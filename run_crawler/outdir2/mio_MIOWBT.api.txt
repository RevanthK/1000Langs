40001001	Tutu ya ndiso sivi ñivi cuu tata cha vachi chinu cuenda ra Jesucristo tiempu chahnu. tata ra Ndavii, ta tata ra Abrahaam cuu ra.
40001002	Ra Abrahaam cuu sutu ra Isaac, ta ra Isaac can cuu sutu ra Jacob. Ta Jacob can cuu sutu ra Juda chi yani ra.
40001003	Ra Judaa can cuu sutu ra Fare chi ra Zara, ta ña Tamar cuu sihi ra ta ra. Ta ra Fare can cuu sutu ra Esrom, ta Esrom can cuu sutu ra Aram.
40001004	Ta Aram can cuu sutu ra Aminadab, ta ra Aminadab can cuu sutu ra Naasón. Ta ra Naasoon can cuu sutu ra Salmoon,
40001005	ta ra Salmoon can cuu sutu ra Booz, ta ña Rahab cuu sihi ra. Ta ra Booz can cuu sutu ra Obed, ta ña Rut cuu sihi ra. Ta ra Obed can cuu sutu ra Isaí,
40001006	ta ra Isaii can cuu sutu ra rey Ndavii. Ta ra Ndavii can cuu ra cuu sutu ra Salomoon, ta ña cuu ñasihi ra Uriia cuu sihi ra.
40001007	Ta ra Salomoon can cuu sutu ra Roboam, ta ra Roboam can cuu sutu ra Abiia. Ta ra Abiia can cuu sutu ra Asa,
40001008	ta ra Asa can cuu sutu ra Josafat. Ta ra Josafat can cuu sutu ra Joram, ta ra Joram can cuu sutu ra Uziia.
40001009	Ta ra Uziia can cuu sutu ra Jotam, ta ra Jotam can cuu sutu ra Acaz. Ta ra Acaz can cuu sutu ra Ezequiia,
40001010	ta ra Ezequiia can cuu sutu ra Manasee. Ta ra Manasee can cuu sutu ra Amoon, ta ra Amoon can cuu sutu ra Josiia.
40001011	Ta ra Josiia can cuu sutu ra Jeconiia chi yani ra, tiempu can ni tiin ñivi iyo ñuhun Babilonia chi ñivi ñuun Israeel.
40001012	Cha ni yaha queta ñivi ñuun Israeel ñuhun Babilonia can, ta ni chacoo sehe ra Jeconiia can, ta Salatiel cha cunani ra. Ta ra Salatiel can cuu sutu ra Zorobabel,
40001013	ta ra Zorobabel can cuu sutu ra Abiud. Ta ra Abiud can cuu sutu ra Eliaquim, ta ra Eliaquim can cuu sutu ra Azor.
40001014	Ta ra Azor can cuu sutu ra Sadoc, ta ra Sadoc can cuu sutu ra Aquim. Ta ra Aquim can cuu sutu ra Eliud,
40001015	ta ra Eliud can cuu sutu ra Eleazar. Ta ra Eleazar can cuu sutu ra Mataan, ta ra Mataan can cuu sutu ra Jacob.
40001016	Ta ra Jacob can cuu sutu ra Cusee ra cuu ii ña Mariia sihi ra Jesucristo.
40001017	Uchi cumi tata cuu chi nda quivi cha ni chacoo ra Abrahaam ta nda cua nda tiempu cha ni chacoo ra Ndavii, ta inca uchi cumi tata ñivi cha yaha chachoo ra Ndavii ta cuahan ñivi ñuun Israeel iti ñuhun Babilonia, ta yaha chacan ta queta inca uchi cumi tata ñivi ta cacu ra Cristo.
40001018	Chehe cuu tuhun yoso cuhva ni cacu ra Jesucristo. Cha ndoo tuhun ña Mariia sihi ra chi ra Cusee cha cua tandaha ñi. Ña coo ña chi ra, ta nihin ña cuhva cha cha ñuhun sehe ña savaha ra Tati Ndioo.
40001019	Rai vaha cuu ra Cusee ra cua cuu ii ña. Chacan cuu cha saxini ra ti cua saña xehe ra chi ña, vati ña cuni ra cha cua coo tucanuun chi ña iti nuu ndihi ñivi.
40001020	Ni nanducu xini xaan ra ñaan cha cuu cha cua savaha ra, ta ndehe ra chi iin ra tatun ra chahnu Ndioo tichi ñumahna, ta quechaha cati ra tatun Ndioo can chi ra ti: ― Cusee, ñivi ra Ndavii chihin cun. Ña cua saxini cun, ta cua naquihin cun chi ña Mariia cha cua cuu ña ñasihi cun, vati tuvi maa sehe ña tichi ña savaha ra Tati Ndioo.
40001021	Cua cacu sehe ña, ta Jesuu cua sacunani ndo chi ve, vati cua sacacu ra chi ñivi ñuun ra tichi cuati ndacu ñi ―cati ra tatun Ndioo can.
40001022	Ndihi chacan ni chacoo, vati chinu cuhva cha ni cati tuhun ra chahnu Ndioo chi ra ni cahan cuenda ra Ndioo nu ni quichi quivi, vati cati ra ti:
40001023	Cua tuvi sehe iin ña yoco, ta cua queta quivi cua cacu ra. Ta Emanuel cua sacunani ndo chi ra, cati ra cahan cuenda ra Ndioo can. Ta tuhun Emanuel can cuni cati “iyo ra Ndioo chihin yo”.
40001024	Tacan cuu, ta hora can ndoyo ra Cusee, ta savaha ra cuhva ni cati tuhun tatun ra chahnu Ndioo. Ta quihin ra chi ña cha cua cuu ña ñasihi ra,
40001025	soco ña ni chacoo ra chi ña nda cua nda quivi ni cacu sehe ña, ta sacunani ñi Jesuu chi ve.
40002001	Quivi cha ni ndaca ñahan ra Herode cacu ra Jesuu ñuun Beleen cha iyo cuenda ñuhun Judea. Suvi ni quivi can queta ra sacuaha chi ri tiñu. Inca ñuhun chiyo nu cana nicandi quichi ra, ta queta ra ñuun Jerusaleen,
40002002	ta quechaha nducu tuhun ra ti: ―¿Ndaa cuu nu ni cacu ra cua cundaca ñahan chi ñivi ñuun judiio? Nducu tuhun ndi, vati cha ni ndehe ndi cha ndaa tiñu ra iti chiyo cana nicandi, ta vachi ndi, vati cuni ndi sacahnu tahan ndi chi ra ―cati ra ta ra.
40002003	Tuhun can chini ra Herode can, ta quechaha saxini xaan ra, ta yuhvi tahan ndihi ñivi iyo ñuun Jerusaleen can.
40002004	Tacan cuu, ta sacuiti ra chi ndihi ra sutu chahnu chi ndihi ra sacuaha ley chahnu, ta quechaha nducu tuhun ra chi ra ta ra ndaa cuu nu cua cacu ra Cristo.
40002005	Tacan cuu, ta cati ndico ra ta ra ti: ―Iti ñuun Beleen cha iyo cuenda ñuhun Judea cua cacu ra, vati tacan ni taa ra ni cahan cuenda ra Ndioo nu ni quichi quivi. Cha cati ra ti:
40002006	Ndioho ñivi ñuun Beleen cha iyo cuenda ñuhun Judea, cahnu xaan cha cua coo ñuun ndo, vati iin rai cahnu xaan cua quee ñuun ndo, ta cua cundaca ñahan ra chi ñivi ra Ndioo ñivi Israeel, cati ra ―cati ra sutu chahnu can ta ra.
40002007	Tacan cuu, ta cana xehe ra Herode chi ra sacuaha chi ri tiñu, ta nducu tuhun ra chi ra ta ra ndaa quivi ni quechaha ndehe ra ta ra chi ri tiñu can iti siqui andivi.
40002008	Tacan cuu, ta cati ra ti: ―Cuahan ndo iti ñuun Beleen, ta cua nanducu ndo chi ve luhu can. Ta tu cua nanihin ndo chi ve, cua quichi cati ndo ndico chihin yu, ta cua cuhun tahin, ta cua sacahnu tahin chi ve ―cati ra. Cuhva can tava tiñu ra chi ra ta ra ta cuahan ra ta ra iti ñuun Beleen.
40002009	Cha yaha cati tuhun ra Herode can, ta cuahan ra ta ra. Ta ndehe ndico tucu ra chi ri tiñu ndehe xihna cuii ra chiyo nu ni quichi ra, ta iti nuu ra ta ra cuahan ri nda cua nda ni queta ri xini vehe nu caa ve luhu can.
40002010	Ndehe ra ta ra nu chacuiñi ri, ta sii xaan quechaha cuni ra ta ra.
40002011	Tacan cuu, ta quihvi ra ta ra tichi vehe can, ta ndehe ra ta ra chi maan ve luhu can chi ña Mariia sihi ve. Tacan cuu, ta chahnu chiti ra, ta sacahnu ra ta ra chi ve. Nuna ra ta ra cha naan ra, ta samani ra ta ra chihin ve. Samani ra xuhun cuaan. Samani ra cutu. Samani ra suchan xico vixin chahan.
40002012	Yaha chacan, ta cahan ra Ndioo chi ra ta ra tichi ñumahna ti ña cua yaha ca ra ta ra nuu ra Herode. Chacan cuu cha quihin ra ta ra inca iti, ta cuahan ndico ra iti ñuun ra.
40002013	Cha ni yaha cuahan ra sacuaha chi ri tiñu, ta cahan tucu ra tatun Ndioo chi ra Cusee tichi ñumahna, ta cati ra chi ra ti: ―Ndoyo, ta cua quihun chi ve luhu sehun chi sihi ve, ta cua cuhu chinu ndo iti ñuhun Egipto. Cua ndoo ndo tican nda cua nda quivi cua cati ndique chihun, vati cua nanducu ra Herode chi ve, vati cuni run cahni run chi ve ―cati ra tatun Ndioo can.
40002014	Tacan cuu, ta quihin ra Cusee chi ve chi sihi ve chacuaa can, ta cuahan ñi iti ñuhun Egipto.
40002015	Ican ndoo ñi nda quivi ni chihi ra Herode can. Cuhva can ni chinu cuhva ni cati ra cahan cuenda ra Ndioo nu ni quichi quivi, vati cha cati ra ti ñuhun Egipto cana ra chi sehe ra, cati ra Ndioo ―cati racan ta ra.
40002016	Tacan cuu, ta nihin ra Herode cuhva ti sandahyu ñahan ra sacuaha chi ri tiñu chi ra, ta xaan xaan quechaha cuni ra. Tacan cuu, ta tachi ra tiñu cha cua cuvi ndihi ra cuati ndihi cha ña ta queta uvi cuiya cha iyo ñuun Beleen chi ndihi ñuun cuati cha iyo yatin ñuun can, vati cuhva can cuiya ve luhu can saxini ra Herode cuhva cha ni cati ra sacuaha chi ri tiñu can.
40002017	Chinu cuhva cha ni cati tuhun ra Jeremiia nu ni quichi quivi, vati cati ra ti:
40002018	Chini ñivi cha ndahyu ñivi ñuun Ramaa. Cuihya xaan cuni anima ñi, ta ndahyu chaa ñi. Cuvaa ñivi cuu ñivi ña Raquel cuenda sehe ñi, ta ña cuni ñi cha cahan vii tiñu chihin ñi, vati cha ni chihi ve ta ve, cati ra Jeremiia can.
40002019	Tacan cuu, ta queta quivi chihi tahan ra Herode can, ta queta ndico tucu tatun ra chahnu Ndioo nu iyo ra Cusee iti ñuhun Egipto, ta quechaha cahan tucu ra chi ra Cusee tichi ñumahna,
40002020	ta cati ra chi ra ti: ―Ndoyo, ta cua quihun chi ve luhu sehun chi sihi ve, ta cua cuhun ndico ndo iti ñuhun Israeel, vati cha ni chihi ra nducu cahni chi ve ―cati ra.
40002021	Chacan cuu cha ni ndoyo ra Cusee, ta quihin ra chi ve chi sihi ve, ta quee ñi cuahan ñi iti ñuhun Israeel.
40002022	Tacan cuu, ta chini soho ra ti ra Arquelao cuu ra ndaca ñahan ñuun Judaa, tiñu nuun ra Herode sutu ra. Chacan cuu cha yuhvi ra Cusee cuhun ndico ra iti tican. Ta cahan ndico tucu ra Ndioo chi ra tichi ñumahna, ta cuahan ra Cusee chi ñi iti ñuhun Galilea.
40002023	Cuahan ra tican, ta ni chacoo ra iin ñuun nani Nazaret. Cuhva can ni chinu cha cati tuhun ra ni cahan cuenda ra Ndioo, vati cati ra ti ra ñuun Nazaret cua cuu ra Jesuu.
40003001	Suvi ni tichi quivi can queta ra Juaan ra sacuanduta nu cuu chi nduhva iti ñuhun Judea, ta cati tuhun ra tuhun vaha.
40003002	ta Cati ra Juaan chi ñivi can ti: ―Cua saña ihni ndo cuati ndacu ndo, vati cha yatin xaan cua cundaca ñahan ra iyo iti siqui andivi chihin yo ―cati ra.
40003003	Chehe cuu tuhun cati tuhun ra Isaiia ra ni cahan cuenda ra Ndioo nu quichi quivi, vati cati ra cuenda ra Juaan ti: Cua cana chaa iin rai tichi nduva iti, ta cua cati ra ti tiso vaha ndo iti nu cua yaha ra chahnu. Nuna ndo iti cuiti, cati ra Ndioo, cati ra Isaiia.
40003004	Sahma ixi ri camellu chacundichin ra Juaan, ta chacunuhni iin cinta ñiin tichi ra. Chachi ra tica, ta chihi ra nduxi ñuñu cuhu, [vati tacan ni chacoo ra ni cahan cuenda ra Ndioo tiempu chahnu].
40003005	Tacan cuu, ta cuahan ñivi ñuun Jerusaleen nuu iyo ra. Cuahan tahan ndihi ñivi ñuhun Judea chi ñivi iyo yatin yuta Jordaan can.
40003006	Nacoo ihni ñi cuati ndacu ñi, ta sacuanduta ra Juaan can chi ñi yuta Jordaan.
40003007	Ndehe ra Juaan ti cha tuvi xaan ra fariseo chi ra saduceo queta tahan, vati cua cuanduta tahan ra ta ra, tacan cuu ta quechaha cati ra chi ra ta ra ti: ―¡Coo cuu ndioho! Yoni cati chi ndo cha cua cacu ndo nu cua tachi tuni ra Ndioo chi ñivi.
40003008	[Tu cha ndicha ndo,] na cua savaha ndo cuhva ndacu ñivi saña ihni ndicha cuati ndacu ñi.
40003009	Ña cua saxini ndo chi anima ndo cha cha iyo vaha xaan ndo, cha cuu ndo ñivi ra Abrahaam. Yuhu cati chi ndo ti tu cua cuni ra Ndioo cua cuu savaha ra iin cuhva cahnu xaan. Cuu savaha ra Ndioo ñivi ra Abrahaam chi yuu ya.
40003010	Cha iyo vaha tuhun cha cua tahnda ndihi yutun ña vaha chiti. Cua tahnda chi, ta cua cayu chi, [vati cuhva cua tachi tuni ra Ndioo chi ñivi ndacu cha ndavaha ni].
40003011	Sacuanduta yu chihin ndo chi nduta, vati cha ni saña ihni ndo cuati ni savaha ndo, soco iti chate vachi inca ra, ta iyo xaan ca tundee ini chi racan. Ñahni yahvi ndai cha cua cui musu ra, ta cua cuise ndichan ra. Maan ra cua cuhva cha cua quichi ra Tati Ndioo, ta suvi ni maan ra cua tachi tuni.
40003012	Cha naan ra cha cua satati ra chiti trigu ta cua ndundoo chi. Cua canihin vaha ra chiti can tichi yaca ra, ta cua cahmi ra cha ña vaha can chi ñuhun cha ña cua ndahva. [Tacan cati ra Juaan, vati cua quee vaha ñivi saña ihni cuati, ta cua cutuni ñivi ndacu ndavaha ni.]
40003013	Tacan cuu, ta quee ra Jesuu iti ñuhun Galilea, ta cuahan ra iti yuta Jordaan nuu iyo ra Juaan. Tican cuahan ra, vati cua sacuanduta ra Juaan chi ra.
40003014	Ña cuni ra Juaan can sacuanduta ra chi ra, ta cati ra chi ra ti: ―Maan cun iyo chi cha cua sacuanduta chihin yu, ta vachi cun nu iyo yu ―cati ra.
40003015	Ta cati ra Jesuu chi ra ti: ―Ña cua casi cun, vati cha vaha cuu chi cha cua savaha yo cuhva cati ra iyo iti siqui andivi ―cati ra. Tacan cuu, ta savaha ra Juaan chi.
40003016	Nu yaha chanduta ra Jesuu, ta quee ra tichi nduta, ta nuna iti siqui andivi, ta quichi nuu ra Tati Ndioo chi ra sava ta cua iin paloma.
40003017	Tacan cuu, ta nducahan ra Ndioo iti siqui andivi, ta cati ra ti: ―Sehi chi rahya. Cuni xain chi ra, ta sii xaan cuni yu ndehi chi ra ―cati ra.
40004001	Tacan cuu, ta chandaca ra Tati Ndioo chi ra Jesuu tichi cuhu, cha cua nducu cuhva run cuihna chi ra.
40004002	Chacoo ndita ra Jesuu uvi xico quivi. Ta quechaha chisoco xaan ra,
40004003	ta tuhva run chihna nu iyo ra, ta quechaha cati run chi ra ti: ―Tu ndicha ti sehe Ndioo cuu cun, cua cati cun chi yuu ya ti na cuu chi paan, ta cua cachi cun ―cati run.
40004004	Ta cati ndico ra Jesuu ti: ―Cati tutu Ndioo ti ñavi cha cua cachi ñivi xita cua coo ndito ñi, soco cha cua sacuaha ñi tuhun ra Ndioo, cati chi ―cati ra.
40004005	Tacan cuu, ta quihin run cuihna chi ra, ta cha ndaca run chi ra xini veñuhun cahnu ñuun Jerusaleen,
40004006	ta quechaha cati run chi ra ti: ―Tu ndicha ti sehe Ndioo cuu cun, cua capa cun, vati cati tutu Ndioo ti: Cati tuhun ra Ndioo ti cua cumi ra tatun Ndioo chihin cun, ta cua tindee ra chihun, coto cua yani yuu chaha cun, cati chi ―cati run.
40004007	Ta cati ndico ra Jesuu chi run ti: ―Cha cati tutu Ndioo ti ña cua nducu cuhva cun chi ra chahnu Ndioo chitoho cun, cati chi ―cati ra.
40004008	Tacan cuu, ta chandaca ndico tucu run cuihna chi ra nu iyo iin yucu sucun xaan, ta sanahan run ndihi ñuun iyo nu ñuhun ñuñivi chi ra, ta taqui xaan chi,
40004009	ta quechaha cati run chi ra ti: ―Ndihi ñuun can cua cuhve chihun, tu cua cahnu chiti cun, ta cua sacahnu cun chihin yu ―cati run.
40004010	Tacan cuu, ta cati ra Jesuu chi run ti: ―Cuahan, cuihna, vati cha cati tutu Ndioo ti cua sacahnu ndo chi ra chahnu Ndioo. Ta chi Ituhun ni maan ra cua ndotiñu ndo, cati chi ―cati ra.
40004011	Tacan cuu, ta cuahan run cuihna, ta tuhva ra tatun Ndioo nu iyo ra Jesuu, ta tindee ra ta ra chi ra.
40004012	Queta tuhun nuu ra Jesuu ti cha indi ra Juaan vecaa, ta quee ra Jesuu cuahan ra iti ñuhun Galilea.
40004013	Tacan cuu, ta quee ra ñuun Nazaret, ta cuahan ra iti ñuun Capernaum, vati cua ndoo ra tican. Yatin yu tañuhun nu iyo ñuhun Zabuloon chi ñuhun Neftalii tican ni chacoo ra.
40004014	Cuhva can ni chinu cuhva cha ni cati ra Isaiia ra ni cahan cuenda ra Ndioo nu ni quichi quivi, vati cati ra ti:
40004015	Iti ñuhun Zabuloon chi ñuhun Neftalii nu iyo tañuhun inca chiyo yuta Jordaan, iti ñuhun Galilea nu iyo ñivi cuu inca tucu ñivi,
40004016	tican ni chacoo ñi nu naan, soco vitin cha ndehe ñi iin cha ndichin. Queta cha ndichin nu iyo ñivi cha cha cua cuvi. [Tacan ni cati ra Isaiia cuenda ra Jesuu.]
40004017	Nda ni quivi can quechaha cati tuhun ra Jesuu tuhun vaha, ta cati ra ti: ―Cua saña ihni ndo cuati ndacu ndo, vati cha yatin xaan cua queta quivi cua cundaca ñahan ra iyo iti siqui andivi ―cati ra.
40004018	Iin quivi chica cuu ra Jesuu yuhu tañuhun Galilea, ta ndehe ra uvi rai, ta yani ra ta ra. Iin ra nani Simoon Pedru, ta inca ra nani Ndree. Cani ra ta ra taraya tichi nduta, vati ra chahni tiaca cuu ra ta ra.
40004019	Tacan cuu, ta quechaha cati ra Jesuu chi ra ta ra ti: ―Na ndicu ndo chihin yu, ta cua savahi cha cua nanducu ndo ñivi cuhva cha nanducu ndo chi ri tiaca ―cati ra.
40004020	Tacan cuu, ta ni nacoo ra ta ra taraya ra, ta cua ndicu ra ta ra chi ra Jesuu.
40004021	Quee ra Jesuu cuahan ra, ta ndehe ra inca uvi rai, ta yani ra ta ra. Ra Jacobo chi ra Juan sehe ra Zebedeo cuu ra ta ra. Tichi tundoo indi ra ta ra chi sutu ra tiso vaha ra ta ra taraya ra, ta cana ra Jesuu chi ra ta ra.
40004022	Tacan cuu, ta ni nacoo ra ta ra sutu ra tichi tundoo can, ta cuahan ra ta ra. Ndicu ra ta ra chi ra Jesuu.
40004023	Nini cahnu ñuhun Galilea chica cuu ra Jesuu, ta sacuaha ra chi ñivi tichi veñuhun ñi. Cati tuhun ra tuhun vaha yoso cuhva cua cundaca ñahan ra iyo iti siqui andivi, ta sanduvaha tahan ra chi ñivi cuhvi―masi ndihi nuu cuehe cuhvi ñi.
40004024	Tacan cuu, ta queta tuhun ra nini cahnu ñuhun Siria, ta quichi ndaca ñivi chi ndihi ñivi cuhvi nu iyo ra. Quichi ndaca ñi chi ñivi iyo tati cuihna anima. Quichi ndaca ñi chi ñivi chahni rai. Ta chiqui ndaca ñi chi ñivi ña cuu caca, ta sanduvaha ra chi ñi ta ñi.
40004025	Tuvi xaan ñivi ni ndicu chi ra, ni ndicu ñivi iyo ñuhun Galilea chi ra, ndicu ñivi iyo ñuhun Decaapoli, ndicu ñivi iyo ñuun Jerusaleen, ndicu ñivi ñuhun Judea, ndicu ñivi quichi inca chiyo yuta Jordaan chi ra.
40005001	Ndehe ra Jesuu ti tuvi ñivi nducuiti, ta quee ra cuahan ra siqui yucu. Ni chacunda nuu ra, ta tuhva ra sacuaha chi ra nu ndaa ra.
40005002	Tacan cuu, ta quechaha sacuaha ra chi ñi.
40005003	―Sii cuu ñivi cuni xaan chi ra Ndioo, vati cua coo ñi nu cua cundaca ñahan ra iyo iti siqui andivi.
40005004	’Sii cuu ñivi iyo ndahvi anima cuenda cuati ñi, vati cua coo tundee ini chi ñi.
40005005	’Sii cuu ñivi masu ini, vati cua coo vaha ñi chi ra Ndioo quivi cua nduchaa ñuhun ñuñivi ya.
40005006	’Sii cuu ñivi cuni ndicha cha cua coso vaha anima cuhva cuni ra Ndioo, vati cua coo cha vaha chi anima ñi.
40005007	’Sii cuu ñivi iyo tu ndahvi ini, vati cua cundahvi ini ra Ndioo chi ñi.
40005008	’Sii cuu ñivi cuni ndicha chi ra Ndioo, vati cua ndehe ñi chi ra.
40005009	’Sii cuu ñivi sandumani chi tahan ñi, vati ñivi Ndioo cua cuu ñi.
40005010	’Sii cuu ñivi ndehe tundoho cha ndacu ñi cha cuiti, vati ñican cua coo nu cua cundaca ñahan ra iyo iti siqui andivi.
40005011	’Sii cuu ndo, tu cua cahan ñivi ndavaha ni ta cua cani ñi chihin ndo, ta cua sandahyu ñahan ñi cuenda ndo, vati cua cati ñi ti ndavaha ni ndacu ndo, cha iyo ndo cuenda yu.
40005012	Sii cuu ndo, vati cua cunda yahvi xaan ndo iti siqui andivi. Ta ni cuhva chaha ñivi tundoho chi ra ni cahan cuenda ra Ndioo nu ni quichi quivi.
40005013	[Nii vii cahan ra Jesuu chi ñivi can:] ’Cua cuu ndo sava ni ta cua ñiin vaha. Tu cua naan cha uhva chi, ña cua cuu ca nduvaha ndico chi. Ñahni ca yahvi ndaa chi. Cua seta tiñu chi, ta cua ndoyo ñuhun chi.
40005014	’Cua cuu ndo sava ni ta cua iin ñuhun ndichin. Ña xehe iyo iin ñuun caa iin siqui yucu.
40005015	Tu cua taa yo ñuhun, ña cua tihi yo chi tichi maaquila, soco cua tiso yo chi nu iin nu sucu, tacan ndichin cua ndehe ndihi ñivi iyo tichi vehe.
40005016	Tacan na cua coo vaha ndo chi ndihi ñivi, vati tacan cua ndehe ñi ti cha vaha ndacu ndo, ta cua sacahnu tahan ñi chi sutu ndo iyo iti siqui andivi.
40005017	[Ni vii cahan ra Jesuu chi ñivi can:] ’Ña cua saxini ndo ti cha vachi yu, cha cua sanain ley cha ni tiso ra Moisee chi tuhun cati tuhun ra ni cahan cuenda ra Ndioo tiempu chahnu. Ñavi chacan vachi yu. Vachi yu, vati cua saquete ndihi chacan.
40005018	Cati ndicha yu ti ña cua naan ñuhun ñuñivi chi andivi nda cua nda cua queta ndihi chacan. Chacan cuu cha chito yo ti ña cua naan ni Ituhun tuhun luhu cha ndaa nu tutu ra Ndioo.
40005019	Chacan cuu cha tu iyo ñivi ña cua sacuinu ñi ndihi cha cahan ley cha cati tuhun ra Ndioo, tu cua cati ñi ti ña nini chacan, ña cua cunda yahvi ñi nu cua cundaca ñahan ra iyo iti siqui andivi. Tu iyo ñivi cua sacuinu ndihi chacan, ta cua cati ñi chi ñivi tahan ñi ti na cua sacuinu tahan ñi chi chi, cua cuanda yahvi xaan ñi nu cua cundaca ñahan ra iyo iti siqui andivi.
40005020	Cati yu chihin ndo ti ña vaha ndacu ra sacuaha ley chahnu, ta ña vaha ndacu tahan ra fariseo. Tu ña cua savaha ndo cha vaha, ña cua coo ndo nu cua cundaca ñahan ra iyo iti siqui andivi.
40005021	[Ni vii cahan ra Jesuu chi ñivi can:] ’Cha chini ndo ti tiempu chahnu queta tuhun ti ña cua cahni ndo ñivi tahan ndo, vati tu cua cahni ndo tahan ndo, iyo cha cua cutuni ndo.
40005022	Yuhu cati chi ndo ti tu cua cuxaan ini ndo chi ñivi tahan ndo, iyo cha cua cutuni ndo. Tu cua cahan ndo yoso cuu ni chi tahan ndo, cua yaha ndo nu ra cumi tiñu, ta cua cutuni ndo. Tu cua cati ndo ti tondo xini ñivi, cua cuhun ndo andaya.
40005023	’Tu cua cunaan ndo cha cua samani ndo chi ra Ndioo, ta cua queta ndo nu cua samani ndo chi chi, ta chacuhun ini ndo cha yaha ndaa ndo chi tahan ndo,
40005024	cua nacoo nuu ndo cha cua samani ndo chi ra Ndioo nu altar, ta cua quee ndico ndo. Cuahan xihna ndo, ta cua ndumani ndico ndo chi tahan ndo, ta sa cua quichi ndico ndo ta cua samani ndo cha naan ndo chi ra Ndioo.
40005025	’Quii xaan na cua ndumani ndico ndo chi ñivi xaan cuni ndehe chi ndo, tacan ña cua queta ndo nu ra cumi tiñu, coto cua cuhva cuenda ñi chi ndo chihi ra, ta racan cua cuhva cuenda ra chi ndo chi ra tatun, ta cua tihi ra chi ndo vecaa.
40005026	Cati ndicha yu chihin ndo ti ña cua cundee quee ndo nda cua nda quivi cua tiahvi ndo ndihi xuhun.
40005027	[Ni vii cahan ra Jesuu chi ñivi can:] ’Cha chini ndo ti tiempu chahnu queta tuhun ti ña cua coo ndo ndavaha ni chi tahan ndo inca chiyo,
40005028	soco yuhu cati chi ndo ti tu cua ndehe ndo chi iin ñahan, ta cua saxini ndo cha cuni ndo coo ndo ndavaha ni chihin ña, cuati cha cuu chi, ti saxini ndo ndehe ndo chi ña.
40005029	’Tu cua savaha ndo cuati cha cuenda titi nuu ndo, cua sanihin ini ndo chi ndo, ta ña cua savaha ca ndo cuati can chi titi nuu ndo, vati vaha xaan ca cha cua cumi ndo titi nuu ndo, ta ña cua quehni cava iquin cuñu ndo nu cua cutuni ndo.
40005030	Tu cua savaha ndo cuati cha cuenda ndaha cuaha ndo, cua sanihin ndo chi ndo, ta ña cua savaha ndo cuati can chi ndaha ndo, vati vaha xaan ca cha cua cumi ndo cuenda ñaan cha cua savaha ndo chi ndaha ndo, ta ña cua ndoyo ñuhun iquin cuñu ndo nu cua cutuni ndo.
40005031	[Ni vii cahan ra Jesuu chi ñivi can:] ’Cha chini ndo ti tiempu chahnu queta tuhun ti tu cua saña ndo chi ñasihi ndo, na cua nducu ndo cha cua ndoyo tutu cha ni saña ndo chi ña,
40005032	soco yuhu cati chi ndo ti tu cua saña ndo ñasihi ndo, ta ñahni ndavaha ni cha ni chacoo ña chi inca rai, ndacu ndo cha ni cha chacoo ña ndavaha ni chi ra rai inca chiyo iti nuun ra Ndioo. Tu cua tandaha ndo chi iin ñahan cha saña ña ii ña iti nuun ra Ndioo ndavaha ni cuu chi.
40005033	[Ni vii cahan ra Jesuu chi ñivi can:] ’Cha chini tahan ndo ti tiempu chahnu queta tuhun ti ña cua sandahyu ñahan ndo, soco cua sacuinu ndo tuhun yuhu ndo cha ni chaha ndo chi ra Ndioo.
40005034	Yuhu cati chi ndo ti ña cua cuhva ndo tuhun yuhu ndo cuenda iti siqui andivi, vati nu ndaa ra Ndioo cuu chi.
40005035	ta ni ña cua cuhva ndo tuhun yuhu ndo cuenda ñuhun ñuñivi, vati nu inda chaha ra Ndioo cuu chi. Ta ni ña cua cuhva ndo tuhun yuhu ndo cuenda ñuun Jerusaleen, vati ñuun ra Ndioo cahnu cuu ñuun can.
40005036	Ta ni cuhva ña cua cuhva ndo tuhun yuhu ndo cuenda xini ndo, vati maan ra Ndioo chaha cha ndutuun chi an cha nducuichin chi.
40005037	Cua cati cachi ndo an cua cuu an ña cua cuu savaha ndo iin tiñu, ña cua cahan ndo inca tuhun, vati ndavaha ni cuu chi.
40005038	[Ni vii cahan ra Jesuu chi ñivi can:] ’Cha chini ndo ti tiempu chahnu queta tuhun ti tu cua tava ñivi titi nuun tahan ñi, cua quee tahan titi nuun ñi. Ta ni cuhva tu cua cahnu ñivi nuhun tahan ñi, cua tahnu tahan nuhun ñi cha cua cutuni ñi.
40005039	Tacan ni cati ñivi, soco yuhu cati chi ndo ti ña cua savaha ndo ndavaha ni chi ñivi ndacu ndavaha ni chihin ndo. Tu cua cani ñivi iin chiyo chaha yuhu ndo, ña cua cani ndico ndo chi ñi, soco na cua cuhva ndihi ndo inca hiyo chaha yuhu ndo.
40005040	Tu cuni cuati ñivi chihin ndo, ta cua quenda ñi sahma ndo, ña cua cani tahan ndo chi ñi, cuhva ndihi ndo inca sahma ndo.
40005041	Tu cua sanini ñivi chi ndo cha na cua cuiso ndo ndatiñu ñi Ituhun kilometru cuahan ndo uvi kilometru
40005042	Tu cua queta ñivi caya nu iyo ndo, cuhva ndo cha chica ñi, ta na cua cuhva nuun ndo chi ñivi tahan ndo tu ndaca nuun ñi.
40005043	[Ni vii cahan ra Jesuu chi ñivi can:] ’Cha chini ndo ti tiempu chahnu queta tuhun ti cua cuni mani ndo chi ñivi tahan ndo, ta cua cuxaan ini ndo chi ñivi cuxaan ini chi ndo,
40005044	soco yuhu cati chi ndo ti cua cuni mani ndo chi ñivi cuxaan ini chi ndo, ta cua cahan ndahvi ndo chi ra Ndioo cuenda ñivi chaha tundoho chi ndo,
40005045	vati tacan cua savaha ndo cuhva cuni sutu ndo cha iyo iti siqui andivi. Tacan cua savaha ndo, vati chaha ra Ndioo cha vaha chi ndihi ñivi. Chaha ra cha ndehe ri nicandi nu iyo ñivi ndacu cha ndavaha ni chi nu iyo ñivi ndacu cha vaha. Ta ni cuhva chaha ra cha cuun savi nu iyo ñivi ndacu cha vaha, ta cuun tahan chi nu iyo ñivi ndacu cha ndavaha ni.
40005046	Tu cua cuni mani ndo chi ñivi cuni mani ni chi ndo, ñahni cha cua sacanaan ndo cuenda ra Ndioo, vati tacan ni ndacu tahan ra satiahvi cuenda ra cumi tiñu.
40005047	Tu chi ñivi tahan ni ndo sacahnu ndo, ñahni cha vaha ndacu ndo, nda ñivi ña chinu ini chi ra Ndioo ndacu cuhva can.
40005048	Na cua savaha ndo cha cuiti ndicha cuhva ndacu sutu ndo cha iyo iti siqui andivi, vati ndacu ra cha cuiti.
40006001	[Ni vii cahan ra Jesuu chi ñivi can:] ’Na cua nducu ndo cuhva cha cua savaha ndo cha vaha, soco ña cua nducu ndo cuhva cha cua ndehe ñivi cuhva ni savaha ndo. Tu cua cuni ndo cha cua ndehe ñivi yoso cuhva cua savaha ndo, ña cua cunda yahvi ndo iti nuun ra sutu ndo iyo iti siqui andivi, [vati cha nihin ndo yahvi ndo chi ñivi ñuñivi cha savaha ndo tacan].
40006002	Tu cua cuhva ndo xuhun chi ñivi ndahvi caya, ña cua sacoto ndo chi ñivi. Ña cua savaha ndo cuhva savaha ñivi samani xuhun chi ñivi tichi veñuhun, ta ña cua savaha ndo cuhva savaha ñivi samani xuhun chi ñivi iti cahnu. Tacan savaha ñi, vati cuni ñi cha cua cati ñivi ti cahnu xaan ñivi cuu ñi. Cati ndicha yu chihin ndo ti cha nihin ñi yahvi ñi.
40006003	Tu cua samani ndo xuhun ndo, ña cua socoto ndo ni chi iin tahan ndo.
40006004	Chacan cuu cha cua cuhva xehe ndo, ta cua cuhva ra sutu ndo yahvi ndo, vati ndehe ra cha savaha xehe ñivi.
40006005	[Ni vii cahan ra Jesuu chi ñivi can:] ’Hora cua cahan ndo chi ra Ndioo ña cua savaha ndo cuhva savaha ñivi uvi yaa. Cuni xaan ñi cuinda ñi veñuhun, ta cuni xaan ñi cuinda ñi iti cahnu, ta cahan ñi chi ra Ndioo, vati cuni ñi cha cua ndehe ñivi cha ndacu ñi. Cati ndicha yu chihin ndo ti cha nihin ñi yahvi ñi.
40006006	Hora cua cahan ndo chi ra Ndioo cua quihvi ndo tichi vehe ndo, ta cua casi ndo yuvehe, ta sa cua cahan ndo chi ra cuu sutu ndo nu indi xehe ndo. Cua ndehe maan ra cha savaha xehe ndo, ta cua cuhva ra yahvi ndo.
40006007	’Hora cua cahan ndo chi ra Ndioo ña cuaha tuhun cahan ndo, tu ña cua coto ndo ñaan tuhun cuu cha cahan ndo cuhva ndacu ñivi cuu inca tucu ñivi. Tacan ni savaha ñican, vati saxini ñi ti cua tasoho ra Ndioo chi ñi, vati cuaha xaan tuhun cahan ñi.
40006008	Ña cua savaha ndo cuhva ndacu ñican, vati cha chito ra Ndioo sutu ndo ñaan cha cuu cha chini ñuhun ndo, masi ña ta ndaca ndo chi chi ra.
40006009	Chacan cuu cha tehen ni cua cahan ndo chi ra: Sutu ndi iyo iti siqui andivi, na cua sacahnu ndihi ñivi chihun.
40006010	Na cua queta quivi cua cundaca ñahan cun ihya nu ñuhun ñuñivi ya. Na cua coo chi cuhva cuni maun ihya nu ñuhun ñuñivi ya cuhva iyo chi iti siqui andivi.
40006011	Na cua cuhva cun cha cua cachi ndi vitin tichi quivi ya.
40006012	Na cua sanaun cuati ndacu ndi cuhva cha sanaan ndi cuati savaha ñivi chihin ndi.
40006013	Na ña cua cuhva cun cha cua savaha ndi cha ndavaha ni, soco na cua sacacu cun chihin ndi nu cua ndoyo ñuhun ndi, vati maun cuu ra ndaca ñahan, ta iyo tundee ini chihun, ta cahnu xaan Ndioo cuu cun. Na cua cuu chi tacan ni.
40006014	’[Tacan cati yu,] vati cua sanaan tahan sutu ndo iyo iti siqui andivi cuati savaha ndo, tu cua sanaan maan ndo cuati ndacu ñivi chi ndo.
40006015	Tu ña cua sanaan ndo chacan, ña cua sanaan ra sutu ndo cuati savaha maan ndo.
40006016	[Ni vii cahan ra Jesuu chi ñivi can:] ’Quivi cua coo ndita ndo ña cua cucuihya xaan cuni anima ndo cuhva savaha ñivi uvi yaa. Savaha ñi cha ndahvi ndehe nuun ñi, vati tacan cua coto ndihi ñivi ti cha iyo ndita ñi. Cati ndicha yu chihin ndo ti cha nihin ñican yahvi ñi.
40006017	Quivi cua coo ndita ndo [cua savaha ndo cuhva ndacu ndo ndihi ni quivi]. Cua tihi ndo aceite xini ndo, ta cua nacata ndo nuun ndo,
40006018	vati tacan ña cua coto ñivi cha iyo ndita ndo, soco cua coto sutu ndo cha ndacu xehe ndo, ta cua cunda yahvi ndo chi maan ra, vati ndehe ra cha ndacu ndo.
40006019	[Ni vii cahan ra Jesuu chi ñican:] ’Na ña cua nducu ndo cha cua coo cha vaha cha cua tivaha ndo nu ñuhun ñuñivi ya, vati chachi ri tindacu chi chi, ta cuxi chi. Tahvi run ñasuhu nu indi chi, ta quihin run chi chi.
40006020	Na cua tivaha ndo cha vaha iti siqui andivi, vati tican ña chachi ri tindacu chi chi, ta ni ña cuxi chi. Ña quihvi run ñasuhu, ta suhu run chi chi.
40006021	Tacan cati yu, vati nu iyo chachi ndo―cuenda ican saxini ndo chi anima ndo.
40006022	[Ni vii cahan ra Jesuu chi ñivi can:] ’Titi nuun yo cuu sava ni ta cua iin ñuhun ndichin. Tu vaha iyo titi nuun yo, ndichin vaha cua ndehe yo, [ta iyo cha chini tuni chi yo].
40006023	Tu ña vaha titi nuun yo, ña ndichin vaha ndehe yo, [ta ñahni cha chini tuni iyo chi yo]. Tu ñahni cha chini tuni chi ndo cha cuenda ra Ndioo, cha ndoyo ñuhun cuii ndo.
40006024	[Ni vii cahan ra Jesuu chi ñivi can:] ’Ña cuu satiñu ndo chi uvi ra cuu chitoho ndo. Tu cua nducu ndo cuhva, cua cuni mani ndo chi iin ra, ta cua cuxaan ini ndo chi inca ra. Chacan cuu cha cati yu ti ña cua cuu satiñu ndo chi ra Ndioo, tu cua nanducu xaan ndo cha cua cuu chi maan ndo.
40006025	[Ni vii cahan ra Jesuu chi ñivi can:] ’Chacan cuu cha cati yu chihin ndo ti ña cua tichaha ndo yoso cuhva cua coo ndo. Ña cua saxini ndo ñaan cha cuu cha cua cachi ndo ta ñaan cha cuu cha cua coho ndo. Ña cua saxini ndo ñaan cha cuu cha cua cunami ndo cha cua cundichin ndo. Cha chaha ra Ndioo cha iyo ndito yo, ta chaha ra cha iyo vaha iquin cuñu yo. Chacan cuu cha chito yo ti cua cuhva ra cha cua cachi yo cha cua cunami yo.
40006026	Cua savaha ndo cuenda yoso cuhva iyo ri saa. Ña tuhva ri tachi tata. Ña tuhva ri cahnu itu. Ña tuhva ri canihin vaha chiti chi. Ña tuhva ri, soco chaha ra sutu ndo iyo iti siqui andivi cha cua cuni ñuhun ri, ta cahnu ca maan ndo chi rican.
40006027	Yoni ndo cua cuu sandusucun ndo suvi ni chi maan ndo―masi saxini xaan ndo.
40006028	’Ña cua saxini xaan ndo yoso cuhva cua cunami ndo. Cua ndehe ndo yoso cuhva iyo ita cha iyo tichi cuhu. Ña satiñu chi, ta ni ña tavi chi yuhva.
40006029	Yuhu cati chi ndo ti vasi taqui suhva ni chacundichin ra Salomoon, soco ña taqui ra cuhva taqui ndicha maan ita can.
40006030	Vaha xaan ca cua cuhva ra Ndioo cha cua cundichin ndo cha cua cunami ndo, vati tacan cumi ra chi ita can, ta vitin iyo chi, ta yutaan cha ndoyo ñuhun chi. Ñahni cha chinu ini ndo chi ra cha vaha.
40006031	Ña cua saxini ndo ñaan cua cachi ndo ñaan cua coho ndo ñaan cua cundichi ndo ñaan cua cunami ndo.
40006032	Ndihi chacan cuni ndihi ca ñivi. Chito ra sutu ndo iyo iti siqui andivi ti cha chini ñuhun tahan ndo ndihi chacan.
40006033	Na cua nducu xihna ndo cha cua savaha ndo cuhva cuni ra Ndioo nu cua cundaca ñahan ra, ta na cua nducu xihna ndo cha cua coso vaha anima ndo cuhva cuni ra. Tacan, ta sa cua nihin tahan ndo ndihi chacan.
40006034	Chacan cuu cha ña cua saxini ndo cuenda yutaan, vati yutaan iyo inca cha cua saxini ndico tucu ndo. Iyo ñaan cha cua saxini ndo iin iin quivi. [Tu tacan ni cua savaha ndo, ña cua yaha cuhva cha cua saxini ndo iin quivi inca quivi.]
40007001	[Ni vii cahan ra Jesuu chi ñivi can:] ’Ña cua cati ndo ti ña vaha iyo ñivi tahan ndo, vati tacan ña cua cati ra Ndioo ti ña vaha iyo tahan ndo,
40007002	vati cuhva cua cahan ndo cuenda ñivi―cuhva can cua cati ra Ndioo cuenda ndo. Cua savaha ra chihin ndo cuhva cua savaha ndo chi ñivi tahan ndo.
40007003	Saxini ndo ti ndavaha ni ndacu ñivi tahan ndo, ta ña savaha ndo cuenda cha cahnu xaan ca ndavaha ni ndacu maan ndo.
40007004	Cati ndo chi tahan ndo ti ña vaha ndacu ñi. Tacan cati ndo, ta cahnu xaan ca ndavaha ni ndacu maan ndo.
40007005	Ñivi uvi yaa cuu ndo. Cua coso vaha xihna cuii ca maan ndo, ta sa cua cuu tindee tahan ndo chi ñivi tahan ndo.
40007006	’Ña cua cuhva ndo cha vaha chi run ina xaan, coto cua cuico coo ri, ta cua tiin ri chihin ndo, ta ni ña cua cuhva ndo cha ndaa yahvi xaan chi run quini, coto cua cuañu ñuhun ri chi chi, ta cua ndoyo ñuhun chi. [Tacan ni ña cua cati tuhun ndo tuhun Ndioo chi ñivi ña cua tasoho, coto ña cua quihin cuenda ñi chi chi.]
40007007	[Ni vii cahan ra Jesuu chi ñivi can:] ’Na cua ndaca ndo cha chini ñuhun ndo chi ra Ndioo, ta cua cuhva ra chi chi chi maan ndo,
40007008	vati cua cuhva ra Ndioo chi ndihi ñivi chica chi ra.
40007009	’Tu cua ndaca sehe ndo paan, ñavi yuu cua cuhva ndo chi ñi.
40007010	Tu cua ndaca ñi tiaca, ñavi coo cua cuhva ndo chi ñi.
40007011	Maan ndo cua samani ndo cha vaha chi sehe ndo, ta ñivi ñuñivi cuu ndo. Chacan cuu cha chito vaha xaan ca ra sutu ndo iyo iti siqui andivi yoso cua samani ra cha vaha chi ñivi ndaca chi ra.
40007012	’Chacan cuu cha na cua savaha ndo cha vaha chi ñivi cuhva cuni ndo cha cua savaha ñi chihin ndo, vati chacan cuu tuhun cha ndaa nu tutu Ndioo cuhva cha ni cati ra tiso ley chahnu, ta cuhva cha ni cati ra ni cahan cuenda ra Ndioo tiempu chahnu.
40007013	[Ni vii cahan ra Jesuu chi ñivi can:] ’Na cua yaha ndo nu tuu, ta cua quihvi ndo nu cua cundaca ñahan ra Ndioo, vati quihin xaan nu cua yaha ñivi, ta cua queta ñi nu cua ndoyo ñuhun ñi, ta tuvi xaan ñivi yaha ican.
40007014	Chi tundoho cua yaha ñivi nu tuu, ta cua coo ndito ñi chi ra Ndioo. Ña tuvi ñi cuu ñi cundee quihvi iti can.
40007015	[Ni vii cahan ra Jesuu chi ñivi can:] ’Cua savaha ndo cuenda yoso cuhva iyo ñivi sandahyu ñahan cuenda ra Ndioo. Queta ñi nu iyo ndo, ta vii xaan cahan ñi, soco xaan xaan ñi cuu.
40007016	Cua nacoto ndo chihin ñi, vati cua ndehe ndo yoso cuhva ndacu ñi. Ñavi ticuayu nihin yo nu yutun iñu acuxa, ta ni ñavi ticava nihin yo nu yutun tiyata.
40007017	Tu yutun vaha cuu chi, chiti vaha xaan quee nuun chi, soco tu ñavi yutun vaha cuu chi, ñavi chiti vaha quee nuun chi.
40007018	Ña cuu cana chiti ña vaha nuun yutun vaha. Ta ni cuhva ña cuu cana chiti vaha nuu yutun ña vaha.
40007019	Tu ña cua quee chiti vaha nuun yutun, cua tahnda chi, ta cua cayu chi nu ñuhun.
40007020	Chacan cuu cha cua coto ndo yoo ñivi cuu ñi, tu cha cua ndehe ndo yoso cuhva iyo ñi.
40007021	[Ni vii cahan ra Jesuu chi ñivi can:] ’Ña ndihi ñivi cati cha sacahnu ndicha ñi chihin yu cua cuu quihvi nu cua cundaca ñahan ra iyo iti siqui andivi, soco ñivi ndacu cuhva cuni ra suti cha iyo iti siqui andivi―ñican cuu ñi cua quihvi.
40007022	Cua queta quivi can, ta cua cati ñivi chihin yu ti: “Ra chahnu, cahan ndi cuenda ra Ndioo cha cuenda sivi cun. Ta cha cuenda sivi cun tava ndi chi run tati cuihna. Cha cuenda sivi cun savaha ndi cha cahnu xaan,” cua cati ñi.
40007023	Tacan, ta sa cua cati yu chihin ñi ti: “Ña nacote chihin ndo. Cua quee ndaa ndo iti nuin, vati mani cha ndavaha ni savaha ndo,” cua cati yu.
40007024	[Ni vii cahan ra Jesuu chi ñivi can:] ’Tu cua tasoho ndo tuhun cati tuhin chi ndo ihya, ta cua savaha ndo chi chi, cua cuu ndo sava ni ta cua iin rai saxini vaha. Quihin ra yuu cha cuu chaha vehe ra, ta chaqui ndaa ra vehe ra nuun yuu can.
40007025	Nihin xaan cuun savi, ta nihin xaan yaha yuta, ta nihin caa tati, ta yani chi chata vehe can, soco ña nduva chi, vati yuu cuu chaha chi,
40007026	soco tu cua cuni soho ndo tuhun cati yu ihya, ta ña cua savaha ndo chi chi, cua cuu ndo sava ni ta cua iin rai cha ña saxini. Cha chaqui ndaa ra vehe ra nu ñuhun ni.
40007027	Cuun savi, ta yaha yuta, ta caa tati, ta yani chi chata vehe can, ta nduva chi, ta ndoyo ñuhun cuii chi.
40007028	Ta nu sandihi cati tuhun ra Jesuu chi ñivi can, iyo xaan cuni ñi cuenda cha ni sanahan ra chi ñi,
40007029	vati sanahan ra chi ñi tuhun cha chito ra, ta ñavi cuhva can sanahan ra chito ley chahnu chi ñi.
40008001	Tacan cuu, ta nuun ra Jesuu siqui yucu can, ta ndicu ñivi chi ra. Tuvi xaan ñivi cuu ñi ndicu chi ra.
40008002	Tacan cuu, ta queta iin ra cuhvi cuehe tahyu. Tuhva ra nuun inda ra Jesuu, ta chahnu chiti ra iti nuun ra, ta quechaha cati ra chi ra ti: ―Ra chahnu, tu cuni cun, cua cuu sanduvahun chihin yu ―cati ra ndahvi can.
40008003	Tacan cuu, ta sacaa ra Jesuu ndaha ra, ta sayani ndaha ra chi ra, ta cati ra ti: ―Cuni yu. Na nduvahun ―cati ra. Ta hora can naan cuehe can chi ra,
40008004	ta cati tucu ra Jesuu chi ra ti: ―Ña cati cuhun chi ni iin ñivi, soco cuahan, ta cua sanahun chihun chi ra sutu, ta cua cundaca cun cha cua samani cun chi ra Ndioo cuhva ni cati tuhun ra Moisee tiempu chahnu. Chacan cuu cha cua coto ñivi ti cha ni nduvahun ―cati ra.
40008005	Tacan cuu, ta cuahan ra Jesuu iti ñuun Capernaum. Ta quihvi ra tichi ñuun can, ta tuhva iin ra cuu sandadu cuenda ñuun Roma chi ra, ta quechaha cahan ndahvi ra chi ra Jesuu.
40008006	Ta cati ra ti: ―Ra chahnu, caa sehi tichi vehi, vati nduñiin ra. Nihin xaan iyo ra chi tundoho ―cati ra.
40008007	Ta cati ra Jesuu chi ra ti: ―Cua cu ndehi chi ra, vati cua sanduvahi chi ra ―cati ra.
40008008	Ta cati ndico ra sandadu can ti: ―Ñahni yahvi ndai cha cua yahun tichi vehi, ra chahnu. Na cua cahan niun, ta cua nduvaha sehi.
40008009	Chite ti cua cuu savahun chacan, vati iyo ra ndaca ñahan chihin yu, ta ndaca ñahan tahin chi inca ra. Tu cua cati yu chi ra ti cua cuhun ra, chahan ra. Chi inca ra cati yu ti cua quichi ra, ta vachi ra. Cati yu yoso cua savaha musu yu, ta ndacu ra chi chi ―cati ra chi ra Jesuu.
40008010	Chini ra Jesuu tuhun can, ta quechaha nduiyo cuni ra, ta cati ra chi ñivi ndicu chi ra ti: ―Cati ndicha yu chihin ndo ti ña tuhva yu ndehi ni chi iin ñivi ñuhun Israeel cha chinu ini ñi cuhva chinu ini rahya.
40008011	Cati yu ti nini cahnu nu ñuhun ñuñivi cua quichi tuvi ñivi, ta cua coo tahan ñi chi ra Abrahaam chi ra Isaac chi ra Jacob nu cua cundaca ñahan ra Ndioo,
40008012	ta iyo ñivi judiio cua tava ndaa ra nu naan nu cua ndehe ñi tundoho, ta cua ndahyu chaa ñi ―cati ra.
40008013	Tacan cuu, ta cati ra Jesuu chi ra sandadu can ti: ―Cuahan. Na cua cuu chi cuhva chinu ini cun ―cati ra. Ta ni nduvaha sehe ra hora can.
40008014	Tacan cuu, ta cuahan ra Jesuu iti vehe ra Pedru. Quihvi ra, ta ndehe ra ti cha caa chiso ra Pedru, vati iyo cahni chi ña.
40008015	Taa ra ndaha ra chi ña, ta ndico cahni chi ña. Tacan cuu, ta ndoyo ña, ta chaha ña cha cachi ra.
40008016	Cha cua cuaa quivi can, ta cha quichi ndaca ñivi chi tuvi xaan ñivi ñuhun tati cuihna anima nu iyo ra Jesuu, ta cahan ni ra, ta tava ra tati cuihna anima ñi, ta sanduvaha tahan ra chi ndihi ñivi cuhvi.
40008017	Chacan cuu cha ni queta tuhun cha ni cati ra Isaiia ra cahan cuenda ra Ndioo tiempu chahnu, vati cati ra ti sanaan ra tundoho tahan yo, ta sanduvaha ra ndihi cuehe cuhvi yo, cati ra cuenda ra Jesuu tiempu can.
40008018	Nu ndehe ra Jesuu cha cuahan ndutuvi ñivi nu iyo ra, quechaha cati ra chi ñivi sacuaha chi ra ti na cua cuhun ñi inca chiyo yuhu nduta can.
40008019	Tacan cuu, ta tuhva iin ra sacuaha ley chahnu nu iyo ra, ta quechaha cati ra chi ra Jesuu ti: ―Mastru, na cua cuhun tahin chihun ndaa iti cua cuhun cun ―cati ra.
40008020	Ta cati ndico ra Jesuu chi ra ti: ―Iyo nu quixi ri ñucuii, ta iyo taca ri saa, soco ra cuu sehe ñivi― ñahni nu cua cava ra cusu ra ―cati ra Jesuu.
40008021	Ta cati inca ñivi sacuaha chi ra ti: ―Ra chahnu, cuhva cha cua cuhun xihne, ta cua cuchi yu chi suti ―cati ñi.
40008022	Ta cati ndico ra Jesuu chi ñi ti: ―Na ndicu chi main, ta saña na cua cuchi ñivi ña chinu ini chi ndii can ―cati ra Jesuu.
40008023	Tacan cuu, ta quihvi ra Jesuu tichi iin tundoo, ta quihvi tahan ñivi sacuaha chi ra, [ta cuahan ñi].
40008024	Tacan cuu, ta quechaha iyo tati xaan nu tañuhun can. Chacan cuu cha quechaha tahnu xaan nduta can, ta quihvi chi tichi tundoo, ta ra Jesuu quixi ra.
40008025	Tacan cuu, ta tuhva ñi nu caa ra, ta quechaha sandoyo ñi chi ra, ta cati ñi ti: ―Ra chahnu, sacacu chi ndi, coto cua ndoyo ñuhun ndi ―cati ñi.
40008026	Ta cati ndico ra chi ñi ti: ―¿Ñacu yuhvi xaan ndo? Ña chinu ini ndo chi ra Ndioo ―cati ra. Tacan cuu, ta chacuinda ra, ta cati ra cha na cua cutaxin tati can chi nduta can. Tacan cuu, ta taxin taxin cuu.
40008027	Iyo xaan iyo xaan quechaha cuni ñivi can, ta quechaha cati ñi ti: ―Cahnu xaan rai cuu ra, vati tasoho tati chi nduta tañuhun cha cahan ra ―cati ñi.
40008028	Tacan cuu, ta queta ra Jesuu inca chiyo tañuhun can nu iyo ñuhun Gadara, ta nihin tahan uvi rai cha iyo tati cuihna anima chi ra cha quichi iti camasandu, ta xaan xaan r ata ra. Chacan cuu cha yoni cuu yaha iti can.
40008029	Tacan cuu, ta quechaha cana chaa ra ta ra, ta cati ra ta ra ti: ―¿Ñaan cuu cun chihin ndi, Jesuu sehe Ndioo? Cha vachi cun ihya, cha cua cuhva cun tundoho chi ndi, ta ña ta queta quivi cua tachi tuni ra Ndioo chi ndi ¯cati ra ta ra chi ra Jesuu.
40008030	Ta yatin ican-- indi quini chachi ri.
40008031	Tacan, ta cahan ndahvi run tati cuihna can chi ra Jesuu, ta cati run ti: ―Tu cua tava cun chihin ndi, cuhva ndatu cha cua quihvi ndi tichi ri quini can ―cati run.
40008032	Ta cati ndico ra Jesuu chi run ti: ―Cuahan ndo ―cati ra. Tacan cuu, ta quee run cuahan run, ta quihvi run tichi ri quini can, ta quechaha ca chinu ihni ri quini can, ta quehni ri tichi nduta tañuhun, ta chihi ri.
40008033	Tacan cuu, ta chinu ra sacuenda chi ri quini can, cuahan ra iti ñuun, ta chaha ra cuenda ndihi cha ni chacoo. Chaha ra cuenda cha ni tahan ra ni chacoo tati cuihna anima.
40008034	Tacan cuu, ta quee ndihi ñivi ñuun can nu vachi ra Jesuu. Ndehe ñi chi ra, ta quechaha cahan ndahvi xaan ñi chi ra ti na ña cua quihvi ra ñuun ñi, [soco cua cuhun ra inca chiyo].
40009001	Tacan cuu, ta quihvi ndico ra Jesuu tichi tundoo, ta cuahan ndico ra inca chiyo tañuhun, ta queta ra ñuun Capernaum cha cuu ñuun ra.
40009002	Tacan cuu, ta quichi ndaca ñivi chi iin ra nduñiin chaha nu iyo ra Jesuu, nu yuvi ndiso ra ta ra chi ndahvi can. Ndehe ra Jesuu ti chinu ini ñi chi ra, ta quechaha cati ra chi ra nduñiin can ti: ―Na cua cusii ini cun, yani xaa. Cha ni naa cuati cun ―cati ra.
40009003	Tacan cuu, ta quechaha saxini ra sacuaha ley chahnu chi anima ra ti savaha rahya ndavaha ni cha cuenda ra Ndioo, saxini ra ta ra.
40009004	Tacan, ta chito ra Jesuu cuhva cha saxini ra ta ra. Chacan cuu cha cati ra chi ra ta ra ti: ―Ña vaha cha saxini ndo ndavaha ni chi anima ndo.
40009005	Ña ii xaan cha cua cati yo ti cha ni naa cuati cha iyo chihin ra. Ii ca cua cati yo ti cua cuinda ra, ta cua caca ra.
40009006	Cua sanahin chi ndo. Chacan cuu cha cua coto ndo ti iyo tundee ini chi ra cuu sehe ñivi, ta cuu sanaan ra cuati iyo chi ñivi ñuñivi ―cati ra Jesuu chi ra ta ra. Tacan cuu, ta cati ra Jesuu chi ra nduñiin can ti: ―Cuinda, ta canihin cun yuvi cun, ta cuahan iti vehun ―cati ra.
40009007	Tacan cuu, ta ni chacuinda ra, ta cuahan ra iti vehe ra.
40009008	Ndehe ndihi ñivi can cha ni savaha ra Jesuu, ta quechaha cuyuhvi ñi, ta sacahnu ñi chi ra Ndioo, vati chaha ra tundee ini can chi iin ñivi ñuñivi.
40009009	Tacan cuu, ta yaha ra Jesuu tican, ta ndehe ra iin ra rai, cha ndaa ra nu satiahvi ra chi ñivi. Mateo nani ra, ta quechaha cati ra Jesuu chi ra Mateo can ti: ―Nandicu chi. Tacan cuu, ta ni chacuinda ra Mateo can, ta cuahan ra chi ra Jesuu.
40009010	Tacan cuu, ta queta ra Jesuu vehe ra Mateo. Nducuiti tuvi ra satiahvi chi ra ña sacahnu ley chahnu cha ni tiso ra Moisee. Ndaa ra Jesuu yu mesa chi ñivi sacuaha chi ra, ta ndaa tahan ra ta ra chi ra.
40009011	Ndehe ra fariseo ta ra cha chachi icaa ra Jesuu chi racan ta ra, ta quechaha nducu tuhun ra ta ra chi ñi sacuaha chi ra ti: ―¿Ñacu chachi ra cuu mastru ndo chi ra satiahvi chi ra ña sacahnu ley ra Moisee icaa ni? ―cati ra ta ra.
40009012	Ta chini ra Jesuu cha cahan ra ta ra, ta cati ndico ra ti: ―Ña chini ñuhun ñivi ña cuhvi chi ra sanduvaha chi ñi, soco ñivi cuhvi chini ñuhun ñi chi ra.
40009013	Na cua cutuhva ndo ñaan cha cuu tuhun ya, vati cati tutu Ndioo ti cuni ra Ndioo cha cua cundahvi ini ndo chi ñivi tahan ndo. Ña cuni ra cha cua samani ni ndo cha chahmi ndo chihin ra. [Tacan cati yu,] vati ñavi cha cuenda ñivi iyo vaha quichi yu. Quichi yu cha cuenda ñivi iyo cuati ―cati ra Jesuu.
40009014	Tacan cuu, ta quichi ra sacuaha chi ra Juaan, ta quechaha nducu tuhun ra ta ra chi ra Jesuu ti: ―¿Ñacu chacoo ndita ndi, tacan ni ra fariseo, ta ñivi sacuaha chihun ña tuhva coo ndita ñi? ―cati ra ta ra.
40009015	Ta cati ndico ra Jesuu chi ra ta ra ti: ―Ñavi tu cuihya ini chi ñivi indi nu vico tandaha, soco quivi cua cuhun ra tandaha can, quivi can sa cua coo ndita ñi.
40009016	’Yoni cua nataa sahma chaa chi sahma chahnu, coto cua nacaa ndico chi nu nataa sahma chaa can chi sahma chahnu, ta cua tahnda chi.
40009017	Yoni ñivi cua tihi nduta chiti uva chaa tichi iin iti ñiin chahnu, coto cua ndata chi cua savaha nduta chiti uva chaa can. Ta cua ndoyo ñuhun nduta can ta iti ñiin can, soco cua tihi ñi nduta chiti uva chaa tichi iti ñiin chaa. [Tacan cati ra Jesuu, vati ña cua cuu natahan tuhun chaa chi tuhun chahnu.]
40009018	Ni vii cahan ra Jesuu chi ñivi can, ta quihvi iin ra ndiso tiñu. Tuhva ra nu ndaa ra Jesuu, ta chahnu chiti ra iti nuun ra Jesuu, ta quechaha cati ra chi ra ti: ―Cha ni chihi ñaluhu sehi, soco cuahan, ta taun ndahun xini ña, ta cua coo ndito ndico ña ―cati ra chi ra Jesuu.
40009019	Tacan cuu, ta chacuinda ra Jesuu, ta quee ra cua ndicu ra chi ra, ta cuahan tahan ñi sacuaha chi ra.
40009020	Tacan cuu, ta cuahan tahan iin ña ñahan, ta uchi uvi cuiya cha queta cha iyo xaan niñi ña chi ña. Tuhva ña iti chata ra, ta sayani ndaha ña yu sahma ra.
40009021	Tacan ni savaha ña, vati saxini ña chi anima ña ti tu cua sayani ndaha ña―masi sahma ra, cua nduvaha ña, saxini ña.
40009022	Tacan cuu, ta ndico coo ra Jesuu, ta ni ndehe ra chi ña, ta quechaha cati ra chi ña ti: ―Na cua cusii ini cun, ti cha ni nduvahun, vati chinu ini cun chihin yu ―cati ra. Ta suvi ni hora can ni nduvaha ña ñahan can.
40009023	Tacan cuu, ta queta ra Jesuu vehe ra ndiso tiñu can, ta quihvi ra. Ndehe ra chi ra tivi yaa ndii, ta ndehe ra ti cuvaa ndihi ñivi can,
40009024	ta quechaha cati ra ti: ―Cua quee ndo ihya, vati ña chihi ña luhu ya. Quixi ni ña ―cati ra chi ñi. Tacan, ta chacu nahan ñi cha cahan ra.
40009025	Ta quee ñi savaha ra, ta quihvi ra nu caa ñaluhu can, ta tiin ra ndaha ña, ta ndoyo ña.
40009026	Queta tuhun can niniin cahnu nu ñuhun can.
40009027	Cha cua quee ra Jesuu tican, ta quechaha ndicu uvi ra cuaa chi ra, ta cana chaa ra ta ra, ta cati ra ta ra chi ra Jesuu ti: ―Na cua cundahvi ini cun chihin ndi, cha cuu cun ñivi ra Ndavii ―cati ra ta ra.
40009028	Quihvi ra Jesuu tichi vehe, ta tuhva ra cuaa can iti nuun ra Jesuu, ta quechaha nducu tuhun ra chi ra ta ra ti: ―¿Atu chinu ini ndo cha cuu savahi cuhva cuni ndo? ―cati ra. Ta cati ndico ra ta ra chi ra ti: ―Chinu ini ndi, ra chahnu.
40009029	Tacan cuu, ta taa ra Jesuu ndaha ra nuun ra ta ra, ta cati ra chi ra ta ra ti: ―Na cua cuu chi cuhva ni chinu ini ndo.
40009030	Tacan cuu, ta ndundichin ndehe ra ta ra, ta cati ra Jesuu chi ra ta ra ti: ―Ña cua cati ndo cha savahi chi ni iin ñivi.
40009031	Tacan cuu, ta quee ra ta ra cuahan ra, soco cati tuhun xaan ra ta ra nini cahnu ñuhun can yoso cuhva ni savaha ra Jesuu.
40009032	Tacan cuu, ta quee ñi ta ñi cuahan ñi, ta quichi ndaca ñivi chi iin ra ñihin nu iyo ra Jesuu, ta iyo tati cuihna anima ra ndahvi can.
40009033	Tava ndaa ra Jesuu chi run tati cuihna can, ta nducahan ra ndahvi can. Iyo cuni ndihi ñivi can, ta quechaha cati ñi ti: ―Ña ta ñahni ñivi Israeel savaha cuhva ndacu rahya [nu ni quichi quivi] ―cati ñi.
40009034	Ta cati ra fariseo ta ra ti: ―Cha cuenda run ndaca ñahan chi run tati cuihna tava ndaa ra chi run ―cati ra ta ra.
40009035	Tacan cuu, ta chica cuu ra Jesuu. Cuahan ra ndihi ñuun can, ta sacuaha ra chi ñivi tichi veñuhun ñi, ta cati tuhun ra tuhun vaha yoso cuhva cua cundaca ñahan ra Ndioo, ta sanduvaha ra chi ñivi cuhvi ndihi nuun cuehe.
40009036	Ndehe ra chi ñivi iyo ican, ta cundahvi xaan ini ra chi ñi, vati iyo xaan ñi chi tundoho, ta ña chito ñi ñaan cha cua savaha ñi, cuu ñi sava ni ta cua ri mbee, cha yoni sacuenda chi ri.
40009037	Tacan, ta quechaha cati ra chi ñivi sacuaha chi ra ti: ―Cuaha xaan tiñu iyo, soco ña tuvi ñivi cuni satiñu.
40009038	Cua cahan ndahvi ndo chi ra chahnu, na cua tava tiñu ra chi ñivi cua satiñu, ta cua cundee queta tiñu ra ―cati ra Jesuu.
40010001	Cana ra Jesuu chi uchi uvi ra cuu tatun ra, ta chaha ra ndatu cha cua tava ra ta ra tati cuihna, ta cua sanduvaha ra ta ra chi ñivi cuhvi ndihi nuun cuehe.
40010002	Ta sivi ra cuu tatun ra Jesuu cuu chi: Ra xihna cuii cuu ra Simoon, ra Pedru chi ra Ndree yani ra, chi ra Jacobo sehe Zebedeo chi ra Juaan yani ra,
40010003	chi ra Felipe chi ra Bartolomee, chi ra Tuma chi ra Mateo ra satiahvi, ta ra Jacobo sehe Alfeo chi ra Tadeo,
40010004	chi ra Simoon ra cuni cuati chi ñivi ñuun Roma chi ra Juda Iscariote ra ni xico tuhun chi ra Jesuu.
40010005	Tava tiñu Jesuu chi tatun ra, ta cati tuhun ra chi ra ta ra ti: ―Ña cua cuhun ndo nu iyo ñivi cuu inca tucu ñivi, ta ni ña cua cuhun ndo nu iyo ñivi Samaria.
40010006	Cuahan ndo iti nu iyo ñivi Israeel, vati cuu ñi sava ni ta cua ri mbee ndoyo ñuhun, [vati ña chito ñi ndaa iti cuahan ñi].
40010007	Cuahan ndo, ta cati tuhun ndo ti cha yatin xaan cua cundaca ñahan ra iyo iti siqui andivi.
40010008	Cua sanduvaha ndo chi ñivi cuhvi, ta cua sanandoto ndico ndo ñivi ndii. Cua sanduvaha ndo chi ñivi cuhvi cuehe tahyu, ta cua tava ndaa ndo chi run tati cuihna. Cha nihin ndo ndatu, ta ñahni cha tiahvi ndo, cua tindee ndo chi ñivi, ta ña cua tiahvi ñi chihin ndo.
40010009	’Ña cua cuiso ndo xuhun,
40010010	ta ni ña cua cuiso ndo yunu. Ña cua cundichin toto ndo uvi coton, ta ni ña cua cuiso ndo uvi pare ndichan ta ni uvi garote. Iyo cha cua cuhva ñivi cha cua cachi ndo.
40010011	’Ta ndihi ñuun nu cua quihvi ndo cua nanducu ndo ndaa ñivi cuu ñivi vaha ndicha. Chi ñican cua ndoo ndo nda cua nda cua queta quivi cua quee iti tucu ndo.
40010012	Cua quihvi ndo vehe, ta cua sacahnu ndo chi ñivi vehe can, ti na cua coo vii ñi.
40010013	Tu ña cua quihin cuenda ñivi can chihin ndo, ña cua coo vii ñi.
40010014	Tu ña cua quihin cuenda ñivi chi ndo, ta ni ña cua tasoho ñi tuhun cahan ndo, cua quee ndo vehe can, cua quee ndo ñuun can, ta cua naquisi ndo ñaca ñuhun iñi chaha ndo, [vati tacan cua coto ñi ti cua cutuni ñi].
40010015	Cati ndicha yu chihin ndo ti xaan xaan cua cutuni ñivi Sodoma chi ñivi Gomorra quivi cua tachi tuni ra Ndioo chi ñivi, soco xaan ca cua cutuni ñivi ña cua quihin cuenda chihin ndo.
40010016	[Ni vii cahan ra Jesuu chi ra tatun ra:] ’Tava tiñu yu chihin ndo, cha cuu ndo sava ta cua ri mbee ta cuahan ndo nu iyo ri ñucuii, [vati cua cuni sandoyo ñuhun ñivi chi ndo]. Na cua coo cha chini tuni chi ndo. Na cua coo masu ini ndo.
40010017	Na cua savaha ndo cuenda yoso cuhva iyo ñivi, vati cua tiin ñi chihin ndo, ta cua cundaca ñi chihin ndo nu ra cumi tiñu, ta cua cani ñi chihin ndo veñuhun ñi.
40010018	Cua cundaca ñi chihin ndo nu ra cumi tiñu cahnu, cha cuenda cha chica icaa ndo chihin yu. Chacan cuu cha cua cuhva ndo cuenda yoso cuhva iyo ra Ndioo iti nuun ra ndaca ñahan chi ñivi judiio, ta cua cuhva tahan ndo cuenda iti nuun ra ndaca ñahan chi ñivi cuu inca tucu ñivi.
40010019	Hora cua tiin ñi chihin ndo ña cua tichaha ni ndo. Ña cua saxini ndo yoso cuhva cua cati ndico ndo, vati maan ra Ndioo cua cuhva cha chini tuni chi ndo hora can, ta cua coto ndo ñaan cha cua cati ndico ndo.
40010020	Ñavi maan ndo cua cahan, ra Tati Ndioo sutu ndo cuu ra cua cuhva cha chini tuni chi ndo.
40010021	’Cua tiin iin rai chi yani ra, ta cua cundaca ra chi ra nuun ra cumi tiñu, vati cua cuvi ra. Ta cua cuhva cuenda tahan ra sutu chi sehe ñi, ta cua cuhva cuenda tahan sehe chi sutu ñi chi sihi ñi, ta cua cuvi ñi cua savaha ñi.
40010022	Cua cuxaan ini ndihi ñivi chi ndo, vati iyo ndo cuenda yu. Tu cua cundee ini ndo tundoho nda cua nda quivi cua yaha chi, cua cacu ndo.
40010023	Tu cua cuhva ñivi tundoho chi ndo iin ñuun, cua cunu ndo, ta cua queta ndo inca ñuun. Cati ndicha yu chihin ndo ti ña cua cuyatin yaha ndo ndihi ñuun Israeel, ta cua quichi ra cuu sehe ñivi.
40010024	’Cahnu ca cuu ra mastru, ta ñavi ca sa ñivi sacuaha chi ra. Ta ni cuhva cahnu ca cuu ra chitoho, ta ñavi ca musu ra.
40010025	Vaha tu cua coo ñivi sacuaha cuhva iyo mastru ñi. Ta ni cuhva vaha tu cua coo ra musu cuhva iyo chitoho ra. Cha cati ñivi ti run cuihna run Beelzebuu cuu yuhu. Chacan cuu cha xaan ca cua cahan ñi chi maan ndo.
40010026	[Ni vii cahan ra Jesuu chi tatun ra:] ’Ña cua cuyuhvi ndo chi ñivi, vati ndihi cha cua savaha xehe ñivi cua coto ra Ndioo.
40010027	Cua cati tuhun ndo ndihi cha cua cati yu chihin ndo cha mani maan ndo.
40010028	Ña cua cuyuhvi ndo chi ñivi cuni cahni chi ndo, ti ña cua cuu sandoyo ñuhun ñi cha ndito ndo. Cua cuyuhvi ndo chi ra Ndioo, vati Ituhun racan cuu sandoyo ñuhun cha ndito ñivi ta cua tachi ra chi ñi nu cua cutuni ñivi.
40010029	’Xico ñivi uvi ri saa cuati cha iin pesu, ta ña cua cuvi ri tu ña chaha ra Ndioo sutu ndo,
40010030	ta chito tahan ra yoso tahan ixi xini ndo iyo.
40010031	Chacan cuu cha ña cua cuyuhvi ndo. Ndaa yahvi ca maan ndo, ta ñavi ca sa ndihi ri saa can.
40010032	[Ni vii cahan ra Jesuu chi tatun ra:] ’Ndihi ñivi cua cati chi ñivi tahan ñi ti chi yuhu iyo ñi―suvi ni cha cuenda maan ñi cua cati yu chi ra suti cha iyo iti siqui andivi ti chi main iyo tahan ñican.
40010033	Tu cua cati ñivi chi tahan ñi ti ña nacoto ñi chihin yu, ta ni cuhva cua cati tahin nu suti ti ña nacote chihin ñi.
40010034	[Ni vii cahan ra Jesuu chi ra tatun ra:] ’Ña cua saxini ndo ti vachi yu, vati cua coo vii ñivi chi tahan ñi nu ñuhun ñuñivi ya. Ñavi chacan vachi yu. Vachi yu, vati cua cani tahan ñivi chi tahan ñi.
40010035	Cua ndusaca cuni ñivi cuenda yu, vati cua cani tahan sehe rai chi sutu ra. Cua cani tahan sehe sihi chi sihi ña, ta cua cani tahan ña chanu chi chiso ña,
40010036	ta suvi ni ñivi iyo vehe ñi cua cani tahan chi ñi.
40010037	’Tu cua cuni ca ñivi chi sutu ñi chi sihi ñi, ta ñavi ca sa chi yuhu, ñahni yahvi ndaa cha iyo ñi cuenda yu. Tu cua cuni ca ñi chi sehe ñi, ta ñavi ca sa chi yuhu, ñahni yahvi ndaa cha iyo ñi cuenda yu.
40010038	Tu ña iyo ini ñivi cha cua ndehe ñi tundoho cuenda yu―masi cua cuvi ñi cuenda yu, tu ña cua coo inuun ñi chihin yu, ñahni yahvi ndaa cha iyo ñi cuenda yu.
40010039	Tu cua nducu ñivi cuhva cha cua cacu ñi nu cua ndehe ñi tundoho cuenda yu, cua ndoyo ñuhun ndicha ñi cuenda yu, soco tu cua cuvi ñi cuenda yu, cua coo ndito ndico ñi chihin yu.
40010040	[Ni vii cahan ra Jesuu chi tatun ra:] ’Tu cua quihin cuenda ñivi chihin ndo, cua quihin cuenda ñi chi yuhu, ta tu cua quihin cuenda ñi chi yuhu, cua quihin cuenda tahan ñi chi ra tava tiñu chihin yu.
40010041	Tu cua quihin cuenda ñivi chi iin ra cahan cuenda ra Ndioo, vati cahan ra cuenda ra Ndioo, cua cunda yahvi ñi chi ra Ndioo cuhva iyo yahvi ra cahan cuenda ra Ndioo. Tu cua quihin cuenda ñivi chi iin ñivi vaha ndicha, vati ñivi vaha ndicha cuu ñi, cua cunda yahvi tahan ñi chi ra Ndioo cuhva cha ndaa yahvi ñivi vaha.
40010042	Tu cua tindee ñivi chi iin ndo―masi ra luhu cuii cuu ndo, ta cua cuhva ñi nduta coho ndo, vati iyo ndo chihin yu, cati ndicha yu chi ndo ti cua cunda yahvi ndicha ñi chi ra Ndioo.
40011001	Tacan, ta ndihi cati tuhun ra Jesuu chi ra cuu tatun ra, ta sa quee ra tican, ta cuahan ra, vati cua cati tuhun ra ndihi ñuun iyo ican, ta cua sacuaha ra chi ñivi can.
40011002	Tacan cuu, ta chini ra Juaan tuhun yoso cuhva cha ni savaha ra Jesuu―masi indi ra Juaan vecaa, soco tava tiñu ra tatun ra nu iyo ra Jesuu,
40011003	ta nducu tuhun ra ta ra chi ra ti: ―¿Atu maun cuu ra iyo cha cua quichi cuenda ra Ndioo a cua cuatu nuun ca ndi chi inca ra? ―cati ra.
40011004	Ta cati ndico ra Jesuu chi ra ta ra ti: ―Cuahan ndo, ta cati ndico ndo ñaan cha cuu cha ni chini soho ndo ñaan cha cuu cha ni ndehe ndo.
40011005	Cua cati ndo chi ra Juaan ti ndichin vaha ndehe ñivi cuaa, ta chica cuu ñivi cojo. Nduvaha ñivi cuhvi cuehe tahyu, ta chini ñivi soho. Nandoto ndico ñivi ndii, ta chini soho ñivi ndahvi tuhun vaha, cua cati ndo.
40011006	Cua cusii ini ñivi, tu ña cua saxini ñi ndavaha ni cuenda yu, ta cua ndoyo ñuhun ñi ―cati ra chi ra tatun ra Juaan.
40011007	Tacan cuu, ta cuahan tatun ra Juaan can, ta quechaha cati ra Jesuu chi ndihi ñivi can cuenda ra Juaan ti: ―Chahan ndo tichi cuhu, soco ñavi vati cuni ndo ndehe ndo nu tuñu maan tuyoo can, [soco cuni ndo ndehe ndo chi iin rai ndicha].
40011008	Chahan ndo tican, soco ñavi cha cuni ndo ndehe ndo chi iin ra ndichin sahma yaxin sahma vaha, vati iyo ñivi ndichin tacan tichi ñuun nu iyo vehe ra rey, [soco cuni ndo ndehe ndo chi iin rai ndichin cuhva ni chacundichin ra cahan cuenda ra Ndioo tiempu chahnu].
40011009	Chahan ndo tican, vati cuni ndehe ndo chi iin ra cahan cuenda ra Ndioo.
40011010	Cati yu chihin ndo ti ni ndehe ndo chi iin ra cahan ndicha cuenda ra Ndioo. Cati tutu Ndioo cuenda ra Juaan ti cua tava tiñu ra Ndioo iin tatun ra, ta cua cuhun ra iti nuun inca ra, ta cua tiso vaha ra tatun can tiñu iti nu cua yaha racan, cati chi.
40011011	Cati ndicha yu chihin ndo ti cahnu xaan rai cuu ra Juaan ra sacuanduta, soco ñivi cuu ñivi cua coo nu cua cundaca ñahan ra Ndioo―masi ñivi ndahvi ndicha cuu ñi, soco cahnu ca cua cuu ñivi can, ta ñavi ca sa ra Juaan can.
40011012	’Nda ni quivi quechaha cati tuhun ra Juaan ta nda cua nda vitin nducu xaan ñivi cuhva cha cua coo ñi nu cua cundaca ñahan ra iyo iti siqui andivi, ta nihin xaan nducu ñi cuhva.
40011013	Cha cati ra ni cahan cuenda ra Ndioo tichi tutu ni taa ra tiempu chahnu, ta cha cati ra Moisee tichi tutu ley ni taa ra ti cua quichi iin rai, ta ra Juaan cuu ra.
40011014	Tu cua cuni ndo cuinu ini ndo tuhun can, cua coto ndo ti ra Juaan cuu cuhva ra Eliia ra ni cua quichi cuhva ni taa ra ta ra.
40011015	Na cua taa vaha ndo soho ndo tuhun can.
40011016	’Ñivi iyo vitin tichi quivi ya cuu sava ni ta cua ve cuati siqui nuyahvi, [ta ña nduvi nuun ve ta ve nu siqui ve]. Cana chaa ve chi tahan ve,
40011017	ta cati ñi chi tahan ñi ti tivi ndi yaa, ta ña chita chaha tahan ndo. Chita ndi yaa ndahvi, ta ña nahyu ndo, cati ñi.
40011018	[Tacan cati yu,] vati quichi ra Juaan, ta chacoo ica xaan ra, vati ña tuhva ra cachi. Ña tuhva ra coho, ta cati ñivi ti tati cuihna iyo chi ra.
40011019	Tacan cuu, ta quichi tahan yu ra cuu sehe ñivi, ta iyo yu cuhva iyo maan ñivi can, soco cati ñi ti yaha cuhva chachi yu, ta yaha cuhva chihi yu. Amigu yu chi ñivi ndacu ndavaha ni chi ra satiahvi, cati ñi. [Yuhu cati ti] tu cua savaha ñivi cha nditi vaha cuhva cuni ra Ndioo, cua savaha ñi iin cha vaha ndicha, [cuhva savaha maan ra Juaan cuhva savaha yu ra cuu sehe ñivi] ―cati ra Jesuu chi ñivi can.
40011020	Tacan cuu, ta quechaha nduxaan ra Jesuu chi ñivi iyo ndihi ñuun nu ni savaha ra cha cahnu xaan, vati ña saña ihni ñi cuati ndacu ñi.
40011021	Cati ra chi ñi ti: ―Ndioho ñivi ñuun Coraziin, ndioho ñivi ñuun Betsaida, cua ndehe ndo tundoho, vati tu cha ndehe tahan ñivi ñuun Tiro chi ñivi ñuun Sidoon cuhva cahnu cuhva cha ni ndehe maan ndo, yatin xaan cua coo cuihya anima ñi, ta sa cua saña ihni ñi cuati savaha ñi.
40011022	Chacan cuu cha cati yu chihin ndo ti cahnu xaan cua ndehe ñivi ñuun can tundoho quivi cua cutuni ñivi iti nuun ra Ndioo, soco cahnu xaan ca cua coo tundoho chi maan ndo.
40011023	Ta ndioho ñivi ñuun Capernaum, ña cua coo cha vaha chi ndo iti siqui andivi, soco cua coo ndo iti andaya. Tu cha ni ndehe ñivi ñuun Sodoma cha cahnu xaan cuhva ni ndehe maan ndo, ni vii iyo ñuun can nda cua nda vitin, [vati cua saña ihni ñi cuati ni savaha ñi].
40011024	Chacan cuu cha cati yu chihin ndo ti cahnu xaan cua tachi tuni ra Ndioo chi ñivi ñuun can quivi cua cutuni ñivi, soco cahnu xaan ca cua cutuni ñivi ñuun ya ―cati ra Jesuu.
40011025	Suvi ni hora can cati ra Jesuu chi sutu ra ti: ―Tata, maun ndaca ñahan iti siqui andivi ta nu ñuhun ñuñivi ya. Sacahnu yu chihun, vati ña chaha cun cha chini tuni chi ñivi nditi, cha cua cutuni ini ñi cha ndacui, soco cha chahun cha cua cutuni ini ñivi ndahvi.
40011026	Tata, cuhva cha cuni maun cuu chacan ―cati ra Jesuu chi sutu ra.
40011027	[Tacan, ta sa cati ra chi ñivi can ti:] ―Chaha ra suti ndihi cha ndacui. Yoni ñivi chito yoso cuhva iyo ra cuu sehe Ndioo. Ituhun ni ra Ndioo chito, ta yoni ñivi chito yoso cuhva iyo ra cuu sutu ra. Ituhun ni ra cuu sehe ra chito, ta iyo ñivi cuni sacoto ra cuu sehe ra. Ñican ni chito tahan yoso cuhva iyo ra.
40011028	Nahan ndo, ndihi ndo cha chitatun, ndihi ndo ndiso cha vee, ta yuhu cua cuhve cha cua coo vii anima ndo.
40011029	Na cua cuiso ndo cuhva cati yu. Na cua savaha ndo cuhva cati yu, cha masu ini yu, ta iyo ndahvi anima yu. Tacan, ta cua coo vii anima ndo,
40011030	vati ña vee cha cua tise chi ndo, ta vii ni cua savaha ndo cha cati yu ―cati ra Jesuu chi ñivi can.
40012001	Suvi ni quivi can cuahan ra Jesuu, ta iin quivi sabadu [quivi ndaa tatun ñivi judiio cuu chi], ta yaha ra chiqui. Cuahan tahan tatun ra, ta chisoco ra ta ra, ta quechaha yucu ra ta ra chiti trigu can, ta chachi ra ta ra.
40012002	Ndehe ra fariseo ta ra, ta quechaha cati ra ta ra chi ra Jesuu ti: ―¡Jihna! cha ndacu tatun cun, ta ña cati ley chahnu cha cua savaha ra tacan quivi sabadu ―cati ra ta ra.
40012003	Ta cati ndico ra Jesuu chi ra ta ra ti: ―Vasi ña ta sacuaha ndo tutu Ndioo. Vasi ña chito ndo ñaan cha ni savaha ra Ndavii quivi chisoco ra chi ra chica chi ra.
40012004	Quihvi ra Ndavii can vehe ra Ndioo, ta chachi ra paan cuecu iti nuun ra Ndioo, ta ñahni ndatu cha cua cachi ra chacan, ta ñahni ndatu chi ra chica chi ra, soco chachi tahan ra. Ituhun ni ra cuu sutu ta ra―chi racan iyo ndatu.
40012005	Vasi ña ta sacuaha ndo tutu ley chahnu. Suvi ni quivi sabadu iyo ra sutu ta ra veñuhun. Savaha ra cha cuu tiñu ra, ta ñahni ndatu iyo cha savaha ra tacan, soco ña tiso ndo cuati ra.
40012006	Cati yu chihin ndo ti cahnu cuu veñuhun, soco cahnu xaan ca cuu cha ndacu ra Ndioo vitin.
40012007	Tu chito ndo ñaan cha cuu tuhun Ndioo nu cati ra ti cuni ra cha cua coo tu ndahvi ini chi ñivi. Ña cuni ra cha cua samani ñi chihin ra, cati ra. Tu chito ndo chacan, ña cua cati ndo ti ña vaha savaha ñivi ñahni cuati.
40012008	Tacan cati yu, vati yuhu ra cuu sehe ñivi cuu ra cati ñaan cha cuu cha cua savaha ñivi quivi sabadu ―cati ra Jesuu chi ra fariseo ta ra.
40012009	Tacan cuu, ta quee ra Jesuu tican. Cuahan ra, ta quihvi ra veñuhun ñivi judiio.
40012010	Ican iyo iin ra nduxii ndaha, ta quechaha nducu tuhun ra fariseo ta ra chi ra Jesuu ti: ―¿Atu chaha ley chahnu cha sanduvaha ñivi quivi sabadu ? ―cati ra ta ra, vati cuni ra ta ra tiso ra cuati chi ra Jesuu.
40012011	Ta cati ndico ra Jesuu chi ra ta ra ti: ―Tu iyo iin ri mbee chihin ndo, ta cua quehni ri tichi xahva―masi quivi sabadu cuu chi, soco ndihi ndo cua tiin ndo chi ri, ta cua tava ndo chi ri nu quehni ri.
40012012	Ndaa yahvi ri mbee can, soco ndaa yahvi ca ñivi. Chacan cuu cha chaha ley cha cua savaha yo cha vaha quivi sabadu ―cati ra.
40012013	Tacan cuu, ta cati ra chi ra ndahvi can ti: ―Sacaa ndahun. Tacan, ta sacaa ra ndaha ra. Nduvaha chi, ta ndoo vaha chi cuhva iyo tahan maan chi.
40012014	Quee ra fariseo ta ra cuahan ra, ta nducu ra ta ra cuhva cha cua xico tuhun ra ch ira Jessu, vati cuni ra ta ra cahni ra chi ra.
40012015	Chito ra Jesuu yoso cuhva saxini ra fariseo ta ra, ta quee ra cuahan ra. Tacan cuu, ta ndicu ñivi chi ra. Tuvi ñivi ndicu chi ra, ta sanduvaha ra chi ndihi ñi,
40012016	ta cati tuhun xaan ra chi ñi ti na ña cua cati ñi yoo rai cuu ra.
40012017	Tacan, ta ni queta tuhun cha ni taa ra Isaiia ra ni cahan cuenda ra Ndioo tiempu chahnu, vati cati ra Ndioo cuenda ra Jesuu ti:
40012018	Rahya cuu musu yu. Suvi ra ni nacachi yu. Cuni mani yu chihin ra, ta cusii ini yu cha ndacu ra. Cati yu ti cua coo ra Tati Ndioo chi ra, ta cua cati ra chi ñivi cuu inca tucu ñivi yoso cuhva cua coso vaha anima ñi.
40012019	Ña cua cahan yuhu ra chi ñivi, ta ni ña cua cuvaa ra. Ña cua cana chaa ra iti.
40012020	Ña cua tava ndaa ra chi ñivi ndahvi, soco cua tindee ra chi ñi.
40012021	Tacan cua savaha ra nda cua nda quivi cua cundee coso vaha anima ñivi cuu inca tucu ñivi, cati ra Ndioo, ni taa ra Isaiia can cuenda ra Jesuu.
40012022	Tacan cuu, ta quichi ndaca ñivi chi iin ra cha iyo tati cuihna anima nu ra Jesuu. Cuaa ra ndahvi can, ta ñihin ra. Tacan cuu, ta sanduvaha ra Jesuu chi ra. Chacan cuu cha nducahan ra ñihin can, ta ndundichin vaha ndehe ra.
40012023	Iyo xaan quechaha cuni ndihi ñivi can, ta cati ñi ti: ―Vasi ra ni tava tiñu ra Ndioo cuu rahya ―cati ñi.
40012024	Chini ra fariseo ta ra tuhun can, ta cati ndico ra ta ra ti: ―Tava ndaa ra chi run tati cuihna, soco tindee run Beelzebuu chi ra, ta rucan cuu run ndaca ñahan chi ndihi run tati cuihna ―cati ra fariseo can.
40012025	Chito ra Jesuu cuhva ni saxini ra fariseo can, ta quechaha cati ra chi ra ta ra ti: ―Tu cua cani tahan ñivi iin ñuun chi tahan ñi, cua ndoyo ñuhun ñuun can. Tu cua cani tahan ñivi iyo iin vehe chi tahan ñi, cua ndoyo ñuhun tahan ñican.
40012026	Tu cua tava ndaa ñivi run Cuihna suvi ni chi maan run, ña inuun iyo ñivi run suvi ni chi maan run. Chacan cuu cha ña cua ndunahan run chi tahan run.
40012027	Cati ndo ti tava ndai chi run tati cuihna can, vati chaha run Beelzebuu tundee ini chihin yu. Tu chacan cuu chi, ¿yoso nihin ñivi maan ndo tu ndee ini, ta tava ndaa maan ñi chi run? Chacan cuu cha sanahan suvi ni ñivi ndo ti cha ña vaha cuhva ni saxini ndo.
40012028	Ñavi cuhva can cuu chi, vati chaha ra Tati Ndioo tundee ini chihin yu, ta tava ndai chi run tati cuihna. Chacan cuu cha cha ndaca ñahan ra Ndioo nu iyo ndo.
40012029	’Ña cua cuu quihvi ñivi tichi vehe iin ra iyo xaan tu ndee ini, ta cua quihin ñi ndatiñu ra, tu ña cua cuhni xihna ñi chi ra. Tacan, ta sa cua suhu ñi ndihi cuii ndatiñu ra. [Tacan ni cha savahi chi run Cuihna.]
40012030	’Tu ña cua coo ndo chihin yu, cua cuni cani tahan ndo chihin yu. Tu ña cua tindee ndo chihin yu, cua tava ndaa ndo chihin yu.
40012031	’Chacan cuu cha cati yu chihin ndo ti ndihi ca cuati ndacu ñivi ñuñivi cua cuu cucahnu ini ra Ndioo, soco tu cua cati ñivi cuhva cati ndo ti ña ndicha ra Tati Ndioo, ña cua cucahnu ini ra Ndioo chacan.
40012032	Tu cua cati ñivi ti ña vaha ra cuu sehe ñivi, cua cuu cucahnu ini ra Ndioo, soco tu cua cati ñivi cuhva cati ndo ti ña vaha ra Tati Ndioo, ña cua cucahnu ini ra Ndioo chacan vitin tichi quivi ya, ta ni ña cua cucahnu ini ra nda cua nda quivi iti nuun ca.
40012033	[Ni vii cahan ra Jesuu chi ra fariseo can:] ’[Cua cati yu iin cuhva.] Tu iyo iin yutun vaha, cua quee vaha chiti chi. Tu ña vaha iyo yutun can, ña cua quee vaha chiti chi. Chito yo ñaan cuhva iyo yutun, vati ndehe yo yoso cuhva iyo chiti chi.
40012034	Ñivi ndavaha ni cuu ndo. Ña cuu cahan ndo cha vaha, vati iyo xaan ndo chi cha ndavaha ni, vati cahan ñivi cuhva saxini ñi chi anima ñi.
40012035	Mani cha vaha cahan ñivi saxini cha vaha chi anima ñi, ta mani ndavaha ni cahan ñivi saxini cha ndavaha ni chi anima ñi.
40012036	Cati yu chihin ndo ti tu cua cahan ñivi tuhun ndavaha ni, cua cuhva ñi cuenda ñacu cahan ñi tacan quivi cua cutuni ñivi,
40012037	vati cua quee vaha ndo cuhva ni cahan ndo a cua cutuni ndo cuhva ni cahan ndo ―cati ra Jesuu chi ra fariseo ta ra.
40012038	Tacan cuu, ta ra fariseo chi ra sacuaha ley chahnu quechaha cati ra chi ra Jesuu, ta cati ra ta ra chi ra ti: ― mastru, cuni ndehe ndi iin cuhva cahnu xaan cha cua savahun ―cati ra ta ra.
40012039	Ta cati ndico ra Jesuu chi ra ta ra ti: ―Ñivi ndacu ndavaha ni, ñivi ña chinu ini chi ra Ndioo cuu ñi―ñican cuu ñi cuni ndehe iin cuhva cha cua savaha ra Ndioo, soco ña cua savaha ra inca cuhva. Ituhun ni cuhva ni savaha ra Ndioo cuhva cha ni tahan ra Jonaa ra ni cahan cuenda ra Ndioo tiempu chahnu.
40012040	Cuhva cha ni chacoo ra tichi ri tiaca cahnu can uni quivi―cuhva can cua coo ra cuu sehe ñivi, vati uni quivi cua coo ra tañu ñivi ndii.
40012041	Cua cati ra rai ni chacoo ñuun Niivive ti iyo cuati ñivi iyo vitin, ta cua tachi tuni ra chi ñi quivi cua cutuni ñivi. Tacan cua savaha ra, vati ni tasoho ñi cha cati tuhun ra Jonaa, ta saña ihni ñi ta ñi cuati savaha ñi.Ta cahnu ca cuu ra iyo vitin, ta ñavi ca ra Jonaa.
40012042	Ta ni cuhva cua cati ña ni chandaca ñahan ñuhun iyo iti xuun ti iyo cuati ñivi iyo vitin, ta cua tachi tuni ña chi ñi. Tacan cua savaha ña, vati cani xaan chahan ña, vati cuni ña tasoho ña tuhun nditi cha cahan ra Salomoon tiempu chahnu. [Ndicha ti] cahnu xaan rai cuu ra Salomoon can, soco cahnu ca cuu ra iyo vitin.
40012043	[Ni vii cahan ra Jesuu chi ra fariseo chi ra sacuaha ley chahnu:] ’Ta run tati cuihna can―tu cua quee ndaa run tichi anima ñivi, cua cuhun run. Cua caca cuu run tichi cuhu nu ñahni nduta, ta cua nanducu run cha cua coo vaha run, soco ña cua nanihin run.
40012044	Tacan cuu, ta cua quechaha saxini run ti cua cuhun ndico run nu ni quee run, cua saxini run. Cua cuhun ndico run, ta cua ndehe run ti cha iyo vaha anima ñivi can.
40012045	Chacan cuu cha cua quee run cua cuhun run, ta cua quihin run inca ucha tati cuihna xaan ca, ta cua quihvi run ta run tichi anima ñi, ta ndahvi ca cha cua ndoo ndico ñican, ta ñavi ca cha xihna nu ni quichi quivi. Tacan ndahvi ca cua ndoo tahan ñivi iyo vitin, vati ndavaha ni ndacu ñi.
40012046	Ni vii cahan ra Jesuu chi ndihi ñivi can, ta queta sihi ra chi yani ra nu indi ra, ta ndoo ñi iti chata ndatu ñi.
40012047	Tacan cuu, ta quechaha cati iin ñivi chi ra ti: ―Inda sihi cun chi yani cun nuquehe, ta cuni ñi cahan ñi chihun ―cati ñi.
40012048	Ta nducu tuhun ndico ra chi ñican ti: ―¿Yoo cuu sihi yu? ¿Yoo cuu yani yu? ―cati ra.
40012049	Tacan cuu, ta sanahan ndaha ra nu ndaa ñivi sacuaha chi ra, ta quechaha cati ra ti: ―Ihya iyo sihi yu chi yani yu.
40012050	[Tacan cati yu,] vati tu cua savaha ñivi cuhva cuni ra suti iyo iti siqui andivi, ñican cuu sava ni ta cua yani yu chi cuhva yu chi sihi yu ―cati ra.
40013001	Quivi can quee ra Jesuu tichi vehe nu chacoo ra, ta cuahan ra. Ta queta ra yuhu tañuhun, ta ni chacunda ra.
40013002	Tuvi xaan ñivi nducuiti nu ndaa ra. Chacan cuu cha quihvi ra tichi tundoo, ta chacunda ndico ra, ta chacuinda ndihi ñivi can yuhu tañuhun can.
40013003	Cuaha xaan cahan ra Jesuu chi ñi. Chi cuhva cahan ra, ta quechaha cati ra ti: ―Cha iyo iin rai, ta quee ra cuahan ra, vati cua tachi ra chiti.
40013004	Chata cuati ra chiti can, ta quehni suhva chi nu iti, ta quichi ri saa, ta chachi ri chi chi.
40013005	Inca suhva chi quehni nu iyo xaan yuu, ta ñahni ñuhun cha vaha. Yatin xaan cana chi, vati ña coco caca ñuhun can,
40013006	ta quee nicandi, ta quechaha xii chi, ta neti chi, vati ñahni yoho chi cha vaha.
40013007	Ta inca suhva chi quehni nu iyo iñu, ta cana tahan iñu ican, ta chasi iñu can nuun chi.
40013008	Inca suhva chiti can quehni nu ñuhun vaha, ta cuaha xaan chiti chi chacoo ndico. Iyo chi chaha iin ciendu chiti chi. Inca chi chaha uni xico chiti chi, ta inca chi chaha oco uchi chiti chi.
40013009	Na cua taa vaha ndo soho ndo ―cati ra Jesuu chi ñi.
40013010	Tacan cuu, ta tuhva ñi sacuaha chi ra Jesuu nu iyo ra, ta quechaha nducu tuhun ñi chi ra ti: ―¿Ñacu chi cuhva ni cahun chi ñivi? ―cati ñi.
40013011	Ta cati ndico ra Jesuu ti: ―Chaha ra Ndioo cha cua cutuni ini ndo tuhun yoso cuhva cua cundaca ñahan ra iyo iti siqui andivi, soco ña chaha ra cha cua cutuni ini ñican.
40013012	Tu cutuni ini ñivi vitin―masi suhva, cua cuhva ra Ndioo cha cua cutuni ca ini ñi, ta cua cutuni vaha ini ñi nu cuahan quivi. Tu ña nihin tuni ini ñi [yoso cuhva iyo ra Ndioo], cua naan cha chini tuni cha iyo chi ñi.
40013013	Chacan cuu cha cahin chi ñi chi cuhva ni, vati ña cuni ñi coto ñi, ta ni ña cuni ñi cutuni ini ñi.
40013014	Maan ñi saqueta tuhun cha ni cahan ra Isaiia cuenda ra Ndioo tiempu chahnu, vati cati ra cuenda ñican ti: Cua cuni soho ndo tuhun, soco ña cua cutuni ini ndo chi chi,
40013015	vati ndava xaan ini ñivi ya, ta ña taa vaha ñi soho ñi. Xaan cuni ñi cha chini ñi tuhun can, coto cua cutuni ini ñi, ta cua saña ñi cuhva ndacu ñi, ta cua nduvaha anima ñi, cati ra Isaiia can.
40013016	’Cusii ini ndo, vati cha ni ndehe ndo, ta cha ni chini soho ndo.
40013017	Cati ndicha yu chihin ndo ti nu ni quichi quivi tuvi xaan ra ni cahan cuenda ra Ndioo, ta tuvi xaan ñivi savaha cuhva cati ra Ndioo―tuvi ñican cuni xaan ñi ndehe ñi cuhva ndehe maan ndo, soco ña ni ndehe ñi. Cuni xaan ñi cuni soho ñi cuhva chini soho ndo, soco ña ni chini soho ñi.
40013018	[Ni vii cahan ra Jesuu chi ñivi sacuaha chi ra:] ’Cha ni chini soho ndo tuhun yoso cuhva iyo ra tachi chiti.
40013019	Tu cua cuni soho ñivi tuhun yoso cuhva cua cundaca ñahan ra iyo iti siqui, ta ña cua cutuni ini ñi tuhun can, cua quichi run cuihna, ta cua sanaan run cha chini soho ñivi can. Ñican cuu sava ta cua chiti cha quehni nu iti.
40013020	Iyo inca ñivi chini soho ñi tuhun can, ta quii xaan cusii ini ñi cha chini ñi ta chi chi. Ñican cuu sava ta cua chiti quehni nu iyo yuu can,
40013021	ta ñahni yoho chi cha vaha. Suhva quivi ni ndunahan ñi, ta na cua quechaha ndehe ñi tundoho. Quechaha cuni cani tahan ñivi chi ñi, vati chinu ini ñi tuhun can, ta quii xaan ndoyo ñuhun ñi.
40013022	Iyo tahan inca ñivi tasoho tuhun can, soco saxini ñi yoso cuhva iyo ñivi ñuñivi, ta cuni ñi cha cua coo tahan xuhun ñi. Tacan, ta ña cuni ca ñi cuni soho ñi tuhun can, ta ñahni chiti ñi cua cuhva ñi. Ñican cuu sava ta cua chiti ni quehni nu iyo iñu can.
40013023	Ta ñivi tasoho tuhun can, ta cutuni ini ñi chi chi, ta savaha ñi cha vaha―ñican cuu sava ta cua chiti ni quehni nu ñuhun vaha, ta cana chi. Iyo chi chaha ciendu chiti chi, ta iyo chi chaha chi uni xico chiti chi, ta iyo chi chaha chi oco uchi chiti chi ―cati ra Jesuu chi ñi.
40013024	Cahan ndico ra Jesuu inca cuhva chi ñi, ta quechaha cati ra ti: ―Nu cua cundaca ñahan ra iyo iti siqui andivi cuu sava ni ta cua iin rai, ta tachi ra chiti vaha chiqui ra.
40013025	Tacan cuu, ta hora ni quixi ñivi quichi iin ra cuxaan ini chi ra, ta tachi tahan run chiti cuhu ña vaha nu tachi ra chiti trigu can, ta cuahan ndico run.
40013026	Cana trigu can, ta quee chiti chi, ta sa cana tahan cuhu ña vaha can.
40013027	Tacan cuu, ta cuahan ra musu can, ta quechaha nducu tuhun ra ta ra chi chitoho ra ti: “Ra chahnu, ¿atu ña tachi cun chiti vaha chiqui cun? ¿Ñacu cana xaan cuhu ña vaha?” cati ra ta ra,
40013028	ta cati ndico ra chi ra ta ra ti: “Ñivi cuxaan ini chihin yu savaha chacan,” cati ra. Nducu tuhun ndico musu ra chi ra ti: “¿Atu cuni cun cha cua cuhun ndi, ta cua tuhun ndi cuhu can?”
40013029	Ta cati ndico ra chi ra ta ra ti: “Ña cua savaha ndo chacan, coto cua tuhun tahan ndo cha vaha chi cha ña vaha.
40013030	Saña ndo. Na cua cuahnu nduvi chi icaa ni nda cua nda quivi cua canihin yo chi. Quivi can cua cati yu chi ra cua canihin chi chi ti na cua cahnda xihna ra cuhu can, ta cua cuhni ra chi chi, ta cua cahmi ra chi chi. Tacan, ta sa cua canihin vaha ra chiti can, ta cua tivaha ra chi chi tichi yaca yu,” cua cati yu, cati ra ―cati ra Jesuu chi ñi.
40013031	Inca cuhva cahan ndico ra Jesuu chi ñivi can, ta cati ra ti: ―Nu cua cundaca ñahan ra iyo iti siqui andivi cuu sava ta cua iin chiti mostasa. Quihin iin rai chiti can, ta tachi ra chi chi chiqui ra.
40013032	Cuati xaan chiti can, soco chahnu chi, ta cahnu xaan yutun cuu chi. Chacan cuu cha quichi ri saa, ta savaha ri taca ri nu soco chi. Tacan cati ra Jesuu, [vati tuvi ñivi cua quihvi cuenda ra Ndioo].
40013033	Inca ndico cuhva cahan ra Jesuu chi ñi, ta cati ra ti: ―Nu cua cundaca ñahan ra iyo iti siqui andivi sava ta cua yuti sandaa paan cha cha cha tiñu ñi ñahan. Sacanuun ña chi tichi uni cuhva yuti paan. Tacan cati ra Jesuu, [vati cua coto ñivi yoso cuhva cua cundaca ñahan ra Ndioo nini cahnu nu ñuhun ñuñivi].
40013034	Mani chi cuhva cahan ra Jesuu chi ñivi can.
40013035	Chacan cuu cha ni queta tuhun cuhva ni cati ra cahan cuenda ra Ndioo tiempu chahnu, vati cati ra cuenda ra Jesuu ti: Chi cuhva ni cua cahan ra. Cua cuhva ra cuenda ndihi tuhun cha indi xehe nda ni xihna cuii quivi ni tiso ra Ndioo ñuhun ñuñivi ya, cati ra ni cahan cuenda ra Ndioo.
40013036	Tacan cuu, ta quee ra Jesuu nu iyo ñivi can, ta cuahan ra. Queta ra vehe, ta queta tahan ra sacuaha chi ra nu iyo ra, ta quechaha cati ra ta ra ti: ―Na cua cati tuhun cun chi ndi ñaan cuni cati tuhun cuenda cuhu ña vaha cha cana tañu trigu can ―cati ra ta ra.
40013037	Ta cati ndico ra Jesuu chi ra ta ra ti: ―Ra cuu sehe ñivi cuu ra tachi chiti vaha,
40013038	ta chiqui ra cuu sava ta cua ñuhun ñuñivi ya. Ñivi iyo cuenda ra cua cundaca ñahan cuu chiti vaha can, ta ñivi iyo cuenda run savaha ndavaha ni cuu chiti cuhu ña vaha can,
40013039	ta run cuihna cuu run cuxaan ini, ta tachi run chiti cuhu can. Quivi cua canihin vaha ra ta ra chiti can cuu quivi cua cundihi quivi ya, ta ra tatun Ndioo cuu ra cua canihin vaha chiti.
40013040	Cua satahan ra ta ra cuhu can, ta cua chahmi ra ta ra chi ―cuhva can cua coo chi nu cua cundihi quivi ya, [vati cua cutuni ñivi ndacu ndavaha ni].
40013041	Cua tava tiñu ra cuu sehe ñivi chi ra tatun Ndioo, ta cua sacuiti ra ta ra chi ndihi ñivi ndacu ndavaha ni nu iyo ñivi ra,
40013042	ta cua tihi ra ta ra chi ñi nu cayu ñuhun. Ican cua coo tu cuihya ini chi ñi, ta cua ndahyu chaa ñi.
40013043	Quivi can cua coo ñivi ni chacoso vaha anima nu cua cundaca ñahan sutu ñi, ta taqui xaan cua cuu ñi cuhva taqui tuun ri nicandi. Na cua taa vaha ndo soho ndo.
40013044	[Ni vii cahan ra Jesuu chi ra sacuaha chi ra ti:] ’Nu cua cundaca ñahan ra iyo iti siqui andivi cuu sava ni ta cua xuhun cha indi xehe iin nu tihyo. Nanihin iin rai chi chi, ta tixehe ndico tucu ra chi chi. Cusii ini ra, ta cuahan ra, ta xico ra ndihi cha iyo chi ra, ta sata ra ñuhun can.
40013045	[Ni vii cahan ra Jesuu chi ra sacuaha chi ra ti:] ’Nu cua cundaca ñahan ra iyo iti siqui andivi cuu sava ta cua iin ra nanducu yuu perla vaha xaan, vati cua sata ra chi chi.
40013046	Nanihin ra iin cha yahvi xaan. Tacan cuu, ta cuahan ra, ta xico ra ndihi cuii cha iyo chi ra, ta sata ra perla can.
40013047	[Ni vii cahan ra Jesuu chi ra sacuaha chi ra ti:] ’Nu cua cundaca ñahan ra iyo iti siqui andivi cuu sava ta cua iin taraya. Cani ra ta ra taraya can nu tañuhun, ta tacan tiin ra ndihi nuun ri tiaca.
40013048	Chitu maan taraya can, ta xita ra chi chi nda cua nda nu ñuhun, ta ndaa ra nacachi ra chi ri vaha, soco seta ra chi ri ña vaha.
40013049	Ta ni cuhva cua savaha ra Ndioo nu cua cundihi quivi ya. Cua quee ra tatun Ndioo, ta cua tava ndaa ra ta ra chi ñivi ndavaha ni nu iyo ñivi cha iyo vaha.
40013050	Chi ñivi ndavaha ni can cua tihi ra ta ra nu cayu ñuhun. Tican cua coo tu cuihya ini chi ñi, ta cua ndahyu chaa ñi, vati cua ndehe ñi tundoho.
40013051	[Ni vii cahan ra Jesuu chi ra sacuaha chi ra,] ta nducu tuhun ra chi ra ta ra ti: ―¿Atu cutuni ini ndo ndihi cuhva can? Ta cati ndico ra ta ra ti: ―Cutuni ini ndi.
40013052	Ta cati ra ti: ―Chacan cuu cha ndihi ñivi sacuaha yoso cuhva iyo nu cua cundaca ñahan ra iyo iti siqui andivi cuu sava ta cua iin rai xu vehe, ta tava ra cha chaa, ta tava ra cha chahnu nu indi cha vaha cha iyo chi ra. Tacan cati ra Jesuu, [vati cua cutuni ini ñivi sacuaha chi ra tuhun ña ta coto ñivi nu ni quichi quivi, ta cua cutuni tahan ini ñi tuhun cha ni chito ñivi tiempu chahnu].
40013053	Ndihi cahan ra Jesuu iin cuhva ni, ta quee ra cuahan ra.
40013054	Queta ra ñuun ra, ta quechaha sacuaha ra chi ñivi can tichi veñuhun ñi. Chacan cuu cha iyo cuni ñi, ta quechaha nducu tuhun ñi chi tahan ñi ti: ―¿Yoo chaha cha chini tuni cha cahan rahya? ¿Yoo chaha tundee ini cha ni savaha ra cuhva cahnu xaan can?
40013055	Sehe ra sata vitu ñuun yo chi ra. Sihi ra cuu ña Mariia ya, ta yani ra cuu ra Jacobo chi ra Cusee chi ra Simoon chi ra Juda.
40013056	Iyo ndihi cuhva ra chi yo ―cati ñi ta ñi chi tahan ñi,
40013057	ta ña chaa ini ñi chi ra Jesuu. Ta cati ndico ra chi ñi ti: ―Sacahnu ndihi ñivi chi iin ra cahan cuenda ra Ndioo. Ituhun ni ñuun ra ta ituhun ni vehe ra ña sacahnu ñivi chi ra ―cati ra.
40013058	Ña ni savaha ra Jesuu cha cahnu xaan tican, vati ña chinu ini ñivi can chi ra.
40014001	Tichi quivi can ndaca ñahan ra Herode sehe ra Herode chahnu, [ta ndaca ñahan ra chi ñivi iyo ñuhun Galilea]. Chini soho ra tuhun cha ni cahan ra Jesuu,
40014002	ta quechaha cati ra Herode can chi ñivi tindee chi ra ti: ―Racan cuu ra Juaan ra sacuanduta, ta cha ni natacu ndico ra nu iyo ñivi ndii. Chacan cuu cha savaha ra ndihi cha cahnu can ―cati ra.
40014003	[Nu quichi quivi] tiin ra Herode can chi ra Juaan, ta chuhni ra chi ra, ta tihi ra chi ra vecaa, vati tacan cuni ña Herodiia ña cha ni cuu ñasihi ra Felipe yani ra.
40014004	[Tacan ni savaha ra,] vati cha cati ra Juaan chi ra Herode can ti ña vaha cha quihin ra chi ña ñahan can, ta cuu ña ñasihin ra, cati ra Juaan can chi ra.
40014005	Tacan cuu, ta cuni ra Herode cahni ra chi ra quivi can, soco yuhvi ra chi ndihi ñivi can, vati cati ñi ti iin ra cahan cuenda ra Ndioo cuu ra Juaan can.
40014006	Tacan cuu, ta sacahnu ra Herode vico, cha queta cuiya ra, ta chita chaha sehe sihi ña Herodiia nu nducuiti ñivi can, ta sii xaan cuni ra Herode.
40014007	Chacan cuu cha ndurai xaan ra, ta cati ra ti cua cuhva ra ñaan cha cua ndaca ña.
40014008	Tacan cuu, ta ndaca ña cuhva cha cati sihi ña. Chacan cuu cha cati ñi chi ra ti: ―Vitin vitin cua cuhva cun xini ra Juaan ra sacuanduta chi tichi iin chicoho ―cati ña.
40014009	Tacan cuu, ta quechaha ndahvi cuni anima ra Herode can, soco cha cha chaha ra tuhun yuhu ra iti nuun ndihi ñivi iyo cuiti ican.
40014010	Tava tiñu ra chi ra ta ra, ta chahnda ra ta ra sucun ra Juaan can nu ndaa ra vecaa.
40014011	Tacan cuu, ta quichi ndaca ra ta ra xini ra Juaan tichi chicoho, ta chaha ra ta ra xini ra chi ña tivaa can, ta chaha ña chi chi chi sihi ña.
40014012	Tacan cuu, ta quihin tatun ra Juaan can iquin cuñu ra, ta cuchi ra ta ra chi ra. Tacan, ta cuahan ra ta ra, ta chaha ra cuenda chi ra Jesuu.
40014013	Nu ni chito ra Jesuu cha ni chihi ra Juaan, ta quee siin ra inca chiyo. Cuahan ra chi tundoo, ta cua queta ra nu ñahni ñivi. Nihin tuhun ndihi ñivi can nu cuahan ra, ta ndicu ñi chi ra. Ndihi ñuun can quee ñi, ta cuahan ñi. Chi chaha ñi cuahan ñi.
40014014	Tacan cuu, ta quee ra tichi tundoo can, ta ndehe ra cha tuvi xaan ñivi cha nducuiti ican. Ta ndu uhvi cuni ra ndehe ra chi ñivi can ta sanduvaha ra chi ñivi cuhvi can.
40014015	Cha cua ini, ta tuhva ra sacuaha chi ra Jesuu nu iyo ra, ta quechaha cati ra ta ra chi ra ti: ―Ñahni ñivi iyo yatin, ta cha cua cuaa. Saña tahan chi ñivi ya, vati tacan cua cuhun ñi ñuun, ta cua cu sata ñi cha cua cachi ñi ―cati ra ta ra.
40014016	Ta cati ndico ra Jesuu chi ra ta ra ti: ―Ña nini cha cua cuhun ñi. Cuhva maan ndo cha cua cachi ñi ―cati ra chi ra ta ra.
40014017	Ta cati ra ta ra ti: ―Ñahni cha naan ndi ndicha cuii uhun tahan paan cuati chi uvi tahan tiaca cuu cha iyo ―cati ra ta ra.
40014018	Ta cati ra Jesuu ti: ―Na ndaca ndo chi chihin yu―cati ra.
40014019	Tacan cuu, ta cati ra Jesuu ñivi can na cunda nuun ñi nu ñuhun nu iyo ita cuii can, ta quihin ra uhun paan can chi nduvi tiaca can, ta ndehe ndaa ra iti siqui andivi, ta chaha ra tiahvi ndioo chi ra Ndioo, ta natahvi cuati ra paan can, ta chaha ra chi chi chi ra tatun ra, ta chaha ra ta ra chi chi chi ñivi can.
40014020	Chachi ndihi ñi chi chi, ta ndaha ini ñi. Tacan cuu, ta canihin ca ra ta ra paan cha ni ndoo. Queta uchi uvi tica chitu canihin ndico ra ta ra.
40014021	Uhun mil rai ni chachi paan can, ta siin cuu ñi ñahan chi ve cuati.
40014022	Tacan cuu, ta cati ra Jesuu ti cua quihvi ra tatun ra tichi tundoo, ta cua cuhun ra ta ra inca chiyo nduta can. Iti nuun ra cua cuhun ra ta ra, vati cua saña tahan xihna ra chi ñivi can, cati ra.
40014023	Tacan, ta saña tahan ra chi ñivi can, ta quee siin ra. Cuahan ra siqui yucu, vati cua cahan ra chi ra Ndioo. Cha cuaa cuu chi, ta ndoo ituhun maan ra ican.
40014024	Cha cani cuahan tundoo hora can, ta nihin xaan tahnu nduta can. Chitatun xaan ra ta ra cha sacunu ra tundoo can, vati ña chaha tati cha cua yaha tundoo can iti nuun.
40014025	Ni nahan, [ta ña ta cundichin,] ta tuhva ra Jesuu nu cuahan ra ta ra. Chica ra nu nduta, ta cuahan ra.
40014026	Ndehe ra tatun Jesuu cha chica ra nu nduta can, ta quechaha yuhvi xaan ra ta ra, ta quechaha cati ra ta ra ti: ―Xiñahñu ndii vachi. Tacan ni cana chaa ra ta ra, vati yuhvi xaan cuni ra ta ra.
40014027	Tacan cuu, ta quii xaan quechaha cati ra Jesuu chi ra ta ra ti: ―Na cua cundee ini ndo. Main cuu ra vachi. Ña cua cuyuhvi ndo ―cati ra.
40014028	Ta cati ndico ra Pedru chi ra ti: ―Ra chahnu, tu maan cun cuun cun, cua cati cun ti cua cuhin nu vachi cun nu nduta ―cati ra.
40014029	Ta cati ra Jesuu chi ra ti: ―Nahan. Ta quee ra Pedru tichi tundoo can, ta nuun ra nu nduta. Cuahan ra nu nduta, ta tuhva ra nu vachi ra Jesuu,
40014030	soco ndehe ra cha nihin xaan caa tati, ta quechaha cuyuhvi ra. Tacan cuu, ta quechaha nanuun ra tichi nduta can, ta cana chaa ra. Ta cati ra ti: ―Na sacacu chi, ra chahnu ―cati ra.
40014031	Tacan cuu, ta quii xaan tiin ra Jesuu chi ra Pedru can, ta cati ra chi ra ti: ―Ña chinu vaha ini cun. ¿Ñacu ña saxini vahun? ―cati ra.
40014032	Quihvi ra ta ra tichi tundoo can, ta chacava taxin ndico tati can,
40014033	ta ndihi ra ta ra chahnu chiti ra iti nuun ra Jesuu, ta cati ra ta ra ti: ―Ndicha ndicha sehe Ndioo cuu cun ―cati ra ta ra chi ra Jesuu.
40014034	Tacan cuu, ta yaha ra ta ra inca chiyo nduta can, ta queta ra ta ra yu ñuhun nu cuu chi ñuhun Genesaret.
40014035	Nacoto ra iyo ican ta ra chi ra Jesuu, ta tachi ra ta ra tuhun niniin ñuhun can, ta quichi ndaca ñivi can chi ndihi ñivi cuhvi nu iyo ra,
40014036	ta cahan ndahvi ñi chi ra ti na cua sayani ndaha ñi―masi yu sahma ra, cati ñi. Tacan, ta nduvaha ndihi ñivi sayani ndaha sahma ra.
40015001	Quichi ra fariseo chi ra sacuaha ley chahnu. Iti ñuun Jerusaleen, ta yaha ra ta ra nuun ra Jesuu, ta quechaha nducu tuhun ra ta ra chi ra ti:
40015002	―¿Ñacu ña sacuinu ñivi sacuaha chihun tuhun cha ni tiso ñivi yo tiempu chahnu? Ña sacuinu ñi, vati ña tuhva ñi nacata ndaha ñi, ta cha cua cachi ñi ―cati ra ta ra.
40015003	Ta cati ndico ra Jesuu chi ra ta ra ti: ―¿Ñacu sacuinu ndo tuhun cha ni tiso ñivi yo tiempu chahnu, ta ña sacuinu ndo tuhun cha cati tuhun ra Ndioo?
40015004	Cha cati ra Ndioo ti cua sacahnu ndo chi sutu ndo chi sihi ndo, ta cati tahan ra ti tu cua cahan ndo ndavaha ni chi sutu ndo chi sihi ndo, cua cuvi cuii ndo, cati ra Ndioo,
40015005	-
40015006	soco cati ndo ti cha cua cuu cati ndo chi sutu ndo chi sihi ndo ti ña cua tindee ndo chi ñi, vati chi ra Ndioo cha samani ndo ndihi cha cua tindee ndo chi ñivi ndo. Tacan cha sachiyo ndo cuhva cati tuhun ra Ndioo, vati sacuinu ndo cuhva cati ñivi tiempu chahnu.
40015007	Ñivi uvi yaa cuu ndo. Ndicha cuhva ni cati ra Isaiia cuenda ndo. Cahan ra cuenda ra Ndioo [nu ni quichi quivi], vati cati ra Ndioo ti:
40015008	Cati ñivi ya chi yuhu ñi ti sacahnu ñi chihin yu, soco ña ndicha ñi. Ña sacahnu ñi chi anima ñi.
40015009	Ñahni yahvi ndaa cha sacahnu ñi chihin yu, vati cati tuhun ñi cuhva cha saxini ñivi, cati ra Ndioo ni taa ra Isaiia ―cati ra Jesuu chi ra fariseo can.
40015010	Tacan cuu, ta cana ra Jesuu chi ndihi ñivi can, ta quechaha cati ra chi ñi ti: ―Cua tasoho ndo, ta na cua cutuni ini ndo.
40015011	Ñavi cha cua quihvi tichi yuhu ñivi, ta cua cachi ñi cuu cha cua sacaquini anima ñi, soco cha cua quee tichi yuhu ñivi, cha cua saxini ñivi―chacan cuu cha cua sacaquini anima ñi ―cati ra.
40015012	Tacan cuu, ta tuhva ra sacuaha chi ra Jesuu nu iyo ra, ta nducu tuhun ra ta ra chi ra ti: ―¿Atu chito cun ti ña tahan ini ra fariseo can cha chini ra tuhun can? ―cati ra ta ra.
40015013	Ta cati ndico ra Jesuu chi ra ta ra ti: ―Cua naan ihni ndihi tuhun, tu cha ña tiso ra suti iyo iti siqui andivi chi chi.
40015014	Saña ndo chi ra. Cuaa ra, ta cuni ra cundaca ra chi ñivi cuaa. Tu cua cundaca iin ra cuaa chi tahan ra, nduvi tahan ra cua quehni cava tichi xahva. Tacan cati ra, [vati cua ndoyo ñuhun cuii ñi cuenda ra Ndioo].
40015015	Ta cati ra Pedru chi ra ti: ―Cati maun ñaan tuhun cuu tuhun can.
40015016	Ta cati ndico ra Jesuu ti: ―¿Atu ña nihin tuni tahan ini ndo?
40015017	Chito ndo ti ndihi cha quihvi tichi yuhu ñivi chachi ñi, ta nuun chi tichi chiti yuva ñi, ta chati ñi chi chi,
40015018	soco cha cua quee tichi yuhu ñivi cuu cha saxini ñi chi anima ñi. Chacan cuu cha sacaquini chi ñi,
40015019	vati chi anima ñi saxini ñivi ndavaha ni ya, chahni ñi tahan ñi, cuni coo ñi ndavaha ni chi tahan ñi inca chiyo, suhu ñi, sandahyu ñahan ñi, cahan ñi ndavaha ni chi tahan ñi.
40015020	Ndihi chacan cuu cha sacaquini anima ñivi, soco ña cua nducaquini anima ñivi, tu cua cachi ñi, ta ña ndoo ndaha ñi ―cati ra Jesuu chi ra sacuaha chi ra.
40015021	Tican quee ra Jesuu, ta cuahan ra, ta queta ra ñuhun nu iyo ñuun Tiro chi ñuun Sidoon.
40015022	Ta iyo iin ñahan ñuhun can. Ñahan cananea cuu ña, ta quee ña, vati cua tuhva ña nu iyo ra Jesuu, ta quechaha cana chaa ña ta cati ña chi ra ti: ―Ra chahnu, ra cuu ñivi ra Ndavii, na cua cundahvi ini cun chihin yu, ti iyo tati cuihna anima ña luhu sehi, ta iyo xaan ndacu run chi ña ―cati ña.
40015023	Ta ña nducahan ra cha cahan ña. Tacan, ta tuhva ra sacuaha chi ra, ta cati ra ta ra chi ra ti: ―[Na cua tasohun cha cahan ña,] ta cua cuhun ña, vati ndicu ña chi yo, ta cana chaa xaan ña ―cati ra ta ra.
40015024	Ta cati ra Jesuu chi ra ta ra ti: ―Tava tiñu suti chihin yu, vati cua tindei chi ñivi judiio ni, vati iyo ñi cuhva iyo ri mbee cuanaan. Ña cati ra ti cua tindei chi ñivi cuu inca tucu ñivi ―cati ra chi ra sacuaha chi ra.
40015025	Tacan, ta tuhva ña nu cahan ra, ta chahnu chiti ña iti nuun ra, ta cati ña chi ra ti: ―Na cua tindeun chihin yu ―cati ña.
40015026	Ta cati ndico ra iin cuhva chi ña ti: ―Ña vaha cha cua quihin ndi cha cua cachi sehe ndi, ta cua seta ndi chi chi nu iyo ri ina ―cati ra.
40015027	Ta cati ndico ña chi ra ti: ―Ndicha, ra chahnu, soco chachi tahan ri ina chehe xita quehni nu chachi chitoho ri ―cati ña.
40015028	Tacan, ta cati ra Jesuu chi ña ti: ―Chinu vaha xaan ini cun. Na cua cuu chi cuhva cuni cun ―cati ra. Ta suvi ni hora can nduvaha sehe ña.
40015029	Tican quee ra Jesuu, ta cuahan ra. Queta ra tañuhun Galilea, ta ndaa ra iin siqui yucu, ta ni chacunda ra.
40015030	Tacan, ta tuhva xaan ñivi nu iyo ra. Tuvi ñivi cuu ñi queta, ta ndaca ñi chi ñivi cojo chi ñivi nduñiin chi ñivi cuii nuun chi ñivi ñihin chi ñivi cuhvi chi ndihi nuun cuehe. Quichi ndaca ñivi chi ñican, ta nacoo ñi chi ñi iti nuun ra Jesuu, ta sanduvaha ra chi ñi.
40015031	Chacan cuu cha iyo xaan cuni ndihi ñivi can, vati ndehe ñi ti cahan ñivi ñihin, ta nduvaha ñivi nduñiin, ta chica cuu ñivi cojo, ta ndichin vaha ndehe ñivi cuaa. Tacan, ta sacahnu tahan ñi chi ra Ndioo, ta suvi ra cuu ra sacahnu ñivi Israeel.
40015032	Tacan cuu, ta cana ra Jesuu chi ra sacuaha chi ra, ta quechaha cati ra chi ra ta ra ti: ―Ndahvi cuni yu ndehi chi ñivi ya, vati cha queta uni quivi cha iyo ñi chihin yo, ta ñahni cha chachi ñi. Ña cuni yu saña tahin chi ñi vitin, ti chisoco ñi, ta coto ña cua cundee ñi iti ―cati ra.
40015033	Ta cati ra sacuaha chi ra ti: ―Ñahni paan tichi cuhu ya, cha cua sacachi yo chi ndihi ñivi ya ―cati ra ta ra.
40015034	Ta nducu tuhun ra Jesuu chi ra ta ra ti: ―¿Yoso tahan paan iyo? Ta cati ndico ra ta ra chi ra Jesuu ti: ―Ucha tahan paan iyo chi uvi uni tahan tiaca ―cati ra ta ra.
40015035	Ta cati ra Jesuu ti na cua cunda ndihi ñivi nu ñuhun,
40015036	ta quihin ra ndihi ucha paan can chi ri tiaca can, ta chaha ra iin tiahvi ndioo chi ra Ndioo, ta natahvi ra chi chi, ta chaha ra chi chi chi ra sacuaha chi ra, ta chaha ra ta ra chi chi chi ndihi ñivi can.
40015037	Tacan cuu, ta chachi ndihi ñi, ta ndaha ini ñi. Queta ucha ndoho chitu chehe paan can canihin ndico ra ta ra,
40015038	ta chachi cumi mil rai, ta siin cuu ñi ñahan chi ve cuati cha chachi tahan.
40015039	Tacan cuu, ta saña tahan ra Jesuu chi ñi ta ñi, ta quihvi ra tichi tundoo, ta cuahan ra iti ñuhun nu iyo ñuun Magdala.
40016001	Tacan cuu, ta tuhva ra fariseo chi ra saduceo nu iyo ra Jesuu cha cuni ra ta ra ndehe ra ñaan cha vaha cua savaha ra. Chacan cuu cha cati ra ta ra ti na cua sanahan ra iin cuhva cahnu iti siqui andivi chi ra ta ra,
40016002	ta cati ndico ra Jesuu chi ra ta ra ti: ―Hora cua cuiso nicandi cati ndo ti vaha xaan cua coo savi vitin, vati cuaha cuaha andivi, cati ndo,
40016003	ta cha nahan cati ndo ti ña cua cuun vaha savi, vati cuaha cuaha andivi, ta iyo xaan vico savi, cati ndo. Ndehe ndo iti siqui andivi, ta nihin ndo cuhva yoso cuhva iyo ra savi, ta ndehe tahan ndo yoso cuhva iyo ndo quivi ya, soco ña cuu nihin ndo cuhva ñaan quivi cuu chi vitin.
40016004	Ñivi uvi yaa cuu ndo. Ña cuni ndon sacahnu ndicha ndo chi ra Ndioo, soco cuni ndehe ndo iin cuhva ni. Ñahni ca cuhva cua coo. Ituhun ni cuhva sava ta cua ni tahan ra Jonaa cua coo. Tacan cati ra Jesuu, [vati uni quivi ni cua ndoo ra tichi ñuhun, ta sa cua natacu ndico ra]. Tacan cuu, ta quee ra cuahan ra.
40016005	Cuahan ndico ra sacuaha chi ra Jesuu inca chiyo tañuhun can, ta naan ini ra ta ra cunaan ra paan.
40016006	Tacan, ta quechaha cati ra Jesuu chi ra ta ra ti: ―Cua savaha ndo cuenda yoso cuhva iyo yuti sandaa ra fariseo chi ra saduceo ―cati ra.
40016007	Saxini ra ta ra chi anima ra ñaan tuhun cuu chacan, ta ndatuhun ra chi tahan ra, ta cati ra ti: ―Ñahni paan iyo chi yo ―cati ra ta ra.
40016008	Chito ra Jesuu cha ndatuhun ra ta ra, ta quechaha cati ra chi ra ta ra ti: ―¿Ñacu cati ndo cha ñahni paan ndiso ndo? Ña chinu vaha ini ndo.
40016009	Ña ñuhun ini ndo, ta ni ña cutuni ini ndo ti uhun paan cuu chi, ta chachi uhun mil ra rai. ¿Yoso tahan tica chi canihin ndo?
40016010	A ña ñuhun ca ini ndo ti ucha paan cuu chi, ta chachi cumi mil ra rai can. ¿Yoso tahan tica chi canihin ndo?
40016011	¿Ñacu ña nihin ndo cuhva, vati ña cahin cuenda paan can? Cua savaha ndo cuenda yoso cuhva iyo yuti sandaa ra fariseo chi ra saduceo ―cati ra Jesuu chi ra ta ra.
40016012	Tacan, ta nihin ra ta ra cuhva, vati ña cahan ra Jesuu cuenda yuti sandaa quihvi chi paan, soco cahan ra cuenda tuhun cha cati tuhun ra fariseo chi tuhun cati tuhun ra saduceo.
40016013	Tacan cuu, ta cuahan ra Jesuu chi ra sacuaha chi ra iti ñuhun nu iyo ñuun Cesarea cha iyo cuenda ra Felipe. Queta ra ta ra, ta quechaha nducu tuhun ra Jesuu chi ra ta ra ti: ―¿Yoso cati ñivi cha cuu sehe ñivi? ¿Yoo rai cui cuni ñi? ―cati ra.
40016014	Ta cati ndico ra ta ra ti: ―Iyo ñi cati ti Juaan ra sacuanduta cuu cun, ta inca ñi cati ti ra Eliia cuu cun, ta inca ndico tucu ñi cati ti ra Jeremiia a inca ra cahan cuenda ra Ndioo cuu cun ―cati ra ta ra.
40016015	Ta nducu tuhun ra chi ra ta ra ti: ―Ta ndioho, ¿yoo rai cui cati ndo? ―cati ra.
40016016	Ta cati ndico ra Simoon Pedru ti: ―Ra Cristo sehe Ndioo ndito cuu cun ―cati ra.
40016017	Ta cati ra Jesuu chi ra Pedru ti: ―Sii cuu cun, Simoon sehe ra Jonaa. Sii cuu cun, vati ñavi ñivi ñuñivi chaha cha chini tuni chihun. Ra suti iyo iti siqui andivi―racan cuu ra chaha cha chini tuni chihun.
40016018	Yuhu cati chihun ti Pedru nani cun. Chacan cuu cha yoho cuu sava ni ta cua iin yuu [chaha vehe], vati maun cua tindee chi ñivi chinu ini chihin yu, ta ña cua cundee run ndacu ndavaha ni sandoyo ñuhun run chi ñivi can.
40016019	Cua cuhve ndatu chihun cuenda cha cua cundaca ñahan ra cha iyo iti siqui andivi. Chacan cuu cha tu ña cua cuhva cun ndatu chi ñivi ñuñivi, ña cua coo ndatu chi ñi iti siqui andivi, ta tu cua cuhva cun ndatu chi ñi nu ñuhun ñuñivi ya, ta ni cuhva cua coo ndatu chi ñi iti siqui andivi ―cati ra Jesuu chi ra Pedru can.
40016020	Tacan cuu, ta cati cachin ra Jesuu chi ra sacuaha chi ra ti ña cua cuhva ra ta ra cuenda chi ni iin ñivi ti ra Cristo cuu ra, [ta tava tiñu ra Ndioo chi ra].
40016021	Nda ni quivi can quechaha sanahan ra Jesucristo chi ra sacuaha chi ra ti nini xaan iyo cha cua cuhun ra iti ñuun Jerusaleen, ta cua ndehe xaan ra tundoho cua savaha ra chanihin chi ra sutu chahnu chi ra sacuaha ley chahnu. Cua cahni ra ta ra chi ra, ta tichi uni quivi cua natacu ndico ra.
40016022	Quee siin ra Pedru chi ra Jesuu, ta quechaha nduxaan ra Pedru chi ra, ta cati ra chi ra ti: ―Na cua cundahvi ini ra Ndioo chihun, ra chahnu, ta ña cua tahun tacan ―cati ra Pedru.
40016023	Tacan, ta ndico coo ra Jesuu, ta quechaha cati ra chi ra Pedru ti: ―Casi yuhu cun Pedru, vati cahun cuhva cahan run Cuihna. Cuni cun cha cua savahi ndavaha ni, vati saxini cun cuhva saxini ñivi ñuñivi. Ña saxini cun cuhva saxini ra Ndioo ―cati ra Jesuu chi ra.
40016024	Tacan cuu, ta cati ra Jesuu chi ra sacuaha chi ra ti: ―Tu cua cuni ndo coo ndo chihin yu, na ña cua saxini ca ndo cuenda suvi ni maan ndo, soco na cua ndehe ndo tundoho cuhva ndehe ñivi tundoho nu cruu, ta na cua cuhun ndo chihin yu icaa ni.
40016025	[Tacan cati yu,] vati tu cua cuni ndo coo vaha ndo cuenda ñuhun ñuñivi ya, cua ndoyo ñuhun ndo cuenda ra Ndioo, soco tu cua cuvi ndo cuenda yuhu, cua coo ndito ndo cuenda ra Ndioo.
40016026	Ñahni yahvi ndaa yo cha cua coo vaha yo cuenda ñuhun ñuñivi, ta cua ndoyo ñuhun yo cuenda ra Ndioo. Ñahni cha cua savaha yo, ta cua coo vaha yo chi ra Ndioo,
40016027	vati ra cuu sehe ñivi cuu ra ni cua quichi chi ra tatun Ndioo icaa ni. Cahnu xaan cuhva cua quichi ra cuhva cahnu xaan iyo sutu ra. Quivi can cua cuhva ra chi ñivi cuhva cha ni savaha ñi quivi cha iyo ndito ñi.
40016028	Cati ndicha yu chihin ndo ti iyo uvi uni ndo inda ihya, ta ña cua cuvi ndo nda cua nda quivi cua ndehe ndo ti vachi ra cuu sehe ñivi, vati cua cundaca ñahan ra ―cati ra Jesuu.
40017001	Tacan cuu, ta yaha iñu quivi, ta quihin ra Jesuu chi ra Pedru chi ra Jacobo chi ra Juaan yani ra Jacobo can. Ta quee siin ra ta ra, ta chandaca ra Jesuu chi ra ta ra siqui iin yucu sucun xaan.
40017002	Tacan cuu, ta ndehe ra ta ra ti sama ra Ndioo cuhva cha iyo ra Jesuu. Ndundichin nuun ra cuhva ndichin ri nicandi, ta cuichin cuichin tuun sahma ra cuhva tuun ñuhun ndichin.
40017003	Tacan, ta sa ndehe tahan ra ta ra chi ra Moisee chi ra Eliia, ta ndatuhun tahan ra ta ra chi ra Jesuu.
40017004	Tacan cuu, ta quechaha cati ra Pedru chi ra Jesuu ti: ―Ra chahnu, vaha xaan cha iyo tahan ndi ihya. Tu cuni cun, cua savahi uni tahan tiahva ―iin chi maun, ta inca chi ra Moisee, ta inca chi ra Eliia.
40017005	Ni vii cahan ra Pedru tuhun can, ta chasi iin vico ndichin xaan nuun ra ta ra, ta nducahan ra Ndioo tichi vico can, ta cati ra ti: ―Sehi chi rahya, cuni xain chi ra, ta cusii ini yu chihin ra. Na cua tasoho ndo cha cahan ra.
40017006	Nu chini ra ta ra tuhun cha cahan ndusu can, ta nduva ra ta ra nu ñuhun, vati yuhvi xaan yuhvi xaan cuni ra ta ra.
40017007	Tacan cuu, ta tuhva ra Jesuu nu caa ra ta ra, ta tiin ra chi ra ta ra, ta cati ra ti: ―Cuinda ndo, ta ña cuyuhvi ndo ―cati ra.
40017008	Tacan, ta ndehe ndaa ra ta ra, soco yoni inca ñivi ndehe ra ta ra. Ituhun ni chi ra Jesuu ndehe ra ta ra.
40017009	Tacan cuu, ta nuun ra ta ra nda siqui yucu can, ta cati tuhun xaan ra Jesuu chi ra ta ra ti: ―Vitin ña cua cati ndo ni chi iin ñivi ñaan cha cuu cha ni ndehe ndo. Nda cua nda quivi cua natacu ndico ra cuu sehe ñivi nu iyo ñivi ndii, ta sa cua cuu cahan ndo ―cati ra.
40017010	Ta quechaha nducu tuhun ra ta ra chi ra ti: ―¿Ñacu cati ra sacuaha ley chahnu ti nini xaan cha cua quichi xihna ra Eliia? ―cati ra ta ra.
40017011	Ta cati ndico ra Jesuu ti: ―[Ndicha cuhva cati ra ti] nini cha cua quichi ra Eliia, ta cua tiso vaha ra ndihi tiñu,
40017012	soco yuhu cati chi ndo ti cha ni quichi ra Eliia, ta ña ni nacoto ra ta ra chi ra. Savaha ra ta ra chi ra cuhva cuni ra ta ra. Ta ni cuhva cua savaha ra ta ra chi ra cuu sehe ñivi, ta cua ndehe ra tundoho ―cati ra Jesuu chi ra ta ra.
40017013	Tacan, ta sa nihin ta ra cuhva cha cuenda ra Juaan ra sacuanduta cahan ra Jesuu.
40017014	Tacan cuu, ta queta ra Jesuu chi ra ta ra nu iyo cuiti ñivi can, ta tuhva iin rai iti nuun ra Jesuu, ta chahnu chiti ra nuun ra,
40017015	ta quechaha cati ra chi ra Jesuu ti: ―Ra chahnu, na cua cundahvi ini cun chi ra luhu sehi, vati chahni rai chi chi ra, ta iyo xaan ra chi tundoho, vati nuun nuun ni nduva ra nu cayu ñuhun, ta quehni ra tichi nduta.
40017016	Cha quichi ndaque chi ra iti nuun ra sacuaha chihun, soco ña ni cuu sanduvaha ra ta ra chi ra ―cati ra chi ra Jesuu.
40017017	Ta cati ndico ra Jesuu chi ra ti: ―Ndihi ndioho―ñivi ndacu ndavaha ni cuu ndo. Ña cuni ndo cuinu ini ndo. ¿Yoso quivi cua coi chihin ndo? ¿Yoso quivi cua sandee ini yu chihin yu? Na ndaca ndo chi ra ihya.
40017018	Tacan, ta nduxaan ra Jesuu chi run tati cuihna can, ta quee run tichi anima ra luhu can, ta nduvaha ra suvi ni hora can.
40017019	Tacan cuu, ta quee siin ra sacuaha chi ra Jesuu, ta nducu tuhun ra ta ra chi ra ti: ―¿Ñacu ña cuu tava ndaa ndi chi run tati cuihna can? ―cati ra ta ra.
40017020	Ta cati ndico ra chi ra ta ra ti: ―Ña ni cuu tava ndaa ndo chi run, vati ña ta cuinu vaha ini ndo. Cati ndicha yu chihin ndo ti tu cua cuinu ini ndo chi ra Ndioo―masi suhva, cua cuu savaha ndo ndihi cha cuni ndo. Cua cuu cati ndo chi yucu cahnu ya ti na cua cuachiyo chi ihya, ta na cua cuhun chi tican.
40017021	Ña cua cuu tava ndaa ndo chi run tati cuihna can, tu ña cua cahan xihna ndo chi ra Ndioo, ta cua coo ndita ndo cuenda ra ―cati ra Jesuu chi ra ta ra.
40017022	Tacan cuu, ta nducuiti tucu ra Jesuu chi ra sacuaha chi ra iti ñuhun Galilea, ta quechaha cati ra Jesuu chi ra ta ra ti: ―Cua xico tuhun ñivi chi ra cuu sehe ñivi, ta cua tiin ñi chi ra,
40017023	ta cua cahni ñi chi ra, ta tichi uni quivi cua natacu ndico ra ―cati ra, ta cuihya xaan cuni anima ra ta ra.
40017024	Tacan cuu, ta cuahan ra Jesuu chi ra sacuaha chi ra iti ñuun Capernaum, ta cha satahan ra satiahvi xuhun veñuhun chi ra ta ra, ta tuhva ra nu iyo ra Pedru, ta quechaha nducu tuhun ra chi ra ti: ―¿Atu ña tiahvi tahan ra sacuaha chi ndo xuhun veñuhun? ―cati ra chi ra Pedru.
40017025	Ta cati ndico ra Pedru chi ra ti: ―Tiahvi tahan ra ―cati ra. Tacan cuu, ta quihvi tahan ra Pedru tichi vehe can, ta cahan xihna ra Jesuu chi ra. Nducu tuhun ra chi ra ti: ―¿Ñaan saxini cun Simoon? ¿Yoo chi satiahvi ra ndaca ñahan chi ñivi ñuñivi? ¿Atu quihin ra xuhun ñi cuu ñivi maan ra a xuhun inca ñivi quihin ra? ―cati ra Jesuu.
40017026	Ta cati ndico ra Pedru ti: ―Xuhun inca ñivi ni quihin ra. Ta cati ra Jesuu chi ra ti: ―Tu tacan cuu chi, ñahni cha cua tiahvi ñivi ra ndaca ñahan can.
40017027	Ndicha, soco cua cuhun xihna cun yuhu tañuhun, ta cua cani cun caa chicu yuhu ri tiaca. Tacan, ta cua nihun chi ri, ta cua quihun chi ri cua tiin xihna cun, ta cua ndica cun yuhu ri, ta cua nanihin cun iin xuhun. Cua quihun xuhun can, ta cua cuhva cun chi chi chi ra satiahva xuhun cuenda veñuhun, ta cua queta chi cuenda yuhu ta cuenda maun. [Tacan cua savahun, coto cua saxini ra ta ra cha ña cua tiahvi yo] ―cati ra Jesuu chi ra Pedru.
40018001	Suvi ni hora can yaha ndihi ra sacuaha chi ra Jesuu iti nuun ra, ta quechaha nducu tuhun ra ta ra chi ra ti: ―¿Ndaa ñivi cua cuu ñivi cahnu ca quivi cua cundaca ñahan ra iyo iti siqui andivi? ―cati ra ta ra.
40018002	Ta cana ra Jesuu chi iin ve luhu, ta sacuinda ra chi ve mahñu nu iyo ra ta ra,
40018003	ta quechaha cati ra chi ra ta ra ti: ―Cati ndicha yu chihin ndo ti tu ña cua sama ndo cuhva saxini ndo, tu ña cua cuu ndo sava ta cua ve cuati, ña cua cuu coo ndo nu cua cundaca ñahan ra iyo iti siqui andivi.
40018004	Chacan cuu cha tu ña cua coo masu ini ndo cuhva iyo masu ini ve luhu ya, ña cua cuu ndo rai cahnu nu cua cundaca ñahan ra iyo iti siqui andivi.
40018005	Tu cua quihin cuenda ñivi chi ñivi iyo cuhva iyo ve luhu ya cuenda yuhu, iyo tahan ñi chihin yu.
40018006	[Ni vii cahan ra Jesuu chi ra sacuaha chi ra:] ’Tu cua satiyuhu ñivi ndavaha ni chi iin ñivi chinu ini chihin yu―masi ñivi luhu cuu ñi, tu tacan cua satiyuhu ñivi ndavaha ni can, vaha ca cha cua cunuhni yoso sucun ñi, ta cua quehni cava ñi tichi tañuhun, ta cua cuvi ñi, [ta ñavi ca cha iyo ñi savaha ñi ndavaha ni can].
40018007	Cahnu xaan tundoho cua coo chi ñivi ñuñivi, tu cua savaha ñi cuati. Iyo cha cua savaha ñivi cuati, vati tacan iyo ñi, soco cua coo tundoho chi ñi satiyuhu chi inca ñivi tahan ñi.
40018008	’Tu cua savaha ndo cuati chi ndaha ndo, tu cua savaha ndo cuati chi chaha ndo, na cua sanini ndo chihin ndo, ta ña cua savaha ca ndo cuati can. Vaha ca cha cua coo ndito ndo chi ra Ndioo, vati sandee ini ndo chi ndaha ndo chi chaha ndo. Ña vaha tu cua savaha ndo cuati chi ndaha ndo, tu cua savaha ndo cuati chi chaha ndo, ta cua cutuni ndo, ta cua cayu ndo nu ñuhun ña ndahva.
40018009	Tu cua savaha ndo cuati chi titi nuun ndo, na cua sanini ndo chihin ndo, ta ña cua savaha ndo cuati can. Vaha ca cha cua coo ndito ndo chi ra Ndioo, vati sandee ini ndo chi titi nuun ndo. Ña vaha tu cua savaha ndo cuati chi titi nuun ndo, ta cua quehni cava ndo nu cua cutuni ndo nu cayu ñuhun xaan. [Tacan cati ra Jesuu, vati nini xaan cha cua saha ñi cuenda chi ñi.]
40018010	[Ni vii cahan ra Jesuu chi ra sacuaha chi ra:] ’Cua savaha ndo cuenda, coto ña cua chaa ini ndo chi iin ñivi yu cha cuu sava ta cua ve luhu ya,
40018011	vati quichi ra cuu sehe ñivi, vati cua sacacu ra chi ñivi ndoyo ñuhun. Cati yu chihin ndo ti ndihi ni hora iyo ra tatun Ndioo cumi chi ñi iti nuun ra suti cha iyo iti siqui andivi.
40018012	’Cua cati ndo yoso saxini ndo. Iyo iin rai, ta iyo iin ciendu mbee ra, ta cuanaan iin ri. Cua nacoo ra chi ndihi ca ri tichi cuhu, ta cua nanducu ra chi ri cuanaan.
40018013	Tu cua nanihin ra chi ri, cati ndicha yu chihin ndo ti cua cusii ini ra, vati ni nanihin ra chi ri. Ña cua saxini ra cuenda ndihi ca cumi xico chahun cumi ri, vati ñahni cha ni tahan rican.
40018014	Ta ni cuhva ña cuni ra sutu ndo cha iyo iti siqui andivi cha cua ndoyo ñuhun ni iin ñivi ra cha cuu sava ta cua ve luhu ya.
40018015	[Ni vii cahan ra Jesuu chi ra sacuaha chi ra:] ’Tu cua savaha iin ñivi tahan ndo cuati, cuahan ndo vehe ñi. Cua quee siin ndo iin chiyo, ta cua cati cachin ndo chi ñi ñaan cuati ni savaha ñi. Tu cua taa ñi soho ñi cha cahan ndo, cua ndumani ndico ñi chi ra Ndioo.
40018016	Tu ña cua tasoho ñi, cua cana ndo uvi a uni ca ñivi tahan ndo cha cua cuu ñi testigu, ta cua cuu cuhva tahan ñi cuenda ñaan cha cuu cha savaha ndo.
40018017	Tu ña cua tasoho ñi chi ñi ta ñi, cua cuhva ndo cuenda chi ndihi ñivi Ndioo nu nducuiti ñi. Tu ña cua tasoho ñi chi ñivi Ndioo tahan ñi, na cua cuu ñi sava ta cua run ña chinu ini chi ra Ndioo chi run satiahvi, [vati ña cua ndoo ca ñi cuenda maan ndo].
40018018	’Cati ndicha yu chihin ndo ti ndihi cha cua cati ndo ihya nu ñuhun ñuñivi ya―cua ndoo chi cuhva can iti siqui andivi. Tu cua cuhva ndo, tu ña cua cuhva ndo, cuhva can cua ndoo chi iti siqui andivi.
40018019	’Cati ndicha yu chihin ndo ti tu cua nduvi nuun uvi ndo ihya nu ñuhun ñuñivi ya, ta cua ndaca ndo iin cha cua ndaca ndo chi ra suti cha iyo iti siqui andivi, ta cua cuhva ra chi chi chihin ndo,
40018020	vati nu iyo cuiti uvi uni ñivi cuenda yu―ican iyo tahin chi ñi ―cati ra Jesuu chi ra sacuaha chi ra.
40018021	Tacan, ta tuhva ra Pedru nuun iyo ra Jesuu, ta quechaha nducu tuhun ra chi ra ti: ―Ra chahnu, ¿yoso tahan chaha cua cucahnu ini yu cuati savaha ñivi tahin chi? ¿Atu cua cucahnu ini yu nda cua nda ucha chaha? ―cati ra Pedru can.
40018022	Ta cati ndico ra Jesuu chi ra ti: ―Ñavi 7 [ucha] chaha cati yu. Cati yu ti nda cua nda 77 [uni xico chahnun uvi] chaha ―cati ra.
40018023	[Ni vii cahan ra Jesuu chi ra Pedru:] ’Nu cua cundaca ñahan ra iyo iti siqui andivi cuu sava ni ta cua iin rai cuu cumi tiñu. Cuni ra tiso vaha ra cuenda chi musu ra.
40018024	Tacan cuu, ta quichi iin musu ra, ta ndiseca ra uchi mil chi ra ndaca ñahan chi ra.
40018025	Ña cuu tiahvi ra musu can, ta cati chitoho ra ti cua xico ra ta ra chi racan chi ñasihi ra chi sehe ra chi ndihi cuii ndatiñu ra, [vati ña cuu tiahvi ra cha ndiseca ra chi chitoho ra]. Tacan, ta cua nihin ra suhva xuhun ra.
40018026	Chacan cuu cha chahnu chiti ra musu can iti nuun chitoho ra, ta cahan ndahvi ra chi ra, ta cati ra ti: “Na cua cundee ini cun chi main, ta cua tiahvi ndico yu ndihi cha ndiseque chihun,” cati ra.
40018027	Tacan cuu, ta cundahvi ini chitoho ra chi ra, ta saña ra chi ra, ta sanaan ra ndihi cha ndiseca ra chi ra.
40018028	Quee ra musu can, ta cuahan ra, ta nitahan ra inca tahan ra. Suvi ni musu cuu ra, ta ndiseca tahan ra iin ciendu chi run ndiseca uchi mil. Tiin rucan sucun ra ndahvi can, ta natiin nihin run chi ra, ta cati run chi ra ti: “Vitin cua tiahvi ndico cun cha ndiseca cun chihin yu,” cati run.
40018029	Tacan, ta chahnu chiti tahan ra iti nuun run, ta cahan ndahvi ra chi run. Cati ra ti: “Na cua cundee ini cun chihin yu, ta cua tiahvi ndique cha ndiseque chihun,” cati ra chi run,
40018030	soco ña cuni run cha tacan, ta tiin run chi ra, ta tihi run chi ra vecaa, vati tican cua ndoo ra nda cua nda quivi cua tiahvi ndico ra.
40018031	Tacan, ta quechaha ndundahvi xaan cuni ndihi ca ra musu ta ra, ta cuahan ra ta ra iti nuun ra chitoho ra ta ra, ta chaha ra ta ra cuenda ndihi cha ni savaha run cuu tahan ra ta ra.
40018032	Tacan cuu, ta cana ndico ra chitoho can chi run, ta quechaha cati ra chi run ti: “Musu run ndavaha ni cuu cun. Cha sanain ndihi cha ni ndiseca cun chihin yu, vati cahan ndahvi cun chihin yu.
40018033	Chacan cuu cha nini xaan cha cua cundahvi ini cun chi musu tahun cuhva cha ni cundahvi ini yu chihun,” cati chitoho run chi run.
40018034	Xaan xaan cuni ra chitoho can, ta chandaca ra chi run vecaa, vati ican cua cuindi run nda cua nda quivi cua tiahvi ndico run ndihi cha ni ndiseca run chi ra.
40018035	Ta ni cuhva cua savaha ra suti iyo iti siqui andivi chihin ndo, tu ña cua cucahnu ini ndo chi ñivi tahan ndo chi ndihi cuii anima ndo ―cati ra Jesuu chi ra.
40019001	Tacan, ta ndihi cahan ra Jesuu tuhun can, ta quee ra ñuhun Galilea, ta cuahan ra iti ñuhun Judea. Inca chiyo yuta Jordaan cuahan ra,
40019002	ta tuvi ñivi ndicu chi ra. Tican sanduvaha ra chi ñi ta ñi.
40019003	Tacan cuu, ta yaha ra fariseo ta ra iti nuun ra, vati cuni ra ta ra ndehe ra a ña cua cahan ra Jesuu iin tuhun ña vaha, ta nducu tuhun ra ta ra chi ra ti: ―¿Atu chaha ley chahnu cha cua saña ra rai chi ñasihi ra yoso cuu ni? ―cati ra ta ra.
40019004	Ta cati ndico ra Jesuu chi ra ta ra ti: ―Vasi ña sacuaha ndo tutu Ndioo, vati cati chi ti ni savaha ra Ndioo cha ni chacoo iin rai chi iin ñahan nda ni xihna cuii,
40019005	ta cati ndico tucu chi ti chacan cuu cha cua nacoo ra rai chi sutu ra chi sihi ra, ta cua natahan ra chi ña cuu ñasihi ra, [ta inuun cua coo ñi,] vati cuu ñi uvi tahan, cati chi.
40019006	Chacan cuu cha cuu ñi sava ta cua iin ñivi. Chacan cuu cha na ña cua quenda tahan ñivi chi ñi cuu uvi tahan, vati ra Ndioo cuu ra cha ni satahan chi ñi ―cati ra Jesuu chi ra ta ra.
40019007	Ta nducu tuhun ra ta ra chi ra Jesuu ti: ―Tu tacan cuu chi, ¿ñacu cati tuhun ra Moisee ti cua ndoyo iin tutu cha cua saña ra rai chi ñasihi ra, ta sa cua cuu saña ra chi ña? ―cati ra ta ra.
40019008	Ta cati ndico ra Jesuu chi ra ta ra ti: ―Chaha ra Moisee cha cua saña ndo ñasihi ndo, vati ndava xaan ini ndo, soco ñavi tacan ni chacoo chi nda ni xihna.
40019009	Cati yu chihin ndo ti tu cua saña ndo ñasihi ndo, ta ña ni chacoo ña ndavaha ni chi rai inca chiyo, ta tu cua quihin ndo inca ñahan, cua cuu chi ni coto cha cua coo ndo ndavaha ni chi ñahan inca chiyo [cuenda ra Ndioo] ―cati ra chi ra ta ra.
40019010	Ta cati ra sacuaha chi ra ti: ―Tu tacan iyo iin rai chi ñasihi ra, vaha ca cha ña cua quihin ra chi ña ―cati ra ta ra.
40019011	Ta cati ndico ra chi ra ta ra ti: ―Ña ndihi rai cua ndoo vaha cha tacan. Suhva ni ra ta ra cua cuu ndoo vaha cuhva ni tiso ra Ndioo,
40019012	vati iyo ra rai ña cua tandaha ra, vati nda ni quivi cacu ra ña vaha caa ra. Iyo inca ra ña cua tandaha ra, vati cha nducapu ra cha cuenda tiñu satiñu ra, ta iyo tahan inca ra ña cua tandaha ra, vati ña cuni ra, vati cua satiñu ra tiñu cuenda nu cua cundaca ñahan ra iyo iti siqui andivi. Tu cua cuu ndoo ndo vaha cha tacan, na cua ndoo ndo vaha ―cati ra Jesuu chi ra ta ra.
40019013	Tacan cuu, ta quichi ndaca ñivi chi ve cuati, vati cua tiso ndaha ra Jesuu chi ve, ta cua cahan ra chi ra Ndioo cuenda ve, soco nduxaan ra sacuaha chi ra chi ñi,
40019014	ta quechaha cati ra Jesuu ti: ―Cuhva ndo cha cua yaha ve cuati iti nuin. Ña cua casi ndo nuun ñi, vati ñivi cua coo nu cua cundaca ñahan ra iyo iti siqui andivi cuu sava ta cua ve cuati can ―cati ra.
40019015	Tacan cuu, ta taa ra ndaha ra chi ve, ta quee ra cuahan ra.
40019016	Tacan cuu, ta tuhva iin ra tivaa nu iyo ra Jesuu, ta quechaha nducu tuhun ra chi ra ti: ―Mastru, ¿ñaan cha vaha cua savahi, ta cua coo ndito yu chi ra Ndioo ndihi ni quivi ndihi ni tiempu? ―cati ra.
40019017	Ta cati ndico ra Jesuu chi ra ti: ―Ña vaha cha nducu tuhun cun chihin yu yoso cuhva iyo cha vaha. Ituhun ni ra cuu ra ndacu cha vaha cuu ra Ndioo. Tu cua cuni cun coo ndito cun chi ra Ndioo, cua sacuinu cun cuhva cati tuhun ra nu quichi quivi ―cati ra Jesuu.
40019018	Ta nducu tuhun ndico ra chi ra Jesuu ti: ―¿Ñaan tuhun cuu chacan? ―cati ra. Ta cati ra Jesuu ti: ―Tuhun ya cuu chi. Ña cua cahni ndo tahan ndo. Ña cua coo ndo ndavaha ni chi tahan ndo inca chiyo. Ña cua suhu ndo. Ña cua sandahyu ñahan ndo.
40019019	Cua sacahnu ndo chi sutu ndo chi sihi ndo. Cua cuni ndo chi ñivi tahan ndo cuhva cuni ndo suvi ni chi maan ndo ―cati ra Jesuu chi ra.
40019020	Ta cati ndico ra tivaa can chi ra ti: ―Ndihi chacan cha sacuinu yu. ¿Ñaan ca cha cumani chihin yu? ―cati ra.
40019021	Ta cati ndico ra Jesuu chi ra ti: ―Tu cua cuni cun quee vahun, cuahan, ta xico cun ndatiñu cun, ta tindee chi ñivi ndahvi, ta cua coo cha vaha chihun iti siqui andivi. Tacan, ta nahan. Na cua coun chihin yu icaa ni ―cati ra Jesuu.
40019022	Nu ni chini ra tivaa can tuhun can, ta quee ra cuahan ra. Ndahvi cuni ra, vati iyo xaan ndatiñu ra.
40019023	Tacan cuu, ta quechaha cati ra Jesuu chi ra sacuaha chi ra ti: ―Cati ndicha yu chihin ndo ti ii xaan cha cua coo ñivi ricu nu cua cundaca ñahan ra iyo iti siqui andivi.
40019024	Cati ndico tucu yu chihin ndo ti ña cuu yaha ri camellu yavi xuu quiticu, soco ii ca cha cua yaha ñivi ricu nu cua cundaca ñahan ra Ndioo ―cati ra.
40019025	Chini ra sacuaha chi ra Jesuu tuhun can, ta sa quechaha nduiyo xaan cuni ra, ta nducu tuhun ra ta ra ti: ―Tu chacan cuu chi, yoni cua cacu ―cati ra ta ra.
40019026	Ndehe ra Jesuu nuun ra ta ra, ta quechaha cati ra chi ra ta ra ti: ―Ña cuu cuenda ñivi ñuñivi, soco cuenda ra Ndioo cuu cacu ñi ―cati ra.
40019027	Tacan cuu, ta cati ndico ra Pedru ti: ―Cha ni nacoo maan ndi ndihi cha ni chacoo chi ndi, ta cha chica ndi chihun icaa ni. ¿Ñaan cha cuu cha cua nihin ndi? ―cati ra.
40019028	Ta cati ndico ra Jesuu chi ra ta ra ti: ―Cati ndicha yu chihin ndo ti quivi cua nduchaa ñuhun ñuñivi ya, quivi cua tachi tuni ra cuu sehe ñivi chi ñivi ñuñivi―quivi can cua coo ndatu chi ndo, ta cua tachi tuni tahan ndo chi ndihi ñivi Israeel, vati cha iyo ndo chihin yu icaa ni.
40019029	Ta ndihi ca ñivi―tu cua nacoo ñi vehe ñi chi tahan ñi chi sutu ñi chi sihi ñi chi sehe ñi chi ndatiñu ñi cha cuenda yuhu, cua cunda yahvi xaan ca ñi, ta cua coo ndito ñi chi ra Ndioo ndihi ni quivi ndihi ni tiempu.
40019030	Tuvi ñivi iyo iti nuun cua ndoo ihni iti chata, ta ñivi iyo iti chata cua yaha iti nuun.
40020001	[Ni vii cahan ra Jesuu chi ra sacuaha chi ra:] ’Nu cua cundaca ñahan ra iyo iti siqui andivi cuu sava ni ta cua iin rai cha iyo xaan yoho chiti uva. Nahan xaan quee ra cuahan ra, ta nanducu ra chi ra cua satiñu nu iyo yoho chiti chi ra.
40020002	Nduvi nuun ra chi ra ta ra, vati cua satiñu ra ta ra, ta cua cuhva ra cha sacanaan ra ta ra cha iin quivi. Tacan, ta tava tiñu ra chi ra ta ra nu iyo tiñu ra.
40020003	Tacan cuu, ta quee tucu ra chitoho can caa iin cha nahan, ta ndehe ra ti iyo inca ra inda nuyahvi, ta ñahni tiñu iyo chi ra,
40020004	ta quechaha cati ra chi ra ta ra ti: “Cuhun ndo cusatiñu ndo nu iyo chiti yoho can, ta cua tiahvi yu yahvi cha tahan chi chihin ndo,” cati ra,
40020005	ta cuahan ra ta ra. Tacan cuu, ta ta ni cuhva savaha ndico tucu ra cha hora cuiti chi cha caa uni.
40020006	Caa uhun cha cha cua ini xaan quee ndico tucu ra chitoho chiti yoho can, ta ndehe ra ti ni inda inca ra ta ra, ta quechaha cati ra chi ra ta ra ti: “¿Ñacu inda ndo nduvi nduvi, ta ña satinu ndo?”
40020007	ta cati ndico ra ta ra chi ra ti: “Inda ndi, vati yoni tava tiñu chi ndi,” ta cati ra chi ra ta ra ti: “Cuahan ndo nu iyo chiqui yu, [vati cua satiñu tahan ndo,]” cati ra.
40020008	Ta hora cha cha cua cuiso nicandi, ta cati ra chitoho can chi ra musu cuu xini ti: “Cua cana cun chi ra satiñu ya, ta cua tiahvi cun chi ra ta ra. Cua quechaha tiahvi cun chi ra queta nu ndihi, ta cua tiahvi cun chi ra ta ra nda cua nda cua sandihun tiahvi cun chi ra queta cha nahan,” cati ra.
40020009	Tacan, ta quichi ra ni quechaha satiñu hora cua cuiso nicandi, ta nihin iin iin ra yahvi ra cuhva yahvi ra satiñu nduvi nduvi.
40020010	Chacan cuu cha quichi tahan ra ni quechaha satiñu cha nahan, ta saxini ra ta ra ti cuaha ca cua nihin ra ta ra, soco nihin tahan iin iin ra ta ra cuhva can.
40020011	Quihin ra ta ra yahvi ra, soco quechaha ña vaha cuni ra ta ra, ta cahan ra ta ra siqui ra chitoho can,
40020012	ta cati ra ta ra ti: “Ra quichi chuhva ―satiñu ra ta ra iin hora ni, ta cuhva tiahvi cun chi ra tiahvi tahun chi ndi, ta maan ndi― nduvi nduvi satiñu ndi, ta ihni xaan cuu,” cati ra ta ra.
40020013	Ta cati ndico ra chitoho can chi iin ra ti: “Yani, ñahni ndavaha ni ndacui chihun, vati maun cati ti cua satiñu tahun cuhva can.
40020014	Quihin xuhun cun, ta cuahan. Cha iyo ini yu tiahvi yu chi racan cuhva tiahvi yu chi maun.
40020015	Cuu savahi cuhva cuni yu chi xuhin. Ndusoo ndo, vati cha vaha savahi.”
40020016	Chacan cuu cha cua nduvi nuun ndihi ñivi. Cua nduvi nuun ñivi queta iti chata chi ñivi queta iti nuun, ta cua nduvi nuun tahan ñivi queta iti nuun chi ñivi queta iti chata ―cati ra Jesuu chi ra sacuaha chi ra.
40020017	Tacan cuu, ta cha cuahan ra Jesuu iti ñuun Jerusaleen, ta quee siin ra chi ra sacuaha chi ra iti can, ta quechaha cati ra chi ra ta ra ti:
40020018	―Vitin cuahan yo iti ñuun Jerusaleen, ta cua tiin tiñu chi ra cuu sehe ñivi. Cua tiin ra sutu chahnu chi ra sacuaha ley chahnu chi ra, ta cua cati ra ta ra ti cua cuvi ra cuu sehe ñivi.
40020019	Cua sayaha ra ta ra chi ra nuun ra quichi inca ñuhun ta cua cuacu nahan ra ta ndehe ra ta ra chi ra, ta cua cani ra ta ra chi ra, ta cua taa ra ta ra chi ra nu cruu. Tacan cua cahni ra ta ra chi ra, ta tichi uni quivi cua natacu ndico ra ―cati ra Jesuu chi ra ta ra.
40020020	Tacan cuu, ta tuhva sihi ra Jacobo chi ra Juaan nuun ra Jesuu. Tuhva ña chi sehe ña, ta chahnu chiti ña iti nuun ra, ta cati ña ti iyo iin cha cua ndaca ña chi ra,
40020021	ta nducu tuhun ra chi ña ti: ―¿Ñaan cha cuu cha cuni cun? ―cati ra. Ta cati ndico ña chi ra ti: ―Na cua cati cun ti cua cunda tahan nduvi sehi chihun nu cua cundaca ñahan cun. Na cua cunda iin ra chiyo ndaha cuaha cun ta inca ra chiyo ndaha satin cun ―cati ña.
40020022	Ta cati ra Jesuu chi ñi ti: ―Ña chito ndo ñaan cha cuu cha ndaca ndo. ¿Atu cua cuu coho ndo copa cua coho yu? ―cati ra chi ñi, [cuenda tundoho cua ndehe ra cahan ra]. Ta cati ndico ñi ti: ―Cuu.
40020023	Ta cati ra chi ñi ti: ―Cua coho ndo copa cua coho yu, soco ñahni ndatu iyo chihin yu cha cua cuhve cha cua cunda ndo iin chiyo xiin yu inca chiyo xiin yu. Maan ra suti cua cati yoo cua nihin chacan ―cati ra.
40020024	Tacan, ta sa ni chini soho inca uchi ra sacuaha chi ra Jesuu, ta xaan xaan quechaha cuni ra ndehe ra ta ra chi racan ta ra.
40020025	Cana ra Jesuu chi ndihi ra ta ra, ta cati ra chi ra ta ra ti: ―Chito ndo yoso cuhva ndaca ñahan ñivi ñuñivi chi tahan ñi, vati ndurai xaan ñi.
40020026	Ñavi tacan cua savaha maan ndo. Tu ndaa ndo cuni cuu iin ñivi cahnu, na cua tindee ndo chi tahan ndo sava ta cua iin musu ñi.
40020027	Tu cua cuni ndo yaha ndo iti nuun, ta cua tahan chi cuu ndo xini, na cua tindee ndo chi tahan ndo.
40020028	Cuhva can quichi ra cuu sehe ñivi. Ña nducu ra cha cua tindee ñivi chi maan ra, soco tindee ra chi ñivi, ta cua cuvi ra cuenda cuati ñivi ñuñivi ―cati ra Jesuu.
40020029	Tacan cuu, ta cha cua quee ra ta ra ñuun Jericoo, ta tuvi ñivi ndicu chi ra Jesuu,
40020030	ta ndaa uvi tahan ra cuii nuun yuhu iti can. Ta chini ra ta ra yaha ra Jesuu ican, ta quechaha cana chaa ra ta ra, ta cati ra ta ra chi ra Jesuu ti: ―Ra chahnu, na cua cundahvi ini cun chihin ndi, ra cuu ñivi Ndavii ―cati ra ta ra.
40020031	Nduxaan ñivi can chi ra ta ra, vati na cutaxin ra ta ra, soco nihin ca cana chaa ra ta ra, ta cati ndico ra ti: ―Ra chahnu, na cua cundahvi ini cun chihin ndi, ra cuu ñivi Ndavii ―cati ra ta ra.
40020032	Tacan, ta ni chacuiñi ra Jesuu, ta cana chaa ra chi ra ta ra, ta nducu tuhun ra ti: ―¿Ñaan cha cuu cha cuni ndo cha cua savahi chi ndo? ―cati ra.
40020033	Ta cati ndico ra ta ra ti: ―Ra chahnu, na cua ndundichin vaha ndehe ndi ―cati ra ta ra.
40020034	Ta quechaha ndundahvi cuni anima ra Jesuu, ta taa ra ndaha ra nuun ra ta ra, ta suvi ni hora can ndundichin vaha ndehe ra ta ra, ta ndicu ra ta ra chi ra.
40021001	Yatin cua queta ra Jesuu ta ra ñuun Jerusaleen. Chacan cuu cha queta xihna ra ta ra ñuun Betfagee, ta yatin yucu Olivu caa ñuun can. Tacan, ta tava tiñu ra Jesuu chi uvi ra sacuaha chi ra,
40021002	ta cati ra chi ra ta ra ti: ―Cuahan ndo tichi ñuun tican iti nuun ndo. Ta ni cua quihvi ndo ñuun can, ta cua ndehe ndo cha nuhni iin buru cha iyo sehe ri. Cua ndachi ndo chi ri, ta cua quichi ndaca ndo chi ri.
40021003	Tu cua cahan ñivi chi ndo, cua cati ndo ti chini ñuhun ra chahnu chi ri, ta ña cua nducuee, ta cua tachi ndico ra chi ri ―cati ra chi ra ta ra.
40021004	Tacan ni savaha ra, ta cha quichi quee tuhun cha ni cati ra ni cahan cuenda ra Ndioo tiempu chahnu, vati cati ra ti:
40021005	Cua cati ndo chi ñivi ñuun Jerusaleen ti cha vachi ra ndaca ñahan chi ñi. Vachi ra, ta yoso ra iin buru. Sehe iin quiti cuhu cha chiso carga, cua cati ndo, cati ra cahan cuenda ra Ndioo can.
40021006	Tacan cuu, ta cuahan uvi ra sacuaha chi ra, ta savaha ra ta ra cuhva ni cati ra Jesuu.
40021007	Quichi ndaca ra ta ra chi ri buru can chi sehe ri, ta tiso ra ta ra sahma ra ta ra chata ri, ta yoso ra Jesuu chi ri.
40021008	Tacan cuu, ta tuvi ñivi nducuiti, ta chaqui ñi sahma ñi iti nu cua yaha ra, ta inca ñi chahnda ndaha numa, ta chaqui tahan ñi chi chi iti nu cua yaha ra, [vati tacan ni sacahnu ñi chi ra].
40021009	Cuahan ñi iti nuun ra, ta cuahan ñi iti chata ra, ta cana chaa ñi ta ñi, ta cati ñi ti: ―¡Cahnu xaan rai cuu ra cuu ñivi Ndavii! ¡Na cua coo vaha ra vachi cuenda ra chahnu! ¡Na cua sacahnu tahan ndihi tatun ra Ndioo iyo iti siqui andivi chi ra! ―cati ñi ta ñi.
40021010	Tacan, ta quihvi ra ñuun Jerusaleen can, ta ña chito ca ñivi ñuun can yoso savaha ñi cha nduiyo ñi chi ra, ta quechaha nducu tuhun ñi chi tahan ñi ti: ―¿Yoo rai cuu rahya? ―cati ñi.
40021011	Ta cati ndico ñivi can ti: ―Ra Jesuu cuu ra, ta iti ñuun Nazaret vachi ra cha iyo cuenda ñuhun Galilea. Ra cahan cuenda ra Ndioo cuu ra ―cati ñi ta ñi.
40021012	Tacan cuu, ta quihvi ra Jesuu tichi cora soco ndavi veñuhun cahnu can, ta tava ndaa ra ndihi ñi sata chi ndihi ñi xico tican. Sanduva ra mesa ñivi sama xuhun, ta sanduva tahan ra tayu ñivi xico chi ri ndivi,
40021013	ta cati ra chi ñi ta ñi ti: ―Cha cati tutu Ndioo ti vehe ra Ndioo cuu iin vehe nu cua cahan ñivi chi ra, cati chi, soco vehe nu nducuiti run ñasuhu cha ni savaha maan ndo cha cuu chi ―cati ra.
40021014	Tacan cuu, ta tuhva ñivi cuaa, tuhva ñivi cojo nu iyo ra Jesuu tichi cora soco ndavi veñuhun can, ta sanduvaha ra chi ñi ta ñi.
40021015	Ndehe ra sutu chahnu can chi ra sacuaha ley chahnu ti cha cahnu xaan cha ni savaha ra Jesuu, ta cana chaa tahan ve cuati cha iyo veñuhun can, ta cati ñi cuati can ti na cua sacahnu ñi chi ra cuu ñivi ra Ndavii, cati ñi ta ñi . Tacan, ta quechaha nduxaan ra sutu can chi ra sacuaha ley can,
40021016	ta nducu tuhun ra ta ra chi ra Jesuu ti: ―¿Atu chini cun tuhun cha cahan ra ta ra? ―cati ra ta ra. Ta cati ndico ra Jesuu chi ra ta ra ti: ―Chini yu tuhun can, soco vasi ña ta sacuaha ndo nu cati tutu Ndioo cuenda yu ti: Cua sacahnu ve cuati chihin ra, ta cua sacahnu tahan ve ni chaxi chihin ra, cati chi ―cati ra.
40021017	Tacan, ta nacoo ra chi ra ta ra, ta quee ra ñuun can, ta cuahan ra iti ñuun Betania, ta quixi ra tican.
40021018	Tuvi inca quivi, ta ni nahan, ta cuahan ndico ra Jesuu iti ñuun Jerusaleen, ta chisoco ra.
40021019	Ndehe ra iin yutun tusihva tiñi iti nu yaha ra, ta tuhva ra nu iyo chi, soco ñahni chiti chi iñi. Ndaha ni chi iyo. Tacan, ta quechaha cati ra chi maan yutun can ti: ―Ña cua coo ca chiti cun ndihi ni quivi ―cati ra chi run. Ta quii xaan neti yutun can.
40021020	Chacan ndehe ra sacuaha chi ra Jesuu, ta iyo xaan cuni ra ta ra, ta quechaha nducu tuhun ra ta ra chi ra ti: ―¿Yoso cha quii xaan neti yutun can? ―cati ra.
40021021	Ta cati ndico ra Jesuu chi ra ta ra ti: ―Cati ndicha yu chihin ndo ti tu cua cuinu ndicha ini ndo chi ra Ndioo, tu ña cua saxini ndo, cua cuu savaha tahan ndo cuhva tahan yutun can, ta cua cuu savaha ndo cha ii ca. Cua cuu cati ndo chi yucu ya ti cua cuachiyo chi, ta cua cuhun chi tichi tañuhun, ta tacan ni cua cuu chi.
40021022	Ndihi cha cua cahan ndahvi ndo chi ra Ndioo, cua nihin ndo, tu cua cuinu ini ndo cha cua cuu savaha ra chi chi ―cati ra Jesuu chi ra ta ra.
40021023	Tacan cuu, ta cuahan tucu ra Jesuu veñuhun. Ta sa quihvi ra tichi cora soco ndavi can, ta tuhva ra sutu chahnu chi ra chanihin nu sacuaha ra chi ñivi can, ta quechaha nducu tuhun ra ta ra chi ra ti: ―Cua cati cun ndaa cuu nu ni nihun ndatu cha ni savahun ndihi cuhva can. ¿Yoo chaha ndatu can chihun? ―cati ra ta ra.
40021024	Ta cati ndico ra Jesuu chi ra ta ra ti: ―Cua nducu tuhin iin tuhun chihin ndo. Tu cua cati ndico ndo chihin yu, cua cati ndico tahan yu chihin ndo yoso iyo ndatu chihin yu cha savahi chacan.
40021025	¿Yoo chaha ndatu chi ra Juaan cha sacuanduta ra chi ñivi? ¿Atu ra iyo iti siqui andivi chaha ndatu chi ra a ñivi ñuñivi chaha ndatu chi ra? ―cati ra Jesuu chi ra ta ra. Tacan cuu, ta quechaha nanducu xini ra, ta cati ra chi tahan ra ti: ―Tu cua cati yo ti ra iyo iti siqui andivi chaha ndatu chi ra Juaan, cua nducu tuhun ra chi yo ñacu ña chinu ini yo cha cahan ra.
40021026	Tu cua cati yo ti ñivi ñuñivi chaha ndatu chi ra, cua cuyuhvi yo chi ndihi ñivi ya, vati cati ñi ti ra cahan cuenda Ndioo cuu ra Juaan can ―cati ra chi tahan ra.
40021027	Chacan cuu cha cati ndico ra ta ra chi ra Jesuu ti: ―Ña chito ndi. Ta cati ndico maan ra chi ra ta ra ti: ―Ta ni cuhva ña cua cati yu yoso ni nihin yu ndatu cha savahi chacan ―cati ra Jesuu.
40021028	[Ni vii cahan ra Jesuu chi ra sutu chahnu chi ra chanihin:] ’Cua cati ndo yoso cuhva saxini ndo. Iyo iin rai, ta iyo uvi tahan sehe ra. Tuhva racan nu iyo ra chanihin, ta quechaha cati ra ti: “Sehu, cuahan vitin, ta satiñu cun nu iyo itu yo,” cati ra,
40021029	ta cati ndico ra chi sutu ra ti: “Cua cuhin, tata,” soco ña ni cuahan ra.
40021030	Tacan cuu, ta cuahan ra chahnu can nu iyo inca sehe ra, ta iin ni tuhun cahan ra chi ra, soco cati ndico ra ti: “Ña cua cuhin,” soco inca hora saxini ndico tucu ra, ta cuahan ra, [vati cua satiñu ra].
40021031	¿Ndaa ra cuu ra ni savaha cuhva cuni sutu ra? ―cati ra Jesuu chi ra ta ra. Ta cati ndico ra ta ra ti: ―Ra luhu can ―cati ra ta ra. Ta cati ra Jesuu chi ra ta ra ti: ―Cati ndicha yu chihin ndo ti cua yaha ra satiahvi chi ñahan ndacu ndavaha ni iti nuun ndo, ta sa cua cundee quihvi ñi nu cua cundaca ñahan ra Ndioo.
40021032	Tacan cati yu, vati quichi ra Juaan nu iyo ndo, ta cati tuhun ra yoso cuhva cua coso vaha anima ñivi chi ra Ndioo, ta ña chinu ini ndo cuhva cahan ra, soco ñahan ndacu ndavaha ni chi ra satiahvi―ñican chinu ini cha cahan ra. Ndehe ndo cha chinu ini ñi cha cahan ra, soco ña saña ihni ndo cuati ndacu ndo, ta cuinu tahan ini ndo chi ra.
40021033	[Ni vii cahan ra Jesuu chi racan ta ra:] ’Cua tasoho ndo inca cuhva. Iyo iin rai. Chitoho cuu ra, ta tachi ra yava yoho chiti uva. Chasi ra cora, ta nañu ra nu yavi cua quee nduta chiti uva can, ta chaqui ndaa ra nu cua coo ra cua cumi chi chi. ’Tacan cuu, ta nducu ra yoo cua cumi nuun chi chi, ta chaha nuun ra chi chi chi ra, ta quee iti ra.
40021034	Tacan cuu, ta queta quivi cha iyo vaha chiti can, ta tava tiñu ra chitoho can chi musu ra, vati cua cuhun ra ta ra nu iyo ra quihin nuun ñuhun can, vati cua quihin ra musu chiti chi cha iyo chi maan ra cuu chitoho ra.
40021035	Tacan, ta quihin run ni ndoo cumi ñuhun can chi musu chitoho can, ta cani run chi iin ra. Chahni run chi inca musu ra, ta cani run yuu chi inca ra.
40021036	Tava tiñu ndico tucu ra chitoho can chi inca musu ra. Tuvi musu ra tava tiñu ra, soco ta ni cuhva savaha run satiñu nu ñuhun can.
40021037	’Queta quivi tava tiñu tahan ra chitoho can chi sehe ra nu iyo run, vati cati maan chitoho can ti: “Cua sacahnu run chi sehi,”
40021038	soco un ndehe run cha vachi sehe ra, ta quechaha cati run chi tahan run ti: “Sehe chitoho ñuhun ya vachi. Cua cahni yo chi ra, ta cua ndoo cha iyo chi ra chihin yo,” cati run ta run.
40021039	Chacan cuu cha tiin run chi ra, ta tava ndaa run chi ra chata cora can, ta chahni run chi ra.
40021040	Hora cua queta ra cuu chitoho can ¿ñaan cha cuu cha cua savaha ra chi run satiñu nu ñuhun can? ―cati ra Jesuu chi ra sutu chahnu can ta ra chi ra chanihin can.
40021041	Ta cati ndico ra ta ra ti: ―Cua cahni ra chi run savaha ndavaha ni can, ta cua nducu ra inca ra cua satiñu nu ñuhun can, ta cua cuhva racan chiti cha cua coo chi ra chitoho can quivi cua cuti chi ―cati ra ta ra chi ra.
40021042	Ta cati ra Jesuu chi ra ta ra ti: ―¿Atu ña sacuaha ndo cha cati tutu Ndioo? Cati chi ti: Iyo iin yuu, ta cati ra sandaa vehe ti ña vaha chi, soco yuu can cha cuu yuu cahnu tutu vehe. Chacan ni savaha ra chahnu, ta vaha xaan cuni ñivi ndehe ñi chi chi, cati tutu Ndioo.
40021043	Chacan cuu cha cati yu chihin ndo ti ña cua cuu ca quihvi maan ndo nu cua cundaca ñahan ra Ndioo, soco cua cuu quihvi ñivi ndacu cha vaha ndicha cuenda ra Ndioo.
40021044	Tu ña cua cuu quihin cuenda ñivi chi ra cuu sava ta cua yuu can, cua ndoyo ñuhun ñi. Tu ña cua cuu quihin cuenda ñi chi ra, cua cutuni ndicha ñi ―cati ra Jesuu.
40021045	Chini soho ra sutu chahnu can chi ra fariseo can cuhva can, ta chito ra ta ra ti cahan ra Jesuu tuhun can cuenda ra ta ra.
40021046	Cuni ra ta ra tiin ra chi ra, soco yuhvi ra ta ra chi ñivi can, vati iin ra cahan cuenda ra Ndioo cuu ra Jesuu cuni ñi.
40022001	Cahan ndico tucu ra Jesuu chi ra inca chaha. Suvi ni chi cuhva cahan ra chi ra ta ra, ta cati ra ti:
40022002	―Nu cua cundaca ñahan ra iyo iti siqui andivi cuu sava ni ta cua iin rai cumi tiñu. Savaha ra iin vico cha cua tandaha sehe rai ra,
40022003	ta tava tiñu ra chi musu ra, vati cua cana ra chi ñivi ni satuhun tiñu, vati cha queta hora cua nducahnu vico can, soco ña cuni ñi cuhun ñi.
40022004	Tava tiñu tucu ra chi inca musu ra, ta cati ra chi ra ta ra ti: “Cua cati ndo chi ñivi cha ni satuhin ti cha iyo vaha cha cua cachi ñi. Cha chihi ri sundiquin ta ri, ta cha tiso vahi ndihi chi. Na cua sacahnu tahan ndo vico, cua cati ndo,” cati ra.
40022005	Tacan cuu, soco ña quihin ñi cuenda, ta cuahan ñi nu iyo tiñu maan ñi. Iin ra cuahan ra chiqui ra, ta inca ra cuahan ra nu iyo tiñu ra,
40022006	ta ndihi ca ñi tiin ñi musu ra cumi tiñu can, ta cahan cateni ñi chi ra, ta chahni ñi chi ra.
40022007	Tacan cuu, ta nduxaan ra cumi tiñu can, ta tachi ra sandadu ra, ta chahni sandadu ra chi ñivi chahni can, ta chahmi ra ta ra ñuun ñi.
40022008	Tacan, ta quechaha cati ndico ra cumi tiñu can chi musu ra ti: “Cha iyo vaha cha cua cachi ñi, soco ña cuni ñi quichi cha ni satuhin chi ñi.
40022009	Chacan cuu cha cua cuhun ndo vitin, ta iti cahnu ñuun can, ta cua satuhun ndo chi ndihi ñivi cua tahan tahan ndo. Na cua quichi ñi vico ya,” cati ra.
40022010	Tacan, ta quee ra musu can cuahan ra. Cuahan ra ndihi iti, ta quichi ndaca ra ta ra chi ndihi ñivi nanihin ra ta ra. Chandaca ra chi ñivi vaha, ta chandaca tahan ra chi ñivi ndavaha ni. Tacan cuu, ta ña cutahan ca ñivi nu sacahnu ñi vico can.
40022011	’Tacan cuu, ta quihvi tahan ra cumi tiñu can, ta ndehe ra chi ndihi ñivi nducuiti. Ndehe ra ti cha iyo tahan iin rai, ta ña ndichin ra sahma cha iyo cuenda vico can,
40022012	ta quechaha cati ra chi ra ti: “Yani, ¿yoso cuhva quihvi cun, ta ñacu ñahni sahma vico ndichin cun?” cati ra, ta taxin taxin ndaa racan.
40022013	Tacan cuu, ta cati ra cumi tiñu can chi ra cuu musu ra ti: “Cua cuhni ndo ndaha ra. Cua cuhni ndo chaha ra, ta cua tava ndaa ndo chi ra nu naan. Tican cua ndehe ñivi tundoho, ta cua ndahyu chaa ñi,” cati ra.
40022014	Tuvi ñivi cana ra Ndioo, soco suhva ñi nacachi ra ―cati ra Jesuu.
40022015	Tacan cuu, ta quee ra fariseo ta ra cuahan ra, ta nducu ra ta ra cuhva, vati cuni ra ta ra cha cua cahan ra Jesuu iin cha ndavaha ni.
40022016	Tava tiñu ra ta ra chi ra inda naan chi ra. Tava tiñu tahan ra chi ra inda naan chi ra Herode, ta cati ra ta ra chi ra Jesuu ti: ―Mastru, chito ndi ti rai ndicha cuu cun, ta sanahan ndicha cun iti Ndioo, ta quihin cuenda cun chi ndihi ñivi, vati ña savaha cun cuenda yoo ñi cuu ñi.
40022017	Chacan cuu cha cua cati cun chi ndi yoso cuhva saxini cun. ¿Atu vaha cha tiahvi ndi xuhun ñuhun chi ra Cesar ra ndaca ñahan chi yo cuenda ñuun Roma a ña vaha? ―cati ra ta ra chi ra.
40022018	Chito ra Jesuu ti ña vaha saxini ra ta ra, ta sa quechaha cati ra chi ra ta ra ti: ―Rai uvi yaa cuu ndo. ¿Ñacu cuni ndehe ndo a ña vaha cua cati ndique tuhun can?
40022019	Sanahan ndo chihin yu ñaan xuhun tiahvi ndo chacan ―cati ra. Tacan cuu, ta quichi ndaca ra ta ra iin xuhun denario chi ra,
40022020	ta quechaha nducu tuhun ra Jesuu chi ra ta ra ti: ―¿Yoo chi xini ndiso chi ihya? ¿Yoo chi sivi ndiso tahan chi ihya? ―cati ra.
40022021	Ta cati ndico ra ta ra ti: ―Chi ra ndaca ñahan chi yo cuu chi ―cati ra ta ra chi ra. Tacan cuu, ta cati ra Jesuu chi ra ta ra ti: ―Chacan cuu cha chi racan cua cuhva ndo cha cuu chi ra, ta chi ra Ndioo cua cuhva ndo cha cuu chi maan ra.
40022022	Nu chini ra ta ra tuhun can, ta iyo xaan cuni ra, ta quee ra ta ra cuahan ra.
40022023	Suvi ni quivi can tuhva tahan ra saduceo ta ra nuun ra Jesuu. Racan cuu ra cati ti ñahni cha cua natacu ndico ñivi ndii, ta quechaha nducu tuhun ra ta ra chi ra Jesuu ti:
40022024	―Mastru, cati ra Moisee tiempu chahnu ti tu cua cuvi iin rai, ta ñahni sehe ra chacoo, cua quihin yani ra chi ñasihi ra, ta cua coo ra chi ña, ta tacan cua coo sehe ña cha cuenda ra ndii yani ra.
40022025	Ni chacoo ucha tahan ra nuun iyo ndi. Mani yani ra ta ra, ta ra cuu ra chanihin―tandaha ra, ta chihi ra. Nacoo ra ñasihi ra chi ra yani ra, vati ñahni sehe ra chacoo,
40022026	ta ra cuu ra uvi can quihin chi ña, soco ta ni cuhva ñahni sehe ra chacoo, ta ni chihi tahan ra. Tacan ni savaha ra nda cua nda ni ndihi ra ta ra ni chihi.
40022027	Tacan, ta chihi tahan maan ña ñahan can.
40022028	Ta vitin cua cati cun. ¿Yoo chi ñasihi cua cuu ña quivi cua natacu ndico ñivi ndii, vati chacoo ña chi ndihi ucha ra? ―cati ra ta ra.
40022029	Ta cati ndico ra Jesuu chi ra saduceo can ti: ―Ña nihin ndo cuhva, vati ña chito ndo yoso cuhva cati tutu Ndioo, ta ni ña chito ndo ti iyo tundee ini chi ra Ndioo, [ta cuu savaha ra cuhva cuni ra].
40022030	Quivi cua natacu ndico ñivi ndii ña cua nducu ra rai cha cua coo ñasihi ra, ta ni ña cua cuni ñi ñahan tandaha ñi, soco cua cuu ñi cuhva cha iyo tatun Ndioo cha iyo iti siqui andivi,
40022031	ta cuenda cha cua natacu ndico ñivi ndii―vasi ña ta sacuaha ndo cuhva cati ra Ndioo chi ndo. Cati ra ti
40022032	maan ra Ndioo cuu ra, ta sacahnu ra Abrahaam chihin ra. Sacahnu ra Isaac chihin ra, ta sacahnu tahan ra Jacob chihin ra, cati ra. [Chacan cuu cha chito yo cha natacu ndico ñivi ndii,] vati iyo ndito ndico ra ta ra, ta sacahnu ra chi ra Ndioo. Ña cuu sacahnu ñivi ndii chi ra ―cati ra Jesuu chi ra saduceo ta ra.
40022033	Chini ñivi tuhun can, ta iyo xaan cuni ñi cha chini ñi tuhun sacuaha ra Jesuu, [vati sacanaan ra chi ra saduceo can].
40022034	Tacan cuu, ta chito ra fariseo ta ra ti ña nihin ra saduceo ta ra cuhva cua cati ndico ra ta ra chi ra Jesuu, ta nducuiti ra fariseo can nu iyo ra Jesuu,
40022035	ta quechaha nducu tuhun iin ra sacuaha ley chahnu can, vati cuni ndehe ra ta ra a ña cua cahan ra Jesuu iin tuhun ña vaha. Chacan cuu cha nducu tuhun ra chi ra Jesuu ti:
40022036	―Mastru, ¿ñaan cha cuu tuhun cahnu ca cuenda ley chahnu cha ni cati tuhun ra Moisee? ―cati ra chi ra.
40022037	Ta cati ndico ra Jesuu ti: ―Cua cuni ndo chi ra chahnu Ndioo chi ndihi cuii cha iyo chi ndo. Cua coo ndo chi ra chi ndihi cuii anima ndo, ta cua coo ndo chi ra chi ndihi cuii cha chini tuni cha iyo chi ndo.
40022038	Chacan cuu cha cahnu ca, ta chacan cuu cha xihna ca.
40022039	Ta ni cuhva iyo cha cuu cha uvi, vati cua cuni ndo chi ndihi ñivi cuhva cuni ndo suvi ni chi maan ndo.
40022040	Nduvi tahan tuhun ya cuu cha cati ndihi tutu Ndioo ―cati ra chi ra ta ra.
40022041	Ni vii iyo cuiti ra fariseo ta ra, ta nducu tuhun tahan ra Jesuu iin tuhun chi ra.
40022042	Cati ra ti: ―¿Ñaan saxini ndo cuenda ra cuu Cristo ra tava tiñu ra Ndioo? ¿Ñaan tata cuu ra? ―cati ra chi ra ta ra. Ta cati ndico ra ta ra ti: ―Tata ra Ndavii cua cuu ra Cristo quivi cua quichi ra.
40022043	Ta nducu tuhun tucu ra chi ra ta ra ti: ―Tu chacan cuu chi, ¿yoso chaha ra Tati Ndioo tundee ini chi ra Ndavii, ta cati ra ti chitoho ra cuu ra cuu Cristo can?, vati cati ra Ndavii can ti:
40022044	Cati ra chahnu Ndioo chi ra cuu chitoho ra Ndavii ti: [cua cuhva ra ndatu chi ra,] vati cua cunda ra chiyo ndaha cuaha ra Ndioo, [ta cua cuhva ra tundee ini chihin ra,] ta cua sacanaan ra chi ndihi ñivi cuxaan ini chihin ra, cati ra Ndioo cuenda ra cuu Cristo, cati ra Ndavii tiempu chahnu.
40022045	Ni cati ra Ndavii ti chitoho ra cuu ra Cristo. ¿Yoso cuu ra Cristo tata ra Ndavii iti nuun, [tu iyo ra tiempu chahnu]? ¯cati ndico tucu ra Jesuu chi ra ta ra.
40022046	Ta ña ni cuu cahan ndico ni iin ra chi ra, ta ni ña cuni ca ra ta ra nducu ra cuhva cha cua nducu tuhun ra inca tuhun chi ra Jesuu nda ni quivi can nda cua nda iti nuun.
40023001	Tacan cuu, ta quechaha cahan ra Jesuu chi ñivi can chi ra sacuaha chi ra,
40023002	ta cati ra ti: ―Chito ra fariseo chi ra sacuaha ley chahnu ñaan cha cuu tuhun ni cati tuhun ra Moisee.
40023003	Chacan cuu cha na cua sacuinu ndo ndihi cha cahan ra, soco ña cua savaha ndo cuhva ndacu maan ra, vati cati tuhun vaha ra, soco ña ndacu ra cuhva can.
40023004	Tiso ra ta ra cha vee chi ndo, soco ña cuni ra ta ra tindee ra―masi suhva.
40023005	Savaha ra ta ra ndihi cha savaha ra, vati cuni ra ta ra cha cua ndehe ñivi yoso cuhva ndacu ra. Chacan cuu cha nahnu xaan letra tuhun Ndioo ndiso ra xini ra, nahnu xaan letra tuhun Ndioo ndiso ra ndaha ra, ta nani xaan yuhva iyo yuhu sahma ra savaha ra ta ra.
40023006	Cuni xaan ra ta ra cunda ra tayu vaha ca nu nducuiti ñivi, ta cha sacahnu tahan ñi vico. Cuni xaan ra ta ra cunda tahan ra tayu vaha ca veñuhun.
40023007	Cuni xaan ra ta ra cha cua sacahnu ñivi chi ra nuyahvi, ta cuni tahan ra ta ra cha cua cati ñivi ti mastru vaha cuu ra.
40023008	’Ña cua nducu ndo cha cua cati ñivi ti mastru cuu ndo, vati ituhun ni ra cuu mastru, ta ini ñivi cuu ndihi ndo.
40023009	Ña cua nducu ndo cha cua cati ñivi ti sutu cuu ndo ihya nu ñuhun ñuñivi ya, vati ituhun ni ra cuu sutu yo, ta iyo ra iti siqui andivi.
40023010	Ña cua nducu ndo cha cua cati ñivi ti chitoho cuu ndo, vati ituhun ni ra Cristo ndaca ñahan chi ndo.
40023011	Tu cua cuni ndo cuu ndo ñivi cahnu ndicha, cua tindee ndo chi ndihi ñivi.
40023012	Tu cua nducu ñivi cha cua cuu ñi ñivi cahnu, cua savaha ra Ndioo cha cua ndoo ndahvi ñi, ta tu cua cuu ndo ñivi ndahvi, cua savaha ra Ndioo cha cua cuu ndo ñivi cahnu.
40023013	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati ña chaha ndo cha cua coo ñivi nu cua cundaca ñahan ra iyo iti siqui andivi. Ña cuni maan ndo coo ndo nu cua cundaca ñahan ra, ta ni ña chaha ndo cha cua coo ñivi cuni coo nu cua cundaca ñahan ra.
40023014	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati suhu ndo ndatiñu ñi ñahan ndahvi, ta nahan xaan cahan ndo chi ra Ndioo, vati cuni ndo cha cua ndehe ñivi cha ndacu ndo. Chacan cuu cha cahnu ca tundoho cua coo chi ndo.
40023015	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati cani xaan chahan ndo cha nanducu ndo cha cua quihvi iin ñivi cuenda maan ndo. Sa quihvi ñi cuenda ndo, ta savaha ndo cha cahnu ca tundoho cua ndehe ñi nu cua cutuni ñi, ta ñavi ca sa maan ndo.
40023016	’Ndioho, sava ni ta cua ra cuaa cuu ndo, ta ndaca ndo chi ñivi. Cua ndehe ndo tundoho, vati cati ndo ti ñahni tuhun tu cua cahan rai ñivi, ta cua xita ñi tuhun veñuhun, soco tu cua cahan rai ñi, ta cua xita ñi tuhun xuhun cuaan iyo tichi veñuhun, nini xaan cha cua savaha ñi cuhva cati ñi, [vati ii ca chacan,] cati ndo.
40023017	Sava ni ta cua rai cuaa cuu ndo, vati ña chito ndo ti cha cahnu ca cuu veñuhun can, vati cuenda chacan ndu-ii xuhun cuaan cha iyo tichi chi.
40023018	Cati tahan ndo ti ña nini cha cua cuhva ñivi tuhun yuhu ñi, cha cuenda altar nu samani ñivi chi ra Ndioo, soco tu cha cuenda cha tiso ñi nu altar can can cuu chi, nini xaan cha cua savaha ñi cuhva cati ñi.
40023019	Sava ni ta cua ra cuaa cuu ndo, vati ña chito ndo cha ii mesa can, vati cuenda chacan nduii cha samani ñivi chi ra Ndioo.
40023020	Chacan cuu cha tu cua cuhva ñivi tuhun yuhu ñi cuenda altar can, cuenda nidhi cha yoso nuun chi cahan tahan ñi.
40023021	Tu cua cuhva ñi tuhun yuhu ñi cuenda veñuhun, cua cuhva tahan ñi tuhun yuhu ñi chi ra Ndioo ra iyo tichi chi.
40023022	Tu cua cuhva ñi tuhun yuhu ñi cuenda iti siqui andivi, cua cuhva tahan ñi tuhun yuhu ñi cuenda un ndaa ra Ndioo, ta cua cuhva ñi tuhun yuhu ñi cuenda maan ra.
40023023	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati iin cuhva luhu ndihi yucu cha tachi ndo samani ndo chi ra Ndioo, ta ña saxini ndo cuenda cha nini ca. Ña saxini ndo yoso cua savaha ndo cha vaha ndicha. Ña nducu ndo cuhva cha cua cundahvi ini ndo chi ñivi tahan ndo. Ña chinu ini ndo chi ra Ndioo. Nini cha cua samani ndo iin cuhva cha cuu ndatiñu ndo chi ra Ndioo, soco nini ca cha cua savaha ndo cha vaha ya.
40023024	Ra cuaa cuu ndo, ta cuni cundaca ndo chi ñivi. Sacuinu ndo cha ñahni yahvi ndaa, ta ña sacuinu ndo cha iyo ca yahvi ndaa.
40023025	’Ndioho ra fariseo, ndioho ra sacuaha ley, rai uvi yaa cuu ndo. Cua ndehe ndo tundoho, vati nacata ndo chata yachin ndo. Nacata ndo chata coho ndo, soco ña ndoo tichi chi, vati suhu ndo, ta ña cumi ndo chi ndo.
40023026	Ndioho ra fariseo, ra cuaa cuu ndo. Xihna ca cua nacata ndo tichi yachin ndo, vati tacan cua ndundoo tahan chata chi.
40023027	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati cuu ndo sava ni ta cua iin ñaña cuichin. Taqui xaan caa chata chi, soco tichi chi iquin ndii ñuhun, ta quini xaan caa.
40023028	Cuhva can iyo maan ndo. Ndehe ñivi cuhva ndacu ndo, ta saxini ñi ti rai cuiti vaha cuu ndo, soco mani ndavaha ni saxini ndo chi anima ndo. Rai uvi yaa cuu ndo.
40023029	’Ndioho ra fariseo, ndioho ra sacuaha ley, ra uvi yaa cuu ndo. Cua ndehe ndo tundoho, vati chaqui ndaa ndo ñaña ra ni cahan cuenda ra Ndioo tiempu chahnu, ta sandutaqui ndo chi chi,
40023030	ta cati ndo ti tu cha iyo ndo quivi iyo ñivi ndo tiempu chahnu, ña cua savaha ndo cuhva ni savaha ñi. Ña cua cahni ndo chi ra ni cahan cuenda ra Ndioo, cati ndo.
40023031	Chacan cuu cha suvi ni maan ndo cuu testigu ti ña vaha iyo ndo. Suvi ni maan ndo cuu ñivi ra ni chahni chi ra ni cahan cuenda ra Ndioo tiempu chahnu,
40023032	ta maan ndo―cua saqueta ndo cha ña ni savaha ñivi ndo tiempu chahnu.
40023033	’Ñivi ndavaha ni cuu ndo. Sava ta cua coo cuu ndo, [vati mani ndavaha ni ndacu ndo]. Ña cua cacu ndo nu cua cutuni ñivi nu cayu ñuhun iti andaya.
40023034	Chacan cuu cha tava tiñu yu chi ra cahan cuenda ra Ndioo chi ra nditi xini cuenda ra Ndioo chi ra sacuaha tuhun Ndioo. Nu iyo ndo tava tiñu yu chi ra ta ra, ta iyo ra cua taa ndo nu cruu, ta iyo ra cua cahni ndo. Iyo ra cua cani ndo tichi veñuhun ndo, ta cua cundicu ndo chi ra ta ñuun ta ñuun.
40023035	Chacan cuu cha cua cutuni ndo cuenda ndihi ra chahni ñivi nda ni cha chihi ra Abel ra iyo cuiti vaha nda ni cha chihi ra Zacariia sehe ra Berequiia. Tiempu chahnu cha ni chahni ñivi ndo chi racan mahñu nu iyo altar nu samani ñivi chi ra Ndioo ta yu veñuhun. Cuenda ndihi racan cua cutuni ndo.
40023036	Cati ndicha yu chihin ndo ti cuenda ndihi cuati can cua cutuni ñivi judiio cha iyo vitin.
40023037	[Ni vii cahan ra Jesuu:] ’Ndioho ñivi ñuun Jerusaleen, chahni ndo chi ra ni cahan cuenda ra Ndioo, ta chi yuu cani ndo chi ra tava tiñu ra Ndioo. Cuaha chaha ni cuni yu sacuende chi ndo cuhva sacuenda ri tiñuun chi sehe ri, ta tixehe ri sehe ri tichi ndichin ri. Cuhva can cuni yu sacuenda yu chihin ndo, soco ña cuni ndo.
40023038	Cha saña ndaha ra Ndioo chihin ndo ñuun ndo,
40023039	vati cati yu chihin ndo ti ña cua ndehe ca ndo chihin yu nda cua nda quivi cua cati ñivi ti vaha xaan rai cuu ra quichi cuenda ra chahnu, cua cati ñi ―cati ra Jesuu.
40024001	Tacan cuu, ta quee ra Jesuu tichi cora soco ndavi veñuhun, ta cuahan ra, ta tuhva ra sacuaha chi ra nu cuahan ra, ta quechaha sanahan ra ta ra chi ra ti taqui xaan iyo ndihi vehe iyo tichi cora soco ndavi can,
40024002	ta quechaha cati ra chi ra ta ra ti: ―Ndehe ndo ndihi vehe can. Cati ndicha yu chihin ndo ti ña cua ndoo iin yuu siqui tahan chi, vati ndihi cuii chi cua tani ―cati ra.
40024003	Tacan cuu,ta cuahan ra ta ra iti siqui yucu Olivu ta ni chacunda ra Jesuu. Iyo ra chi ra sacuaha chi ra, ta quechaha nducu tuhun ra ta ra chi ra ti: ―Cati chihin ndi ndaa quivi cua coo chacan. ¿Ñaan cuhva cua coo, ta cua quichi ndico tucu cun? ¿Ndaa quivi cua cundihi quivi ya? ―cati ra ta ra.
40024004	Ta cati ndico ra Jesuu chi ra ta ra ti: ―Cua savaha ndo cuenda, coto cua sandahyu ρahan ρivi chi ndo,
40024005	vati tuvi ñivi cua quichi, ta cua cati ñi ti vachi ñi cuenda yu. Cua cati ñi ti maan ñi cuu ra Cristo, ta tava tiñu ra Ndioo chihin ñi, cua cati ñi, ta tuvi ñivi cua ndoyo ñuhun.
40024006	Cua cati ñivi ti cha iyo cuati, ta cua cati tahan ñi ti ni cua coo cuati. Ña cua cuyuhvi ndo, vati tacan ni cua coo chi, soco ña ta cundihi quivi ya.
40024007	Cua cani tahan ñivi iin ñuun chi ñivi inca ñuun. Cua cani tahan ñivi iin ñuhun chi ñivi inca ñuhun. Cua coo tama, ta cua taan nini cahnu nu ñuhun ñuñivi.
40024008	Tacan ni cua quechaha coo tundoho.
40024009	’Tacan cuu, ta cua tiin ñivi chi ndo, ta cua cundaca ñi chi ndo nuun ra cumi tiñu, ta cua ndehe ndo tundoho, ta cua cahni ñi chihin ndo. Cua cuxaan ini ndihi ñivi chihin ndo, vati iyo ndo cuenda yu.
40024010	Tacan cuu, ta cua ndoyo ñuhun tuvi ñivi, ta cua xico tuhun ñivi chi ndo, ta cua cuxaan ini ñi chi ndo.
40024011	Tuvi xaan ra cua sandahyu ñahan chi ñivi, vati cua cati ra ti cuenda ra Ndioo cati tuhun ra, ta tuvi ñivi cua ndoyo ñuhun.
40024012	Ña cua cuni ca ñivi chi tahan ñi cuhva xihna ca, vati cua sanihin ñivi savaha ñi cha ndavaha ni.
40024013	Tu cua cundee ini ñivi nda cua nda cua cundihi quivi ya, cua cundee cacu ñi.
40024014	Cua coto ndihi ñivi, vati nini cahnu ñuhun ñuñivi ya cua queta tuhun vaha ya tuhun yoso cuhva cua cundaca ñahan ra Ndioo, ta sa cua cundihi quivi ya.
40024015	’Chacan cuu cha cua queta quivi cua ndehe ndo ti cha indi run sacaquini tichi veñuhun ii, ta sandoyo ñuhun run cuhva ni cati ra Daniel ra ni cahan cuenda ra Ndioo tiempu chahnu. Na cua cutuni ini ndihi ndo sacuaha tuhun ya.
40024016	Suvi ni quivi can na cua cunu ñivi iyo ñuhun Judea iti yucu.
40024017	Tu xini vehe ñi yoso ñi, ña cua quihvi ca ñi tichi vehe ñi cha cua tava ñi ndatiñu ñi, ta quii xaan cua cunu ñi.
40024018	Tu chiqui ñi inda ñi, ña cua ndico coo ñi cua quihin ñi sahma ñi, soco quii quii ni cua cunu ñi.
40024019	Cua ndehe xaan ñivi ñahan ñuhun sehe tundoho quivi can. Cua ndehe tahan ñivi ñahan chaxi sehe tundoho quivi can.
40024020	Na cua cahan ndahvi ndo chi ra Ndioo ti na ña cua coo cha cua cunu ndo tiempu vichin, ta ni ña cua coo chi iin quivi sabadu [quivi ndaa tatun ñivi cuenda ley],
40024021	vati quivi can cua coo iin tundoho cahnu. Ña ta ndehe ñivi tundoho cuhva can nda ni xihna cuii quivi ni tuvi ñuhun ñuñivi ya nda cua nda vitin, ta ni ña cua coo tundoho cuhva can iti nuun ca.
40024022	Tu ña cua sandihi ra Ndioo quivi can, yoni cua cundee cacu, soco cua sandihi ra Ndioo quivi can cuenda ñivi cha ni nacachi ra.
40024023	’Tu cua cati ñivi chi ndo quivi can ti jihna ihya inda ra Cristo a cua cati ñi ti ican inda ra Cristo, ña cua cuinu ini ndo cha cahan ñi,
40024024	vati cua coo ra cua sandahyu ñahan. Cua cati ra ta ra ti ra Cristo cuu ra, ta cua cati inca ra ta ra ti ra cahan cuenda ra Ndioo cuu ra. Cuhva cahnu xaan cua savaha tahan ra ta ra, vati tacan cua nducu ra ta ra cuhva cha cua sandahyu ñahan ra chi ñivi Ndioo, tu cua cuu.
40024025	Cha chahi cuenda chihin ndo vitin.
40024026	Tu cua cati ñivi chi ndo ti iyo ra tichi cuhu, ña cua cuhun ndo. Tu cua cati ñi ti indi xehe ra tichi vehe, ña cua cuinu ini ndo cha cahan ñi.
40024027	Ña cua cuinu ini ndo, vati cuhva quehni tachan, ta ndundichin niniin cahnu iti siqui andivi―cuhva can cua quichi ra cuu sehe ñivi.
40024028	[Quivi cua cutuni ñivi cua quichi racan,] cuhva nducuiti ri tachii nu ndoyo ñuhun ri quiti cuhu.
40024029	[Ni vii cahan ra Jesuu chi ra sacuaha chi ra:] ’Cua yaha tundoho quivi can, ta sa cua ndahva ri nicandi. Ña cua ndundichin ca ri yoo can, ta cua quehni ri tiñu iti siqui andivi. Tacan cua ndoyo ñuhun ndihi cuii cha iyo iti siqui andivi.
40024030	Tacan cuu, ta cua coo seña ti cua quichi ra cuu sehe ñivi iti siqui andivi cua ndehe ñivi, ta sa cua coo tu cuihya ini chi ñivi ndihi ñuun iyo nu ñuhun ñuñivi, ta cua ndehe ñi ti vachi ra cuu sehe ñivi tichi vico iti siqui andivi. Tacan cua ndehe ñi ti iyo xaan tundee inichi ra, ta taqui xaan ra cuu.
40024031	Cua tivi ra tatun Ndioo cutu ra, ta sa cua tava tiñu ra cuu sehe ñivi can tatun Ndioo ta ra, ta cua sacuiti ra ta ra chi ñivi ni nacachi ra Ndioo nini cahnu ñuhun ñuñivi ya.
40024032	’Na cua cutuni ini ndo, vati chito ndo yoso cuhva iyo yutun tusihva tiñi. Chito ndo ti tucu tiempu cha vachi quivi cua nduyuta yutun can, ta cua cana ndaha chi.
40024033	Ta ni cuhva quivi cua ndehe ndo ndihi cha cati yu chihin ndo vitin―quivi can cua coto ndo ti cha yatin cua quichi ra cuu sehe ñivi.
40024034	Cati ndicha yu chi ndo ti ña cua cuvi ndihi ñivi cha iyo vitin nda cua nda cua coo ndihi cha cati yu.
40024035	Cua queta quivi cua naan ñuhun ñuñivi ya chi andivi ya, soco ña cua naan tuhun cha cahin.
40024036	’Yoni chito ndaa quivi cua cuu chacan. Yoni chito ñaan hora cua cuu chi. Ni ra tatun Ndioo cha iyo iti siqui andivi ña chito, ta ni ra cuu sehe ra Ndioo ña chito chacan. Ituhun ni ra Ndioo chito.
40024037	’Cuhva cha cuu chi quivi ni chacoo ra Noee―cuhva can cua cuu chi quivi cua quichi ra cuu sehe ñivi.
40024038	Quivi can ña ta coo tundoho chi nduta can. Chachi ñi, ta chihi ñi. Nducu ra rai cha cua coo ñasihi ra, ta cuni ñi ñahan tandaha ñi chi ra rai. Tacan ni chacoo ñi nda ni quivi quihvi ra Noee tichi tundoo can.
40024039	Ña chito ni ñi, ta queta nduta can, ta quihin chi chi chi ndihi ñi. Ta ni cuhva ña cua coto ñi cha queta hora cha cua quichi ra cuu sehe ñivi.
40024040	Quivi can cua coo uvi ra satiñu chiqui. Cua canihin ra tatun Ndioo chi iin ra, ta cua ndoo ihni inca ra.
40024041	Cua coo uvi ñi ñahan ndico ñi, ta cua canihin ra tatun Ndioo chi iin ña, ta cua ndoo ihni inca ña.
40024042	’Chacan cuu cha na cua savaha ndo cuenda, vati ña chito ndo ndaa quivi cua quichi ra cuu chitoho ndo.
40024043	Chito ndo ti tu chito ra xuu vehe ndaa hora cua quihvi run ñasuhu vehe ra, cua cumi vaha ra vehe ra, ta ña cua cuhva ra cha cua quihvi ñasuhu can tichi vehe ra.
40024044	Chacan cuu cha na cua cumi vaha ndo chihin ndo, ta cua coo vaha ndo, vati hora cua quichi ra cuu sehe ñivi―ña cua saxini ndo chacan.
40024045	[Ni vii cahan ra Jesuu chi ra sacuaha chi ra:] ’Chito ndo yoso cuhva iyo ra cuu musu vaha ndicha. Iyo cha chini tuni chi ra, ta chaha chitoho ra ndatu cha cua cundaca ñahan ra chi inca musu chitoho ra, ta chaha ra cha cua cachi inca musu can na cua queta hora can.
40024046	Cua cusii ini racan, tu tacan cua savaha ra hora cua quichi ndico chitoho ra.
40024047	Cati ndicha yu ti cua cuhva chitoho ra ndatu cha cua cumi racan ndihi ndatiñu ra,
40024048	soco tu ña vaha cua savaha ra musu can, ta cua saxini ra chi anima ra ti ni cua nducuee ra chitoho ra,
40024049	ta tacan, ta quechaha cani ra chi musu tahan ra, ta quechaha chihi ra chi ra chini.
40024050	Suvi ni hora ña saxini rucan cua quichi chitoho run,
40024051	ta xaan xaan cua tachi tuni ra chihin run, ta cua coo run chi run uvi yaa icaa ni. Ican cua coo xaan tu cuihya ini, ta ndahvi xaan cua cuni anima ñi.
40025001	[Ni vii cahan ra Jesuu chi ra sacuaha chi ra:] ’Quivi can nu cua cundaca ñahan ra iyo iti siqui andivi cuu sava ni ta cua uchi tahan ñi ñahan tivaa. Quihin ñi nu indi ñuhun ñi, ta quee ñi cuahan ñi, vati cua satahan ñi chi ra cua tandaha.
40025002	Uhun tahan ñi ña vaha saxini ñi, ta inca uhun ñi saxini vaha ñi.
40025003	Ta ñi ña saxini vaha―quihin ñi cha indi ñuhun ñi, soco ñahni ca nduta can ndiso tahan ñi,
40025004	soco inca ñi―ñi saxini vaha ndiso tahan ñi suhva ca nduta cha cua cuindi lampara ñi.
40025005	Ni nducuee ra cua tandaha can, ta ña cundee ca ñi ñumahna, ta quixi ndihi ñi.
40025006	Sava ñuun, ta quechaha cana chaa ñivi. Cati ñi ti: “Cha vachi ra cua tandaha. Cuahan ndo, vati cua satahan ndo chi ra,” cati ñi.
40025007	Tacan cuu, ta ndoyo ndihi ñi ñahan can, ta tiso vaha ñi ñuhun ñi,
40025008	ta quechaha cati ñi ña saxini vaha chi tahan ñi ti: “Cuhva ndo suhva nduta chi ndi, vati cha ndahva ñuhun ndi,” cati ñi,
40025009	ta cati ndico ñi saxini vaha chi ñi ti: “Ña cuu, coto ña cua queta chi chi maan ndi. Cuahan ndo nu quiahvi nduta can, ta sata tahan ndo,” cati ñi.
40025010	Tacan cuahan ñi, vati cua sata ñi, soco suvi ni hora can quichi ra cua tandaha, ta ñivi cha iyo vaha―cuahan ñi chi ra nu cua nducahnu vico, ta chachi ñi. Tacan cuu, ta ni chacundasi yuvehe.
40025011	Inca hora, ta sa quichi tahan ndihi ca ñi ñahan can, ta quechaha cati ñi ti: “ ra chahnu, nuna yuvehe na cua quihvi tahan ndi,” cati ñi,
40025012	ta cati ndico ra ti: “Cha ndicha ndicha ña nacote chi ndo,” cati ra chi ñican.
40025013	’Na cua saxini vaha ndo ndihi ni hora, vati ña chito ndo ñaan quivi cua quichi ra cuu sehe ñivi. Ña chito ndo ndaa hora cua quichi ra.
40025014	[Ni vii cahan ra Jesuu chi ra sacuaha chi ra:] ’Cua queta quivi cua cuu chi sava ni ta cua iin rai, ta cua quee iti ra. Chacan cuu cha cana ra chi musu ra, ta natahvi ra xuhun ra chi ra ta ra.
40025015	’Chaha ra uhun mil chi iin ra, ta chaha ra uvi mil chi inca ra, ta chi inca ra chaha ra ituhun ni mil. Ta iin ta iin ra natahvi ra cuhva iyo tundee ini chi ra ta ra. Tacan cuu, ta quee ra cuahan ra.
40025016	Tacan, ta sa cuahan ra cha nihin uhun mil, ta satiñu ra chi chi, ta sacanaan ra inca uhun mil siqui chi.
40025017	Ta ni cuhva satiñu ra cha nihin uvi mil, ta nihin ndico tucu ra inca uvi mil siqui chi,
40025018	soco ra cha nihin ituhun mil―quee ra cuahan ra, ta nañu ra tichi ñuhun, ta tixehe ra xuhun chitoho ra.
40025019	’Yaha xaan quivi, ta quichi ndico chitoho ra ta ra, ta tiso vaha ra tiñu can chi ra ta ra.
40025020	Iti nuun chitoho ra tuhva ra cha nihin uhun mil, ta quichi ndaca ra inca uhun mil, ta quechaha cati ra chi chitoho ra ti: “Ra chahnu, ihya vachi nain uhun mil cha chahun chihin yu. Juhun. Ihya iyo inca uhun mil cha ni sacanain siqui chi,” cati ra,
40025021	ta cati ndico chitoho ra chi ra ti: “Vaha xaan cha savahun. Musu vaha ndicha cuun. Cha satiñu vaha cun―masi tiñu luhu cuu chi. Tiñu cahnu ndicha ndicha cua cuhve chihun. Na cua cusii ini tahun chihin yu icaa ni,” cati ra.
40025022	Tacan cuu, ta quichi tahan ra nihin uvi mil, ta quechaha cati ra ti: “Ra chahnu, cha chahun uvi mil chihin yu. Juhun. Ihya iyo inca uvi mil cha sacanain siqui chi,” cati ra,
40025023	ta cati ndico chitoho ra chi ra ti: “Vaha xaan cha savahun. Musu vaha ndicha cuun. Vaha xaan cha satiñu cun―masi tiñu luhu cuu chi. Cahnu ca tiñu cua cuhve chihun. Vitin na cua cusii ini tahun chihin yu icaa ni,” cati ra.
40025024	Tacan, ta sa quichi tahan ra cha nihin iin mil, ta quechaha cati ra chi chitoho ra ti: “Ra chahnu, chite ti rai xaan xaan cuun, ta quihin maun cha iyo chi inca ñivi.
40025025	Chacan cuu cha yuhvi yu, ta quei cuahin, ta ni tixehi xuhun cun tichi ñuhun. Juhun, xuhun cun,” cati racan,
40025026	ta cati ndico chitoho ra chi ra ti: “Ña vaha musu cuun. Sucha xaun. Chito cun ti quihin yu cha iyo chi inca ñivi.
40025027	Chacan cuu cha iyo cha nacoo cun xuhin chi ra satiñu chi xuhun. Tacan, ta quichi ndique, ta nihin ndique xuhin, ta nihin tahin suhva siqui chi.
40025028	Cua quihin ndo xuhun ra, ta cua cuhva ndo chi chi chi ra iyo uchi mil can,
40025029	vati cuaha ca cua nihin ñivi satiñu vaha, ta cuaha suhva cua coo chi ñi, soco tu ña cua satiñu vaha ñivi, cua quenda ñivi cha iyo chi ñi.
40025030	Cua tava ndaa ndo chi ra musu ya nu naan, vati ñahni yahvi ndaa ra. Ican cua ndahyu xaan ñi, ta ndahvi xaan cua cuni anima ñi.
40025031	[Ni vii cahan ra Jesuu chi ra sacuaha chi ra:] ’Quivi cua quichi ra cuu sehe ñivi, ta taqui xaan ra cua cuu. Cua quichi ndihi ra tatun Ndioo chi ra. Quivi can cua cunda ra tayu ra, [vati cua ndehe ra a vaha savaha ñivi a ña vaha savaha ñi].
40025032	Cua nducuiti ñivi ndihi ñuun iyo nu ñuhun ñuñivi ya, ta cua natahvi ra chi ñi cuhva natahvi ñivi chi sana ñi, ta ndoo ri mbee can iin chiyo, ta ndoo ri chivu can inca chiyo.
40025033	Cua sayaha ra cuu sehe ñivi can chi ñivi vaha ndicha chiyo ndaha cuaha ra, ta cua sayaha ra chi ñivi ndavaha ni chiyo ndaha satin ra.
40025034	Tacan cuu, ta cua cati racan ti: “Nahan ndo. Maan ndo cuu ñivi cahan vaha cuenda ra suti. Cua coo vaha ndo nu ndaca ñahan ra, vati cha tiso vaha ra nu cua coo ndo nda ni tuvi ñuhun ñuñivi.
40025035	[Tacan cati yu,] vati chisoco yu, ta chaha ndo cha cachi yu. Neti yu nduta, ta chaha ndo cha cohi. Iin ra chica cuu ndahvi cui, ta quihin cuenda ndo chihin yu.
40025036	Sahma lahnda chacundichin yu, ta chaha ndo sahma vaha cua cunami yu. Cuhvi yu, ta tindee ndo chihin yu. Chacuindi yu vecaa, ta tuhva ndo nuun chacunde,” cua cati yu.
40025037	Tacan cuu, ta cua cati ndico ñi cha iyo vaha anima ti: “Ra chahnu, ña ndehe ndi ti cha chisoco cun, ta chaha ndi cha cachi cun. Ña ndehe ndi ti cha neti cun, ta chaha ndi cha cohun.
40025038	Ña ndehe ndi cha chica cuu ndahvi cun, ta quihin cuenda ndi chihun. Ña ndehe ndi cha sahma lahnda chica cuu cun, ta chaha ndi sahma vaha cundichi cun.
40025039	Ña ndehe ndi ti cha cuhvi cun, ta ni ña ndehe ndi chacuindi cun vecaa, ta tuhva ndi nuun cun,” cua cati ñi,
40025040	ta cua cati ndico ra ndaca ñahan can chi ñi ti: “Cati ndiche chi ndo ti cuhva cha ni savaha ndo chi ñivi ndahvi yu―masi ndahvi xaan ñi―cuhva can savaha tahan ndo chihin yu,” cua cati ra.
40025041	’Tacan cuu, ta cua cati ra chi ñi iyo chiyo ndaha satin ra ti: “Cuahan ndo, vati cua cutuni ndo vitin. Cua quee ndo iti nuin, ta cua quihvi ndo nu cayu ñuhun ña ndahva. Cha iyo vaha chi chi run cuihna chi tatun run.
40025042	[Tacan cati yu,] vati chisoco yu, ta ña chaha ndo cha cachi yu. Neti yu nduta, ta ña chaha ndo cha cohi.
40025043	Chica cuu ndahvi yu, ta ña quihin cuenda ndo chihin yu. Sahma lahnda chacundichi yu, ta ña chaha ndo sahma chacundichi yu. Cuhvi yu, ta chacuindi yu vecaa, ta ña ni tindee ndo chihin yu,” cua cati yu.
40025044	Tacan, ta cua cati ndico tahan ñi ti: “Ra chahnu, ña tuhva ndi ndehe ndi cha chisoco cun, ta neti cun nduta, ta chica cuu ndahvi cun, ta chacundichi cun sahma lahnda, ta cuhvi cun, ta chacuindi cun vecaa, ta ña tindee tahan ndi chihun,” cua cati ñi.
40025045	Tacan cuu, ta cua cati ndico ra chi ñi ti: “Cati ndicha yu chihin ndo ti ña tindee ndo chihin yu, vati ña tindee tahan ndo chi ñivi ndahvi yu,” cua cati ra.
40025046	Tacan, ta cua quee ñi cuhun ñi nu cua cutuni ñi, ta ñivi cha iyo vaha anima cua coo ndito ñi chi ra Ndioo ndihi ni quivi ndihi ni tiempu ―cati ra Jesuu chi ra sacuaha chi ra.
40026001	Tacan cuu, ta cha ndihi cati tuhun ra Jesuu ndihi tuhun can chi ra sacuaha chi ra, ta quechaha cati ra chi ra ta ra ti:
40026002	―Chito ndo ti tichi uvi quivi cua coo vico cuenda cha ni quee ñivi yo ñuhun Egipto tiempu chahnu. Cua coo vico can, ta cua xico tuhun ñivi chi ra cuu sehe ñivi, ta cua cahni ñi chi ra, vati cua taa ñi chi ra nu cruu ―cati ra chi ra.
40026003	Tacan cuu, ta nducuiti ra sutu chahnu chi ra chanihin vehe ra sutu chahnu nani Caifaa,
40026004	ta nanducu xini ra ta ra, vati cua sandahyu ñahan ra ta ra chi ra Jesuu, ta cua tiin ra ta ra chi ra, ta cua cahni ra ta ra chi ra,
40026005	soco cati ra ta ra ti: ―Ña cua tiin yo chi ra tichi maan vico can, coto cua cuvaa ñivi ―cati ra chi tahan ra.
40026006	Cha queta ra Jesuu ñuun Betania can, ta iyo ra vehe ra Simoon ra ni cuhvi cuehe tahyu nu quichi quivi.
40026007	Tacan cuu, ta tuhva iin ñahan nuun ndaa ra, ta naan ña iin cha indi nduta xico vixin chahan. Yahvi xaan nduta can, ta choso ña chi chi xini ra Jesuu nu ndaa ra yuhu mesa.
40026008	Ndehe ra sacuaha chi ra Jesuu cha ni savaha ña ñahan can, ta nduxaan ra ta ra. Quechaha cati ra ta ra chi ña ti: ―Ña vaha cha sandoyo ñuhun cun nduta can, vati cuu xico yo chi chi,
40026009	vati yahvi xaan chi. Tacan cua nihin yo suhva xuhun cua samani yo chi ñivi ndahvi ―cati ra chi ña.
40026010	Chito ra Jesuu cha cahan ra ta ra, ta quechaha cati ra chi ra ta ra ti: ―Ña vaha cha cahan yuhu ndo chi ñacan, vati taqui xaan cha ni savaha ña chihin yu.
40026011	Ndihi ni tiempu cua coo ñivi ndahvi chi ndo, soco suhva ca quivi ni cua coi chi ndo.
40026012	Cha choso ña nduta xico vixin chahan can cuñu yu, vati tacan tiso vaha ña cha cua cuchi yu.
40026013	Cati ndicha yu chihin ndo ti ndihi nu cua cati tuhun ñivi tuhun vaha ya nini cahnu nu ñuhun ñuñivi ya cua cuhva ñi cuenda cha ni savaha ña. Tacan ni cua cuñuhun ini ñi chi ña ―cati ra Jesuu.
40026014	Tacan cuu, ta quee iin ra sacuaha chi ra Jesuu, ta cuahan ra. Ra nani Juda Iscariote cuu ra, ta cuahan ra nuun ra sutu chahnu ta ra,
40026015	ta nducu tuhun ra chi ra ta ra ti: ―¿Yoso xuhun cua cuhva ndo chi, tu cua xico tuhin chi ra Jesuu? ―cati ra. Tacan cuu, ta tiahvi ra ta ra oco uchi tahan xuhun cuichin chi ra,
40026016	ta quechahan nducu ra Juda can cuhva cha cua xico tuhun ra chi ra Jesuu.
40026017	Quivi quechaha sacahnu ñivi vico paan ña ndaa, ta quichi ra sacuaha chi ra Jesuu, ta quechaha nducu tuhun ra ta ra chi ra ti: ―¿Ndaa cuu nu cuni cun cha cua tiso vaha ndi cha cua sacahnu yo vico ya? ―cati ra ta ra.
40026018	Ta cati ndico ra ti: ―Cuahan ndo iti ñuun Jerusaleen nuun iyo ra cuu amigu yu, ta cati ndo chi ra ti cha cati ra mastru ti cha yatin cua queta hora ra. Cua sacahnu ra vico ya chi ra sacuaha chihin ra vehun, cua cati ndo ―cati ra Jesuu chi ra ta ra.
40026019	Tacan cuu, ta savaha racan ta ra cuhva cha ni cati tuhun ra Jesuu chi ra, ta tiso vaha ra ta ra nu cua sacahnu ra ta ra vico can, vati cua cachi ra ta ra chi ri mbee.
40026020	Cha cuaa quivi can [nducuiti ra ta ra], ta yuhu mesa ndaa ra Jesuu chi ndihi uchi uvi ra sacuaha chi ra.
40026021	Ni vii chachi ra ta ra, ta quechaha cati ra Jesuu chi ra ta ra ti: ―Cati ndicha yu chihin ndo ti cua xico tuhun iin ndo chihin yu ―cati ra.
40026022	Ndahvi xaan quechaha cuni ndihi ra ta ra, ta ta iin ta iin ra quechaha cati chi ra ti: ―Ñavi yuhu cui, ra chahnu ―cati ra ta ra.
40026023	Ta cati ndico ra chi ra ta ra ti: ―Cha ni tihi tahan ra ndaha ra chihin yu tichi coho ya icaa ni. Racan cuu ra cua xico tuhun chihin yu.
40026024	Cua cuvi ra cuu sehe ñivi cuhva cati tutu Ndioo, soco tundoho cua tahan ra cua xico tuhun chi ra. Vaha xaan ca tu cha ña cacu cuii ni racan ―cati ra Jesuu.
40026025	Ra Juda cuu ra cua xico tuhun chi ra, ta suvi ra cati chi ra ti: ―Ñavi yuhu cui, mastru ―cati ra. Ta cati ndico ra Jesuu chi ra ti: ―Cati maun ―cati ra.
40026026	Ni vii chachi ra ta ra, ta quihin ra Jesuu paan can, ta ni chaha ra iin tiahvi ndioo chi ra Ndioo, ta ni natahvi ra chi chi, ta ni chaha ra chi chi chi ra sacuaha chi ra, ta cati ra ti: ―Cua quihin ndo chi chi, vati cua cachi ndo chi chi. Paan ya cuu cuñu yu ―cati ra.
40026027	Tacan cuu, ta quihin tahan ra copa can, ta chaha tucu ra iin tiahvi ndioo chi ra Ndioo, ta chaha ra chi chi chi ra ta ra, ta cati ra ti: ―Ndihi ndo cua coho ndo nduta ya,
40026028	vati chehe cuu niñi yu, vati cha iyo vaha tuhun chi ra Ndioo cha cua cati yu niñi yu cuenda ndihi ñivi. Chacan cuu cha cua naan cuati savaha ñi.
40026029	Chahi cuenda chi ndo ti ña cua coho que nduta chiti uva ya nda cua nda quivi cua coi chi ndo icaa ni nu cua cundaca ñahan suti ―cati ra chi ra sacuaha chi ra.
40026030	Chita ra Jesuu iin yaa chi ra sacuaha chi ra, ta quee ra ta ra cuahan ra iti yucu Olivu.
40026031	Tacan cuu, ta quechaha cati ra Jesuu chi ra ta ra ti: ―Vitin cha cuaa ya cua ndoyo ñuhun ndihi ndo cuenda yu, vati cha cati tutu Ndioo ti cua cuvi ra cuu sava ni ta cua iin ra cumi chi ri mbee, ta cua cuita cuati ri, cati chi.
40026032	Tacan, ta cua natacu ndico yu, ta sa cua cuhin iti nuun ndo iti ñuhun Galilea ―cati ra Jesuu.
40026033	Ta cati ndico ra Pedru chi ra ti: ―Vasi cua ndoyo ñuhun ndihi ca ra ta ra cha cuenda cun, soco yuhu―ña cua ndoyo ñuhin cuenda cun ―cati ra Pedru can.
40026034	Ta cati ra Jesuu chi ra ti: ―Cati ndicha yu chihun ti vitin cha cuaa ya cha ni cumani cha cua ndahyu ri chitoho ta cua cati cun ti ña nacoto cun chihin yu uni chaha ―cati ra.
40026035	Ta cati ndico tucu ra Pedru chi ra ti: ―Tu nini xaan cha cua cuvi tahin chihun, soco ña cua cati yu ti ña nacote chihun ―cati racan. Ta ni cuhva cati ndihi ra sacuaha chi ra.
40026036	Tacan cuu, ta cuahan ra Jesuu chi ra sacuaha chi ra nu Getsemanii, ta cati ra chi ra ta ra ti: ―Ihya cua cunda nuun ndo, vati cua cuhin tican, ta cua cahan xihne chi ra Ndioo ―cati ra.
40026037	Tacan, ta quihin ra chi ra Pedru chi nduvi ra cuu sehe ra Zebedeo, ta quechaha iyo xaan tu cuihya ini chi ra, ta saxini xaan ra.
40026038	Tacan cuu, ta quechaha cati ra chi ra ta ra ti: ―Cuihya xaan cuni anime. Chacan cuu cha cuni cuvi yu. Cuatu nuun ndo ihya, ta ña cua cusu ndo ―cati ra.
40026039	Cuahan ra suhva ca iti nuun, ta taa ra nuun ra nda nu ñuhun, ta quechaha cahan ndahvi ra chi ra Ndioo, ta cati ra ti: ―Tata, tu cha cua cuu, na ña cua yahi tundoho ya, soco ña cua savahun cuhva cuni yu. Cua savahun cuhva cuni maun ―cati ra chi ra Ndioo.
40026040	Tacan cuu, ta cuahan ndico ra Jesuu nu iyo ra sacuaha chi ra, ta ndehe ra ti cha quixi ra ta ra, ta quechaha cati ra chi ra Pedru ti: ―Ña ni cuu coo ndito ndo ni iin hora ni chihin yu.
40026041	Na cua coo ndito ndo, ta cua cahan ndo chi ra Ndioo. Chacan cuu cha ña cua savaha ndo cha ndavaha ni. Cuni ndo coo ndito ndo chi anima ndo, soco ña cundee ini ndo ―cati ra chi ra.
40026042	Inca chaha cuahan ndico tucu ra Jesuu, ta cahan ndahvi ndico tucu ra chi ra Ndioo, ta cati ra ti: ―Tata, tu ña cua cuu yaha chehe, tu cha nini xaan cua tahin tundoho ya, na cua cuu chi cuhva cha cuni maun ―cati ra chi sutu ra.
40026043	Tacan, ta cuahan ndico tucu ra nu iyo ra sacuaha chi ra, ta ndehe ra ti cha quixi tucu ra, vati ña cundee nuun ra ta ra.
40026044	Nacoo ndico tucu ra chi ra ta ra inca chaha. Uni chaha cuu chacan, ta cahan ndahvi ndico tucu ra chi ra Ndioo, ta ini tuhun can cahan ndico tucu ra chi ra.
40026045	Tacan cuu, ta cuahan ndico ra nu iyo ra sacuaha chi ra, ta cati ra chi ra ta ra ti: ―Cusu nuun ndo suhva ca hora, ta na cua quee tatun ndo. Vitin cha queta hora, ta cua tiin ñivi ndavaha ni chi ra cuu sehe ñivi.
40026046	Ndoyo ndo, ta coho. Cha vachi ra cua xico tuhun chihin yu ―cati ra Jesuu.
40026047	Ni vii cahan ra Jesuu chi ra sacuaha chi ra, ta quichi tuhva ra Juda nu iyo ra. Suvi ra sacuaha chi ra Jesuu cuu ra Juda can, ta quichi tahan ñivi chi ra. Tuvi suhva ñivi quichi chi ra, ta naan ñi cha cuu ta iin machete. Naan ñi garote. Ta quichi tahan ra sutu chahnu chi ra chanihin.
40026048	Cha ni cati ra xico tuhun can chi ra ta ra ñaan cuhva cua savaha ra, ta cua coto ra ta ra yoo chi cua tiin ra ta ra, vati cati ra chi ra ta ra ti: ―Cua taa yuhi chi ra. Chi racan cua tiin ndo ―cati ra.
40026049	Tacan cuu, ta quii xaan ni tuhva ra nu inda ra Jesuu, ta quechaha cati ra chi ra ti: ―Na cumi chun, mastru ―cati ra. Ta tayuhu ra chi ra,
40026050	ta cati ndico ra Jesuu chi ra ti: ―Na cumi chun, xaa. ¿Ñaan tiñu vachi cun? ―cati ra. Tacan cuu, ta tuhva ra ta ra nu inda ra Jesuu, ta tiin ra ta ra chi ra.
40026051	Tacan cuu, ta tava iin ra cha iyo chi ra Jesuu cha cuu ta iin machete ra, ta cani ra chi ra cuu musu ra sutu chahnu can, ta salaxin ra soho ra ndahvi can.
40026052	Tacan cuu, ta cati ra Jesuu chi ra ti: ―Tihi ndico machete cun tichi vena cun, vati cua cuvi ndihi ñivi cuni cani tahan chi machete ñi.
40026053	Tu cua cuni yu, cua cuu cahin chi suti, ta quii quii ni cua tava tiñu ra chi ndihi ra tatun Ndioo nu iye,
40026054	soco tu tacan cua savaha ra, ña cua cuu queta cuhva cati tutu Ndioo ―cati ra.
40026055	Suvi ni hora can cati ra Jesuu chi ndihi ñivi can ti: ―Vachi ndo, ta naan ndo machete. Naan ndo garote. Naan ndo, ta cua tiin ndo chihin yu cuhva tiin ndo chi rai cuni cahni suhu. Ndihi quivi ni chacunde veñuhun, ta sacuahi chi ndo, ta ña tiin ndo chihin yu,
40026056	soco tacan ni cua tahin, vati tacan cua cuinu tuhun cuhva cha ni taa ra ni cahan cuenda ra Ndioo tiempu chahnu ―cati ra Jesuu. Tacan cuu, ta nacoo ihni ndihi ra sacuaha chi ra Jesuu chi ra, ta ca chinu ra.
40026057	Tacan tiin ñivi can chi ra Jesuu, ta chandaca ñi chi ra nu iyo ra Caifaa ra sutu chahnu can. Ican cha nducuiti tahan ra sacuaha ley chahnu chi ra chanihin ta ra.
40026058	Ndicu ra Pedru chi ra Jesuu, soco cani ni ndicu ra chi ra nda ni queta ra yuhu tihyo ra sutu chahnu can. Quihvi ra, ta ni chacunda tahan ra chi ra cuu musu can, vati cua ndehe ra yoso cua quee tiñu can.
40026059	Nducu ra sutu chahnu can chi ndihi ra cumi tiñu can yoo ñivi cua cuu testigu, ta cua sandahyu ñahan ñi cuenda ra Jesuu, vati tacan ni cua cuu nihin ra ta ra cuhva cha cua cuvi ra Jesuu,
40026060	soco ña nihin ra ta ra cuhva. Tuvi ñivi cuu ñi quichi, vati cua sandahyu ñahan ñi, soco ña ni nihin ñi cuhva. Tacan, ta quichi tahan uvi ra,
40026061	ta quechaha cati ra ta ra ti: ―Cha cati ra Jesuu ti cua cuu cani ra veñuhun ra Ndioo, ta tichi uni quivi cua caqui ndaa ndico ra chi chi, cati ra ―cati racan ta ra.
40026062	Tacan, ta chacuinda ra cuu sutu chahnu can, ta quechaha nducu tuhun ra chi ra Jesuu ti: ―¿Atu ña cua cahan cun, cuenda cha tiso rahya ta ra cuati cun? ―cati ra.
40026063	Ta taxin taxin ndoo ra Jesuu, ta cati ndico ra sutu chahnu can chi ra ti: ―Cati tuhin chihun cuenda ra Ndioo ndito, vati cua cati ndico cun chi ndi, tu ra Cristo ra cuu sehe Ndioo cuu cun ―cati ra chi ra.
40026064	Ta cati ra Jesuu chi ra ti: ―Yuhu cui, soco cati yu chihin ndo ti nda vitin ta nda cua nda iti nuun cua ndehe ndo ti ndaa ra cuu sehe ñivi iti chiyo ndaha cuaha ra iyo ndihi cuii tu ndee ini, ta cua queta quivi cua quichi ra tichi vico iti siqui andivi ―cati ra chi ra.
40026065	Tacan cuu, ta chahnda ra sutu chahnu can sahma ra, ta cati ra ti: ―Cha ni cahan ra iin ndavaha ni cuenda ra Ndioo. Ña chini ñuhun ca yo testigu, vati cha chini soho maan ndo ndavaha ni cahan ra.
40026066	¿Yoso cua cati ndo? ―cati ra chi tahan ra. Ta cati ndico ra ta ra ti: ―Iyo cuati ra cha cua cuvi ra ―cati ra ta ra.
40026067	Tacan cuu, ta tivi sivi ra ta ra nuun ra Jesuu, ta cani ra ta ra chi ra. Chi yutun cani ra ta ra chi ra,
40026068	ta quechaha cati ra ta ra chi ra ti: ― Cristo, cua cati ndico cun chihin ndi. ¿Yoo cani chihun? ―cahan cateni ra ta ra chi ra.
40026069	Ndaa ra Pedru nu tihyo can chata vehe, ta tuhva iin ña musu nu ndaa ra, ta quechaha cati ña ti: ―Chi ra Jesuu cha quichi iti ñuhun Galilea chica cuu tahan cun ―cati ña.
40026070	Ta cati ndico ra iti nuun ndihi ñivi can ti: ―Ña chite ñaan cha cahun ―cati ra chi ña [cha sandahyu ñahan ra].
40026071	Cha cua quee ra Pedru yu tihyo can, ta ndehe inca ña musu chi ra, ta quechaha cati ña chi ñi iyo ican ti: ―Chi ra Jesuu ra ñuun Nazaret chica cuu tahan cun ―cati ña.
40026072	Ta inca ndico tucu chaha cati ndico ra ti: ―Ña nacote chi racan ―cati ra.
40026073	Inca suhva ca hora, ta tuhva ñi inda tican nu iyo ra Pedru, ta quechaha cati ñi chi ra ti: ―Ndicha ndicha ti chica cuu tahun chi ra Jesuu, vati cahun cuhva cahan ra ―cati ñi.
40026074	Tacan cuu, ta quechaha cati ndico tucu ra cuenda ra Ndioo ti: ―Ña nacote chi racan ―cati ra. Ta quii xaan quechaha ndahyu ri chitoho,
40026075	ta chacuhun ini ra tuhun ni cahan ra Jesuu, vati cati ra ti uni chaha cua cati ra ti ña nacoto ra chihin ra, ta sa cua ndahyu ri chitoho. Tacan, ta quee ra tican, ta quechaha ndahvi xaan cuni ra, vati cuihya xaan cuni anima ra.
40027001	Tacan cuu, ta tuvi inca quivi. Ni nahan, ta nducuiti tucu ra sutu chahnu chi ra chanihin, ta tiso ra ta ra tuhun ti cua cuvi ra Jesuu.
40027002	Tacan cuu, ta chuhni ra ta ra chi ra Jesuu, ta ni chandaca ra ta ra chi ra, ta chaha cuenda ra ta ra chi ra Pilato ra cumi tiñu [cha iyo cuenda ñuun Roma].
40027003	Tacan cuu, ta ndehe ra Juda ra xico tuhun chi ra Jesuu ti cha cua cutuni ra Jesuu, ta quechaha saxini ndico tucu ra, cha cundaca ndico ra ndihi oco uchi xuhun cuichin can chi ra sutu chahnu chi ra chanihin,
40027004	ta quechaha cati ra chi ra ta ra ti: ―Cahnu xaan cuati ni savahi, vati ni xico tuhin chi ra, ta ñahni cuati savaha ra ―cati ra. Ta cati ndico ra ta ra chi ra ti: ―Ñahni cha saxini ndi cuenda chacan. Ndehe maun ―cati ra ta ra.
40027005	Tacan, ta cani ra xuhun tichi veñuhun can, ta quee ra cuahan ra, ta chata caa ra suvi ni chi maan ra, [ta chihi ra].
40027006	Quihin ra sutu chahnu ta ra xuhun can, ta quechaha cati ra ta ra ti: ―Ña vaha cha cua quihin yo xuhun ya, ta cua tihi yo chi chi nu iyo xuhun veñuhun, vati cha ni satiñu chi, ti cua cuvi iin ñivi ―cati ra.
40027007	Tacan, ta nanducu xini ra ta ra, ta sata ra ta ra iin ñuhun nu quee ñuhun quisi cha savaha ñivi quisi chi xuhun can. Ican cuchi ñivi quichi inca ñuhun.
40027008	Chacan cuu cha cati ñivi nda cua nda vitin ti ñuhun can cuu ñuhun sata ñivi chi niñi ñivi.
40027009	Tacan cuu, ta queta tuhun cha cahan ra Jeremiia ra ni cahan cuenda ra Ndioo tiempu chahnu, vati cati ra ti ni quihin ra ta ra oco uchi xuhun cuichin, vati chacan cuu yahvi ni tiso ra cuu ñivi Israeel, tu cua xico tuhun ñivi chi iin rai,
40027010	ta chaha ra ta ra xuhun can, ta sata ra ta ra ñuhun nu quee ñuhun quisi cuhva ni cati tuhun ra chahnu chihin ra, cati ra nu quichi quivi.
40027011	Ni chacuinda ra Jesuu iti nuun ra Pilato ra cuu cumi tiñu cuenda ñuun Roma, ta quechaha nducu tuhun ra cumi tiñu can chi ra ti: ―¿Atu maun cuu ra ndaca ñahan chi ñivi judiio? ―cati ra Pilato can. Ta cati ndico ra Jesuu chi ra ti: ―Maun cha cati ―cati ra.
40027012	Tiso ra sutu chahnu chi ra chanihin cuati ra Jesuu, soco ñahni cahan ra Jesuu.
40027013	Tacan cuu, ta cati ra Pilato chi ra Jesuu ti: ―¿Atu ña chini cun ndihi cuati cun tiso ra ta ra nuin? ―cati ra chi ra.
40027014	Ta taxin ni ndoo ra Jesuu. Ña cahan ra ni iin tuhun. Chacan cuu cha iyo xaan quechaha cuni ra cumi tiñu can.
40027015	Cha iyo costumbre chi ra cumi tiñu can ti quivi cha iyo vico can saña ra chi iin ra indi vecaa. Cua saña ra chi ra cuni ñivi can.
40027016	Suvi ni quivi can indi tahan iin ra nani Barabaa, ta chito ndihi ñivi ti cahnu xaan cuati ni savaha ra.
40027017	Tacan cuu, ta ni nducuiti ñi ta ñi, ta quechaha cati ra Pilato chi ñi ti: ―Cua cati ndo yoo rai cua cuni ndo cha cua sañe. ¿Atu cuni ndo cha cua sañe chi ra Barabaa a cuni ndo cha cua sañe chi ra Jesuu ra cuu Cristo?
40027018	Tacan cati ra, vati chito ra ti chaha cuenda ra ta ra chi ra Jesuu, cha cuihna cuni ra sutu chahnu ta ra ndehe ra chi ra Jesuu.
40027019	Ni vii ndaa ra Pilato nu tachi tuni ra, ta queta tuhun tachi ñasihi ra chi ra. Cati ña ti ña cua tiin ra tiñu cha cahan ñivi cuenda ra cuiti vaha can, vati cha ni cahan ñumahna chihin ña, ta cuaha xaan tundoho tahan ña cuenda racan hora can, cati ña.
40027020	Cati ra sutu chahnu chi ra chanihin chihin ndihi ñivi can ti na cua ndaca ñi chi ra Barabaa, soco na cua cuvi ra Jesuu,
40027021	ta nducu tuhun ndico tucu ra cumi tiñu can chi ñivi ti: ―Iyo uvi ra ihya. ¿Ndaa ra cuni ndo cha cua sañe? ―cati ra. Ta cati ndico ñi chi ra ti: ―Cua saña cun chi ra Barabaa ―cati ñi.
40027022	Ta nducu tuhun ra Pilato chi ñi ti: ―¿Ñaan cua savahi chi ra Jesuu ra cuu Cristo? ―cati ra. Ta cati ndico ndihi ñi ti: ―Na cua cuvi ra nu cruu ―cati ñi.
40027023	Ta nducu tuhun tucu ra chi ñi ti: ―¿Ñaan cha cuu ndavaha ni cha ni savaha ra? ―cati ra. Ta nihin xaan ca quechaha ndahyu chaa ñi, ta cati ñi ti: ―Na cua cuvi ra nu cruu ―cati ndico tucu ñi.
40027024	Tacan cuu, ta ndehe ra Pilato can ti ña cua cundee ra, ti cuvaa xaan ñi. Chacan cuu cha quihin ra nduta, ta iti nuun ndihi ñivi can, ta nacata ra ndaha ra, ta cati ra ti: ―Ña cua cati yu ti cua cuvi rahya. Cua ndehe maan ndo ―cati ra.
40027025	Ta cati ndico ndihi ñivi can ti: ―Vaha cha cua cuvi ra, ta cua ndoo chacan siqui maan ndi chi sehe ndi chi ñivi ndi nu cuahan quivi ―cati ñi.
40027026	Tacan cuu, ta saña ra Pilato chi ra Barabaa, ta cani ra chi ra Jesuu chi yoho, ta chaha cuenda ra chi ra, vati cua cuvi ra nu cruu.
40027027	Tacan cuu, ta chandaca ra sandadu ra cumi tiñu can chi ra Jesuu tichi vehe ra cumi tiñu can, ta nducuiti ndihi ra tahan ra sandadu can nu iyo ra Jesuu, ta ini cuenda iyo ndihi ra sandadu ta ra.
40027028	Tava ra ta ra sahma ra Jesuu, ta sacundichin ra ta ra iin sahma cuaha ch ira.
40027029	Savaha ra ta ra iin tivi iñu, ta tihi ra ta ra chi chi xini ra, ta chaha ra ta ra bastu chi ra na cua cunaan ra chi ndaha cuaha ra. Chahnu chiti ra ta ra iti nuun ra Jesuu, tac ha chacu nahan ra ta ra ndehe ra ta ra chi ra. Cati ra ta ra chi ra ti: ―Na cumi chi maun, ra ndaca ñahan chi ñivi judiio ya ―cati ra sandadu ta ra.
40027030	Tacan cuu, ta tivi sivi ra ta ra chi ra, ta quihin ndico ra ta ra bastu can, ta cani ra ta ra xini ra.
40027031	Cha ndihi chacunahan ra ta ra ndehe ra chi ra, ta tava ndico ra ta ra sahma cuaha can, ta sacundichin ra ta ra sahma maan ra chi ra, ta tava ra ta ra chi ra tichi vehe can, ta chandaca ra ta ra chi ra, vati cua cuvi ra nu cruu.
40027032	Quee ra sandadu ta ra. Cuahan ra, ta tahan ra ta ra iin rai ñuun Cirene. Simoon nani ra, ta sanini ra ta ra chi ra cha cuiso racan cruu ra Jesuu.
40027033	Tacan, ta queta ra ta ra nuun cuu chi Goolgota. Tuhun can cati chi ti nu cuecu iquin xini ndii,
40027034	ta chaha ra ta ra nduta chiti uva cua coho ra. Cha sacanuun chi chi iin cha iya xaan. Tayuhu ni ra chi chi, soco ña cuni ra coho ra chi chi.
40027035	Ni taa ra ta ra chi ra nu cruu, ta siqui ra ta ra yuu cuati, vati cua ndehe ra ta ra yoo cua sacanaan. Tacan ni natahvi ra ta ra sahma ra Jesuu. Chacan cuu cha queta tuhun cahan ra ni cahan cuenda ra Ndioo tiempu chahnu, vati cati ra ti natahvi ra ta ra sahma ra, ta siqui ra ta ra chi yuu, vati cua ndehe ra ta ra ndaa ra cua sacanaan sahma ra, cati ra,
40027036	ta ni chacunda ra sandadu ta ra tican, ta cumi ra ta ra.
40027037	Taa ra ta ra iin vitu siqui xini ra, ta ni taa ra tuhun ya ti: “Rahya cuu Jesuu ra ndaca ñahan chi ñivi judiio,” cati chi.
40027038	Tacan cuu, ta taa tahan ra ta ra chi uvi ra ñasuhu nu cruu ican nu ndaa ra Jesuu. Iin ra ñasuhu can ndoo chiyo ndaha cuaha ra, ta inca ra ndoo chiyo ndaha satin ra.
40027039	Yaha ñivi tican, ta cahan ñi ndavaha ni chi ra Jesuu. [Ta chacu nahan ñi ndehe ñi chi ra,] ta sico xini ñi,
40027040	ta cati ñi ti: ― cua cani cun veñuhun, ta cua caqui ndaa ndico cun chi chi tichi uni quivi. Na sacacu cun suvi ni chi maun, tu sehe Ndioo cuun. Na nuun maun nu cruu can ―cati ñivi yaha iti can.
40027041	Ta ni cuhva chacu nahan tahan ra sutu chahnu chi ra sacuaha ley chahnu chi ra chanihin nehe ra ta ra, ta cati ra ta ra ti:
40027042	―Cati ra ti sacacu ra chi ñivi, soco ña cuu sacacu ra suvi ni chi maan ra. Tu ndaca ñahan ra chi ñivi Israeel, na cua nuun ra nu cruu can, ta cua cuinu ini ndi chi ra.
40027043	Chinu ini ra chi ra Ndioo. Na cua sacacu ra Ndioo chi ra vitin, tu cua cuni ra, vati cha cati ra ti sehe Ndioo cuu ra ―cati racan ta ra.
40027044	Ta ni cuhva chacu nahan tahan ra ñasuhu ndaa tahan nu cruu can.
40027045	Ni ndunaan nini cahnu ñuhun can. Ta hora cuiti ta nda caa uni ni ndunaan,
40027046	ta caa uni can nihin xaan quechaha cana chaa ra Jesuu. Quechaha cati ra ti: ―Elí, Elí, ¿lama sabactani? ―cati ra. Tuhun can cati chi ti: “ Tata Ndioo, tata Ndioo, ¿ñacu ni nacoo ihni cun chihin yu?”
40027047	Chini soho uvi uni ñivi inda ican, ta quechaha cati ñi ti: ―Cana ra chi ra Eliia ―cati ñi.
40027048	Ta quii xaan chinu iin ra, ta quihin ra iin yahma, ta satiin ra chi chi chi nduta iya can, ta taa ra chi chi nu tuyoo, ta sayaha ra chi chi na coho ra Jesuu,
40027049	ta cati ndihi ca ñi ti: ―Saña. Na cua ndehe yo a cua quichi sacacu ra Eliia chi ra ―cati ñi.
40027050	Inca chaha cana chaa ndico tucu ra Jesuu, ta ni chihi ra.
40027051	Tacan, ta ni ndata sahma ndita caa tichi veñuhun. Nda siqui chi ta nda xuu chi ndata, ta ni taan, ta ndata tahan cava,
40027052	ta nuna ñaña, ta nandoto ndico tuvi ñivi ni chihi. Ñivi iyo cuenda ra Ndioo cuu ñi nandoto ndico,
40027053	ta quee ñi nu caa ñi tichi ñaña, ta yaha cha natacu ndico ra Jesuu, ta sa quihvi tahan ñi ñuun Jerusaleen ñuun ii can, ta tuvi ñivi ni ndehe chi ñi.
40027054	Iyo ra sandadu cumi chi ra Jesuu, ta iyo tahan ra ndaca ñahan chi ra ta ra, ta ndehe ra ta ra nu taan, ta ndehe ra ta ra ndihi cha ni chacoo, ta yuhvi xaan ra ta ra cuu, ta quechaha cati ra ta ra ti: ―Ndicha ti sehe Ndioo cuu rahya ―cati ra ta ra.
40027055	Iyo tahan tuvi ñi ñahan, ta chica ni inda ñi ndehe ñi. Ñican cuu ñi quichi chi ra Jesuu iti ñuhun Galilea, ta tindee ñi chi ra.
40027056	Iyo tahan ña Mariia Magdalena chi ña Mariia sihi ra Jacobo chi ra Cusee, ta iyo tahan sihi ra cuu sehe ra Zebedeo.
40027057	Cha cua ini suvi ni quivi can, ta quichi iin ra ricu ican, ta Cusee nani ra. Quichi ra iti ñuun Arimatea, ta sacuaha tahan ra chi ra Jesuu.
40027058	Cuahan ra iti nuun ra Pilato, ta chica ra iquin cuñu ra Jesuu. Tacan cuu, ta cati tuhun ra Pilato ti cua cuhva cuenda ra ta ra chi chi chi ra.
40027059	Quihin ra Cusee can iquin cuñu ra, ta tisucu nuun ra iquin cuñu ra chi iin sahma yaxin vaha,
40027060	ta ni cuchi ra chi ra tichi yavi yuu chaa nu ni nañu ra ta ra, ta sico tuvi ra iin yuu cahnu yuhu chi, ta cuahan ra.
40027061	Ican iyo tahan ña Mariia Magdalena can chi inca ña Mariia. Iti yuhu yavi yuu can ndaa ñi ta ñi.
40027062	Cha yaha quivi cha ni tiso vaha ñi cha cua sacahnu ñi vico can, ta tuvi inca quivi. Quivi can nducuiti ra sutu chahnu chi ra fariseo nuun ra Pilato,
40027063	ta quechaha cati ra ta ra chi ra cuenda ra Jesuu ti: ―Ra chahnu, ni ñuhun ini ndi ti ni vii ndito ra vata can, ta cati ra ti cua yaha uni quivi, ta cua natacu ndico ra.
40027064	Chacan cuu cha na cua cati tuhun cun ti cua cumi ra sandadu nu ni cuchi ra nda cua nda cua queta uni quivi, coto cua suhu ra sacuaha chi ra iquin cuñu ra, ta cua cati ra ta ra chi ñivi ti cha ni natacu ndico ra tañu ñivi ndii, ta cahnu ca cha cua sandahyu ñahan ra ta ra, ta ñavi ca cha sandahyu ñahan maan ra nu quichi quivi ―cati ra judiio can ta ra.
40027065	Ta cati ndico ra Pilato chi ra ta ra ti: ―Cua quihin ndo chi ra sandadu can ta ra. Cuahan ndo, ta cua cu cumi ndo chi chi yoso cuu chi ndo ―cati ra chi ra ta ra.
40027066	Cuahan ra ta ra, ta chasi nihin ra ta ra yavi yuu can chi yuma quixi, ta nacoo ra chi ra sandadu ta ra na cua cumi ra ta ra ican.
40028001	Cha ni yaha quivi sabadu, ta cha cua tuvi inca quivi cha cuu chi domingu, ta cuahan ña Mariia Magdalena chi inca ña Mariia, vati cua ndehe ñi nu ni cuchi ra Jesuu.
40028002	Nihin xaan ni taan, ta vachi nuun iin ra tatun ra chahnu Ndioo iti siqui andivi. Tuhva ra nu caa yuu can, ta sachiyo ra chi chi, ta ni chacunda ra siqui chi.
40028003	Sava ni ta cua iin tachan ndehe ra tatun Ndioo can, ta cuichin cuichin sahma ra cuhva cuichin xaan yelu.
40028004	Niyuhvi xaan ra sandadu cumi ican, vati yuhvi ra, ta nduva ihni ra. Caa ra cuhva caa ndii,
40028005	ta cati ndico ra tatun Ndioo can chi ñi ñahan can ti: ―Ña cua cuyuhvi ndo, vati chite ti nanducu ndo chi ra Jesuu ra ni chihi nu cruu.
40028006	Ña iyo ca ra ihya, vati cha ni natacu ndico ra cuhva ni cati ra. Nahan ndo, vati cua ndehe ndo nu ni chacava ra.
40028007	Cuahan yatin ndo, ta cati ndo chi ra ni sacuaha chi ra, vati ni natacu ndico ra tañu ñivi ndii, ta cuahan ra iti nuun ndo iti ñuhun Galilea. Tican cua ndehe ndo chi ra. Chini ndo cha cati yu chihin ndo ―cati ra tatun Ndioo can.
40028008	Tacan, ta quee ñi nu ni cuchi ra, ta cuahan ñi. Quii xaan cuahan ñi. Yuhvi ñi, ta sii cuni ñi, ta chinu ñi cuahan ñi, vati cua cuhva ñi cuenda chi ra sacuaha chi ra.
40028009	Tacan cuu, ta satahan ra Jesuu chi ñi, ta nducahan ra chi ñi. Tuhva ñi nu inda ra, ta chahnu chiti ñi chaha ra, ta sacahnu ñi chi ra.
40028010	Tacan cuu, ta cati ra chi ñi ti: ―Ña cua cuyuhvi ndo. Cuahan ndo, ta cuhva ndo cuenda chi ñi sacuaha chihin yu, vati cua cuhun ñi iti ñuhun Galilea, ta tican cua ndehe ñi chihin yu ―cati ra.
40028011	Ni vii cuahan ñi ñahan can, ta queta uvi uni ra sandadu ñuun, ta chaha ra ta ra cuenda chi ra sutu chahnu ta ra ndihi cuhva cha ni tahan ra ta ra.
40028012	Tacan, ta nducuiti ra sutu chahnu can chi ra chanihin, ta nanducu xini xaan ra ta ra ñaan cha cua savaha ra. Cha suhva xuhun quihin ra ta ra, ta ni chaha ra ta ra chi chi chi ra sandadu can ta ra,
40028013	ta cati ra ta ra chi ra sandadu ti: ―Cua cati ndo ti cha cuaa xaan, ta ni quixi ndo suhva, ta quichi ra sacuaha chi ra, ta suhu ra ta ra iquin cuñu ra, cua cati ndo,
40028014	ta tu cua queta tuhun ya nuun ra cumi tiñu can, cua cahan vaha maan ndi chi ra, tacan ñahni tundoho cua coo. Ña cua tichaha ni ndo ―cati ra sutu chahnu ta ra chi ra sandadu can.
40028015	Tacan cuu, ta quihin ra sandadu xuhun can, ta savaha ra ta ra cuhva cha ni cati ra sutu chahnu ta ra. Chacan cuu cha cati ñivi judiio tuhun can chi tahan ñi nda cua nda vitin.
40028016	Tacan cuu, ta cuahan ndihi uchi iin ra sacuaha chi ra Jesuu iti ñuhun Galilea. Cuahan ra ta ra iti yucu nu ni cati ra Jesuu,
40028017	ta ican ndehe ra ta ra chi ra, ta sacahnu ra ta ra chi ra, soco ña chinu ini uvi uni ra.
40028018	Ni tuhva ra Jesuu nu inda ra ta ra, ta quechaha cati ra chi ra ta ra ti: ―Iyo ndihi cuii tundee ini cha iyo iti siqui andivi ta nu ñuhun ñuñivi ya chihin yu.
40028019	Chacan cuu cha na cua cuhun ndo, ta na cua sacuaha ndo chi ñivi ndihi ñuun nu ñuhun ñuñivi ya. Cua sacuanduta ndo chi ñi cuenda ra cuu suti, ta cuenda ra cuu sehe ra, ta cuenda ra cuu Tati Ndioo.
40028020	Cua cati tuhun ndo chihin ñi ti cua sacuinu ñi ndihi cha cati tuhin chi ndo. Tacan ni cua sacuaha ndo chihin ñi. Cua coi chi ndo ndihi ni quivi nda cua nda cua cundihi quivi ya. Na cua cuu chi tacan ni ¯cati ra Jesuu chi ra sacuaha chi ra.
41001001	Tuhun ya cuu tuhun vaha yoso cuhva chacoo ra Jesucristo nu ñuhun ñuñivi ya, ta sehe ra Ndioo chi ra.
41001002	Rai ni cahan cuenda ra Ndioo tiempu chahnu cuu ra Isaiia, ta ni taa ra tuhun ya cuhva ni cahan ra Ndioo cuenda ra cua quichi cha cuenda ra Ndioo, vati cati ra nu quichi quivi ti: Chini ndo. Cha ni tava tiñu yu iin tatun yu iti nuun cun. Cua tiso vaha ra iti nu cua yaha cun.
41001003	Cua cana chaa ra tichi cuhu, ta cua cati ra ti cua nuna tiñu iti nu cua yaha ra chahnu. Cua tiso vaha ñi nu cua quichi ra, cua cati ra, cati ra Isaiia can tiempu chahnu.
41001004	Chacan cuu cha ni sacuanduta ra Juaan can chi ñivi tichi cuhu, ta cati tuhun ra ti na cua saña ihni ñivi cuati ndacu ñi, ta na cua cuanduta ñi. Tacan cua naa cuati ñi.
41001005	Quee ndihi ñivi iyo niniinin cahnu ñuhun Judea, ta ndihi ñivi iyo ñuun Jerusaleen, ta cuahan ñi ta ñi nu iyo ra Juaan, ta ni sacuanduta ra chi ñi tichi yuta Jordaan, vati ni chaha ñi cuenda chi ra Ndioo cha savaha ñi cuati.
41001006	Ta ndichin ra Juaan can sahma ixi ri camellu, ta nuhni iin cinta ñiin tichi ra. Chachi ra tica, ta chihi ra nduxi ñuñu cuhu, [vati cuhva can ni chacoo ra cahan cuenda ra Ndioo tiempu chahnu,]
41001007	ta cati tuhun ra Juaan can ti: ―Vachi iin rai cahnu xaan iti chate, ta ni cha cunda tohi, ta ndachi yu tiendu ndicha ra ña cuu, [vati ñahni yavi ndai].
41001008	Yuhu sacuandute chi ndo chi nduta, soco racan cua sacuanduta chihin ndo chi ra Tati Ndioo ―cati ra Juaan can.
41001009	Suvi ni quivi can quichi ra Jesuu iti ñuun Nazaret cha iyo cuenda ñuhun Galilea, ta sacuanduta ra Juaan chi ra tichi yuta Jordaan can.
41001010	Sa ni quee ndico ra Jesuu yuhu nduta can, ta ndehe ra cha ni nuna iti siqui andivi, ta vachi nuun maan ra Tati Ndioo nu inda ra. Ta cuhva cha nuun iin ri ndivi nuun ra Tati Ndioo chi ra,
41001011	ta ni nducahan ra Ndioo iti siqui andivi, ta cati ra ti: ―Yoho, sehi chihun. Cuni xain chihun, ta cusii ini yu chihun ―cati ndusu can.
41001012	Suvi ni hora can chandaca ra Tati Ndioo chi ra Jesuu tichi cuhu.
41001013	Uvi xico quivi ni chacoo ra tichi cuhu can, ta nducu cuhva run cuihna chi ra cuhva cha cua savaha ra Jesuu iin cha ndavaha ni. Tacan, ta ni chacoo ra Jesuu nu iyo ri quiti cuhu can, ta tindee ra tatun Ndioo chi ra.
41001014	Tacan cuu, ta tiin tiñu chi ra Juaan, ta taa ta run chi ra vecaa. Tacan, ta cuahan ra Jesuu iti ñuhun Galilea. Cati tuhun ra tuhun vaha yoso cuhva iyo ra Ndioo,
41001015	ta cati ra ti: ―Vitin cha ni queta quivi, ta yatin xaan cua cundaca ñahan ra Ndioo. Cua saña ihni ndo cuati ndacu ndo, ta na cua cuinu ini ndo tuhun vaha ya ―cati ra Jesuu.
41001016	Yaha ra Jesuu yuhu tañuhun Galilea can, ta hora cha ndehe ra chi ra Simoon chi ra Ndree yani ra. Cani ra ta ra taraya ra nu nduta tañuhun can, vati rai chahni tiaca cuu ra ta ra,
41001017	ta quechaha cati Jesuu chi ra ta ra ti: ―Nahan ndo. Na ndicu ndo chi, ta cua savahi cha cua nanducu ndo chi ñivi cuhva cha nanducu ndo chi ri tiaca ―cati ra chi ra ta ra.
41001018	Quii xaan ni saña ihni ra ta ra taraya ra, ta cuahan ra. Ndicu ra ta ra chi ra Jesuu.
41001019	Tacan cuu, ta nu cuahan ca ra Jesuu iti nuun, ta ndehe ra chi ra Jacobo chi ra Juaan yani ra. Sehe ra Zebedeo chi ra ta ra. Tichi tundoo indi ra ta ra, nataa ra ta ra taraya ra.
41001020	Tacan, ta sa ni cana ra Jesuu chi ra ta ra, ta nacoo ra ta ra chi ra Zebedeo sutu ra chi musu ra tichi tundoo can, ta quee ra ta ra cuahan ra. Ndicu tahan ra ta ra chi ra Jesuu.
41001021	Tacan cuu, ta cuahan ra ta ra iti ñuun Capernaum. Quivi saabadu [quivi ndaa tatun ñivi] cuu chi, ta quihvi ra Jesuu tichi veñuhun, ta quechaha sacuaha ra chi ñivi can.
41001022	Iyo xaan cuni ñivi can cha chini ñi tuhun cha sacuaha ra, vati sacuaha ra chi ñi cuhva sacuaha iin rai chito vaha, ta ñavi cuhva sacuaha ra chito ley chahnu can.
41001023	Iyo iin rai tichi veñuhun can, ta ñuhun tati cuihna anima ra, ta quechaha cana chaa ra,
41001024	ta cati run tati cuihna can ti: ―Chite ñaan cha cuu cha cuni cun chihin ndi, Jesuu ra ñuun Nazaret. Vachi cun vati cua cahni cun chihin ndi. Chite yoo rai cuu cun. Maun cuu ra ii cha ni tava tiñu ra Ndioo ―cati run.
41001025	Ta cuxaan ra Jesuu chi run tati cuihna can, ta cati ra chi run ti: ―Casi yuhu cun, ta quee tichi anima ra ―cati ra.
41001026	Tacan cuu, ta chahni nuun run tati cuihna can chi ra ndahvi can, ta nihin xaan cana chaa run, ta quee run tichi anima ra,
41001027	ta iyo xaan quechaha cuni ndihi ñivi can. Chacan cuu cha nducu tuhun ñi chi tahan ñi ti: ―¿Ñaan cha cuu chehe? ¿Atu tuhun chaa cuu chi, vati iyo ndatu chi ra? Cha tava ra chi run tati cuihna can, ta ni tasoho run chi ra ―cati ñi.
41001028	Tacan, ta quii xaan chito ndihi ñivi niniinin cahnu ñuhun Galilea can tuhun yoso cuhva ni savaha ra Jesuu.
41001029	Quee ra ta ra veñuhun can, ta cuahan ra ta ra vehe ra Simoon chi ra Ndree, ta cuahan tahan ra Jacobo chi ra Juaan.
41001030	Caa ña cha vaha chiso ra Simoon, vati cuhvi ña cahni, ta cati ñi chi ra Jesuu cha cuhvi ña.
41001031	Tuhva ra nu caa ña, ta tiin ra ndaha ña, ta sandoyo ra chi ña. Suvi ni hora can ndico cahni chi ña, ta tiso ña cha cua cachi ra ta ra.
41001032	Cha cua ini xaan quivi can, cha cua cuiso ri nicandi, ta chandaca ñivi chi ndihi ñivi cuhvi chi ndihi ñivi iyo tati cuihna anima nu iyo ra Jesuu.
41001033	Tacan, ta nducuiti ndihi ñivi ñuun can yu vehe,
41001034	ta tuvi xaan ñivi cuhvi ndihi nuun cuehe sanduvaha ra Jesuu, ta tava xaan ra tati cuihna ñuhun anima ñi, soco ña ni chaha ra cha cahan run tati cuihna can, vati nacoto run chi ra.
41001035	Ni vii nahan xaan. Ña ta cundichin vaha, ta ndoyo ra Jesuu, ta quee ra cuahan ra tichi cuhu, ta ican cahan ra chi ra Ndioo.
41001036	Tacan, ta quechaha nanducu xaan ra Simoon chi ndihi ca ra iyo icaa chi ra, ndaa iti cuahan ra Jesuu.
41001037	Nanihin ra ta ra chi ra, ta quechaha cati ra ta ra ti: ―Nanducu ndihi ñivi chihun ―cati ra ta ra.
41001038	Ta cati ndico ra chi ñi ti:―Coho ndo. Cua cuhun yo ndihi ñuun iyo ihya. Chacan cuu cha cua cati tuhun tahin chi ñican, vati chacan cuu tiñu vachi ―cati ra.
41001039	Tacan cuu, ta cuahan ra Jesuu, ta cati tuhun ra tichi veñuhun ñi niniinin cahnu ñuhun Galilea can, ta tava ra tati cuihna ñuhun anima ñivi can.
41001040	Tacan cuu, ta tuhva iin rai cuhvi cuehe tahyu nu iyo ra Jesuu, ta cahan ndahvi ra chi ra, ta chahnu chiti ra iti nuun ra. Ta cati ra chi ra Jesuu ti: ―Tu cuni cun sanduvahun chihin yu, cua cuu ―cati ra.
41001041	Chacoo cha tundahvi ini chi ra Jesuu ndehe ra chi ra, ta ni sacaa ra ndaha ra, ta taa ra ndaha ra chi ra ndahvi can, ta quechaha cati ra chi ra ti: ―Cuni yu. Na nduvahun ―cati ra.
41001042	Suvi ni hora can ni naan ihni cuehe can chi ra, ta nduvaha ra,
41001043	xaan ni cahan ra Jesuu chi ra, ta saña tahan ra chi ra.
41001044	Quechaha cati ra Jesuu chi ra ti: ―Ndehe xihna, yoni chi cua cati cun. Ndicha cuii cuahan, ta sanahan chihun chi ra sutu, ta samani cun cha ni cati tuhun ra Moisee tiempu chahnu, vati ni nduvahun. Cuhva can cua cuhvon cuenda chi ñivi, ta cua ndehe ñi cha ni tahun ―cati ra chi ra.
41001045	Quee ra cuahan ra, ta quechaha cati tuhun xaan ra chi ñivi, ta chaha ra cuenda ñaan cha cuu cha ni tahan ra. Chacan cuu cha ña cuu ca quihvi ndichin ra Jesuu tichi ni iin ñuun can, soco ndoo nuun ra tichi cuhu, ta cuahan ñivi iyo niniin cahnu ñuhun can nu iyo ra.
41002001	Cha yaha suhva ca quivi, ta quihvi tucu ra Jesuu tichi ñuun Capernaum, ta chito ñivi ti cha iyo ndico ra vehe.
41002002	Tuvi xaan ñivi nducuiti ican. Chacan cuu cha ña cutahan ca ñivi yu vehe can, ta cati tuhun ra Jesuu tuhun vaha chi ñi.
41002003	Tacan, ta quichi tahan cumi tahan ra. Ndiso ra ta ra chi iin ra nduñiin nuu iyo ra Jesuu,
41002004	ta ña cuu quihvi ra ta ra nu inda ra Jesuu, vati tuvi xaan ñivi iyo. [Ndaa ra ta ra nda xini vehe,] ta nuna ra ta ra xini chi nda nu inda ra Jesuu. Chahnda ra ta ra nahan xini vehe can, ta ni sanuun ra ta ra yuvi nu caa ra nduñiin can.
41002005	Ndehe ra Jesuu cuhva cha ni chinu ini ra ndiso chi ra ndahvi can, ta quechaha cati ra chi ra ti:―Cha ni naan cuati iyo chihun, xaa ―cati ra chi ra ndahvi can.
41002006	Uvi uni tahan ra sacuaha ley chahnu ndaa ican, ta quechaha saxini xaan ra ta ra chi anima ra.
41002007	Saxini ra ta ra ti ña vaha cha cahan ra tacan. Ndavaha ni cuu chi cha cahan ra cuenda ra Ndioo, vati yoni ñivi ñuñivi cuu sanaan cuati savaha ñivi. Ituhun ni ra Ndioo cuu ra cua cuu sanaan cuati ñivi, saxini ra ta ra.
41002008	Quii xaan ni chito ra Jesuu yoso cuhva ni saxini ra ta ra chi anima ra, ta quechaha cati ra chi ra ta ra ti: ―Ña vaha cha saxini ndo chi anima ndo tacan.
41002009	Ña ii xaan cha cua cati yu chihin ra ti cha naan ndihi cuati cha iyo chihin ra. Ii ca cha cua cati yu ti na cua ndoyo ra, ta cua quihin ra yuvi ra, ta cua cuhun ra.
41002010	Chacan cuu cha cati yu vati cuni yu cha cua coto ndo ti cha iyo ndatu chi ra cuu sehe ñivi ihya nu ñuhun ñuñivi ya, ta cuu sanaan ra cuati ndacu ñivi ―cati ra chi ra sacuaha ley can. Ta cati ndico tucu ra chi ra nduñiin can ti:
41002011	―Chi yoho cati yu. Ndoyo, ta quihin yuvi cun, ta cuahan iti vehun ―cati ra Jesuu.
41002012	Tacan, ta ni ndoyo ra, ta quihin ra yuvi ra, ta quee ra cuahan ra, ta ndehe ndihi ñivi can. Chacan cuu cha iyo xaan cuni ndihi ñi, ta quechaha sacahnu ñi chi ra Ndioo, vati cati ñi chi tahan ñi ti: ―Ña tuhva yo ndehe cuhva cha ni savaha rahya ―cati ñi.
41002013	Tacan cuu, ta cuahan tucu ra Jesuu. Iti yuhu tañuhun, ta cuahan ndihi ñivi nu iyo ra, ta sacuaha ra chi ñi.
41002014	Cha cua yaha ra tican, ta ndehe ra cha ndaa ra Levii sehe ra Alfeo, ra Levii can satiahvi xuhun tiñu nuun ñivi, ta quechaha cati ra Jesuu chi ra ti: ―Nandicu chi ―cati ra. Ta ni chacuinda ra Levii, ta cuandicu ra chi ra Jesuu.
41002015	Tacan cuu, ta ndecu ra ta ra mesa tichi vehe ra Levii can, ta tuvi ra satiahvi, tuvi ra ndacu ndavaha ni ndecu tahan chi ra Jesuu chi ñivi sacuaha chi ra, vati tuvi ñivi cuu ñi cuahan chi ra Jesuu.
41002016	Ndehe ra sacuaha ley chahnu can chi ra fariseo ti icaa ni cha chachi tahan ra Jesuu chi ra satiahvi chi ra ndacu ndavaha ni, ta quechaha cati ra ta ra chi ñivi sacuaha chi ra Jesuu ti:―Ña vaha cha chachi icaa ra Jesuu chi ra satiahvi chi ra ndacu ndavaha ni ―cati ra ta ra.
41002017	Ta chini ra Jesuu cha cahan ra ta ra, ta quechaha cati ra chi ra ta ra ti: ―Ña chini ñuhun ñivi iyo vaha chi ra sanduvaha, soco ñivi cuhvi chini ñuhun chi ra. Ña cane chi ñivi iyo vaha, soco vachi yu cha cuenda ñivi ndacu cuati ―cati ra.
41002018	Quivi can chacoo ndita ñivi sacuaha chi ra Juaan, ta chacoo ndita tahan ñi sacuaha chi ra fariseo, ta cuahan ñi ta ñi, ta quechaha nducu tuhun ñi ta ñi chi ra Jesuu ti:―Ñivi sacuaha chi ra Juaan chacoo ndita ñi, ta tuhva tahan ñivi sacuaha chi ra fariseo ndacu chi, ta ¿ñacu ña iyo ndita ñivi sacuaha chi maun? ―cati ñivi can.
41002019	Ta cati ndico ra Jesuu iin cuhva ni chi ñi ti:― Ña cuu coo ndita ñivi iin nu vico tandaha, tichi cha ni iyo icaa ra cua tandaha can chi ñi. Quivi cha ni iyo ra chi ñivi ra ña cua cuu coo ndita ñi,
41002020	soco cua queta quivi cha cua nacoo ra chi ñi, ta quivi can sa cua coo ndita ñi.
41002021	’Yoni ñivi cua nataa iin sahma chaa nuun sahma chahnu, coto cua nacaa ndico chi nu nataa sahma chaa chi sahma chahnu can, ta cua tahnda ca chi.
41002022	Yoni ñivi cua tihi nduta chiti uva chaa tichi iin iti ñiin chahnu, coto cua ndata chi cua savaha nduta chiti uva chaa can, ta cua ndoyo ñuhun nduta can ta iti ñiin can, soco cua tihi ñi nduta chiti uva chaa tichi iti ñiin chaa. [Tacan cati ra Jesuu, vati ña cua cuu natahan tuhun chaa chi tuhun chahnu.]
41002023	Tacan cuu, ta iin quivi saabadu [quivi cha ndaa tatun ñivi judiio], ta yaha ra Jesuu chi ra sacuaha chi ra nu caa trigu, ta quechaha chahnda ra ta ra yoco chi,
41002024	ta quechaha cati ra fariseo chi ra Jesuu ti: ―Ña vaha cha ndacu ra ta ra tacan, vati quivi saabadu cuu chi. Ña chaha ley cuhva can ―cati ra fariseo can.
41002025	Ta cati ndico ra Jesuu chi ra ta ra ti: ―Vasi ña ta sacuaha ndo cha ni savaha ra Ndavii quivi ni chini ñuhun ra, ta chisoco ra chi ndihi ra chica cuu icaa ni chi ra.
41002026	Quihvi ra tichi vehe Ndioo quivi cha cuu ra Abiatar sutu chahnu, ta chachi ra Ndavii paan cuecu iti nuun ra Ndioo, ta chaha tahan ra chachi ra cutahan chi ra, soco ña chaha ley cuhva can. Ituhun ni ra sutu cuu ra cua cuu cachi paan cuecu iti nuun ra Ndioo ―cati ra.
41002027	Tacan, ta quechaha cati ra Jesuu chi ñivi can ti: ―Savaha ra Ndioo quivi saabadu cha na cua cunda tatun ñivi, soco ña cuni ra cha cua coo ica ñi quivi can.
41002028	Chacan cuu cha ra cuu sehe ñivi cuu ra cua cati ñaan tiñu cua savaha ñivi quivi saabadu can. [Tacan cati ra Jesuu, vati ña vaha ndoo ra fariseo cha yucu ra ta ra chiti trigu can.]
41003001	Tacan cuu, ta cuahan tucu ra Jesuu veñuhun, ta ican iyo iin rai, ta xii ndaha ra,
41003002	ta savaha xaan ra fariseo ta ra cuenda a cua sanduvaha ra Jesuu chi ra ndaha xii can quivi saabadu [quivi ndaa tatun ñivi], vati cuni ra ta ra tiso ra cuati ra Jesuu.
41003003	Tacan, ta quechaha cati ra Jesuu chi ra ndaha xii can ti:―Cuinda mahñu ihya ―cati ra.
41003004	Ta quechaha nducu tuhun ra Jesuu chi ñivi can ti: ―¿Yoso cuhva cati ley cha cuenda quivi saabadu? ¿Atu cua savaha ñivi iin cha vaha a iin cha ndavaha ni? ¿Atu cua cuu sanduvaha ñivi chi tahan ñi a cua saña ñi cha cua cuvi ñivi can? ―cati ra chi ñi.Ta taxi taxi ni ndoo ñivi can,
41003005	ta xaan xaan ndehe ra Jesuu nuun ñi, soco ndahvi xaan cuni anima ra, vati ndava xaan ini ñi, [ta ña cuni ñi cuinu ini ñi chi ra,] ta cati ra chi ra ndaha xii can ti:―Sacaa ndahun ―cati ra. Ta ni sacaa ra ndaha ra, ta nduvaha chi,
41003006	ta quii xaan ni quee ra fariseo can ta ra, ta chica ra ta ra cha chini tuni chi ra inda naan chi ra Herode yoso cuhva cua cahni ra ta ra chi ra Jesuu.
41003007	Tacan cuu, ta cuahan ndico ra Jesuu chi ndihi ra sacuaha chi ra yuhu tañuhun can, ta cuahan tuvi xaan ñivi iyo ñuhun Galilea nu cuahan ra, ta cuahan tahan ñivi quichi iti ñuhun Judea. Ndicu ñi chi ra.
41003008	Cuahan tahan ñivi quichi iti ñuun Jerusaleen, ta cuahan tahan ñivi quichi iti ñuhun Idumea. Cuahan tahan ñivi quichi inca chiyo yuta Jordaan chi ñivi quichi iti ñuun Tiro iti ñuun Sidoon. Cuahan ndihi ñivi can nu iyo ra Jesuu, vati chito ñi ndihi cha ni savaha ra,
41003009	chacan tava tiñu ra Jesuu chi ra sacuaha chi ra, vati na cua tiso vaha ra ta ra iin tundoo cha cua quihvi ra, coto cua cucuhun ñivi can chi ra, vati tuvi xaan ñi,
41003010	vati tuvi ñivi cha ni sanduvaha ra Jesuu. Ta ndihi ñivi cha iyo chi tundoho ndava ñi cha cuni ñi sayani ndaha ñi chi ra,
41003011	ta sa ndehe tahan run tati cuihna chi ra, ta chahnu chiti run iti nuun ra, ta cana chaa run, ta cati run ti: ―Maun cuu sehe Ndioo ―cati run.
41003012	Ta cuxaan ra Jesuu chi run, vati ña cuni ra cha cua cati run yoo cuu ra.
41003013	Tacan cuu, ta ndaa ra Jesuu yucu, ta cana ra chi ñivi cuni maan ra, ta nducuiti ñi iti nuun ra,
41003014	ta ni nacachi ra uchi uvi ra cua cuu tatun ra, vati cua cutahan ra ta ra chi ra. Ta cua tava tiñu ra chi ra ta ra cha cua cati tuhun ra,
41003015	ta chaha ra ndatu chi ra ta ra cha cua sanduvaha ra ta ra chi ñivi cuhvi, ta cua tava ra ta ra tati cuihna iyo anima ñivi.
41003016	Rahya ta ra cuu uchi uvi ra nacachi ra Jesuu. Quihin ra chi ra Simoon, ta sama ra sivi ra ta cha cunani ra Pedru,
41003017	quihin tahan ra chi ra Jacobo chi ra Juaan yani ra. Sehe ra Zebedeo chi ra ta ra, ta sacunani ra Jesuu chi ra ta ra Boanerge. (Cha cuni cati chi "Sehe Tacha").
41003018	Quihin tahan ra Jesuu chi ra Ndree chi ra Felipe chi ra Bartolomee, ta quihin tahan ra chi ra Mateo chi ra Tuma chi ra Jacobo sehe ra Alfeo chi ra Tadeo chi ra Simoon ra xaan cuni ndehe chi ñivi ñuun Roma,
41003019	ta quihin tahan ra chi ra Juda Iscariote, ra cua xico tuhun chi ra cuu racan.
41003020	Nducuiti ndico tucu ñivi. Tuvi ñivi cuu ñi, chacan cuu cha ña cuu cachi ra ta ra.
41003021	Chito ñivi ra Jesuu cha ña chachi ra, ta cuahan ñi nu iyo ra, vati cua quihin ñi chi ra, vati cati ñi ti ña chito ca ra cha ndacu ra.
41003022	Iyo tahan ra sacuaha ley chahnu. Ra quichi iti ñuun Jerusaleen cuu ra ta ra, ta cati ra ti:―Tati cuihna iyo chi rahya, ta Beelzebuu nani run. Cuu tava ra tati cuihna, vati iyo run ndaca ñahan chi run tati cuihna chi ra ―cati racan ta ra.
41003023	Tacan, ta cana ra Jesuu chi ñivi can, ta quechaha cahan ra iin cuhva ni chi ñi:-- Ña cuu tava run Cuihna suvi ni chi maan run. Cati ra chi ñi.
41003024	Tu cha iin ñuhun natahvi chi suvi ni chi maan chi, ña cua ndunahan ñivi ñuun can.
41003025	Tu cha suvi ni ñivi iyo iin vehe cua cuinda cuati chi ñivi ñi, cua ndoyo ñuhun ñivi vehe can.
41003026	-
41003027	Iin ni cuhva tu cha cua cani tahan ñivi run Cuihna suvi ni chi maan run, ta ña iyo inuun run suvi ni chi maan run, ña cua ndunahan run, vati cua ndoyo ñuhun run.’'Yoni cuu quihvi vehe iin rai nihin xaan, ta ni ña cua cuu suhu ñi ndatiñu ra, tu ña cua cuhni xihna ñi chi ra. Cua cuhni xihna ñi chi ra, ta sa cua cuu suhu ñi ndatiñu ra. [Tacan ni cha sacanain chi run Satanaa.]
41003028	’Cati ndicha yu chihin ndo ti cua sanaan ra Ndioo ndihi cuati cua savaha ñivi. Cua sanaan ra ndihi ndavaha ni cua cahan ñivi cuenda ra,
41003029	soco tu cua cahan ñi ndavaha ni cuenda ra Tati Ndioo, ña cua cucahnu ini ra chacan ndihi ni quivi ndihi ni tiempu, soco cua cutuni ñi, ta cua ndoo chi ndihi ni quivi ndihi ni tiempu.
41003030	Ndihi tuhun can ni cati ra Jesuu, vati cati ñi ti iyo run tati cuihna chi ra.
41003031	Tacan cuu, ta ni queta tahan sihi ra Jesuu chi yani ra nu iyo ra, ta chacuinda ñi iti nuquehe ni, ta tachi ñi tiñu cha cana chi ra.
41003032	Tuvi xaan ñivi ndecu niniininin cuta nuun ra, ta quechaha cati ñi chi ra ti: ―Inda sihun chi yani cun iti nuquehe, ta nducu tuhun ñi chihun ―cati ñi.
41003033	Ta cati ndico ra chi ñi ti:―¿Yoo ñivi cuu sihi yu chi yani yu? ―cati ra.
41003034	Tacan, ta ndehe ra niniin cahnu nu ndecu ñivi nuun ra, ta cati ra ti: ―Ndehe ndo. Ihya iyo sihi yu chi yani yu.
41003035	Ñivi ndacu cuhva cuni ra Ndioo―ñican cuu yani yu chi cuhva yu chi sihi yu ―cati ra chi ñi.
41004001	Tacan cuu, ta inca chaha quechaha sacuaha ndico tucu ra Jesuu yu tañuhun can, ta tuvi xaan ñivi nducuiti tucu nu iyo ra. Chacan cuu cha ni quihvi tucu ra tichi tundoo, ta ni chacunda ra tichi tundoo can cha iyo yu nduta can, ta ndoo ndihi ñivi can nu ñuhun yu tañuhun can.
41004002	Cuaha xaan cuhva quechaha sacuaha ra Jesuu chi ñi, ta cati tuhun ra chi ñi ti:
41004003	―Cua tasoho ndo tuhun ya. Cha cuahan iin rai, vati cua cata cuati ra chiti.
41004004	Ni chata cuati ra chi chi, ta quehni suhva chi nu iti, ta quichi ri saa, ta chachi ri chi chi.
41004005	Inca suhva chiti can quehni nu iyo xaan yuu, ta ñahni vaha ñuhun nu inda chi, ta quii xaan cana chi, soco ña coco iyo ñuhun can.
41004006	Cana ri nicandi, ta quechaha xii chi, ta neti cuii chi, vati ñahni yoho chi cha vaha.
41004007	Inca suhva chiti can quehni nu iyo iñu, ta ni chahnu tahan iñu, ta chasi iñu can nuun chi, ta ñahni chiti chi chacoo.
41004008	Inca suhva chi quehni nu ñuhun vaha, ta cana chi, ta coco chi, ta chacoo chiti chi. Iin chiti can chaha inca oco uchi chiti chi, ta inca chiti can chaha uni xico chiti chi, ta inca chiti can chaha iin ciendu chiti chi. Tacan cati ra Jesuu.
41004009	Ta cati ra chi ñi ti:―Na cua taa ndihi ndo soho ndo tuhun ya ―cati ra.
41004010	Tacan cuu, ta inca hora iyo siin suhva ñivi iyo chi ra Jesuu, ta chica tuhun ñi chi ra ñaan tuhun cuu cuhva can. Chica tuhun tahan ndihi uchi uvi ra sacuaha chi ra, [vati ña chito tahan ra].
41004011	Tacan, ta quechaha cati ndico ra Jesuu chi ñi ti: ―Maan ndo cua cutuni ini ndo yoso cuhva cua cundaca ñahan ra Ndioo, soco ña cua coto inca ñivi ña iyo chi ra Ndioo. Mani chi cuhva cahin chi ñican. Nu ni quichi quivi cuni coto ñivi ñaan cha cuu tuhun ya, soco ña ni chaha ra Ndioo nda cua nda vitin.
41004012	Chacan cuu cha cua ndehe ñi ñaan cha cua coo, soco ña cua coto ñi ñaan cha cuu cha cua ndehe ñi. Cua cuni soho ñi tuhun, soco ña cua cutuni ini ñi ñaan tuhun cuu chi, coto cua ndico coo anima ñi, ta cua naan cuati ñi ―cati ndico ra Jesuu.
41004013	Ta cati ndico ra Jesuu chi ñi ti: ―Tu ña nituni ini ndo cuhva can, ña cua cutuni ini ndo ndihi ca cuhva cua cahin.
41004014	Rai chata cuati chiti can cuu sava ni ta cua iin ra cati tuhun tuhun vaha chi ñivi,
41004015	ta iyo ñivi cuu sava ta cua chiti quehni nu iti. Chini ñi tuhun can, soco quii xaan quichi run Satanaa, ta sanaan run tuhun ni chini soho ñi,
41004016	ta iyo inca ñivi cuu sava ta cua chiti quehni nu iyo xaan yuu. Chini soho ñi tuhun can, ta chinu ini ñi chi chi, ta sii xaan cuni ñi,
41004017	soco cuu ñi sava ta cua chiti can, vati ñahni nu cua cuhun yoho chi. Chacan cuu cha ndoo vaha ñi suhva ni quivi, soco yatin xaan cua ndoyo ñuhun ñi, tu cua ndehe ñi tundohoi, tu cua cuni cani ñivi chi ñi, vati chinu ini ñi tuhun can,
41004018	ta inca tucu ñivi cuu sava ta cua chiti cha quehni nu iyo iñu. Ñican cuu ñivi chini soho tuhun vaha can,
41004019	soco saxini xaan ñi cha cua tahan ñi ihya nu ñuhun ñuñivi ya, ta cuni xaan ñi cha cua coo xuhun ñi, vati chinu ini ñi cha sandahyu ñahan ñivi chi ñi, ta iyo xaan cha sasaca xini ñi, ta ndihi cha cutañu ñi chasi nuun tuhun can, ta ñahni chiti chi cua coo,
41004020	ta inca ndico tucu ñivi cuu sava ta cua chiti cha quehni nu ñuhun vaha. Chini soho ñi tuhun can, ta savaha ñi cuhva cati chi. Cua coo xaan chiti chi. Iin chiti can chaha oco uchi chiti chi, ta inca tucu chiti chaha uni xico chiti chi, ta inca ndico tucu chiti can chaha iin ciendu chiti chi ―cati ra Jesuu, [vati tacan ni iyo ñivi cha chini ñi tuhun chiti can cha cati tuhun ra Jesuu].
41004021	Cati ra Jesuu chi ñivi can ti: ―Ña tuhva ñivi taa ñi ñuhun ndichin, ta chaqui ndaa ñi chi chi tichi tica, ta ni ña tihi ñi chi chi xuu chito ñi. Chaqui ndaa ñi chi chi nu candileru, [vati tacan ndichin vaha ndehe ndihi ñivi can].
41004022	[Tacan cati yu,] vati cua coto ndihi ñivi ndihi cha savaha xehe ñivi.
41004023	Na cua taa vaha ndo soho ndo ndaa ndo iyo soho ―cati ra, [vati tacan ni cua coto ñivi yoso cuhva cua cundaca ñahan ra Ndioo].
41004024	Cati tahan ra chi ñi ti: ―Na cua savaha ndo cuhva cha ni tasoho ndo. Cuhva cua savaha ndo chi ñivi cua savaha tahan ra Ndioo chi ndo, ta cua nandaa ca cha cua savaha ra chi ndo.
41004025	Tu cua satiñu vaha yo cuenda ra, cuaha ca cha cua coo chi yo. Tu ña cua satiñu vaha yo cuenda ra, cua naan cha iyo chi yo ―cati ra, [vati niniin xaan cua satiñu vaha ñivi tiñu Ndioo].
41004026	Ta cati tuhun tahan ra Jesuu chi ñi ti: ―Nu cua cundaca ñahan ra Ndioo cuu sava ta cua iin rai tachi chiti tichi ñuhun.
41004027	Cha cuaa quixi ra, ta ndoyo ndico ra chinu cahni, soco ña chito ra yoso cuhva cana chiti can, ta ni ña chito ra yoso cuhva chahnu chi,
41004028	ta maan maan ñuhun can chaha cha cua coo chiti chi. Xihna cuii cana chi, ta sa quee yoco chi, ta nuun yoco chi quichi chiti chi.
41004029	Tacan, ta quechaha quihvi cuaan chi, ta quii ni cua tahnda chi, vati cha queta quivi cua sucu ra chi chi ―cati ra Jesuu, [vati tacan ni quechaha chinu ini ñivi chi ra Ndioo].
41004030	Cati ndico tucu ra Jesuu chi ñi ti: ―Iyo iin cuhva cua cati tuhin chi ndo yoso cuhva iyo nu cua cundaca ñahan ra Ndioo.
41004031	Nu cua cundaca ñahan ra cuu sava ta cua iin chiti motasa, ta ndihli xaan chi. Ñahni inca chiti tachi yo tichi ñuhun cha ndihli ca.
41004032	Tachi yo chiti can, ta cana chi, ta chahnu chi, ta ñahni inca cuhu cahnu sava ta cua cuhu can, ta nahnu xaan soco chi cuu. Chacan cuu cha savaha ri saa taca ri nuun chi, vati vati xaan chi ―cati ra, [vati tacan ni cha cuahan ndutuvi ñivi chinu ini chi ra Ndioo].
41004033	Cuaha xaan cuhva can cati tuhun ra Jesuu chi ñi. Tacan sacuaha ra tuhun vaha can chi ñi cuhva cua cuu cuni soho ñi tuhun can.
41004034	Mani chi cuhva cahan ra chi ñi, soco chi ra sacuaha chi ra chaha vaha ra cuenda hora quee siin ra ta ra.
41004035	Cha cua ini xaan suvi ni quivi can, ta quechaha cati ra Jesuu chi ra sacuaha chi ra ti: ―Na coho inca chiyo tañuhun ya ―cati ra.
41004036	Tacan cuu, ta quee ra ta ra nu iyo cuiti ñivi can. Quihvi tahan ra sacuaha chi ra tichi tundoo can, ta cuahan ra ta ra. Tacan, ta cuahan tahan inca uvi uni ca tundoo.
41004037	Tacan cuu, ta nihin xaan suhva caa tati can, ta ndava nduta tichi tundoo can. Chacan cuu cha cuni cutu chi chi nduta.
41004038	Tacan, ta ni vii quixi ra Jesuu iti suhma tundoo can, ta quixi ra siqui iin sahma xini nanihin ra. Sandoyo ra ta ra chi ra, ta quechaha cati ra ta ra chi ra ti: ―¿Atu ña saxini cun cha cua cuvi ndi, ta maestru? ―cati ra ta ra.
41004039	Chacuhun ini ra Jesuu, ta quechaha cati ra ti na cutaxin tati can, ta cati ra chi maan nduta can ti: ―Taxin taxin cua coun ―cati ra. Tacan cuu, ta ni chacuita tati can, ta taxin taxin chacava ndico nduta can,
41004040	ta quechaha nducu tuhun ra Jesuu chi ra ta ra ti: ―¿Nacu cuyuhvi xaan ndo? ¿Ñacu ña chinu ini ndo? [Ña vaha cha iyo ndo tacan] ―cati ra.
41004041	Ni vii yuhvi xaan ra ta ra, ta quechaha nducu tuhun ra ta ra chi tahan ra ti: ―¿Yoo rai cuu rahya, vati sacuinu tati chi nduta tañuhun ya cha ni cahan ra? ―cati ra ta ra.
41005001	Tacan cuu, ta queta ra ta ra inca chiyo tañuhun can nu cuu chi ñuhun Gadara.
41005002	Quee ra Jesuu tichi tundoo can, ta yatin can ni satahan iin rai ñuhun tati cuihna anima chi ra. Iti camasandu quee ra ndahvi can.
41005003	Iyo cuii racan nu iyo ñaña ndii, ta ña cuu ca cuhni ñivi chi ra ni chi cadena.
41005004	Cuaha chaha cha chuhni ñi chi ra chi manea chi cadena, soco ni chahnda cuati ra ndihi cadena can, ta ni sachehe ra manea can, ta ni ña cuu ca sandumasu ni iin rai chi ra.
41005005	Ndihi quivi ta ndihi chacuaa chica cuu ra yucu, ta chica cuu ra camasandu, ta cana chaa ra, ta sanicuehe ra chi ra chi yuu.
41005006	Ni cani vachi ra Jesuu, ta ndehe ra chi ra, ta quechaha chinu ra. Chinu ra cuahan ra nu vachi ra Jesuu, ta chacuiñi chiti ra iti nuun ra.
41005007	Tacan, ta nihin xaan cana chaa ra ndahvi can, ta quechaha cati ra chi ra ti: ―¿Ñaan cha cuu cha cuni cun chihin yu, ta Jesuu? Maun cuu sehe Ndioo ra cuu ra cahnu xaan. Cahan ndicha yu chihun cuenda ra Ndioo ti na ña cua sasacon xini yu ―cati ra.
41005008	Ta cati ndico ra Jesuu chi ra ti: ―Tati cuihna, cua queun tichi anima rahya ―cati ra.
41005009	Nducu tuhun ra Jesuu chi run ti:―¿Ñaan nani cun? ―cati ra chi run. Ta ni quechaha cati ndico run chi ra ti: ―Legioon nani yu, vati tuvi xaan ndi iyo ―cati run.
41005010	Tacan, ta cuaha xaan cahan ndahvi xaan run chi ra Jesuu ti na ña cua tava ndaa ra chi run tichi cuhu can.
41005011	Yucu can iyo cuaha xaan ri quini. Chica cuu ri tixiti ri. Nanducu ri cha cua cachi ri,
41005012	ta quechaha cahan ndahvi ndihi run tati cuihna can chi ra Jesuu, ta cati run chi ra ti:―Tachi chihin ndi nu ñuhun quini can, ta cua quihvi ndi tichi ri ―cati run ta run.
41005013	Tacan, ta chaha ra Jesuu cha cua cuhun run, ta quee run tati cuihna can, ta quihvi run tichi ri quini can ta ri, ta quechaha ca chinu ndihi ri, ta quicoyo ri nu chani nuun chi yu tañuhun can. Ni chihi ndihi ri tichi nduta tañuhun can, ta uvi mil ri cuu ri ni chihi.
41005014	Tacan cuu, ta chinu ndihi ra sacuenda chi ri quini can, ta chaha ra ta ra cuenda chi ndihi ñivi. Chaha ra ta ra cuenda chi ñivi iyo tichi ñuun, ta chaha tahan ra ta ra cuenda chi ñivi iyo chiqui. Chacan cuu cha quee ñi cuahan ñi, vati cua ndehe tahan ñi ñaan cha cuu ican.
41005015	Queta ñi nu iyo ra Jesuu, ta ndehe ñi ti iyo ra ni nduvaha can, ta ndaa ra. Nami ra sahma, ta cha iyo vaha xini ra, ta suvi ni maan ra cuu ra cha cuñuhun cuaha xaan run tati cuihna can, ta quechaha cuyuhvi xaan ñi,
41005016	ta suvi ni ra ni ndehe cha ni tahan ri quini can chaha cuenda chi ñi ñaan cha cuu cha ni tahan ra cha cuñuhun tati cuihna anima. Chaha tahan ra ta ra cuenda ñaan cha cuu cha ni tahan ri quini can,
41005017	ta quechaha cahan ndahvi ñican chi ra Jesuu ti na cua quee ra ñuhun nu iyo ñi, ta na cua cuhun ra.
41005018	Tacan cuu, ta quihvi ndico ra Jesuu tichi tundoo can, ta quechaha cahan ndahvi xaan ra cha cuñuhun tati cuihna anima chi ra, vati cuni ra cuhun tahan ra chi ra,
41005019	soco ña ni chaha ra Jesuu. Quechaha cati ra chi ra ti: ―Cuahan iti vehun nu iyo ñivi cun, ta cuhvon cuenda chi ñi ñaan cha cuu cha ni savaha chitoho cun chihun. Cua cuhvon cuenda chi ñi yoso cuhva ni cundahvi ini ra chihun ―cati ra Jesuu chi ra.
41005020	Tacan, ta cuahan ra, ta quechaha cati tuhun ra chi ñivi ñuhun Decaapoli ñaan cha cuu cha ni savaha ra Jesuu chi ra, ta iyo xaan quechaha cuni ñi.
41005021	Tacan cuu, ta quihvi ndico tucu ra Jesuu tichi tundoo can, ta yaha tucu ra inca chiyo tañuhun can, ta nducuiti ndico tucu tuvi xaan ñivi nu ni queta ra yu tañuhun can.
41005022	Queta tahan iin ra ndiso tiñu cuenda veñuhun, ta Jairo nani ra. Ndehe ra chi ra Jesuu, ta ni chacuiñi chiti ra iti nuun ra.
41005023	Quechaha cahan ndahvi xaan ra chi ra Jesuu, ta cati ra chi ra ti: ―Cha cuni cuvi ña luhu sehi. Na coho, ta tison ndahun chi ña, ta cua nduvaha ña, ta ña cua cuvi ña ―cati ra chi ra.
41005024	Tacan cuu, ta cuahan ra Jesuu chi ra, ta ndicu tuvi xaan ñivi chi ra. Nihin xaan indi ra tañu ñivi can,
41005025	ta queta iin ñahan. Uchi uvi cuiya cha iyo xaan niñi ña chi ña.
41005026	Cha cuaha xaan tundoho ndehe ña, vati cuaha xaan ra ñatatan ndehe chi ña, ta cha sanaan ña ndihi cha iyo chi ña, ta ña nduvaha ña, cha saxaan ca chi chihin ña.
41005027	Chini ña cha cahan ñivi cuenda ra Jesuu, ta quichi ña iti chata ra sava mahñu ñivi can, ta sayani ndaha ña sahma ra,
41005028	vati cati ña ti tu cua sayani ndaha ña―masi sahma ra, cua nduvaha ña, cati ña.
41005029	Tacan cuu, ta quii xaan ni chacuita niñi ña chi ña, ta ni chito ña ti cha ni nduvaha ña tundoho tahan ña,
41005030	ta quii xaan ni tuvi ini ra Jesuu cha quee tundee ini chi ra. Chacan cuu cha ndico coo ra mahñu ñivi can, ta quechaha nducu tuhun ra ti: ―¿Yoo cuu cha ni sayani ndaha sahme? ―cati ra.
41005031	Ta quechaha cati ra sacuaha chi ra ti:―Ndehun vati tuvi xaan ñivi chacuhun chihun, ta nducu tuhun cun yoo ni sayani ndaha chihun ―cati ra ta ra.
41005032	Quechaha nanducu nuun ra Jesuu niniin cuta nu inda ñivi can, vati cuni ra ndehe ra yoo ni sayani ndaha sahma ra.
41005033	Tacan, ta quechaha cuyuhvi xaan maan ña ñahan can, ta naquisi chi chihin ña, vati chito ña ñaan cha cuu cha ni tahan ña, ta tuhva ña nu inda ra, ta ni chacuiñi chiti ña iti nuun ra, ta cahan ndicha ña ndihi cha ni tahan ña.
41005034	Cati ndico ra Jesuu chi ña ti: ―Cha ni nduvahun, vati chinu ini cun. Cuahan vitin, ta na cua coo vii anima cun, vati cha naan tundoho tahun, sehu ―cati ra chi ña.
41005035	Ni vii cahan ra Jesuu chi ñacan, ta queta uvi ñivi vachi iti vehe ra Jairo can, ta cati ñi chi ra ti: ―Cha ni chihi sehun. Ña cua satañu con chi ra maestru ―cati ñi.
41005036	Chini ra Jesuu tuhun cha cahan ñi, ta quechaha cati ra chi ra ndiso tiñu can ti: ―Ña cua cuyuhvi cun. Cuinu ndicha ini ―cati ra.
41005037	Tacan, ta ña chaha ra Jesuu cha cua cuhun tahan ndihi ca ñivi can chi ra. Ndicha cuii ra Pedru chi ra Jacobo chi ra Juaan yani ra Jacobo can [chi ra Jairo], ta cuahan tahan ra ta ra chi ra.
41005038	Tacan cuu, ta queta ra ta ra vehe ra Jairo can, ta ndehe ra Jesuu ti cuvaa xaan ñivi can. Ndahyu chaa ñi, ta chacu xaan ñi.
41005039	Quihvi ra tichi vehe ra Jairo, ta quechaha nducu tuhun ra chi ñi ti:―¿Ñacu cuvaa xaan ndo? ¿Ñacu chacu xaan ndo? Ña chihi ña luhu ya. Quixi ni ña ―cati ra.
41005040	Ta quechaha chacu nahan ñi cha cahan ra Jesuu, ta tava ndaa ra chi ndihi ñican iti nuquehe. Quihin ra chi sutu ña chi sihi ña chi ra quichi chi maan ra, ta tuhva ra nu caa ña luhu can.
41005041	Tiin ra Jesuu ndaha ña, ta quechaha cati ra chi ña ti: ―Talita cumi ―cati ra. Tuhun hebreo can cati ti cahin chi yoho, xihi. Ndoyo, cati chi.
41005042	Tacan cuu, ta ni ndoyo ña, ta quechaha chica cuu ña. Cha iyo ña iin uchi uvi cuiya ña. Suvi ni hora can iyo xaan iyo xaan quechaha cuni ñivi can,
41005043	ta quechaha cati tuhun xaan ra Jesuu chi ñi, vati ña cuni ra cha cua coto ni iin ñivi cha ni savaha ra. Tacan, ta cati ra ti na cua cuhva ñi cha cua cachi ña.
41006001	Tacan cuu, ta ni quee ra Jesuu ican, ta cuahan ra iti ñuun ra, ta ndicu tahan ra sacuaha chi ra.
41006002	Quivi saabadu [quivi ndaa tatun ñivi] cuu chi, ta quechaha sacuaha tucu ra chi ñivi iyo veñuhun can. Tuvi ñivi chini tuhun cha cahan ra, ta iyo xaan cuni ñi. Quechaha nducu tuhun ñi chi tahan ñi ti:―¿Ndaa iti cutuhva ra tuhun ya? ¿Yoo rai chaha cha chini tuni chi ra? ¿Yoso cuhva ndacu ndacu ra cha cahnu xaan?
41006003	Sehe ña Mariia cuu rahya. Yani ra chi ra Jacobo chi ra Josee chi ra Juda chi ra Simoon. Ihya iyo tahan cuhva ra chihin yo, ta ra satiñu chi vitu cuu ra ―cati ñi ta ñi. Ndutahñu cuni ñi ndehe ñi chi ra Jesuu,
41006004	ta cati ra Jesuu chi ñi ti:―Sacahnu ndihi ca ñivi chi ra cahan cuenda ra Ndioo, soco ñuun ra chi ñivi ra vehe ra―ña sacahnu ñi chi ra ―cati ra Jesuu.
41006005	Ña ni cuu savaha ra Jesuu ni iin cuhva tican, [vati ñuun nu ni quichi cuahnu ra cuu chi]. Ndicha cuii tiso ndaha ra chi uvi uni ñivi cuhvi, ta sanduvaha ra chi ñi.
41006006	Iyo xaan cuni ra, vati ña cuni ñi cuinu ini ñi. Chahan ra ndihi ñuun iyo ican, ta sacuaha ra chi ñivi can.
41006007	Tacan cuu, ta cana ra Jesuu chi ndihi uchi uvi ra sacuaha chi ra, ta quechaha tava tiñu ra chi ra ta ra. Uvi uvi ra ta ra tava tiñu ra, ta chaha ra tundee ini chi ra ta ra ti na cua tava ra tati cuihna anima ñivi.
41006008	Cati tuhun ra chi ra ta ra ti ñahni cha cua cuiso ra ta ra nu cua cuhun ra. Ña cua cuiso ra yunu. Ña cua cuiso ra cha cua cachi ra. Ña cua cuiso ra xuhun tichi iti ra. Ña cua cuiso ra. Ituhun ni yutun cua cunaan ra.
41006009	Cua cunda chaha ra, soco ña cua cundichin toto ra uvi sahma,
41006010	ta cati ra Jesuu chi ra ta ra ti: ―Cua coo nuun ndo ndaa vehe cua queta ndo. Tican cua coo nuun ndo nda cua nda quivi cua quee iti tucu ndo.
41006011	Tu ña cua quihin cuenda ñivi chi ndo, tu ña cua tasoho ñi tuhun cua cahan ndo, cua quee ndo tican, ta cua naquisi ndo yuhma ñuhun iñi chaha ndo nu cua ndehe ñi. Chacan cuu cha cua coto ndihi ñivi ti ña vaha cha ndacu ñican. Cati ndicha yu chihin ndo ti nihin xaan cua coo tundoho chi ñivi ñuun Sodoma chi ñivi ñuun Gomora quivi cua cutuni ñivi ñuñivi, soco nihin xaan ca cua coo tundoho chi ñivi ña cua quihin cuenda chi maan ndo ―cati ra Jesuu.
41006012	Tacan cuu, ta quee ra ta ra, ta cuahan ra. Cati tuhun ra ta ra ti na cua nacoo ihni ñivi cuati ndacu ñi,
41006013	ta tava ihni ra ta ra cuaha xaan tati cuihna indi anima ñivi. Ta tiso ra ta ra aceite xini ñivi cuhvi, ta sanduvaha ra ta ra chi ñi. Chihi ra Juaan ra sacuanduta
41006014	Tacan cuu, ta chito tahan ra Herode ra ndaca ñahan ñuhun can, vati cha cahan ndihi ñivi yoso cuhva ni savaha ra Jesuu. Iyo ñivi cati ti: ― Ra Juaan sacuanduta cuu ra savaha ndihi chacan, ta vitin cha natacu ndico ra tañu ñivi ndii. Chacan cuu cha iyo xaan tundee ini chi ra ―cati ñi.
41006015	Ta inca ñivi cati ti: ― Ra Eliia cuu ra ―cati ñi. Ta inca tucu ñivi cati ti:―Iin ra cahan cuenda ra Ndioo cuu ra, vati iyo ra cuhva ni chacoo ra ni cahan tuhun Ndioo tiempu chahnu ―cati ñi.
41006016	Tacan, ta chini ra Herode tuhun can, ta quechaha cati ra ti: ―Cha ni tachi cha na tahnda xini ra Juaan, soco cha ni nandoto ndico ra ―cati ra Herode can.
41006017	Tacan cati ra Herode, vati suvi ni maan ra tachi tiñu ti na cua cu tiin tiñu chi ra Juaan, ta tihi ra chi ra ve caa, vati cha quihin cuenda ra Herode chi ña Herodiia ñasihi ra Felipe yani ra, ta tandaha ndico tucu ra Herode chi ña, ta ñasihi ra cuu ña quivi can.
41006018	Ni tihi ra Herode chi ra Juaan can ve caa, vati cha cati ra Juaan chi ra ti ña chaha ley cha cua quihin ra ñasihi yani ra, cati ra Juaan can.
41006019	Tacan, ta quihin xaan ña Herodiia tisihi chi ra Juaan, ta cuni ña cahni ña chi ra, soco ña cuu chi maan ña,
41006020	vati cuyuhvi ra Herode chi ra Juaan can, vati chito ra ti rai cuiti vaha cuu ra Juaan, ta ñahni cuati ndacu ra. Chacan cuu cha cumi vaha ra Herode chi ra, ta sii xaan cuni ra chini ra tuhun cahan ra Juaan, soco ña chito ra Herode ñaan savaha ra.
41006021	Tacan cuu, ta queta iin quivi, ta ni nihin ña Herodiia cuhva, vati cua sacahnu ra Herode iin vico, vati queta ra cuiya ra. Chacan cuu cha cua tiso vaha ra, vati cua sacachi ra chi ra cumi tiñu chi ra ndaca ñahan chi ra sandadu ta ra chi ndihi ra sutu ñuun iyo ñuhun Galilea can.
41006022	Tacan cuu, ta quihvi ña tivaa sehe ña Herodiia can nu ndaa ra ta ra, ta chita chaha ña yaa, ta sii xaan quechaha cuni ra Herode chi ndihi ra ndecu chi ra yu mesa, ta quechaha cati ra Herode can chi ña tivaa can ti:―Cua cati maun ndaa cha cuu cha cuni maun, ta cua cuhve chi chi chihun ―cati ra.
41006023	Chaha ra tuhun yuhu ra chi ña, ta cati ra ti cua cuhva ra ñaan cha cuu cha chica ña chihin ra. Cua cuhva ra nda sava ñuhun ndaca ñahan ra chihin ña, tu cua cuni ña.
41006024	Tacan, ta quee ña cuahan ña, ta quechaha nducu tuhun ña chi sihi ña ti: ―¿Ñaan cha cuu cha cua ndaque chi ra? ―cati ña. Ta cati ndico sihi ña chi ña ti: ―Na cua cuhva ra xini ra Juaan ra sacuanduta ―cati ña chi ña.
41006025	Tacan, ta quii xaan ni quihvi ndico ña tivaa can nu ndaa ra Herode can, ta cati ndico ña ti:―Yuhu cuni yu cha cua cuhvon xini ra Juaan ra sacuanduta tichi chicoho vitin ni―cati ña chi ra.
41006026	Tacan cuu, ta ndahvi xaan quechaha cuni ra Herode can, vati cha ni chaha ra tuhun yuhu ra chi ña, ta ña cuni ra cati ra chi ña ti ña cua cuu, vati iyo tahan ra ndecu yu mesa chi ra.
41006027	Tacan cuu, ta sa ni tava tiñu ra chi iin ra chahni ñivi ti na cua cu quihin ra xini ra Juaan.
41006028	Cuahan racan, ta queta ra, ta chahnda ra sucun ra Juaan nu ndaa ra vecaa can, ta quichi ndaca ra xini ra tichi chicoho chihin ña tivaa can, ta chaha ña tivaa can chi chi sihi ña.
41006029	Tacan cuu, ta chito ra sacuaha chi ra Juaan can, ta chaquihin ra ta ra iquin cuñu ra, ta cuchi ra chi ra.
41006030	Ni nducuiti ndico tucu ra tatun ra Jesuu iti nuun ra [nu ni chahan ra ta ra], ta chaha ra ta ra cuenda ndihi cha ni savaha ra ta ra. Chaha tahan ra ta ra cuenda ndihi cha ni sacuaha ra ta ra chi ñivi,
41006031	ta quechaha cati ra Jesuu chi ra ta ra ti: ―Coho ndo, vati cua quee siin yo tichi cuhu, ta cua cunda tatun nuun yo suhva quivi. Tacan cati ra Jesuu, vati tuvi ñivi quichi, ta tuvi ñi cuahan ndico, ta ña cuyatin ra ta ra cachi ra.
41006032	Tacan, ta quihvi ndico tucu ra ta ra tichi tundoo, ta quee ra cuahan ra. Quee siin ra ta ra tichi cuhu,
41006033	soco tuvi ñivi ndehe ti cuahan ra ta ra, ta chito ñi ndaa iti cuahan ra ta ra. Ndihi ñuun quee ñi, ta chinu ñi cuahan ñi ican, ta xihna ca ñivi can queta. Tacan ni nducuiti tucu ñi chi ra.
41006034	Tacan cuu, ta queta ra Jesuu tican, ta quee ra tichi tundoo can, ta ndehe ra ti cha iyo cuiti tucu tuvi ñivi, ta uhvi xaan cuni anima ra cha ndehe ra chi ñivi can, vati iyo ñi sava ta cua iyo ri mbee, ta yoni sacuenda chi ri. Tacan, ta quechaha sacuaha tucu ra chi ñi. Cuaha xaan sacuaha ra chi ñi.
41006035	Cha cua ini xaan, ta tuhva ra sacuaha chi ra Jesuu nu iyo ra, ta quechaha cati ra ta ra ti:―Mani cuhu cuu chi ihya, ta cha cua ini xaan vitin.
41006036	Na cua saña tahun chi ñi. Chacan cuu cha cua cuu cuhun ñi ndihi ñuun iyo yatin ihya, ta cua cuu sata ñi ñaan cha cua cachi ñi, [vati ñahni cha ndiso ñi cha cua cachi ñi] ―cati ra ta ra.
41006037	Ta cati ndico ra Jesuu chi ra ta ra ti:―Cuhva maan ndo cha cua cachi ñi ―cati ra. Ta quechaha nducu tuhun ra ta ra chi ra ti: ―¿Atu cua cu sata ndi uvi ciendu xuhun denario paan, ta cua cuhva ndi cha cua cachi ñi? ―cati ra ta ra.
41006038	Ta nducu tuhun ndico ra chi ra ta ra ti:―¿Yoso tahan paan iyo chi ndo? Cua ndehe ndo ―cati ra. Chito ra ta ra, ta cati ndico ra ta ra ti: ―Uhun tahan paan cuu chi, ta uvi tahan tiaca ―cati ra ta ra.
41006039	Tacan, ta cati tuhun ra Jesuu ti na cua cunda ñi nu ñuhun nu iyo ita cuii can. Iin iin cuenda ñi cua cunda ñi,
41006040	ta tacan ni chacunda ñi. Ni chacunda iin cuenda ñi ciendu ciendu ñi, ta ni chacunda tahan inca cuenda ñi uvi xico uchi uvi xico uchi ñi.
41006041	Tacan cuu, ta quihin ra Jesuu ndihi uhun tahan paan can chi nduvi tahan tiaca can, ta ndehe ndaa ra iti siqui andivi, ta chaha ra iin tiahvi ndioo chi ra Ndioo, ta chahnda cuati ra paan can, ta chaha ra chi chi chi ra sacuaha chi ra, vati na cua cuhva ra chi chi chi ñivi can, ta natahvi tahan ra nduvi tahan tiaca can chi ndihi ñi.
41006042	Chachi ndihi ñivi can, ta ni ndaha ini ñi.
41006043	Tacan, ta canihin ra ta ra uchi uvi tica chitu chehle chi, ta uhun paan chi uvi tiaca cuu chi.
41006044	Queta uhun mil rai cuu ra ni chachi paan can.
41006045	Tacan cuu, ta cati tuhun ra Jesuu chi ra sacuaha chi ra ti na cua quihvi ra ta ra tichi tundoo, ta cua cuhun ra ta ra iti nuun. Nda inca chiyo tañuhun can cua cuhun ra ta ra nuun iyo ñuun Betsaida, vati cua saña tahan xihna ra Jesuu chi ñivi can.
41006046	Tacan cuu, ta saña tahan ra Jesuu chi ñi, ta quee ra cuahan ra iin siqui yucu, vati cuni ra cahan ra chi ra Ndioo.
41006047	Chacuaa cuu chi, ta cuahan tundoo mahñu nduta tañuhun can, ta ndoo ituhun maan ra Jesuu nu ñuhun.
41006048	Tacan, ta ndehe ra Jesuu ti chitatun xaan ra ta ra cha sacunu ra chi maan tundoo, vati nihin xaan vachi tati iti nuun tundoo. Cha yatin caa uni cha vachi tuvi cuu chi, ta tuhva ra Jesuu nu cuahan ra ta ra. Chica ra nu nduta can, ta cuni ra cua yaha ra iti nuun ra ta ra,
41006049	soco ndehe ra ta ra ti cha chica ra nu nduta can, ta saxini ra ta ra ti xiñahñu ndii cuu ra, ta quechaha cana chaa ra ta ra.
41006050	Ndihi ra ta ra ndehe chi ra, ta ni yuhvi xaan ra ta ra. Tacan, ta nducahan ra Jesuu chi ra ta ra. Cati ra chi ra ta ra ti:―Ña saxini ndo. Yuhu cui. Ña cua cuyuhvi ndo ―cati ra.
41006051	Tacan cuu, ta quihvi tahan ra Jesuu tichi tundoo nu indi ra ta ra, ta ni chacuita tati can, ta quechaha saxini xaan ra ta ra. Iyo xaan quechaha cuni ra,
41006052	vati ña nituni ini ra ta ra cuenda paan can, ta ni ña cuni ra ta ra cuinu ini ra. Sanduvaha ra Jesuu chi ñivi cuhvi ñuun Genesaret can
41006053	Tacan cuu, ta queta ra ta ra inca chiyo yu tañuhun can nu cuu chi ñuun Genesaret, ta chuhni ndaa ra tundoo can yu nduta can.
41006054	Nu ni quee ra ta ra iti tichi tundoo, ta quii xaan nacoto ñivi chi ra Jesuu.
41006055	Chacan cuu cha chinu ñi niniin cahnu ñuhun can, ta quechaha chandaca ñi chi ñivi cuhvi caa nu yuvi, vati chini ñi tuhun ndaa iti iyo ra.
41006056	Yaha ra Jesuu ndihi ñuun iyo tican, soco ndihi nu yaha ra chaqui ñi chi ñivi cuhvi iti nuyahvi, ta cahan ndahvi ñi chi ra ti na cua sayani ndaha ñi cuhvi can―masi nu tuvi sahma ra. Tacan cuu, ta nduvaha ndihi ñivi sayani ndaha sahma ra.
41007001	Iti ñuun Jerusaleen ni quichi ra fariseu chi uvi uni ra sacuaha ley chahnu, ta nducuiti tahan ra ta ra nu iyo ra Jesuu.
41007002	Ndehe ra ta ra ti cha chachi ñivi sacuaha chi ra Jesuu, ta ña ndoo ndaha ñi cuenda costumbre. Tacan cati ra ta ra ti cha ndacu ñi cuati,
41007003	vati ña tuhva ra fariseu chi ndihi ñivi judiio can cachi ñi, tu ña cua nacata vaha xihna ñi ndaha ñi cuhva iyo costumbre savaha ñivi ñi nu ni quichi quivi.
41007004	Chahan ñi nuyahvi, ta nacata xihna ñi ndaha ñi cuhva iyo costumbre, ta sa cua cuu cachi ñi. Cuaha xaan ca costumbre iyo chi ñi. Nacata ñi yachin. Nacata ñi casitu. Nacata ñi quisi. Nacata ñi yuvi. Nacata ñi,
41007005	ta nducu tuhun maan ra fariseu chi maan ra sacuaha ley can chi ra Jesuu ti: ―¿Ñacu ña sacahnu ñivi sacuaha chihun costumbre cuhva ni sacahnu ñivi yo nu ni quichi quivi? Chachi ñivi sacuaha chihun, ta ña ndoo ndaha ñi cuenda costumbre ―cati ra ta ra.
41007006	Ta cati ndico ra Jesuu chi ra ti: ―Chaha vaha ra Isaiia cuenda yoso cuhva iyo ndo, vati rai uvi yaa cuu ndo. Cha cati tutu Ndioo ti: Cati ñivi can ti cha sacahnu ñi chihin ra Ndioo, soco ña sacahnu ñi chihin ra chi anima ñi.
41007007	Ñahni yavi ndaa cha sacahnu ñi chihin ra, vati sacuaha ñi tuhun cha saxini ñivi ñuñivi, ta cati ñi ti tuhun Ndioo cuu chi, cati ra Isaiia can tiempu chahnu.
41007008	Cha nacoo ndo cha ni cati tuhun ra Ndioo, ta sacuinu ndo costumbre cuhva cati ñivi, vati nacata ndo casitu. Nacata ndo yachin, ta cuaha xaan ca chacan ndacu ndo ―cati ra chi ra ta ra.
41007009	Tacan, ta cati ra Jesuu chi ra ta ra ti: ―Tava ndaa ndicha ndo cha cati tuhun ra Ndioo, vati cuni ndo sacuinu ndo costumbre maan ndo.
41007010	Tiempu chahnu cati ra Moisee ti cua sacahnu ñivi chi sutu ñi chi sihi ñi, cati ra, ta suvi ni maan ra cati ndico tucu ti na cua cuvi ndicha ñivi tu cua cahan ñi ndavaha ni chi sutu ñi chi sihi ñi, cati ra,
41007011	ta maan ndo cati ti cua cuu cati iin ñivi chi sutu ñi chi sihi ñi ti ña cua cuu tindee ñi chi ñi, vati ndihi cuii cha iyo chi ñi cuu Corbaan, vati cha samani ñi chi ra Ndioo cuu chi.
41007012	Tu tacan cua cati ñi, ña cua cuhva ca ndo cha tindee ñi chi sutu ñi chi sihi ñi.
41007013	Chacan cuu cha sanaan ndo tuhun Ndioo, vati cuni ndo sacahnu ndo costumbre ndo, ta cuaha xaan cuhva can ndacu ndo ―cati ra Jesuu.
41007014	Tacan cuu, ta cana tucu ra Jesuu chi ñivi can, ta quechaha cati ra chi ñi ti: ―Ndihi ndo na cua taa vaha ndo soho ndo, ta na cua cutuni vaha ini ndo.
41007015	Ñahni cha cua cachi ñivi cuu cha cua sacaquini chi anima ñi, soco cha cua saxini ñi cuu cha cua sacaquini anima ñi.
41007016	Na cua taa vaha ndo soho ndo ―cati ra chi ñi.
41007017	Tacan cuu, ta quee ra Jesuu nu iyo cuiti ñivi can, ta quihvi ra tichi vehe, ta quechaha nducu tuhun ra sacuaha chi ra ñaan cha cuu cuhva can cha ni cati ra,
41007018	ta cati ndico ra chi ra ta ra ti: ―Ña cutuni tahan ini ndo. Ña chito ndo ti ñahni cha chachi ñivi cuu cha cua sacaquini chi ñi.
41007019	Ña cua sacaquini chi chi anima ñi, vati ña quihvi chi tichi anima ñi, soco quihvi chi tichi chiti yuva ñi, ta chati ndico ñi chi chi ―cati ra. Chacan cuu cha cati ra Jesuu ti ña ica cuenda costumbre ni iin cha chachi ñivi,
41007020	ta cati tucu ra chi ñi ti:―Cha saxini ñivi chi anima ñi cuu cha sacaquini chi ñi,
41007021	vati saxini ñivi ndavaha ni chi anima ñi. Chehe cuu cha saxini ñivi. Saxini ñi ndavaha ni chi anima ñi. Cuni ñi coo ñi ndavaha ni chi tahan ñi inca chiyo. Cuni ñi cahni ñi chi tahan ñi.
41007022	Cuni ñi suhu ñi ndatiñu tahan ñi. Cuni xaan ñi cha iyo chi tahan ñi. Mani cha ndavaha ni cuni ñi savaha ñi. Cuni ñi sandahyu ñahan ñi chi tahan ñi. Yaha xaan cuhva cha ndacu ñi. Tahñu xaan cuni ñi ndehe ñi chi tahan ñi. Mani ndavaha ni cahan ñi chi ra Ndioo. Rai xaan cuni ñi. Ña vaha cuni xini ñi.
41007023	Ndihi cha ndavaha ni can saxini ñivi chi anima ñi, ta sa nducaquini anima ñi ―cati ra Jesuu chi ñi.
41007024	Tacan cuu, ta quee ra Jesuu tican, ta cuahan ra. Iti ñuun Tiro iti ñuun Sidoon cuahan ra, ta quihvi ra tichi vehe ican, ta ña cuni ra cha cua coto ñivi cha iyo ra, soco ña cuu cuindi xehe ra.
41007025	Quii xaan chito iin ñahan cha iyo ra, ta quichi ña nu indi ra, vati ñuhun tati cuihna anima sehe ña, ta ni chacuiñi chiti ña iti nuun ra.
41007026	Inca tucu ñivi cuu ña, vati iti ñuhun sirofenicia ni cacu ña. Chica ñacan iin tu manini chi ra Jesuu, vati na cua tava ra tati cuihna ñuhun anima sehe ña,
41007027	ta quechaha cati ra Jesuu [iin cuhva] chi ña ti: ―Cuhva cun cha cua ndaha xihna ini ñi cuati, vati ña vaha cha cua quihin ndi paan iyo chi ñi, ta cua cuhva ndi chi chi chi ri ina cuati ―cati ra [cuenda ñivi judiio can ta cuenda ñivi cuu inca tucu ñivi].
41007028	Ta cati ndico ña chi ra ti: ―Ndicha, tata, soco cua cachi ri ina cuati ndihi chehe yuhu ñi cuati quicoyo iti xuu mesa ―cati ña.
41007029	Ta cati ndico ra chi ña ti: ―Cuahan vitin, vati vaha xaan tuhun cha cahun. Cha quee run tati cuihna can anima sehun ―cati ra.
41007030	Tacan cuu, ta quee ña cuahan ndico ña iti vehe ña, ta ndehe ña ti caa taxin sehe ña nu yuvi, ta cha ni quee run tati cuihna anima ña.
41007031	Quee ndico tucu ra Jesuu ñuun Tiro can, ta yaha ra ñuun Sidoon, ta queta ndico ra tañuhun Galilea sava mahñu ñuhun Decaapoli can.
41007032	Tacan cuu, ta quichi ndaca ñivi can chi iin ra soho nu queta ra Jesuu, ta ñihin tahan ra ndahvi can. Queta ñi, ta chica xaan ñi iin tu manini chi ra Jesuu ti na cua tiso ra ndaha ra chi ra ndahvi can.
41007033	Tacan, ta quihin ra Jesuu chi ra, ta quee siin ra ta ra tañu ñivi can, ta tihi ra Jesuu nundaha ra tichi yavi soho ra ndahvi can, ta tivi sivi ra nundaha ra, ta taa tahan ra nundaha ra yaa ra ndahvi can.
41007034	Tacan, ta ndehe ndaa ra Jesuu iti siqui andivi, ta xita ra tati ra, ta quechaha cati ra chi ra soho can ti: ―¡Efata! ―cati ra, vati na cua nuna, cati ra chi tuhun cahan maan ñi.
41007035	Tacan cuu, ta sa ni nuna yavi soho ra ndahvi can, ta nduvita yaa ra, ta quechaha cahan ra. Cachin xaan cahan ra,
41007036	ta cati tuhun ra Jesuu chi ñi ti ña cua cahan ñi chi ni iin ñivi. Tacan cati tuhun xaan ra chi ñi, soco nihin xaan ca cati tuhun ñi tuhun can.
41007037	Iyo xaan quechaha cuni ñivi can, ta cati ñi ti:―Vaha xaan ndacu ra, vati chini ñivi soho, ta nducahan ñivi ñihin savaha ra ―cati ñi.
41008001	Suvi ni quivi can nducuiti ndico tucu tuvi ñivi, ta ñahni cha cua cachi tucu ñi. Tacan, ta cana ra Jesuu chi ra sacuaha chi ra, ta quechaha cati ra chi ra ta ra ti:
41008002	―Uhvi xaan cuni yu ndehi chi ndihi ñivi ya, vati cha queta uni quivi cha iyo ñi chihin yu, ta ñahni cha cua cachi ñi vitin.
41008003	Tu cua tachi yu chihin ñi iti vehe ñi, ta ña ta cachi ñi, cua nduva ihni ñi iti chi soco, vati iyo ñi cani xaan quichi ñi ―cati ra.
41008004	Ta nducu tuhun ndico ra sacuaha chi ra ti: ―¿Ndaa iti cua nihin yo cha cua cachi ñi ihya tichi cuhu ya? ―cati ra ta ra chi ra.
41008005	Tacan, ta quechaha nducu tuhun ra Jesuu chi ra ta ra ti: ―¿Yoso tahan paan iyo chi ndo? ―cati ra. Ta cati ndico ra ta ra ti: ―Ucha tahan chi iyo ―cati ra.
41008006	Tacan cuu, ta cati ra Jesuu chi ñi ti na cua cunda ñi nu ñuhun, ta quihin ra ndihi ucha paan can, ta chaha ra iin tiahvi ndioo chi ra Ndioo, ta sacuati ra chi chi, ta chaha ra chi chihin chi ra sacuaha chi ra ti na cua sacha ra ta ra chi chi chihin ñi, ta chaha ra ta ra chi chi chi ndihi ñivi can.
41008007	Iyo tahan uvi uni tahan tiaca cuati chi ñi, ta chaha ndico tucu ra Jesuu tiahvi ndioo, ta cati ra ti na cua cuhva tahan ra chi ri chi ñi.
41008008	Chachi ñi, ta ndaha ini ñi, ta queta inca ucha tica chehle chi canihin ra ta ra.
41008009	Vasi queta cumi mil ñivi chachi ican. Tacan, ta saña tahan ra chi ñi.
41008010	Tacan cuu, ta quihvi ndico ra Jesuu chi ra sacuaha chi ra tichi tundoo, ta cuahan ra ta ra iti ñuhun Dalmanuta.
41008011	Tacan cuu, ta nducuiti tahan ra fariseo ta ra nu iyo ra Jesuu, ta quechaha cahan yuhu ra ta ra chi ra, vati cuni ra ta ra ndehe ra iin cuhva iti siqui andivi cha cua savaha ra Jesuu. Tacan cuni ra ta ra, vati cuni ndehe ra ta ra a ña cua savaha ra Jesuu iin cha ndavaha ni.
41008012	Tacan cuu, ta quichi uhvi ini ra Jesuu, ta quechaha nducu tuhun ra chi ra ta ra ti: ―¿Ñacu cuni ndehe ñivi iyo vitin iin cuhva? Cati ndicha yu ti ñahni cuhva cua ndehe ñi ―cati ra.
41008013	Tacan cuu, ta quee ra Jesuu nu iyo cuiti ñivi can, ta quihvi tucu ra tichi tundoo, ta cuahan ra inca chiyo tañuhun can.
41008014	Tacan cuu, ta naan ini ra sacuaha chi ra Jesuu quihin ra paan. Ituhun paan ndiso ra ta ra nu cuahan ra ta ra tichi tundoo can,
41008015	ta quechaha cati tuhun xaan ra Jesuu chi ra ta ra, ta cati ra ti: ―Cua savaha ndo cuenda yoso cuhva iyo levadura ra fariseo ta yoso cuhva iyo levadura ra Herode ―cati ra chi ra ta ra.
41008016	Tacan, ta ndatuhun tahan xaan ra ta ra chi tahan ra, vati cati ra ta ra ti: ―Ñahni paan iyo ―cati ra ta ra.
41008017	Chito maan ra Jesuu cha ndatuhun ra ta ra, ta quechaha cati ra chi ra ta ra ti: ―Saxini xaan ndo ti ñahni paan iyo chi ndo. Ña ta cutuni ini ndo, ta ni ña ta coto ndo. Ña ta cutuni ini ndo.
41008018	Iyo titi nuun ndo, soco ña ndehe ndo. Iyo soho ndo, soco ña chini ndo. Vasi ña ñuhun ini ndo yoso cuhva
41008019	ni sachehi uhun tahan paan can, ta chahi cha chachi uhun mil ñivi. ¿Yoso tahan tica chitu chehle can canihin ndo? ―cati ra chi ra ta ra. Ta cati ndico ra ta ra ti:―Uchi uvi tahan tica canihin ndi ―cati ra ta ra.
41008020	Ta cati ndico tucu ra Jesuu ti: ―Ta sachehi ucha tahan paan can, ta chahi cha chachi cumi mil ñivi. ¿Yoso tica chitu chehle can sataca ndico ndo? ―cati tucu ra. Ta cati ndico ra ta ra ti:―Ucha tica canihin ndi ―cati ra ta ra.
41008021	Ta cati ndico tucu ra Jesuu chi ra ta ra ti:―Vasi ña ta cutuni ini ndo ―cati ra.
41008022	Tacan cuu, ta cuahan ra Jesuu iti ñuun Betsaida. Queta ra, ta chandaca ñivi can chi iin rai cuaa nuu iyo ra. Quechaha cahan ndahvi ñi chi ra ti na cua tiso ra ndaha ra chi ra.
41008023	Tacan, ta tiin ra Jesuu ndaha ra cuaa can, ta chandaca ra chi ra yu ñuun. Ican ni tivi sivi ra Jesuu titi nuun ra, ta tiso ra ndaha ra chi ra ndahvi can, ta quechaha nducu tuhun ra chi ra ti: ―¿Atu ndichin vaha ndehun? ―cati ra.
41008024	Ndehe ndaa ra ndahvi can, ta quechaha cati ra ti: ―Ndehi chi ñivi, soco cuhva caa yutun caa ñi, ta chica cuu ñi ―cati ra.
41008025	Tacan, ta tiso ndaha ndico tucu ra Jesuu titi nuun ra cuaa can, ta cachi xaan quechaha ndehe ra ndahvi can, ta nduvaha nuun ra. Ndichin vaha ndehe ra ndihi cha iyo.
41008026	Tacan, ta tachi ra Jesuu chi ra iti vehe ra, ta cati ra chi ra ti: ―Ña cua quihvi cun tichi ñuun cun, ta ni ña cua cati cun ñaan cha ni tahun chi ñivi ñuun cun ―cati ra Jesuu chi ra.
41008027	Tacan cuu, ta cuahan ra Jesuu chi ra sacuaha chi ra. Iti ñuhun Cesarea cha iyo cuenda ra Felipe cuahan ra ta ra, ta yaha ra ta ra ñuun ta ñuun. Ni vii cuahan ra ta ra iti, ta quechaha nducu tuhun ra Jesuu chi ra sacuaha chi ra ti: ―¿Yoo rai cui cati ñivi? ―cati ra.
41008028	Ta cati ndico ra ta ra chi ra ti:―Iyo ñivi cati ti ra Juaan ra sacuanduta cuu cun, ta iyo ñi cati ti Eliia cuu cun, ta inca ndico tucu ñi cati ti iin ra cahan cuenda ra Ndioo cuu cun ―cati ra ta ra chi ra Jesuu.
41008029	Ta quechaha nducu tuhun ra chi ra ta ra ti: ―Ta maan ndo, ¿yoo rai cui cati ndo? ―cati ra. Ta cati ndico ra Pedru chi ra ti: ―Yoho ra Cristo cuu cun. Maun cuu ra ni tava tiñu ra Ndioo ―cati ra.
41008030	Tacan, ta cati tuhun xaan ra Jesuu chi ra ta ra ti ña cua cati ra ta ra yoo rai cuu ra chi ni iin ñivi.
41008031	Tacan cuu, ta quechaha cati ra Jesuu chi ra ta ra, vati iyo cha cua ndehe ra cuu sehe ñivi cuaha xaan tundoho, ta ra cuu ra chanihin chi ra sutu chahnu chi ra sacuaha ley chahnu cua tava ndaa chi ra, ta cua cuvi ra, ta cua natacu ndico ra tichi uni quivi.
41008032	Cachin xaan cha cati ra Jesuu tuhun can. Tacan, ta quee siin ra Pedru chi ra Jesuu, ta quechaha cati ra Pedru can chi ra ti ña vaha cha cahan ra tacan,
41008033	soco ndico coo ra Jesuu, ta ndehe ra nuun ra sacuaha chi ra, ta quechaha nduxaan tahan ra chi ra Pedru. Cati ra chi ra ti: ―Quee tican Pedru. Maun cuu sava ta cua run Cuihna, vati ña saxini cun cuhva saxini ra Ndioo. Saxini cun cuhva saxini ñivi ñuñivi ―cati ra.
41008034	Tacan cuu, ta cana ra Jesuu chi ndihi ñivi sacuaha chi ra, ta quechaha cati ra chi ñi ti: ―Tu cua cuni ñivi coo ñi chihin yu icaa ni, na ña cua saxini ca ñi suvi ni cuenda maan ñi, ta na cua coo tahan tundoho chi ñi cuhva cua coo ñi chi tundoho nu cruu, ta na cua coo ñi chi main icaa ni.
41008035	Tu cua cuni ñivi coo vaha anima ñi cha tacan, cua ndoyo ñuhun ñi, soco tu cua cahnda ini ñi, ta tu cua cuvi ñi cuenda yu a cua cuvi ñi cuenda tuhun cahin, cua coo ndito ñi chi ra Ndioo.
41008036	Ñahni yavi ndaa yo, tu cua sacanaan yo ndihi cuii cha iyo nu ñuhun ñuñivi ya, ta cua cuvi yo.
41008037	Ñahni cha iyo cha cua cuhva yo, ta cua coo ndito ndico yo.
41008038	Iyo ñivi ñuñivi vitin, ta ña cuni ñi sacahnu ñi chi ra Ndioo. Mani ndavaha ni cuni ñi savaha ñi. Tu cua coo tu ca nuun chi ñi cuenda yu ta cuenda tuhun cahin, cua coo tahan tu ca nuun chi ra cuu sehe ñivi cuenda ñican quivi cua quichi ra chi ra tatun Ndioo quivi cua ndehe ñivi ti cha cahnu xaan rai cuu sutu ra.
41009001	Ni vii cahan ra Jesuu chi ñi, ta cati ra ti: ―Cati ndicha yu chihin ndo ti iyo ñivi inda ihya, ta ña cua cuvi ñi nda cua nda quivi cua ndehe ñi ti iyo xaan tundee ini chi ra Ndioo nu ndaca ñahan ra ―cati ra Jesuu.
41009002	Yaha iñu quivi, ta quihin ra Jesuu chi ra Pedru chi ra Jacobo chi ra Juaan, ta quee siin ra ta ra. Chandaca ra Jesuu chi ra ta ra siqui iin yucu sucun xaan.
41009003	Tacan cuu, ta sama ra Ndioo cuhva caa ra Jesuu iti nuun ra ta ra. Cuhva caa tachan caa sahma ra, vati cuichin xaan chi cuu. Ña ta ñahni iin ñahan nacata cuichin sahma cuhva cha nducuichin sahma ra Jesuu.
41009004	Ndehe ra ta ra ti cha iyo tahan ra Eliia chi ra Moisee chi ra Jesuu, ta ndatuhun tahan ra ta ra chi ra Jesuu.
41009005	Tacan cuu, ta cati ra Pedru chi ra Jesuu ti: ―Vaha xaan cha iyo tahan ndi ihya, maestru. Cua savaha ndi uni tiahva―iin chi maun ta inca chi ra Moisee ta inca chi ra Eliia ―cati ra Pedru can.
41009006	Ta ña chito ra ñaan cati ra ta ra, vati yuhvi xaan ra.
41009007	Yaha iin vico, ta chasi chi nuun ra ta ra, ta nducahan ra Ndioo tichi vico can, ta cati ra ti: ¯Rahya cuu sehi. Cuni xain chi ra. Na cua taa vaha ndo soho ndo cha cahan ra ¯cati maan ndusu can.
41009008	Quii xaan nanducu nuun ra ta ra, soco ña ndehe ca ra ta ra chi ra Moisee chi ra Eliia can. Ituhun ni maan ra Jesuu ndoo chi ra ta ra.
41009009	Tacan cuu, ta nuun ra ta ra yucu can, ta cati tuhun xaan ra Jesuu chi ra ta ra ti ña cua cuhva ra ta ra cuenda cha ni ndehe ra chi ni iin ñivi nda cua nda quivi cua natacu ndico ra cuu sehe ñivi tañu ñivi ndii.
41009010	Chacan cuu cha ñahni cha cahan ra ta ra, soco nducu tuhun xaan ra ta ra chi tahan ra ti ñaan cha cuu cha cua natacu ndico ñivi ndii,
41009011	ta quechaha nducu tuhun ra ta ra chi ra Jesuu ti: ―¿Ñacu cati ra sacuaha ley chahnu can ti iyo cha cua quichi xihna ra Eliia? ―cati ra ta ra.
41009012	Ta cati ndico ra chi ra ta ra ti: ―Ndicha ti xihna ca cha cua quichi ra Eliia, ta cua tiso vaha ra ndihi tiñu. Cati tutu Ndioo cuenda ra cuu sehe ñivi ti ña cua chaa ini ñivi chi ra, ta cua ndehe ra cuaha xaan tundohoi, cati chi.
41009013	Yuhu cati chi ndo ti cha ni quichi ra Eliia, ta savaha ñi ndihi cuhva cuni ñi chi ra cuhva cati tutu Ndioo cuenda ra ―cati ra, [vati cuenda ra Juaan ra sacuanduta cahan ra tuhun can].
41009014	Tacan cuu, ta queta ra Jesuu nuun inda ndihi ra sacuaha chi ra, ta ndehe ra ti cha indi ra ta ra sava mahñu ñivi can, ta tuvi ñi cuu ñi, ta cahan yuhu xaan ra sacuaha ley chahnu can chi ra ta ra.
41009015	Quii xaan ndehe ndihi ñivi can chi ra Jesuu, ta iyo xaan quechaha cuni ñi, ta chinu ñi. Cuahan ñi nu vachi ra, ta quechaha sacahnu ñi chi ra,
41009016	ta quechaha nducu tuhun ra chi ra sacuaha chi ra ti: ―¿Ñaan cha cuu cha cahan yuhu xaan ndo chi ra ta ra? ―cati ra.
41009017	Ta cati ndico iin rai inda mahñu ñivi can ti: ―Mastru, vachi ndaque sehi chihun, vati ñuhun tati cuihna anima ra, ta ña chaha run cahan ra.
41009018	Iyo hora tiin run chi ra, ta sanduva ihni run chi ra, ta quee iñu yuhu ra, ta chachi ndihi nuhun ra, ta ndunihin r ata nihin ra. Cha chahi cuenda chi ra sacuaha chihun ti na cua tava ra ta ra chi run, soco ña cuu chi Racan ta ra ―cati ra chi ra Jesuu.
41009019	Ta cati ndico ra Jesuu chi ñivi can ti: ―Ndioho ñivi ña chinu ini cuu ndo. ¿Yoso ca quivi cua coi chi ndo? ¿Yoso ca quivi cua cundee ini yu cha cuenda ndo? Na ndaca ndo chi ra ihya ―cati ra.
41009020	Tacan, ta chandaca ra chi ra nuun ra Jesuu, ta ndehe run tati cuihna can chi ra, ta quii xaan sandunihin run chi ra luhu can, ta nduva ra nu ñuhun can, ta quechaha chico tuvi ra nu ñuhun, ta quee tucu iñu yuhu ra,
41009021	ta nducu tuhun ra Jesuu chi sutu ra luhu can ti: ―¿Yoso tiempu cha iyo cha savaha run chi ra tacan? ―cati ra. Ta cati ndico ra ti: ―Ni luhu ra, ta quechaha iyo run.
41009022	Cuaha chaha sanduva run chi ra nu cayu ñuhun, ta sanduva tahan run chi ra tichi nduta, vati cuni run cahni run chi ra. Tu cua cuu chi maun, na cua cundahvi ini cun chihin ndi. Na cua tindeun chi ndi ―cati sutu ra luhu can.
41009023	Ta cati ndico ra Jesuu chi ra ti: ―Tu cua cuinu in sun, vati cuu savaha ra chinu ini ndihi cha cuni ra ―cati ra Jesuu.
41009024	Quii xaan ni cana chaa sutu ra luhu can ti: ―Chinu ini yu, soco na cua tindeun chihin yu, vati ña ta cuinu vaha ini yu ―cati ra.
41009025	Tacan, ta ndehe ra Jesuu ti cha ni natahan xaan ñivi nu inda ra, ta quechaha nduxaan ra chi run tati cuihna can. Cati ra chi run ti: ―Yoho tati cuihna, cha cati yu chi yoho, vati chasi cun yuhu ra luhu ya. Chasi cun soho ra. Cua saña cun chi ra, ta ña cua quihvi con anima ra ―cati ra.
41009026	Tacan cuu, ta quechaha cana chaa run, ta sandunihin run chi ra luhu can, ta quee run. Tacan, ta caa ra luhu can cuhva cha caa iin ndii. Chacan cuu cha cati ñivi can ti cha ni chihi cuii ra,
41009027	soco tiin ra Jesuu ndaha ra, ta sandoyo ra chi ra, ta chacuinda ndico ra.
41009028	Tacan cuu, ta quihvi ra Jesuu tichi vehe, ta quechaha nducu tuhun xehe ra sacuaha chi ra ti: ―¿Ñacu ña cuu tava ndi chi run? ―cati ra ta ra.
41009029	Ta cati ndico ra chi ra ta ra ti:―Ña cuu tava yo chi rucan, tu ña cua cahan xihna yo chi ra Ndioo, tu ña cua coo ndita yo ―cati ra.
41009030	Tican quee ra Jesuu chi ra ta ra, ta cuahan ra ta ra. Chica cuu ra ta ra ñuhun Galilea, soco ña cuni ra Jesuu cha cua coto ñivi,
41009031	vati sacuaha ra chi ra sacuaha chi ra, ta cati ra chi ra ta ra ti: ―Cua xico tuhun ñivi chi ra cuu sehe ñivi, ta cua tiin ñivi chi ra, ta cua cahni ñi chi ra. Cua cuvi ra, soco tichi uni quivi cua natacu ndico ra ―cati ra chi ra ta ra.
41009032	Ña nituni ini ra ta ra cha cahan ra Jesuu, ta yuhvi ra ta ra nducu tuhun ra chi ra.
41009033	Tacan cuu, ta queta ra Jesuu ñuun Capernaum. Quihvi ra tichi vehe, ta quechaha nducu tuhun ra chi ra sacuaha chi ra ti: ―¿Ñaan cha cuu cha ndatuhun xaan ndo iti vachi yo? ―cati ra.
41009034	Ta taxin taxin ndaa ra ta ra, vati iti vachi ra ta ra ndatuhun ra ta ra ndaa ra cuu ra cahnu ca.
41009035	Ni chacunda ra Jesuu, ta cana ra chi ndihi uchi uvi ra sacuaha chi ra, ta quechaha cati ra chi ra ta ra ti: ―Tu cua cuni ñivi cuu ñi xini, iyo cha cua coo masu anima ñi, ta cua tindee ñi chi ndihi ca ñivi ―cati ra.
41009036	Quihin ra iin ve luhu, ta chaqui ndaa ra chi ve sava mahñu ra ta ra, ta chacunumi ndaa ra chi ve, ta quechaha cati ra chi ra ta ra ti:
41009037	―Tu cua quihin cuenda ñivi chi iin ve luhu cuhva ve luhu ya cuenda yu, cua quihin cuenda tahan ñi chihin yu. Tu cua quihin cuenda ñi chihin yu, cua quihin cuenda tahan ñi chi ra ni tava tiñu chihin yu ―cati ra.
41009038	Tacan cuu, ta quechaha cati ra Juaan chi ra Jesuu ti: ―Maestru, ndehe ndi ti cahan iin rai sivi cun, ta tava ra tati cuihna anima ñivi, soco ña chica ra chihin yo. Ña chaha ndi cha tava ca ra tati cuihna can, vati ña chica ra chihin yo ―cati ra.
41009039	Ta cati ndico ra Jesuu chi ra ta ra ti: ―Ña vaha cha ña chaha ca ndo. Tu cua savaha ñivi iin cha cahnu cuenda yu, ñavi ndavaha ni, cahan ñi cuenda yu.
41009040	Tu ña cua cani tahan ñivi chihin yo, cua cuinda naan ñi chihin yo.
41009041	Tu cua cuhva ñivi nduta coho ndo cuenda yu, vati maan ndo cuu ñivi yu, cati ndicha yu ti cua cunda yahvi ñi chi ra Ndioo ―cati ra.
41009042	[Ni vii cahan ra Jesuu chi ra sacuaha chi ra:] ’Tu cua satiyuhu ñivi ndavaha ni chi ñivi chinu ini chihin yu―masi iyo ñi chinu ini chihin yu cuhva iyo ve luhu ya, tu tacan ni cua satiyuhu ñivi ndavaha ni can, vaha ca cha cua cunuhni iin yoso sucun ñi, ta cua quehni ñi tichi nduta tañuhun, ta cua cuvi ñi.
41009043	Tu cua cuni ndo savaha ndo cuati chi ndaha ndo, na cua sanihin ini ndo chi ndaha ndo, ta ña cua savaha ca ndo cuati can. Vaha ca cha cua sanihin ini ndo chi ndo, ta cua coo ndito ndo chi ra Ndioo ndihi ni quivi, coto ña cua cumi ndo chi ndo, ta cua cuhun ndo iti andaya nu cayu ñuhun ña ndahva.
41009044	Tican ña chihi ri tindacu, ta ni ña ndahva ñuhun can.
41009045	Tu cua savaha ndo cuati chi chaha ndo, na cua sanihin ini ndo chi chaha ndo, ta ña cua savaha ca ndo cuati can. Vaha ca cha cua sanihin ini ndo chi ndo, ta cua coo ndito ndo chi ra Ndioo, coto ña cua cumi ndo chi ndo, ta cua cuhun ndo iti andaya nu cayu ñuhun ña ndahva.
41009046	Tican ña chihi ri tindacu, ta ni ña ndahva ñuhun can.
41009047	Tu cua savaha ndo cuati chi titi nuun ndo, na cua sanihin ini ndo chi titi nuun ndo, ta ña cua savaha ca ndo cuati can. Vaha ca cha cua sanihin ini ndo chihin ndo, ta cua coo ndo nu cua cundaca ñahan Ndioo, coto cua tachi tuni ra Ndioo falto ra chihin ndo cha cuenda titi nuun ndo, ta cua cuhun ndo iti andaya
41009048	nuun ña chihi ri tindacu, ta ni ña ndahva ñuhun can.
41009049	’Cua yaha ndihi ñivi nu iyo tundohoi, [vati tacan ni cua quee vaha ñi cuenda ra Ndioo. Chacan cuu cha iyo ñivi sava ni ta cua iyo ñiin.]
41009050	Vaha xaan chi, soco tu cha naan cha uhva chi, ñahni cha cuu savaha yo, ta cua coo ndico xico chi. Chacan cuu cha na cua coo vaha ndo chihin tahan ndo, ta na cua coo vii ndo chi tahan ndo ―cati ra Jesuu.
41010001	Tican quee ra Jesuu, ta cuahan ra iti ñuhun Judea, ta yaha ra inca chiyo yuta Jordaan. Nducuiti ndico tucu ñivi nuun iyo ra. Tuvi ñivi cuu ñi nducuiti, ta quechaha sacuaha tucu ra chi ñi cuhva iyo costumbre ra.
41010002	Tacan cuu, ta queta tahan ra fariseo ta ra, ta quechaha nducu tuhun ra ta ra chi ra Jesuu a chaha ley chahnu cha cua saña iin rai chi ñasihi ra. Chacan nducu tuhun ra fariseo can, vati cuni ra tiso cuati ra chi ra Jesuu,
41010003	ta nducu tuhun ndico ra Jesuu chi ra ta ra ti: ―¿Ñaan cha cuu cha ni cati tuhun ra Moisee chi ndo? ―cati ra.
41010004	Ta cati ndico ra ta ra ti: ―Ni chaha ra Moisee cha cua sandoyo ra rai iin tutu cha cua saña ra chi ñasihi ra. Chacan ni cua savaha ra, ta cua saña ra chi ña ―cati ra ta ra.
41010005	Ta cati ndico ra Jesuu chi ra ta ra ti: ―Cha ni taa ra Moisee tuhun can chihin ndo tiempu chahnu can, vati ndava xaan ini ndo.
41010006	Nda ni quivi xihna cuii quivi ni tuvi ñuhun ñuñivi ya savaha ra Ndioo cha iyo ra rai, ta cha iyo tahan ña ñahan.
41010007	Chacan cuu cha nacoo ra rai chi sutu ra chi sihi ra, ta quihin ra chi ñasihi ra,
41010008	ta cuu ñi uvi tahan, soco ñavi ca uvi ñivi cuu ñi, vati ituhun ni ñivi cuu ra chi ñasihi ra.
41010009	Cha satahan tahan ra Ndioo chi ñi. Chacan cuu cha ña cua cuu ca quenda tahan ñivi chi ñi ―cati ra Jesuu.
41010010	Tacan cuu, ta tichi vehe nducu tuhun xehe tucu ra sacuaha chi ra Jesuu ñaan tuhun cuu tuhun can,
41010011	ta cati ndico ra Jesuu chi ra ta ra ti: ―Tu cua nacoo iin rai chi ñasihi ra, ta cua quihin ra inca ñahan, cua savaha ra iin ndavaha ni chi ña, vati cuu chi sava ni ta cua cha iyo ra ndavaha ni chi ñi ñahan inca chiyo.
41010012	Tu cua nacoo iin ñahan chi ra cuu ii ña, ta cua quihin ña inca rai, ta ni cuhva cua cuu chi ni coto iyo ña ndavaha ni chi ra rai inca chiyo ―cati ra Jesuu.
41010013	Tacan cuu, ta ndiso tahan ñivi chi ve cuati cuahan ñi nu iyo ra Jesuu, vati cuni ñi cha cua tiso ndaha ra chi ve, soco quechaha cati ra sacuaha chi ra Jesuu ti ña vaha cha savaha ñi.
41010014	Ndehe ra Jesuu cha ni savaha ra ta ra, ta quechaha nduxaan tahan ra chi ra ta ra, ta cati ra chi ra ta ra ti: ―Cuhva ndo cha cua quichi ve cuati ihya iti nuin. Ña cua casi ndo nu vachi ve, vati ñivi iyo cuhva iyo ve cuati ya cua quihvi nu cua cundaca ñahan ra Ndioo.
41010015	Cati ndicha yu chihin ndo ti tu ña cua cuinu ini ndo ti cua coo ndo chi ra Ndioo nu cua cundaca ñahan ra cuhva chinu ini ve cuati, ña cua cuu coo ndo chi ra ―cati ra.
41010016	Tacan, ta ni quihin ra chi ve cuati can, ta tiso ndaha ra chi ve, ta cahan vii ra chi ve.
41010017	Cha quee iti tucu ra Jesuu, ta chinu xaan iin rai queta ra. Cha satahan ra chi ra, ta chahnu chiti ra iti nuun ra, ta quechaha nducu tuhun ra chi ra ti: ―Yoho maestru, vaha xaan rai cuu cun. ¿Ñaan cha cuu cha cua savahi, ta cua coo ndito yu chi ra Ndioo ndihi ni quivi ndihi ni tiempu? ―cati ra.
41010018	Ta nducu tuhun ndico ra Jesuu chi ra ti: ―¿Ñacu cati cun ti rai vaha cui? Ñahni ni iin ñivi vaha iyo. Ituhun ni ra Ndioo cuu rai vaha ndicha.
41010019	Chito maun yoso cuhva cati ley chahnu. Cati chi ti ña cua savaha yo ndavaha ni chi tahan yo inca chiyo. Ña cua cahni yo chi ñivi tahan yo. Ña cua suhu yo cha iyo chi tahan yo. Ña cua sandahyu ñahan yo chi tahan yo. Ña cua quihin yo ndatiñu tahan yo. Cua sacahnu yo chi sutu yo chi sihi yo, cati chi ―cati ra.
41010020	Ta cati ndico ra chi ra ti: ―Nda quivi cha cui ra luhu, sacuinu yu ndihi cha cahun, maestru ―cati ra.
41010021	Ndehe ra Jesuu nuun ra, ta cundahvi ini ra chi ra, ta cati ra chi ra ti: ―Ni vii iyo inca cha cumani chihun. Cuahan, ta xico cun ndihi cha iyo chihun, ta cuhvon xuhun can chi ñivi ndahvi, ta cua coo yahvi cun iti siqui andivi. Tacan, ta nahan. Na cua caca cuu cun chihin yu icaa ni ―cati ra.
41010022	Tacan cuu, ta quechaha ndundahvi cuni ra cha cahan ra Jesuu, ta quee ra cuahan ra, vati iyo xaan ndatiñu ra.
41010023	Tacan cuu, ta nanducu nuun ra Jesuu, ta quechaha cati ra chi ra sacuaha chi ra ti: ―Ii xaan cha cua quihvi ñivi iyo xaan ndatiñu nu cua cundaca ñahan ra Ndioo ―cati ra.
41010024	Iyo xaan quechaha cuni ra sacuaha chi ra cha chini ra tuhun cha cahan ra, ta cati ndico tucu ra Jesuu chi ra ta ra ti: ―Yani xaa, ii xaan cha cua quihvi ñivi nu cua cundaca ñahan ra Ndioo, tu cua saxini ñi cuenda xuhun ñi.
41010025	Ña cuu yaha ri camellu yavi xuu quiticu, soco ii xaan ca cha cua quihvi ñivi ricu nu cua cundaca ñahan ra Ndioo ―cati ra.
41010026	Iyo xaan iyo xaan quechaha cuni ra ta ra, ta quechaha cati ra chi tahan ra ti: ―Yoni ñivi cua cundee quee vaha, tu tacan ―cati ra ta ra.
41010027	Ta ndehe ra Jesuu chi ra ta ra, ta cati ndico ra chi ra ta ra ti: ―Ña cua cuu chi ñivi, soco cua cuu chi ra Ndioo, vati cua cuu savaha ra ndihi cuii cha cuni ra ―cati ra Jesuu.
41010028	Ta quechaha cati ra Pedru chi ra ti: ―Cha ni nacoo ndi ndihi cha iyo chi ndi, ta chica ndi chihun ―cati ra.
41010029	Ta cati ndico ra Jesuu ti: ―Cati ndicha yu chihin ndo ti tu cua nacoo ñivi vehe ñi chi tahan ñi chi sutu ñi chi sihi ñi chi ñasihi ñi chi sehe ñi chi ñuhun ñi, vati cuni ñi chihin yu chi tuhun cahin,
41010030	cua nihin ndico tucu ñi ndihi chacan vitin tichi quivi ya. Cua coo ndico vehe ñi chi tahan ñi chi sihi ñi chi sehe ñi chi ñuhun ñi, soco cua ndehe tahan ñi tundohoi tichi quivi ya, ta nu cuahan quivi cua coo ndito ñi chi ra Ndioo ndihi ni quivi ndihi ni tiempu.
41010031	Tuvi ñivi iyo iti nuun cua ndoo ihni iti chata, ta ñivi iyo iti chata cua yaha iti nuun ―cati ra Jesuu.
41010032	Cuahan ra ta ra iti ñuun Jerusaleen. Ni vii chica ra ta ra iti, ta iti nuun cuahan ra Jesuu. Iyo xaan cuni ra sacuaha chi ra, soco ñivi vachi iti chata yuhvi ñi suhva. Tacan cuu, ta quihin tucu ra Jesuu chi ndihi uchi uvi ra sacuaha chi ra, ta quee siin ra chi ra ta ra ta quechaha cati tucu ra chi ra ta ra ñaan cha cuu cha cua tahan ra.
41010033	Cati ra Jesuu ti: ―Cuahan yo iti ñuun Jerusaleen, ta cua xico tuhun ñivi chi ra cuu sehe ñivi, ta cua tiin ra sutu chahnu chi ra sacuaha ley chahnu chi ra, ta cua tachi tuni ra ta ra chi ra. Cua cati ra ta ra ti cua cuvi ra. Tacan cuu, ta cua cuhva cuenda ra ta ra chi ra chi ñivi quichi inca ñuhun,
41010034	ta cua sacateni ñi chi ra, ta cua tivi sivi ñi chi ra, ta cua cani ñi chi ra chi yoho, ta cua cahni ñi chi ra, soco tichi uni quivi cua natacu ndico ra ―cati ra Jesuu.
41010036	Ta cati ndico ra chi ra ta ra ti: ―¿Ñaan cha cuu cha cuni ndo cua savahi chi ndo? ―cati ra.
41010037	Ta cati ra ta ra chi ra ti: ―Quivi cua nihun ndatu na cua cuhva tahun ndatu chi ndi, ta cua cunda iin ndi iti chiyo ndaha cuaha cun, ta cua cunda inca ndi iti chiyo ndaha satin cun ―cati ra ta ra.
41010038	Ta cati ndico ra Jesuu chi ra ta ra ti: ―Ña chito ndo ñaan cha cuu cha chica ndo. ¿Atu cua cuu coho ndo copa cha cua coho yu? ¿Atu cua cuu cuanduta ndo cuhva cua cuandute? [Tacan cati ra chi ra ta ra, vati cahan ra cuenda tundohoi cha cua tahan ra.]
41010039	Ta cati ndico ra ta ra chi ra Jesuu ti: ―Cua cuu ―cati ra ta ra. Ta cati ndico ra Jesuu chi ra ta ra ti: ―Cua coho ndicha ndo copa cua coho yu, ta cua cuanduta tahan ndo cuhva cua cuandute,
41010040	soco ña cuu cuhve cha cua cunda ndo iti chiyo ndaha cuahi ni iti chiyo ndaha satin. Maan ra Ndioo cuu ra cua cati yoo ra cua nihin ndatu can ―cati ra.
41010041	Tacan cuu, ta chito tahan ndihi inca uchi ra sacuaha chi ra Jesuu, ta quechaha nduxaan ra ta ra chi ra Jacobo chi ra Juaan can.
41010042	Tacan cuu, ta cana ra Jesuu chi ra ta ra, ta quechaha cati ra chi ra ta ra ti: ―Chito ndo yoso cuhva iyo rai ndaca ñahan chi ñivi ñuñivi. Ndurai xaan ra cha ndaca ñahan ra chi ñivi can.
41010043	Ñavi tacan cua savaha maan ndo. Tu cua cuni ndo cuu ndo ñivi cahnu, na cua cuu ndo sava ta cua iin musu chi tahan ndo.
41010044	Tu cua cuni ndo cuu ndo xini, cua tindee ndo chi ndihi ñivi tahan ndo.
41010045	Tacan cati yu, vati ña nducu ra cuu sehe ñivi cha cua tindee ñivi chihin ra, soco quichi ra, vati cuni ra tindee maan ra chi ñivi. Chacan cuu cha cua cuvi ra cuenda cuati ndihi ñivi, ta cua sanaan ra cha cumani ñi ―cati ra Jesuu chi ra sacuaha chi ra.
41010046	Tacan cuu, ta queta ra Jesuu ñuun Jericó. Cha cua quee ra iin ñuun can, ta cuahan tahan ra sacuaha chi ra chi tuvi ñivi, ta ndaa ra Bartimeo sehe Timeo xiin iti can. Ra cuaa cuu ra, ta caya ra.
41010047	Chini ra ti ra Jesuu ñuun Nazaret cuu ra yaha iti can, ta quechaha cana chaa ra, ta cati ra ti: ―Jesuu, yoho ra cuu ñivi ra Ndavii na cua cundahvi ini cun chihin yu ―cati ra.
41010048	Ta quechaha nduxaan ñivi can chi ra ti na cua cutaxin ra, soco nihin ca cana chaa ra, ta cati ndico tucu ra ti:―Yoho ra cuu ñivi ra Ndavii na cua cundahvi ini cun chihin yu ―cati ndico tucu ra.
41010049	Tacan, ta ni chacuiñi ra Jesuu, ta quechaha cati ra ti: ―Cua cana ndo chi ra ―cati ra. Ta cana ñi chi ra cuaa can, ta cati ñi chi ra ti: ―Cua cundee ini cun. Cuinda, vati cana ra chihun ―cati ñi.
41010050	Nacoo ra sahma cha isucu ra, ta ndava landi ra, ta cuahan ra nu inda ra Jesuu.
41010051	Tacan, ta nducu tuhun ra Jesuu chi ra ti: ―¿Ñaan cha cuni cun cha cua savahi chihun? ―cati ra. Ta cati ndico ra cuaa can chi ra ti: ―Na cua ndundichin ndehi, maestru ―cati ra.
41010052	Ta cati ra Jesuu chi ra ti: ―Cuahan. Cha ni nduvahun, vati chinu ini cun chihin yu ―cati ra. Ta quii xaan ni ndundichin vaha ndehe ra, ta chandicu ra chi ra Jesuu iti nu cuahan ra.
41011001	Yatin ñuun Jerusaleen cha cua queta ra ta ra, vati cha cua queta ra ta ra ñuun Betfagee chi ñuun Betania nu iyo yucu Olivo can, ta tachi ra Jesuu chi uvi ra sacuaha chi ra iti nuun.
41011002	Cati ra chi ra ta ra ti:―Cuahan ndo tichi ñuun cha iyo iti nuun vihi ca, ta cua quihvi ndo ñuun can, ta cua ndehe ndo cha nuhni iin ri buru, ta ña ta yoni ñivi coso chi ri. Cua ndachi ndo chi ri, ta cua quichi ndaca ndo chi ri ihya.
41011003	Tu cua nducu tuhun ñivi chi ndo ñaan ndacu ndo, cua cati ndo ti numi xaan chini ñuhun ra chahnu chi ri. Ta cua tachi ndico ra chi ri, cua cati ndo ―cati ra chi ra ta ra.
41011004	Tacan cuu, ta quee ra ta ra cuahan ra, ta nihin ra ta ra chi ri buru can. Nuhni ri yu vehe iti cahnu can, ta ndachi ra ta ra chi ri.
41011005	Inda uvi ñivi ican, ta quechaha nducu tuhun ñi chi ra ta ra ti: ―¿Ñacu ndachi ndo chi ri buru can? ―cati ñi.
41011006	Ta cahan ndico ra ta ra chi ñi cuhva ni cati ra Jesuu, ta chaha ñi chi ri.
41011007	Tacan, ta ni chandaca ra chi ri buru can nu iyo ra Jesuu. Tiso ra ta ra sahma ra chata ri, ta chacoso ra Jesuu chi ri.
41011008	Tuvi xaan ñivi nducuiti, ta iyo ñi chaqui sahma cha cuisucu ñi iti can, ta iyo inca ñi chahnda ñi ndaha yutun ta chaqui tahan ñi, [vati tacan ni sacahnu ñi chi ra].
41011009	Tacan, ta iyo ñi cuahan iti nuun, ta iyo ñi cuahan iti chata, ta cana chaa ñi. Cati ñi ti: ―¡Cahnu xaan cuu ra Ndioo! ¡Cahnu xaan rai cuu ra vachi cuenda ra chahnu!
41011010	¡Cahnu xaan rai cuu ra vachi, ta cua cundaca ñahan ra cuhva ni chacundaca ñahan ra Ndavii [ra cuu ñivi yo] tiempu chahnu! ¡Na cua sacahnu yo chi ra iyo iti siqui andivi! ―cati ñi.
41011011	Tacan cuu, ta ni quihvi ra Jesuu tichi ñuun Jerusaleen. Tichi cora soco ndahvi veñuhun cahnu quihvi ra, ta ndehe ra ndihi cha iyo ican. Cha cua cuaa cuu chi, ta quee ndico ra chi ndihi uchi uvi ra sacuaha chi ra. Cuahan ndico ra ta ra iti ñuun Betania.
41011012	Tuvi inca quivi, ta quee ndico ra ta ra ñuun Betania can, ta chisoco ra Jesuu.
41011013	Chica vihi ni ndehe ra iin yutun tusihva tiñi vixin, ta cha iyo nda numa chi, ta cuahan ra nu inda chi, vati cuni ndehe ra a cha iyo chiti chi. Queta ra nu inda chi, soco mani numa ni chi iyo, vati ña ta queta quivi cha cua quee chiti chi,
41011014	ta quechaha cati ra Jesuu chi maan yutun can ti: ―Ña cua cachi ca ñivi chiti cun vitin nda cua nda iti nuun ―cati ra. Ta chini ra sacuaha chi ra tuhun cha cahan ra.
41011015	Tacan cuu, ta queta ndico ra ta ra ñuun Jerusaleen. Quihvi tucu ra ta ra cora soco ndahvi veñuhun can, ta quechaha tava ihni ra Jesuu chi ñivi xico chi ñivi sata tichi cora can, ta sanduva ra mesa ñivi sama xuhun, ta sanduva tahan ra tayu ñivi xico chi ri ndivi can,
41011016	ta ña chaha ra cha cua cuiso ñivi cuati suhva tichi cora can.
41011017	Quechaha sacuaha ra Jesuu chi ñivi can, ta cati ra chi ñi ti: ―Cha cati tutu Ndioo ti cua cati ndihi ñivi iyo nu ñuhun ñuñivi ya ti vehe ra Ndioo cuu iin vehe nu cua cahan ñivi chi ra Ndioo, cati chi, soco cha ni savaha maan ndo cha cuu chi iin vehe nu nducuiti run ñasuhu ―cati ra.
41011018	Chini ra sutu chahnu chi ra sacuaha ley chahnu tuhun cha cahan ra, ta quechaha nducu ra ta ra cuhva cua cahni ra ta ra chi ra Jesuu, soco yuhvi xaan ra ta ra chi ra, vati iyo xaan cuni ndihi ñivi chini tuhun cahan ra.
41011019	Cha cua cuaa tucu, ta quee ndico tucu ra Jesuu ñuun can.
41011020	Tuvi inca quivi, ta nahan xaan cuahan ndico tucu ra ta ra iti ñuun Jerusaleen, ta ndehe ra ta ra ti cha ni neti yutun tusihva tiñi can nda cua nda yoho chi.
41011021	Ni ñuhun ini ra Pedru cha cahan ra Jesuu, ta quechaha cati ra chi ra Jesuu ti: ―¡Jihna! maestru. Cuxaun chi yutun tusihva tiñi ya, ta cha ni neti chi ―cati ra.
41011022	Ta cati ndico ra Jesuu chi ra ta ra ti: ―Cua cuinu ini ndo chi ra Ndioo.
41011023	Cati ndicha yu chihin ndo ti tu cua cati ñivi chi yucu ya ti cua cuachiyo chi, ta cua cuhun chi tichi nduta tañuhun, ta ña cua saxini ñi chi anima ñi cha ña cua cuu, soco cua cuinu ini ñi ti cua coo chi cuhva cati ñi, tacan ni cua coo ndicha chi.
41011024	Chacan cuu cha cati yu chihin ndo ti na cua cuinu ini ndo cha cua quihin cuenda ndo ndihi cha cua ndaca ndo chi ra Ndioo, ta cua cuhva ra chi chi chihin ndo.
41011025	Tu cua saxini ndo ndavaha ni chi ñivi, cua sandihi ndo chacan hora cua cuinda ndo, ta cua cahan ndo chi ra Ndioo. Chacan cuu cha cua sanaan tahan sutu ndo iyo iti siqui andivi cuati iyo chi maan ndo.
41011026	Tu ña cua sanaan ndo ndavaha ni savaha ñivi chi ndo, ña cua sanaan ra sutu ndo iyo iti siqui ndavaha ni savaha maan ndo ―cati ra.
41011027	Tacan cuu, ta queta ndico tucu ra Jesuu ta ra ñuun Jerusaleen, ta chica cuu ra ta ra tichi cora soco ndahvi veñuhun cahnu can, ta tuhva ra sutu chahnu chi ra sacuaha ley chahnu chi ra chanihin nu inda ra Jesuu,
41011028	ta quechaha nducu tuhun ra ta ra chi ra ti: ―Cua cati cun ndaa iti cuu nu ni nihun ndatu cha ni savahun ndihi cuhva can. ¿Yoo chaha ndatu can chihun? ―cati ra ta ra.
41011029	Ta cati ndico ra Jesuu chi ra ta ra ti: ―Cua nducu tuhin ituhun chi maan ndo, ta cua cati ndico ndo. Tacan, ta sa cua cuhva tahin cuenda chi ndo ndaa iti cuu nu ni nihin yu ndatu cha savahi chacan.
41011030	¿Atu ni sacuanduta ra Juaan chi ñivi cuenda ra iyo iti siqui a ni sacuanduta ra chi ñi cuenda ñivi ñuñivi? Vitin cua cati ndico ndo ―cati ra.
41011031	Tacan, ta quechaha ndatuhun tahan ra ta ra chi tahan ra, ta cati ra ti: ―Tu cua cati yo ti cuenda ra iyo iti siqui, cua cati ra ñacu ña chinu ini yo chihin ra.
41011032	Tu cua cati yo ti cuenda ñivi ñuñivi, cua nduxaan ñivi ya chihin yo ―cati ra ta ra. Yuhvi xaan ra ta ra chi ñivi can, vati cati ndihi ñi ti ra ni cahan cuenda ra Ndioo cuu ndicha ra Juaan,
41011033	ta cati ndico ra ta ra chi ra Jesuu ti: ―Ña chito ndi ―cati ra ta ra. Ta cati ndico ra Jesuu chi ra ta ra ti:―Ta ni cuhva ña cua cati yu chihin ndo yoo rai ni chaha ndatu cha savahi chacan ―cati ra.
41012001	Tacan cuu, ta quechaha cahan ra Jesuu iin cuhva ni chi ra ta ra, ta cati ra ti:―Iyo iin rai, ta chaqui ra yava yoho chiti uva. Chasi ra iin cora, ta nañu ra yavi nu cua quee nduta chiti uva can, ta savaha ra iin tiahva. ’Tacan cuu, ta chaha nuun ra chiqui can chi inca rai, ta quee iti ra. Cuahan ra inca ñuun,
41012002	ta queta quivi tachi ra iin musu ra nu iyo ra quihin nuun chiqui can, vati cua cuhva ra ta ra chiti uva can chi ra.
41012003	Tacan cuu, ta tiin ra ta ra chi ra musu can, ta cani ra ta ra chi ra, ta tachi ndico ra ta ra chi ra, ta ñahni cha ni chaha ra ta ra.
41012004	Tachi ndico tucu ra chitoho can inca musu ra nu iyo ra quihin nuun chiqui can, ta cani ra ta ra chi ra musu can chi yuu, ta sanicuehe ra ta ra xini ra, vati ña tayahvi ra ta ra chi ra, ta tachi ndico ra ta ra chi ra.
41012005	Tacan cuu, ta tachi ndico tucu ra chitoho can inca musu ra, ta chahni ra ta ra chi racan. Tuvi ca musu tachi ra cuu chitoho can, soco cani ra ta ra chi ra, ta chahni ra ta ra chi racan ta ra.
41012006	’Ni ndoo inca tuhun ca ra nuun ra chitoho can. Sehe ra cuu ra ta taqui xaan ra, ta tava tiñu tahan ra chi sehe ra nu iyo ra quihin nuun chiqui can, vati cati ra ti cua tayahvi ra ta ra chi sehe ra, cati ra.
41012007	Tacan, ta quechaha cati ra quihin nuun chiqui can chi tahan ra ti racan cuu sehe ra. Vitin cua cahni yo chi ra, ta cua ndoo ndatiñu ra chi maan yo, cati ra ta ra.
41012008	Tacan cuu, ta ni tiin ra ta ra chi ra, ta chahni ra ta ra chi ra, ta savita ra ta ra iquin cuñu ra chata cora can ―cati ra Jesuu.
41012009	Tacan, ta cati ndico ra Jesuu chi ra ta ra ti: ―¿Ñaan cha cuu cha cua savaha ra chitoho chiqui can? Cua cuhun ra, ta cua cahni ra chi ra quihin nuun chiqui ra, ta cua cuhva nuun ndico tucu ra chiqui ra chi inca tucu rai.
41012010	’Vasi ña ta sacuaha ndo tutu Ndioo nu cati chi ti: Iyo iin yuu, ta cati ra sandaa vehe ti ña vaha chi, soco yuu can cuu yuu cahnu tutu vehe.
41012011	Chacan ni savaha ra chahnu, ta vaha xaan cuni ñivi ndehe ñi chi chi, cati tutu Ndioo can ―cati ra.
41012012	Tacan cuu, ta nducu ra ta ra cuhva cha cua tiin ra ta ra chi ra Jesuu, vati chito ra ta ra ti chaha ra Jesuu cuenda yoso cuhva iyo ra ta ra, soco yuhvi ra ta ra chi ñivi. Tacan, ta quee ra ta ra, ta cuahan ra.
41012013	Tacan cuu, ta tava tiñu ra fariseo ta ra chi iin ra inda naan chi ra Herode nu iyo ra Jesuu, vati cuni ndehe ra ta ra a ña cua cahan ra Jesuu iin cha ndavaha ni.
41012014	Queta ra ta ra nu iyo ra Jesuu, ta cati ra chi ra ti: ―Yoho maestru, chito ndi ti cha ndicha cahun, ta quihin cuenda cun chi ndihi ñivi, vati ña ndehun ndaa ñi cuu ñi a ricu ñi a ndahvi ñi. Ndicha ndicha sanahan cun iti ra Ndioo. ¿Atu vaha cha cua cuhva ndi xuhun ñuhun chi ra Ceesar ra cumi tiñu iyo ñuun Roma a ña vaha? ¿Atu cua cuu cuhva ndi a ña cua cuu? ―cati ra ta ra.
41012015	Chito ra Jesuu ti vata ra ta ra, ta quechaha cati ndico ra chi ra ta ra ti: ―¿Ñacu cuni ndo cha cua savahi iin cha ndavaha ni? Cuhva ndo iin xuhun chihin yu na ndehi ―cati ra.
41012016	Chaha ra ta ra iin xuhun, ta quechaha nducu tuhun ra chi ra ta ra ti: ―¿Yochi xini ndiso chi? ¿Yochi sivi ndiso chi? ―cati ra. Ta cati ndico ra ta ra chi ra ti: ―Xini ra Ceesar cuu chi chi sivi ra ―cati ra ta ra.
41012017	Ta cati ra Jesuu chi ra ta ra ti:―Cua cuhva ndo cha cuu chi ra Ceesar, ta chi ra Ndioo cua cuhva ndo cha cuu chi maan ra ―cati ra. Tacan, ta quechaha nduiyo xaan cuni ñivi cha cahan ra, [vati vaha xaan cahan ndico ra Jesuu].
41012018	Tacan cuu, ta queta tahan ra saduceo ta ra iti nuun ra Jesuu. Ra saduceo can cuu ra cati ti ña cua natacu ndico ñivi ndii, ta quechaha cati ra ta ra chi ra Jesuu ti:
41012019	―Maestru, tiempu chahnu ni taa ra Moisee cuenda yo ti tu cua cuvi iin rai, ta ni vii iyo ñasihi ra, ta ñahni sehe ra ni chacoo, na cua tandaha yani ra chi ña, ta tacan cua coo sehe ña cuenda yani ra, cati ra Moisee chi yo.
41012020	Ni chacoo ucha tahan rai. Yani ra chi ra, ta tandaha ra chanihin can chi ñasihi ra, ta ñahni sehe ra chacoo, ta queta quivi ni chihi ra.
41012021	Tacan, ta quihin tahan yani ra chi ña, ta ñahni sehe ra chacoo, ta chihi tahan ra. Tacan ni savaha tahan inca ra yani ra.
41012022	Tacan, ta quihin ndihi ucha tahan ra chi ña, soco ñahni sehe ra chacoo chi ña, ta queta quivi ni chihi tahan maan ña ñahan can.
41012023	¿Yochi ñasihi cua cuu ña quivi cua natacu ndico ñivi ndii, vati ndihi ucha tahan ra ta ra chacucumi chi ña? ―cati ra ta ra chi ra Jesuu.
41012024	Ta quechaha cati ndico ra Jesuu chi ra ta ra ti: ―Chacan cuu cha ndoyo ñuhun ndo, vati ña chito ndo cuhva cati tutu Ndioo, ta ni ña chito ndo ti cha iyo xaan tundee ini chi ra.
41012025	Cua queta quivi cha cua natacu ndico ñivi ndii, ta ña cua tandaha ca ra rai chi ñasihi ra, ta ni ña cua tandaha ca ñi ñahan chi ii ñi, soco cua coo ndihi ñivi cuhva iyo tatun Ndioo iti siqui andivi,
41012026	ta cuenda ñivi ndii―cua sanatacu ndico ra Ndioo chi ñi. Vasi ña ta sacuaha ndo tutu ra Moisee nu ni chaha ra cuenda yoso cuhva ni cayu cuhu can. Ican ni cati ra Ndioo chi ra ti maan ra cuu ra Ndioo. Ni sacahnu ra Abrahaam, ta sacahnu tahan ra Isaac chi ra Jacobo chihin ra, cati ra Ndioo.
41012027	Ña cuu sacahnu ñivi ndii chi ra Ndioo, ñivi ndito sacahnu chi ra, vati ni vii iyo ndito ñi. Cuaha xaan cha ndoyo ñuhun ndo ―cati ra.
41012028	Tacan cuu, ta queta tahan iin ra sacuaha ley chahnu can nu inda ra Jesuu, ta chini ra cha nducu tuhun xaan ra ta ra chi ra Jesuu, ta chito ra ti vaha xaan cati ndico ra Jesuu chi ra ta ra, ta quechaha nducu tuhun ra chi ra Jesuu ti:―¿Ndaa ley cuu cha cuu cha cahnu ca cati tuhun ra Ndioo? ―cati ra.
41012029	Ta cati ndico ra Jesuu ti: ―Tuhun cha cahnu ca cuu chehe: “Ndioho ñivi Israeel, chini ndo. Ituhun ni ra cuu ra chahnu Ndioo, ta ndaca ñahan ra chihin ndo.
41012030	Cua cuni ndo chi ra chahnu Ndioo chi ndihi cuii anima ndo chi ndihi cuii cha chini tuni chi ndo chi ndihi cuii cha vaha chi ndo.” Chacan cuu cha xihna cuii,
41012031	ta cha cuu cha uvi cha cati tuhun ra Ndioo cuu chehe: “Cua cuni ndo chi ndihi ñivi tahan ndo cuhva cuni ndo suvi ni chi maan ndo.” Ñahni inca tuhun cahnu ca cha cati tuhun ra Ndioo ―cati ra Jesuu.
41012032	Ta cati ndico ra sacuaha ley can chi ra ti:―Vaha xaan cahun, maestru. Cati ndicha cun, vati ituhun ni Ndioo iyo, ta ñahni inca ra cahnu ca.
41012033	Vaha xaan cuhva cha cati cun ti cha cua cuni yo chi ra chi ndihi cuii anima yo chi ndihi cuii cha chini tuni chi yo chi ndihi cuii cha vaha chi yo. Vaha cha cati cun ti cha cua cuni mani yo chi ndihi ñivi tahan yo cuhva cuni yo suvi ni chi maan yo. Vaha xaan ca chacan, ta ñavi ca cha chahmi yo chi ri quiti cuhu cha samani yo chi ra Ndioo ―cati ra.
41012034	Ndehe ra Jesuu ti vaha xaan cati ndico racan, ta cati ra chi ra ti: ―Ña cumani xaun, ta cua coo tahun nu cua cundaca ñahan ra Ndioo ―cati ra. Tacan, ta yuhvi xaan ra ta ra nducu ra cuhva cha cua nducu tuhun ca ra chi ra Jesuu.
41012035	Ni vii sacuaha ra Jesuu chi ñivi tichi cora soco ndahvi [veñuhun cahnu can], ta quechaha nducu tuhun ra chi ñi ti: ―¿Ñacu cati ra sacuaha ley chahnu ti ra Cristo cuu tata ra Ndavii?
41012036	Suvi ni ra Ndavii chaha cuenda, vati chaha ra Tati Ndioo tundee ini chi ra, ta cati ra Ndavii can ti: Cati ra chahnu Ndioo chi ra cuu chitoho ra Ndavii ti [cua cuhva ra ndatu chi ra], vati cua cunda ra iti chiyo ndaha cuaha ra Ndioo, [ta cua cuhva ra tundee ini chihin ra,] ta cua sacanaan ra chi ndihi ñivi cuxaan ini chihin ra, cati ra Ndioo, cati ra Ndavii tiempu chahnu.
41012037	Suvi ra Ndavii cati ti chitoho ra cuu ra Cristo. Chacan cuu cha ñacu cuu ra Cristo tata ra Ndavii ―cati ra Jesuu. Ta sii xaan cuni ndihi ñivi can chini ñi tuhun cha cahan ra Jesuu, [vati cachin xaan cahan ra].
41012038	Sacuaha xaan ra Jesuu chi ñivi can, ta cati ra chi ñi ti: ―Cua savaha xaan ndo cuenda yoso cuhva cati tuhun ra sacuaha ley chahnu chi ndo, vati cuni xaan ra caca cuu ra, ta ndichin ra sahma taqui taqui, ta cuni tahan ra na cua sacahnu ndihi ñivi chi ra nuyahvi.
41012039	Cuni ra cua tahan ra tayu vaha tichi veñuhun, ta cuni xaan ra cua tahan tahan ra tayu vaha nu chachi ñivi, ta sacahnu ñi vico.
41012040	Cuaha xaan cua cutuni ra sacuaha ley can, vati suhu ra ndatiñu ñi ñahan ndahvi, ta nahan xaan cahan ra chi ra Ndioo, vati na ndehe ñivi can chi ra ―cati ra Jesuu.
41012041	Tacan cuu, ta ni ndaa ra Jesuu yatin nu tihi ñivi xuhun cha samani ñi chi ra Ndioo, ta ndehe ra yoso cuhva tihi ñi xuhun ican. Cuaha xuhun tihi ñi ricu,
41012042	ta sa quichi iin ña ndahvi. Ndahvi xaan ndicha ña, ta tihi ña uvi xuhun cuati cha cuu uchi centavu.
41012043	Tacan cuu, ta cana ra Jesuu chi ra sacuaha chi ra, ta quechaha cati ra chi ra ta ra ti: ―Cati ndicha yu chihin ndo ti cuaha ca xuhun tihi ña ndahvi can [cuenda ra Ndioo], ta ñavi ca sa ndihi ca ñivi can.
41012044	Tihi ñivi xuhun ñi, cha ndoo ni a chi ñi tihi ñi, soco ña ndahvi can tihi ña ndihi cha iyo chi ña. Chaha ña ndihi ndihi xuhun ña, ta ñahni ca cha ni ndoo chi ña ―cati ra Jesuu.
41013001	Tacan cuu, ta quee ndico tucu ra Jesuu cora soco ndavi ve ñuhun cahnu can, ta quechaha cati iin ra sacuaha chi ra ti: ―Ndehe, maestru. Nahnu xaan yuu ndaa vehe can. Taqui xaan chi ―cati ra.
41013002	Ta cati ndico ra Jesuu chi ra ti: ―Ndehun ti nahnu xaan vehe can, soco ña cua ndoo iin yuu siqui tahan chi, vati ndihi chi cua tani ―cati ra.
41013003	Tacan cuu, [ta cuahan ra Jesuu, ta ndaa ra siqui yucu Olivo can]. Inga chiyo xahva iti nuun ve ñuhun can iyo yucu can, ta ican ni chacunda ra Jesuu, ta iyo tahan ra Pedro chi ra Jacobo chi ra Juaan chi ra Ndree, ta nducu tuhun xehe ra ta ra chi ra Jesuu ti:
41013004	―Na cua cuhvon cuenda chi ndi. ¿Ndaa quivi cua coo cha cati cun cuenda ve ñuhun ya? ¿Yoso cuhva cua coto ndi ti cha queta quivi cua coo ndihi cha cati cun cuenda ve ñuhun ya? ―cati ra ta ra.
41013005	Ta cati ndico ra Jesuu chi ra ta ra ti: ―Cua saha ndo cuenda, coto cua sandahyu ñahan ñivi chi ndo nu cuahan iti nuun.
41013006	Tuvi ñivi cua quichi, ta cua cahan ñi sivi yu, ta cua cati ñi ti maan ñi cuu ra Cristo, ta cua sandahyu ñahan ñi chi tuvi ñivi.
41013007	’Cua queta quivi cua cati ñivi chi ndo ti yatin cua coo cuati, ta cha iyo cuati, soco ña cua cuyuhvi ndo. Tacan ni cua coo chi quivi can, soco ña ta cundihi quivi ya.
41013008	Cua cani tahan iin ñivi chi inga ñivi, ta cua cani tahan ñivi iyo iin ñuun chi ñivi iyo inga ñuun. Cua taan xaan nini cahnu nu ñuhun ñuñivi, ta cua coo tama, ta cua cuvaa xaan ñivi. Tacan ni cua quechaha coo tu ndoho chi ñivi.
41013009	’Cua tiso vaha ndo cuenda chi ndo, vati cua tiin ñivi chi ndo, ta cua cunaan ñi chihin ndo iti nuun ra chanihin cuenda ve ñuhun, ta cua cani ñi chihin ndo tichi ve ñuhun, ta cua yaha ndo nuun ra cumi tiñu, vati chinu ini ndo chihin yu. Chacan cuu cha cua coto tahan ra yoso cuhva iyo ndo cuenda yu.
41013010	Iyo cha cua cati tuhun xihna ñivi tuhun vaha yoso cuhva iyo ra Ndioo chi ndihi ñivi ñuñivi, ta sa cua cundihi quivi ya.
41013011	Tu cua tiin ñivi chi ndo, ta cua cunaan ñi chihin ndo iti nuun ra cumi tiñu, ña cua saxini ndo ñaan cha cuu cha cua cahan ndo, soco cua cahan ndo ñaan cha cuu cha cua tiso ra Ndioo xini ndo hora can, vati ñavi ndioho cua cahan, soco ra Tati Ndioo cuu ra cua cahan.
41013012	Cua xico tuhun ra rai chi yani ra, ta cua cuhva cuenda ra chi ra na cua cuvi ra. Cua xico tuhun tahan ñivi chi sehe ñi, ta cua cuhva cuenda tahan ñi chi ñi na cua cuvi ñi. Cua cani tahan ñivi chi sutu ñi chi sihi ñi, ta cua cahni ñivi chi sehe ñi.
41013013	Cua cuxaan ini ndihi ñivi chi ndo, vati chi main cuu ndo. Tu cua cundee ñivi nda cua nda cua cundihi quivi ya, cua sacacu ra Ndioo chi ñi.
41013014	’Tiempu chahnu cha ni cati ra Ndaniel ra ni cahan cuenda ra Ndioo ti cua quihvi run cua sacaquini ve ñuhun nu ii xaan, ta cua sandoyo ñuhun run ndihi cha iyo. Na cua cutuni ini ñivi sacuaha tuhun ya. Quivi cua ndehe ñivi chacan na cua cunu ndihi ñivi iyo ñuhun Judea iti yucu.
41013015	Tu inda ñivi xini vehe ñi, ña cua nuun ñi tichi vehe. Ña cua quihvi ñi tichi vehe quihin ñi ndatiñu ñi.
41013016	Tu inda ra rai iti chiqui, ña cua ndico coo ra quihin ra coton ra.
41013017	Tu ndoho cua ndehe ñi ñahan ñuhun sehe quivi can, ta tu ndoho cua ndehe tahan ñi ñahan sacaxi sehe tiempu can.
41013018	Na cua cahan ndo chi ra Ndioo ti na ña cua coo chacan tiempu vichin.
41013019	Quivi can cua coo tu ndoho cahnu xaan, ta ña ta coo tu ndoho tacan nda ni quivi satuvi ra Ndioo ñuhun ñuñivi ya nda cua nda quivi vitin, ta ni ña cua coo ca tu ndoho cuhva can nu cuahan quivi.
41013020	Tu ña cua sandihi ra chahnu quivi can, yoni ñivi cua cacu, soco cua sandihi ra quivi can cuenda ñivi ni nacachi ra.
41013021	’Ña cua cuinu ini ndo, tu cua cati ñivi chi ndo ti jihna ihya inda ra Cristo, tu cua cati ñi ti jihna ndacan inda ra Cristo.
41013022	Cua coo tahan ra cua cati ti ra Cristo cuu ra, soco ña ndicha ra. Cua coo tahan ra cua cati ti ra cahan cuenda ra Ndioo cuu ra, soco ña ndicha tahan ra. Cua savaha tahan ra ta ra cuhva cahnu xaan, vati cua cuni ra sandahyu ñahan ra ta ra chi ñivi ni nacachi ra Ndioo, tu cua cuu.
41013023	Cua cumi ndo chihin ndo, vati cha cati yu ndihi tuhun ya chihin ndo, ta ña ta coo chi ―cati ra Jesuu chi ra.
41013024	[Ni vii cahan ra Jesuu chi ra sacuaha chi ra:] ’Quivi can cua yaha xihna tu ndoho can, ta sa cua ndahva ri nicandi, ta ña cua ndundichin ca ri yoo.
41013025	Cua quehni ri tiñu iti siqui andivi, ta cua ndoyo ñuhun ndihi cha iyo iti siqui can.
41013026	Tacan cuu, ta cua ndehe ndihi ñivi ti vachi ra cuu sehe ñivi tichi vico iti siqui andivi, ta iyo xaan tu ndee ini chi ra, ta taqui ndicha ra cua cuu.
41013027	Tacan, ta sa cua tava tiñu ra chi ra tatun Ndioo, ta cua sacuiti ra ta ra chi ndihi ñivi ni nacachi ra Ndioo nu iyo ñi nini cahnu nu ñuhun ñuñivi ya. Nda iti xuu ta nda iti xini cua nducuiti ñi.
41013028	’Na cua cutuni ini ndo, vati chito ndo yoso cuhva iyo yutun tusihva tiñi. Cua nduyuta ndaha chi, ta cua nduchaa soco numa ndaha chi, ta cua quichi numa chi. Quivi can chito ndo ti cha ni queta quivi cua coo chiti chi.
41013029	Ta ni cuhva cua coto ndo ti cha yatin xaan vachi hora can quivi cua ndehe ndo cha iyo chi cuhva cati yu.
41013030	Cati ndicha yu chihin ndo ti ña cua cuvi ñivi iyo vitin nda cua nda quivi cua queta ndihi cha cati yu chihin ndo.
41013031	[Tacan cati yu,] vati cua queta quivi cua naan andivi ya chi ñuhun ñuñivi ya, soco ña cua naan tuhun cha cahin.
41013032	’Yoni ñivi chito ndaa quivi cua queta hora can. Ña chito ra tatun Ndioo iyo iti siqui andivi, ta ni ña chito sehe ra Ndioo. Ini maan ra Ndioo chito.
41013033	’Cua cumi ndo chihin ndo, ta cua saha ndo cuenda. Cua cahan ndo chi ra Ndioo, vati ña chito ndo ndaa quivi cua coo chacan.
41013034	Tuhun can cuu sava ta cua iin rai, ta quee iti ra. Inga ñuun nu cani cuahan ra, ta nacoo ra vehe ra, soco chaha ra ndatu chi musu ra. Chaha ra tiñu chi iin iin ra ta ra, ta cati tuhun ra ti na cua coo ndito ra cuu ra cumi yu vehe.
41013035	Chacan cuu cha cati yu ti na cua coo ndito maan ndo, vati ña chito ndo ñaan hora cuu cha cua quichi ra cuu sava ta cua chitoho vehe. Ña chito ndo a cua quichi ra cha cha ini. Ña chito ndo a cua quichi ra sava ñuun. Ña chito ndo a cua quichi ra hora cua ndahyu ri chitoho. Ña chito ndo a cua quichi ra hora cha vachi cundichin. Ña chito ndo.
41013036	Na cua cuatu vaha ndo, coto quii xaan cua quichi ra, ta cua ndehe ra ti quixi ndo.
41013037	Tuhun cati tuhin chi ndo cati tuhin chi ndihi ñivi. Cati yu ti na cua coo ndito ndo ―cati ra Jesuu.
41014001	Ni cumani uvi quivi, ta cua sacahnu tiñu vico paan ña ndaa nu ni chihi ri mbee. Tacan, ta nducu ra sutu chahnu chi ra sacuaha ley chahnu cuhva yoso cuhva cua tiin xehe ra ta ra chi ra Jesuu, ta cua cahni ra ta ra chi ra.
41014002	Cati ra ta ra chi tahan ra ti: ―Ña cua tiin yo chi ra tichi vico ya, coto cua cuvaa ñivi ya ―cati ra ta ra.
41014003	Iyo ra Jesuu ñuun Betania can. Vehe ra Simoon ra cuhvi cuehe tahyu iyo ra, ta ndecu ra yu mesa. Tacan cuu, ta queta iin ña ñahan. Naan ña iin nu indi nduta vixin chahan. Mani nduta vaha cuu chi, ta yahvi xaan ni chacunda chi. Chahnu ña nu indi chi, ta choso ña nduta can xini ra Jesuu,
41014004	soco quechaha nduxaan uvi ñi. Quechaha cati ñi chi tahan ñi ti: ―Ña vaha cha sandoyo ñuhun ña nduta can,
41014005	vati cua queta uvi ciendu xuhun denario ndaa chi, tu cua xico ndico ña chi chi, ta cua cuhva ña xuhun can chi ñivi ndahvi ―cati ñi ta ñi. Cahan yuhu xaan ñivi can chi ña.
41014006	Ta cati ra Jesuu chi ñi ti: ―Saña ndo chi ña. Ña vaha cha sasaca ndo xini ña. Taqui xaan cha savaha ña chihin yu.
41014007	Ndihi ni quivi cua coo ñivi ndahvi can chihin ndo, ta cua cuu savaha ndo cha vaha chi ñi ndaa quivi cua cuni maan ndo, soco yuhu―ña ndihi ni quivi cua coi chi ndo.
41014008	Cha savaha ña yoso cuu chi ña, vati cha choso ña nduta vixin chahan can cuñu yu iti nuun, vati cha cua cuchi yu.
41014009	Cati ndicha yu chihin ndo ti ndihi nu cua queta tuhun vaha niniin cahnu nu ñuhun ñuñivi ya cua cuhva tahan ñivi cuenda yoso cuhva ni savaha ña. Tacan ni cua cuñuhun ini ñivi chi ña ―cati ra Jesuu.
41014010	Tacan cuu, ta quee ra Juda Iscariote, ta cuahan ra. Iin ra uchi uvi cha sacuaha chi ra Jesuu cuu tahan ra. Cuahan ra nuun ra sutu chahnu, vati cuni ra xico tuhun ra chi ra Jesuu.
41014011	Chini ra sutu chahnu ta ra tuhun can, ta sii xaan cuni ra ta ra, ta cati ra ti cua tiahvi ra chi ra. Tacan, ta nanducu ra Juda cuhva yoso cua cuu xico tuhun ra chi ra Jesuu.
41014012	Quivi quechaha vico paan ña ndaa can cuu chi, ta quivi can chahni tahan ñi chi ri mbee, vati samani ñi chi ri chi ra Ndioo cuenda vico can. Tacan cuu, ta nducu tuhun ra sacuaha chi ra Jesuu ti: ―¿Yoso cuni cun cha cua tiso vaha ndi, ta cua sacahnu yo vico ya? ―cati ra ta ra.
41014013	Tacan, ta tava tiñu ra Jesuu chi uvi ra sacuaha chi ra. Cati ra chi ra ta ra ti: ―Cuahan ndo tichi ñuun, ta cua satahan ndo chi iin rai ndiso quii nduta. Cua cundicu ndo chi ra,
41014014	ta cua cati ndo chi ra xuu vehe nu cua quihvi ra ti nducu tuhun ra maestru ti ndaa iyo vehe nu cua sacahnu ra vico chi ra sacuaha chihin ra, cua cati ndo,
41014015	ta cua sanahan ra iin vehe toto, ta cha iyo vaha chi. Ican cua tiso vaha ndo nu cua cachi yo ―cati ra.
41014016	Tacan cuu, ta quee ra ta ra cuahan ra. Quihvi ra ta ra tichi ñuun, ta ni tahan ra cuhva cati ra Jesuu chi ra, ta tiso vaha ra nu cua sacahnu ra ta ra vico can.
41014017	Tacan cuu, ta cheni quivi can cuahan ra Jesuu chi ndihi uchi uvi ra sacuaha chi ra.
41014018	Ndecu ra ta ra yu mesa can, ta chachi ra ta ra, ta quechaha cati ra Jesuu chi ra ta ra ti: ―Cati ndicha yu chihin ndo ti iin ndo cha chachi icaa ndo chi ihya cua xico tuhun chihin yu, ―cati ra.
41014019	Quechaha ndundahvi cuni ra ta ra, ta quechaha cati ta iin ta iin ra chi ra ti: ―Ñavi yuhu cui ―cati ra ta ra. Ta ni cuhva cati inca ra chi ra ti: ―Ñavi yuhu cui ―cati ra.
41014020	Ta cati ndico ra chi ra ta ra ti: ―Iin ndo cuu ndo, vati iin ra uchi uvi ra sacuaha chihin yu cuu ra, ta tihi tahan ra ndaha ra chihin yu tichi coho icaa ni,
41014021	vati cua tahan ndicha ra cuu sehe ñivi cuhva cati tutu Ndioo cuenda ra, soco tundoho cua ndehe ra xico tuhun chi ra cuu sehe ñivi can. Vaha xaan ca tu ña cacu cuii ni racan ―cati ra Jesuu.
41014022	Ni vii chachi ra ta ra, ta quihin ra Jesuu iin paan, ta chaha ra iin tiahvi ndioo chi ra Ndioo, ta chahnda cuati ra chi chi, ta chaha ra chi chi chi ra ta ra, ta quechaha cati ra ti: ―Cua quihin ndo paan ya. Chehe cuu sava ni ta cua iquin cuñu yu ―cati ra.
41014023	Tacan cuu, ta quihin tahan ra Jesuu iin copa can, ta chaha ndico tucu ra iin tiahvi ndioo, ta chaha ra chi chihin ra ta ra, ta ndihi ra ta ra chihi chi,
41014024	ta cati ra chi ra ta ra ti: ―Chehe cuu sava ni ta cua niñi yu, vati cha iyo vaha tuhun chi ra Ndioo cha cua cati yu niñi yu cuenda ndihi ñivi.
41014025	Cati ndicha yu chihin ndo ti ña cua coho que nduta chiti uva ya nda cua nda quivi cua coo dijo coho ndique chi ndo icaa ni nu cua cundaca ñahan ra Ndioo ―cati ra.
41014026	Tacan cuu, ta chita ra ta ra iin yaa, ta quee ra ta ra cuahan ra. Iti yucu Olivu,
41014027	ta quechaha cati ra Jesuu chi ra ta ra ti: ― Chacuaa vitin cua nacoo ihni ndo chi, vati cha cati tutu Ndioo ti cua cuvi ra sacuenda chi ri mbee, ta cua cuita cuati ndihi maan ri mbee can, cati ra Ndioo,
41014028	soco cua natacu ndique, ta cua cuhin iti nuun iyo ndo ñuhun Galilea ―cati ra Jesuu.
41014029	Ta cati ndico ra Pedru chi ra ti: ―Masi cua nacoo ihni ndihi ca ra ta ra chihun, soco yuhu ña cua nacoo yu chihun ―cati ra.
41014030	Ta cati ra Jesuu chi ra ti: ―Cati ndicha yu ti uni hora cua cati cun ti ña nacoto cun chihin yu vitin chacuaa ya, ta sa cua ndahyu ri chitoho uvi yuhu ri ―cati ra chi ra.
41014031	Tacan cuu, ta nihin xaan ca cati ra Pedru ti: ―Tu cua cahni tahan ñi chihin yu, ña cua cati yu cha ña nacote chihun ―cati ra. Ta ta ni cuhva cati ndihi ca ra ta ra.
41014032	Ta cuahan ra ta ra nu cuu chi Getsemanii, ta cati ra Jesuu chi ra sacuaha chi ra ti:―Ihya cua cunda nuun ndo, vati cua cahan xihne chi ra Ndioo ―cati ra.
41014033	Tacan, ta quihin ra chi ra Pedru chi ra Jacobo chi ra Juaan, ta cuahan ra. Tacan, ta quechaha ndundahvi cuni ra Jesuu, ta cuihya cuni anima ra,
41014034	ta quechaha cati ra chi ra ta ra ti: ―Cuihya xaan cuni anime. Chacan cuu cha cuni yu cuvi yu. Cuatu nuun ndo ihya, ta ña cua cusu ndo ―cati ra.
41014035	Tacan cuu, ta cuahan ra Jesuu suhva ca iti nuun, ta chahnu chiti ra nu ñuhun, ta quechaha cahan ra chi ra Ndioo, vati tu cha na ña cua yaha ni ra tundoho can, tu cua cuu.
41014036	Cati ra ti:―Tata, cua cuu savahun ndihi cha cuni cun. Tacan na cua sanaun tiñu ya, soco ña cua savahun cuhva cuni yu. Cua savahun cuhva cuni maun ―cati ra Jesuu chi sutu ra.
41014037	Tacan cuu, ta cuahan ndico ra, ta ndehe ra ti cha quixi ra ta ra, ta cati ra chi ra Pedru ti: ―Quixi cun, Simoon. Ña ni cuu coo ndito cun ni iin hora chihin yu.
41014038	Na cua coo ndito ndo, ta cua cahan ndo chi ra Ndioo. Chacan cuu cha ña cua savaha ndo cha ndavaha ni. Cuni ndo coo ndito ndo chi anima ndo, soco ña cundee ini ndo ―cati ra.
41014039	Tacan, ta quee ndico tucu ra Jesuu. Cuahan ra inca chaha, ta iin ni cuhva cahan ndico tucu ra chi ra Ndioo.
41014040	Inca chaha queta ndico ra Jesuu nu iyo ra ta ra, ta ndehe ra ti cha quixi ndico tucu ra ta ra, vati chitatun xaan ra ta ra, ta ña cundee nuun ra ta ra. Tacan, ta ña chito ra ta ra ñaan cua cati ndico ra ta ra chi ra Jesuu,
41014041	ta inca chaha queta ndico tucu ra Jesuu cha cuu uni chaha, ta cati ra chi ra ta ra ti:―Cusu nuun ndo suhva ca hora, ta na cua quee tatun ndo. Cha iyo vaha vitin. Cha queta hora. Vitin cha cua tiin ra ndavaha ni chi ra cuu sehe ñivi.
41014042	Ndoyo ndo, ta na coho. Cha vachi ra cua xico tuhun chihin yu ―cati ra Jesuu.
41014043	Ni vii cahan ra Jesuu, ta queta ra Juda. Iin ra sacuaha chi ra Jesuu cuu ra. Tuvi xaan ñivi vachi tahan chi ra Juda can, ta naan ñi machete. Naan ñi garote. Naan ñi. Ra sutu chahnu chi ra sacuaha ley chahnu chi ra chanihin cuu ra ni tava tiñu chi ñican.
41014044	Ni chaha ra Juda can iin cuhva chi ra ta ra, vati cati ra chi ñi ti: ―Ra cua taa yuhi el tono esta mal. Racan cua tiin ndo, ta cua cuhni vaha ndo chi ra, ta cua cundaca ndo chi ra ―cati ra.
41014045	Tacan cuu, ta quii xaan queta ra Juda, ta tuhva ra nu inda ra Jesuu, ta quechaha cati ra chi ra ti:―Maestru ―cati ra. Tacan, ta ni taa yuhu ra Juda chi ra Jesuu,
41014046	ta ca tiin ñi chi ra.
41014047	Ta iin ra inda ican, quii xaan xita ra machete ra, ta cani ra chi ra cuu musu ra sutu chahnu, ta laxin cuii ni chahnda ra soho ra musu can.
41014048	Tacan, ta quechaha cati ra Jesuu chi ñivi can ti: ―Vachi ndo, ta naan ndo machete. Naan ndo garote. Naan ndo, ta cua tiin ndo chihin yu cuhva tiin ndo chi rai cuni cahni suhu.
41014049	Ndihi ni quivi chacoi chi ndo veñuhun, ta sacuahi chi ndo, ta ña ni tiin ndo chihin yu, soco tehen ni ndacu ndo vitin cuhva cati tutu Ndioo ―cati ra.
41014050	Tacan cuu, ta ndihi ra sacuaha chi ra nacoo ihni ra ta ra chi ra, ta ca chinu ra ta ra.
41014051	Tacan cuu, ta iyo tahan iin rai tivaa, ta ndicu ra chi ra Jesuu. Isucu ra iin sunduhu ni. Ñahni cha nami ra, ta tiin ñivi can chi ra.
41014052	Tacan, ta saña ihni ra sunduhu can, ta quechaha chinu ra cuhva cuiti ndaha ni ra.
41014053	Tacan cuu, ta chandaca cuenda ñivi can chi ra Jesuu nu iyo ra sutu chahnu, ta ni nducuiti tahan ndihi ca ra sutu chahnu chi ra chanihin chi ra sacuaha ley chahnu can.
41014054	Chica vihi ni ndicu tahan ra Pedru chi ra Jesuu. Ndicu ra chi ra nda cua nda ni queta ra nu tihyo ra sutu chahnu can, ta chacunda tahan ra Pedru chi musu ra, ta tuni tahan ra ñuhun.
41014055	Tacan, ta ndihi ra sutu chahnu chi ndihi ra cumi tiñu judiio can nanducu ra ta ra iin testigu cha cua tiso cuati chi ra Jesuu, vati cuni ra ta ra cahni ra chi ra Jesuu, soco ña ni nanihin ra ta ra chi iin ñivi cua cuu testigu can.
41014056	Tuvi xaan ñivi cuni sandahyu ñahan, ta cua tiso cuati ñi ra, soco ña nduinuun tuhun cahan ñi.
41014057	Tacan cuu, ta ni chacuinda uvi uni ra ta ra, ta quechaha sandahyu ñahan ra ta ra yoso cuhva ni savaha ra Jesuu, ta cati racan ta ra ti:
41014058	―Chini ndi tono mal ti cha cahan ra Jesuu ya vati cua cani ra veñuhun inda ihya, cha ni sandaa ñivi chihin chi chi ndaha ñi, soco tichi uni quivi cua caqui ndaa ndico ra inca cha chaa, ta ña cua sandaa ra chi chi chi ndaha ra, cati ra ―cati ra ta ra.
41014059	Ta ni cuhva ña nduinuun cha cahan ra ta ra.
41014060	Tacan cuu, ta ni chacuinda maan ra sutu chahnu can mahñu nu ndaa ra cumi tiñu can ta ra, ta quechaha nducu tuhun ra chi ra Jesuu ti:―¿Atu ña cua cahan cun, vati cha ni tiso rahya ta ra cuati cun? ―cati ra.
41014061	Ta taxin taxin inda ra Jesuu. Ña cahan ra, ta nducu tuhun ndico tucu ra sutu chahnu can chi ra ti: ―¿Atu yoho cuu ra Cristo? ¿Atu sehe ra ii ndicha cuu cun? ―cati ra.
41014062	Ta cati ndico ra Jesuu ti: ―Yuhu cui, ta cua ndehe ndo ti ndaa ra cuu sehe ñivi chiyo ndaha cuaha ra iyo xaan tundee ini. Cua ndehe tahan ndo ti cua quichi ndico ra cuu sehe ñivi can tichi vico iti siqui andivi ―cati ra.
41014063	Tacan cuu, ta ni ndata ra sutu chahnu can sahma ndichin suvi ni maan ra, [vati xaan xaan cuni ra,] ta quechaha cati ndico tucu ra ti:―Ña chini ñuhun ca yo testigu.
41014064	Cha ni chini ndo ndavaha ni cha cahan ra chi ra Ndioo. ¿Ña cua cati ndo vitin? ―cati ra sutu chahnu can. Tacan cuu, ta quechaha cati ndihi ra ta ra ti na cua cuvi ra Jesuu, vati cha iyo cuati ra.
41014065	Tacan cuu, ta quechaha tivi sivi uvi uni ra ta ra chi ra Jesuu, ta chasi ra ta ra iin sahma nuun ra, ta quechaha cani ra ta ra chi ra chi ndaha ra, ta cati ra ta ra chi ra ti: ―Cati yoo cani chihun ―cati ra ta ra. Tacan cuu, ta quihin ra musu can chi ra Jesuu, ta quechaha cani ra ta ra chi ra.
41014066	Ni vii iyo ra Pedru iti ninu nu tihyo ra sutu chahnu, ta queta iin ñahan cuu musu ra sutu chahnu can.
41014067	Ndehe ña ti ndaa tahan ra Pedru. Tuni ra ñuhun, ta ndehe ña nuun ra, ta quechaha cati ña chi ra ti: ―Chica cuu tahun chi ra ta ra ―cati ña.
41014068	Tacan cuu, ta quechaha sandahyu ñahan ra Pedru, ta cati ra chi ña ti: ―Ña chite ñaan cha cuu cha cahun ―cati ra. Tacan cuu, ta cha cua quee ra Pedru iti yu vehe, ta ndahyu ri chitoho iin yuhu ri.
41014069	Tacan, ta ndehe ndico tucu ña chi ra Pedru, ta cati ña chi ñivi tecu ican ti: ―Iin ra chica cuu chi ra Jesuu cuu rahya ―cati ña.
41014070	Tacan, ta cati ndico ra Pedru ti ña ndicha, ta yaha inca hora luhu, ta quechaha cati ndico tucu ñivi inda ican chi ra ti: ―Ndicha ti cha chica cuu tahun chi ra, vati iti ñuhun Galilea quichi cun. Cuhva cahan ñican cahan tahun ―cati ñi.
41014071	Tacan cuu, ta quechaha cahan ra Pedru can ndavaha ni chi ñi, ta cati ndicha ra ti: ―Ña nacote yoo rai cuu ra cahan ndo tuhun ―cati ra.
41014072	Tacan cuu, ta quii xaan ni ndahyu ndico tucu ri chitoho can cha cuu uvi yuhu ri, ta chacuhun ini ra Pedru vati ni cati ra Jesuu chi ra ti uni chaha cua cati ra ti ña nacoto ra chihin ra, ta cua ndahyu ri chitoho uvi yuhu ri, cati ra Jesuu chi ra nu quichi quivi can. Tacan cuu, ta quechaha chacu xaan ra Pedru can.
41015001	Ni nahan xaan cha tuvi inca quivi, ta nducuiti ra sutu chahnu chi ra chanihin chi ra sacuaha ley chahnu chi ndihi ra cumi tiñu ñivi judiio can, ta nihin ra ta ra cuhva cha cua savaha ra ta ra. Ni chuhni ra ta ra chi ra Jesuu, ta chandaca cuenda ra ta ra chi ra iti nuun ra Pilato, ta chaha cuenda ra ta ra chi ra chi ra Pilato can,
41015002	ta quechaha nducu tuhun ra Pilato chi ra Jesuu ti: ―¿Atu maun cuu ra ndaca ñahan chi ñivi Judiio? ―cati ra. Ta cati ndico ra Jesuu chi ra ti: ―Cha cati maun ―cati ra.
41015003	Tacan, ta tiso xaan ra sutu chahnu cuati ra Jesuu,
41015004	soco nducu tuhun ndico tucu ra Pilato chi ra Jesuu ti: ―¿Atu ñahni cha cua cahan cun? Chini cun, vati cuaha xaan cuati cun tiso ra ta ra ―cati ra Pilato can.
41015005	Tacan cuu, ta ña cahan ra Jesuu. Chacan cuu cha iyo xaan quechaha cuni ra Pilato can.
41015006	Vico can cua saña ra Pilato chi iin ra indi vecaa cuhva iyo costumbre ra, ta cua cati ñivi can ndaa ra cuu ra cua saña ra.
41015007	Indi iin ra nani Barabaa vecaa can, nu indi ndihi ca ra indi vecaa can, vati cha chahni ra chi ñivi quivi cha ni cani tahan ra ta ra chi ra cumi tiñu can.
41015008	Nducuiti ñivi can. Tuvi ñivi cuu ñi, ta quechaha cati ñi ti na cua savaha ra Pilato cuhva iyo costumbre ra.
41015009	Tacan cuu, ta quechaha nducu tuhun ra Pilato chi ñivi can ti: ―¿Atu cuni ndo cha cua sañe chi ra ndaca ñahan chi ndo? ―cati ra.
41015010	Tacan cati ra Pilato, vati chito ra ti cha quichi ndaca ra sutu chahnu chi ra Jesuu chi ra, vati tahñu cuni ra ta ra ndehe ra chi ra Jesuu.
41015011	Tacan, ta sandusaca ra sutu chahnu chi ñivi can. Tacan cua cati ñi ti na cua saña ra chi ra Barabaa can.
41015012	Inca chaha nducu tuhun ndico tucu ra Pilato chi ñivi can ti: ―¿Ñaan cha cuu cha cua savahi chi ra Jesuu, ta maan ndo cati ti ra ndaca ñahan chi ndo cuu ra? ―cati ra.
41015013	Tacan cuu, ta quechaha cana chaa xaan ñi, ta cati ñi ti: ―Cua cahni cun chi ra nu cruu ―cati ñi.
41015014	Ta nducu tuhun ra Pilato chi ñi ti: ―¿Ñaan cha cuu ndavaha ni cha ni savaha ra Jesuu ya? ―cati ra. Tacan, ta nihin ca quechaha cana chaa ñi, ta cati ndico tucu ñi ti: ―Taa chi ra nu cruu ―cati ñi.
41015015	Tacan cuu, ta saña ra Pilato chi ra Barabaa can, vati cuni ra cha cua cusii ini ñivi can. Tacan, ta cati ra ti cua quihin cuenda ra sandadu ta ra chi ra Jesuu, ta cua cani ra ta ra chi ra, ta cua taa ra ta ra chi ra nu cruu.
41015016	Tacan cuu, ta chandaca ra sandadu can chi ra Jesuu tichi vetiñu nu iyo tihyo nu nuna, ta cana ra ta ra ndihi tahan ra na nducuiti ra ta ra tican. Vehe can cuu vehe tiñu ra cumitiñu cahnu.
41015017	Tacan, ta sacundichin ra sandadu can ta ra sahma yuhva tixinda [cha cuu sahma rey] chi ra Jesuu, ta cuicu ra ta ra iin corona iñu, ta tiso ra ta ra chi chi xini ra Jesuu.
41015018	Tacan, ta quechaha sacahnu ra ta ra chi ra Jesuu, ta cati ra ta ra ti: ―Na cumi chi maun, yoho ra ndaca ñahan chi ñivi Judiio ―cati ra ta ra [cha sacateni ra ta ra chi ra].
41015019	Cani ra ta ra xini ra chi tuyoo, ta tivi sivi ra ta ra chi ra, ta chacuiñi chiti ra ta ra iti nuun ra, ta sacahnu vata ra chi ra.
41015020	Cha ndihi sacateni ra ta ra chi ra, ta tava ndico ra ta ra sahma tixinda can, ta sacundichin ndico ra sandadu can ta ra sahma maan ra. Tacan cuu, ta tava ra ta ra chi ra tichi vetiñu can, ta chandaca ra ta ra chi ra iti, vati cua taa ra ta ra chi ra nu cruu.
41015021	Iti chiqui vachi iin ra nani Simoon. Ra ñuun Cirene cuu ra, ta sanini ra sandadu ta ra chi ra, vati cua cuiso ra cruu nu cua cuita caa ra Jesuu. Ra Simoon can cuu sutu ra Lejandru chi ra Rufo.
41015022	Tacan cuu, ta chandaca ra ta ra chi ra Jesuu iti nu cuu chi Goolgota. Nu cuecu iquin xini ndii cuu tuhun Goolgota can.
41015023	Tacan, ta chaha ra ta ra nduta chiti uva na cua coho ra Jesuu. Cha sacanuun chi chi iin cha iya, soco ña chihi ra Jesuu chi chi.
41015024	Tacan, ta ni taa ra ta ra chi ra Jesuu nu cruu can, ta siqui ra sandadu ta ra yuu cuati, vati cuni ra ndehe ra ndaa ra cuu ra cua sacanaa sahma ra Jesuu. Tacan ni natahvi ra ta ra sahma ra.
41015025	Caa iin cha ni nahan cuu chi, ta taa ra ta ra chi ra nu cruu.
41015026	Taa ra ta ra tuhun cha cuu cuati ra nu vitu, ta cati chi ti: “Rahya cuu ra ndaca ñahan chi ñivi Judiio.”
41015027	Tacan cuu, ta taa tahan ra sandadu ta ra chi uvi ra ñasuhu nu cruu. Icaa ni taa ra ta ra chi ra ta ra nu ndita caa ra Jesuu. Iin ra chata caa ra nu cruu chiyo ndaha cuaha ra Jesuu, ta inca ra chata caa ra nu cruu chiyo ndaha satin ra.
41015028	Chacan cuu cha ni queta tuhun cuhva cati tutu Ndioo, vati cati chi ti saxini ñivi ti rai iyo cuati cuu tahan ra.
41015029	Yaha ñivi nuun ndita caa ra Jesuu, ta cahan ñi ndavaha ni chi ra. Sico xini ñi, [vati ña vaha cuni ñi,] ta cati ñi chi ra ti: ―Joi. Maun cuu ra cua cani veñuhun, ta cua sandaa ndico cun chi inca chi tichi uni quivi.
41015030	Na cua sacacu cun suvi ni chi maun, ta nuun nu cruu can ―cati ñi.
41015031	Ta ni cuhva cahan cateni ra sutu chahnu chi ra sacuaha ley chahnu, vati cati ra ta ra chi tahan ra ti: ―Cati ra ti sacacu ra chi ñivi, soco ña cuu sacacu ra suvi ni chi maan ra.
41015032	Na cua nuun ra nu cruu can vitin, vati ra Cristo cuu ra. Ra ndaca ñahan chi ñivi Judiio cuu ra. Na cua nuun ra. Chacan cuu cha cua ndehe ndi, ta cua cuinu ini ndi chihin ra ―cati ra ta ra cuenda ra Jesuu. Tacan cuu, ta sacateni tahan ra ñasuhu ndaa tahan nu cruu can chi ra.
41015033	Caa uchi uvi cha hora ihni cuu chi, ta quechaha ndunaa niniininin cahnu ñuhun can, naan xaan cuu nda cua nda queta caa uni cha cheni.
41015034	Suvi ni hora can nihin xaan quechaha cana chaa ra Jesuu, ta cati ra ti: ―Eloi, Eloi, ¿lama sabactani? ―cati ra. Tuhun cahan maan ñi cahan ra, ta cati ra ti: “Tata, ¿ñacu nacoo ihni cun chihin yu, ta tata?” tono cati ra.
41015035	Ni inda uvi uni ñivi ican, ta chini ñi cha cahan ra Jesuu, ta cati ñi ti: ―¡Jihna! Cha cana ra chi ra Eliia ―cati ñi.
41015036	Tacan cuu, ta chinu iin rai, ta sacutu ra iin yahma chi nduta iya, ta taa ra chi chi iin nu tuyoo, ta sayaha ra chi chi, vati na cua coho ra Jesuu chi chi, ta cati inca ra ti: ―Saña chi ra. Na cua ndehe yo a cua quichi ra Eliia, ta cua sanuun ra chi ra ―cati ra.
41015037	Tacan cuu, ta cana chaa ndico tucu ra Jesuu, ta chihi cuii ra.
41015038	Tacan, ta ndata sava sahma ndita caa tichi veñuhun. Uvi cuhva ndata sava chi nda xini ta nda chaha.
41015039	Iti nuun ra Jesuu inda iin ra ndaca ñahan chi ra sandadu. Ndehe racan ti cha ni chihi cuii ra Jesuu, ta quechaha cati ra ti: ―Ndicha ti sehe Ndioo cuu rahya ―cati ra.
41015040	Iyo tahan ñi ñahan ican, ta cani vihi inda ñi ndehe ñi chi ra Jesuu. Iyo ña Mariia Magdalena chi ña Mariia sihi ra Jacobo luhu chi ra Cusee, ta iyo tahan ña Salomee.
41015041	Quivi ni chacoo ra Jesuu ñuhun Galilea chahan ñican ta ñi chi ra, ta tindee ñi chi ra, ta iyo tahan tuvi ñi ñahan can cha quichi chi ra iti ñuun Jerusaleen, inda tahan ñi ican.
41015042	Cha cua ini cuu chi quivi tiso vaha ñivi can, vati cha cua quihvi quivi saabadu [quivi ndaa tatun ñivi],
41015043	ta ni queta iin rai. Cusee nani ra, ta quichi ra iti ñuun Arimatea. Iin ra cumi tiñu Judiio cuu ra, ta nda yahvi xaan ra chi ñivi can. Ndatu vaha tahan ra quivi cua quechaha cundaca ñahan ra Ndioo. Ña yuhvi ra, ta cuahan ra nu ndaa ra Pilato can, ta chica ra iquin cuñu ra Jesuu.
41015044	Tacan cuu, ta iyo xaan cuni ra Pilato, vati cha ni chihi cuii ra Jesuu. Cana ra chi ra ndaca ñahan chi ra sandadu can, ta nducu tuhun ra chi ra ti: ―¿Atu cha ni chihi cuii ra Jesuu? ―cati ra.
41015045	Tacan cuu, ta chaha ra sandadu can cuenda ti cha ni chihi ra, ta chaha ra Pilato cha cua cu quihin ra Cusee iqui cuñu ra ndii can.
41015046	Sata ra Cusee can iin sunduhu yaxin yaxin, ta sanuun ra chi ra Jesuu nu cruu can, ta tisucu nuun ra sahma can chi iqui cuñu ra, ta tihi ra chi ra tichi iin yavi yuu nu ni tiso vaha ñivi, ta sico tuvi ra iin yuu cha cundasi yuhu yavi can,
41015047	ta ni ndehe ña Mariia Magdalena chi ña Mariia sihi ra Cusee nu ni tihi ra iqui cuñu ra Jesuu.
41016001	Tacan cuu, ta cha yaha quivi saabadu can ta sata ña Mariia Magdalena chi ña Salomee chi ña Mariia sihi Jacobo iin cha chahan xico vixin, vati cua cuhun ñi, ta cua cuhu ñi chi chi iquin cuñu ra Jesuu.
41016002	Ni vii nahan xaan quivi domingu [quivi quihvi vita], ta cuahan ñi ta ñi nu ni cuchi ra Jesuu, sa quee nicandi.
41016003	Tacan, ta nducu tuhun ñi chi tahan ñi ti: ―¿Yoo cua sico tuvi yuu ndasi yuhu yavi can? ―cati ñi ta ñi.
41016004	Tacan cuu, ta ni cani vachi ñi, ta ndehe ñi ti cha ni chico tuvi maan yuu can, ta cahnu xaan chi.
41016005	Quihvi ñi tichi yavi can, ta ndehe ñi ti cha ndaa iin ra tivaa chiyo ndaha cuaha ñi. Ndichin ra iin sahma cuichin cuichin, ta iyo xaan quechaha cuni ñi.
41016006	Tacan, ta quechaha cati ra chi ñi ti: ―Ña cuyuhvi ndo. Chi ra Jesuu ra ñuun Nazaret nanducu ndo, ra ni chihi nu cruu, soco cha ni natacu ndico ra. Yoni ca ra iyo ihya. Na ndehe ndo nu ni chacava ra.
41016007	Vitin cuahan ndo, ta cua sacoto ndo chi ra Pedru chi ndihi ca ra sacuaha chi ra. Cua cati ndo ti cha cuahan ra iti ñuhun Galilea. Iti nuun ndo cha cuahan ra, ta ican cua ndehe ndo chi ra cuhva ni cati ra chihin ndo ―cati ra tivaa can.
41016008	Tacan cuu, ta quee ndico ñi tichi yavi yuu can. Chinu ñi cuahan ñi, vati iyo xaan cuni ñi, ta nihin xaan quechaha naquisi chi chi ñi. Ñahni cha cahan ñi ni chi iin ñivi, vati yuhvi xaan ñi.
41016009	Ni vii nahan quivi domingu can [quivi quihvi vita], ta natacu ndico ra Jesuu. Ndehe xihna ña Mariia Magdalena chi ra. Ñahya cuu ña cha ni tava ra ucha tati cuihna anima nu quichi quivi.
41016010	Cuahan ña, ta chaha ña cuenda chi amigu ra Jesuu, vati chacu xaan ñi, ta cuihya xaan cuni anima ñi.
41016011	Chaha ña cuenda ti cha ni natacu ndico ra Jesuu, ta cha ndehe ña chi ra, soco ña chinu ini ñi cha cahan ña.
41016012	Tacan cuu, ta inca hora chica cuu uvi amigu ra Jesuu. Cuahan ra ta ra iti chiqui, ta ndehe ra ta ra chi ra, soco tucu cuhva caa ra ndehe ra ta ra.
41016013	Cuahan ndico ra ta ra, ta chaha ra ta ra cuenda chi ndihi ca ñi, soco ña ni chinu ini ñi cha cahan ra ta ra.
41016014	Yaha inca suhva ca hora, ta ni chacuindecu ndihi uchi iin ra ta ra yu mesa, ta sa ndehe tahan ra ta ra chi ra Jesuu. Ni nduxaan ra Jesuu chi ra ta ra, vati ña chinu ini ra ta ra, ta ña cuni ra ta ra cuinu ini ra, vati ña chinu ini ra ta ra cha cahan ñi ndehe ti cha ni natacu ndico ra.
41016015	Tacan cuu, ta quechaha cati ra Jesuu chi ra ta ra ti: ―Cua cuhun ndo niniinin cahnu nu ñuhun ñuñivi ya, ta cua cati tuhun ndo tuhun vaha chi ndihi ñivi.
41016016	Tu cua cuinu ini ñivi chihin yu, ta cua cuanduta ñi, cua nduvaha anima ñi, soco tu ña cua cuinu ini ñi chihin yu, cua cutuni ñi, [vati ña cua naan cuati ñi].
41016017	Ndihi cuhva ya cua savaha ñivi chinu ini chihin yu. Cua tava ñi tati cuihna cuenda yu. Cua cahan ñi inca tuhun cha ña tuhva ñi cahan.
41016018	Cua tiin ñi chi ri coo. Es TATu cua coho ñi iin cha xaan cha cua cahni chi ñi, ñahni cha cua tahan ñi. Cua tiso ñi ndaha ñi chi ñivi cuhvi, ta cua nduvaha ñivi can ―cati ra Jesuu chi ra ta ra.
41016019	Nu ni ndihi cahan ra chahnu Jesuu chi ra tatun ra, ta ndaa ra iti siqui andivi, ta ni chacunda ra iti chiyo ndaha cuaha ra Ndioo, [vati tacan chaha ra Ndioo ndatu chi ra].
41016020	Tacan cuu, ta quee ra ta ra cuahan ra, ta cati tuhun ra ta ra ndihi ñuun can. Tindee ra chahnu chi ra ta ra, ta ndehe ñivi ti vaha xaan tuhun cahan ra ta ra, ta cahnu xaan cuhva ndacu ra ta ra nu cati tuhun ra ta ra. Tacan ni cuu chi.
42001001	Ra chahnu Teoofilo, tuvi ñivi cuu ñi cha ni nducu ñi cuhva taa ñi tuhun ñaan cha cuu cha ni chacoo nu ni quichi quivi.
42001002	Cha ni taa ñi cuhva cati ñivi ni ndehe xihna cuii, ta cha taa ñi cuhva cati ra ni cati tuhun tuhun Ndioo nda ni xihna ca. Tacan ni quihin cuenda ndi cha ni taa ñi.
42001003	Chacan cuu cha saxini tahin ti cua tai tutu chihun. Cuhva cha ni chacoo chi cua tai chihun, vati nda ni xihna cuii cha ni nanducu xain cuhva yoso cuhva ni chacoo tuhun, ta vii vii ni cha ni nanduqui chi.
42001004	Chacan cuu cha cua coto cun ti cha ndicha ndicha cuu tuhun cati tuhun ndi chihun.
42001005	Nu quichi quivi ya ni chacoo ra Herode. Rey ndaca ñahan ñuhun Judea cuu ra, ta suvi ni quivi can ni chacoo iin ra sutu nani Zacariia. Cuenda ra Abiia chahnu satiñu ra veñuhun. Elisabet nani ñasihi ra, ta ñivi ra Aaroon chahnu cuu ña.
42001006	Vaha xaan ndacu nduvi tahan ñi cuenda ra Ndioo, vati sacuinu vaha ñi ndihi cha ni cati tuhun ra Ndioo, ta ñahni cha cumani ñi.
42001007	Tacan ni chacoo ñi, soco ñahni sehe ñi iyo ñi, vati ña cuu coo sehe ña Elisabet can, ta quivi can cha chahnu xaan ñi. Nduvi tahan ñi chahnu xaan.
42001008	Tacan cuu, ta quivi can quihvi ra sutu cha iyo cuenda ra Abiia iti nuun ra Ndioo, vati quivi satiñu ra ta ra veñuhun cuu chi.
42001009	Cuhva iyo costumbre ra ta ra nihin ra Zacariia tiñu, ta quihvi ra veñuhun, vati iyo cha cua samani ra chi ra Ndioo, ta cua cahmi ra cutu.
42001010	Hora can nducuiti ñivi iti chata. Tuvi ñivi cuu ñi nducuiti, ta cahan ñi chi ra Ndioo.
42001011	Tacan cuu, ta ndehe ra Zacariia ti indi iin ra tatun Ndioo. Chiyo ndaha cuaha nu cayu cutu can inda ra.
42001012	Ndehe ra Zacariia chi ra, ta quechaha saxini xaan ra, ta yuhvi xaan yuhvi xaan cuni ra.
42001013	Tacan cuu, ta quechaha cati ra tatun Ndioo can chi ra ti: ―Yoho Zacariia, ña cua cuyuhvi cun. Cha ni chini soho ra Ndioo cuhva ni cati cun chi ra. Cua coo iin sehun chi ñasihun, ta Juaan cua cunani ra.
42001014	Cua cusii ini xaan ndo chi ra cua savaha ra, ta tuvi xaan ñivi cua cusii ini ñi nu cua cacu ra.
42001015	Cua cuu ra iin rai cahnu iti nuun ra chahnu Ndioo. Ña cua coho ra nduta chiti uva, ta ni ña cua coho ra ni iin nduta xaan. Nda ni quivi cua cacu ra, ta cha iyo ra Tati Ndioo chi ra.
42001016	Cua cati tuhun ra chi ñivi Israeel, ta cua saña ihni ñi cuati ndacu ñi. Tuvi ñi cua saña ihni ñi cuati ñi, ta cua sacahnu ñi chi ra chahnu Ndioo cua savaha ra.
42001017	Cua yaha ra iti nuun ra chahnu, ta cuhva ni chacoo Eliia cua coo ra, vati cua coo tundee ini chi ra. Cua savaha ra cha cua cuni mani ra rai chi sehe ra, ta cua savaha ra cha cua saña ñivi ndavaha ni ndacu ñi, ta cua savaha ñi cha vaha. Tacan ni cua savaha ra, ta cua saxini vaha ñi cuenda ra chahnu ―cati ra tatun Ndioo chi ra Zacariia.
42001018	Tacan cuu, ta cati ndico ra Zacariia chi ra ti:―¿Yoso cuhva cua cote ti cha ndicha cati cun? Cha chahnu xain, ta cha chahnu tahan ñasihi yu ―cati ra.
42001019	Ta cati ndico ra tatun Ndioo can ti: ―Yuhu cuu ra Gabriel. Iti nuun ra Ndioo iye, ta tava tiñu ra chihin yu, vati cua cati tuhun yu tuhun vaha ya chihun.
42001020	Cua nduñihun. Ña cua cuu ca cahun nda cua nda quivi cua cacu sehun, vati ña chinu ini cun tuhun cati tuhin chihun, soco nu cuahan quivi cua coo chi cuhva cati yu ―cati ra.
42001021	Tacan cuu, ta ni vii ndatu ñivi cha cua quee ra Zacariia, ta iyo xaan cuni ñi, vati cha ndunahan xaan ra tichi veñuhun.
42001022	Tacan cuu, ta quee ra, soco ña cuu cahan ra chi ñi. Chacan cuu cha chito ñi ti nducahan ra Ndioo chi ra tichi veñuhun. Ndicha cuii xini ni ra sico ra iti nuun ñi, soco ña cuu cahan ra.
42001023	Quivi can ndoo nuna nuun ra cha satiñu ra veñuhun, ta cuahan ndico ra iti vehe ra.
42001024	Tacan cuu, ta quetuvi ña Elisabet cha ñuhun sehe ña, ta ña quee ca ña tichi vehe. Queta uhun yoo ña quee ña, ta quechaha saxini ña chi anima ña ti
42001025	maan ra chahnu cha ni chaha cha tahin cuhva ya vitin. Tacan ni savaha ra, vati ña cua cahan nahan ca ñivi chi, saxini ña.
42001026	Cha yaha iin iñu yoo, ta tava tiñu tucu ra Ndioo chi ra Gabriel tatun ra. Iti ñuhun Galilea tachi ra chi ra, ta cuahan ra iti ñuun nani Nazaret,
42001027	ta cuahan ra nuun iyo ña nani Mariia. Ñahan yoco cuu ña, ta cha iyo vaha tuhun ti cua tandaha ña. Chi iin ra nani Cusee, ta ñivi ra Ndavii chi ra.
42001028	Tacan cuu, ta quihvi ra tatun Ndioo can nu iyo ña Mariia, ta quechaha cati ra chi ña ti: ―¡Na cumi chi maun! Cahnu xaan tu manini cha ni savaha ra Ndioo chihun. Iyo ra chahnu chihun, ta taqui xaan cha ni savaha ra chihun ―cati ra.
42001029	Tacan cuu, ta cuaha xaan quechaha saxini ña cha cati ra tacan, ta nanducu xini ña ñaan tuhun cuu chacan.
42001030	Tacan cuu, ta cati ra tatun Ndioo can chi ña ti: ―Yoho Mariia, ña cuyuhvi cun, vati cua savaha ra Ndioo tu manini chihun.
42001031	Cua tuvi iin sehe cun tichi cun, ta cua cacu ra, ta Jesuu cua cunani ra.
42001032	Cahnu xaan rai cua cuu ra, ta cua cati ñivi ti sehe ra Ndioo cahnu cuu ra. Cua cuhva ra chahnu Ndioo cha cua cuu ra iin rai cua cundaca ñahan cuhva cha ni cuu ra Ndavii ñivi ra iti tiempu chahnu,
42001033	ta cua cundaca ñahan ra chi ñivi Israeel ndihi ni quivi ndihi ni tiempu, ta ña cua cundihi cha cua cundaca ñahan ra ―cati ra.
42001034	Tacan cuu, ta quechaha nducu tuhun ña Mariia chi ra tatun Ndioo can ti: ―¿Yoso cua cuu chacan, vati ña ta coi chi ra rai? ―cati ña.
42001035	Ta cati ndico ra tatun Ndioo can ti: ―Cua quichi ra Tati Ndioo chihun, ta cua cuhva ra Ndioo cahnu tundee ini chihun. Chacan cuu cha cua cati ñivi ti ii xaan ra, ta sehe Ndioo chi ra.
42001036	Ta ña Elizabet tahun―cha chahnu xaan ña, soco cha tuvi sehe ña tichi ña. Nu ni quichi quivi cati ñivi ti ñahni sehe ña cua coo, soco vitin cha queta iñu yoo cha ñuhun sehe ña.
42001037	Tacan tahan ña, vati cuu savaha ra Ndioo ñaan cha cuni ra ―cati ra.
42001038	Ta cati ndico ña Mariia ti: ―Musu ra chahnu cui. Na cua coo chi chihin yu cuhva cati cun ―cati ña.Tacan cuu, ta quee ra tatun Ndioo can cuahan ra.
42001039	Suvi ni quivi can cuahan ña Mariia iti ñuhun Judea, ta numi xaan cuahan ña. Yucu xaan nu cuahan ña,
42001040	ta queta ña ñuun nu iyo vehe ra Zacariia, ta quihvi ña tichi vehe, ta sacahnu ña chi ña Elisabet.
42001041	Nu ni chini ña Elisabet cha cahan ña Mariia, ta ni tuñu ve tichi ña, ta cha iyo ra Tati Ndioo chi ña.
42001042	Tacan cuu, ta nihin xaan quechaha cana chaa ña, ta cati ña chi ña Mariia ti: ―Iyo xaan tu manini chihun, ta cua coo xaan tu manini chi sehun.
42001043	Ñahni yavi ndai, ta vachi ndehe cun chi, ta sihi ra chahnu cua cuu cun.
42001044	Nu chini yu cha cahun chihin yu, ta tuñu ve tichi yu, vati sii xaan cuni ve.
42001045	Na cua cusii ini cun, vati chinu ini cun ti cua tahun cuhva ni cati ra chahnu chihun ―cati ña.
42001046	Tacan cuu, ta quechaha cati ña Mariia ti: Sacahnu yu chi ra chahnu.
42001047	Cusii ini yu chi ra Ndioo, ta maan ra cuu ra sanduvaha anime.
42001048	Cusii ini yu chi ra, vati cha chito ra ti ñivi ndahvi cuu yu, ta musu ra chihin yu. Vitin ta nda cua nda iti nuun cua cati ndihi ñivi ti iyo tu manini chihin yu.
42001049	Tacan cua cati ñi, vati ra iyo tundee ini―racan cuu ra savaha cha cahnu xaan chihin yu, ta ii xaan iyo ra.
42001050	Ndihi ni quivi ndihi ni tiempu cundahvi ini ra chi ñivi sacahnu chi ra.
42001051	Iyo xaan tundee ini chi ra, ta cha sandoyo ñuhun ra chi ñivi ndurai, vati rai xaan cuni ñi chi anima ñi.
42001052	Cha tava ndaa ra chi ñivi ndaca ñahan, ta sanducahnu ra chi ñivi ndahvi.
42001053	Cha savaha ra cha vaha chi ñivi cumani, ta tava ndaa ra chi ñivi iyo vaha.
42001054	Cha tindee ra chi ñivi Israeel musu ra. Cha ñuhun ini ra chi ñi, ta cundahvi ini ra chi ñi.
42001055	Tacan ni savaha ra cuhva cha ni cati ra chi ñivi yo iti chata. Tacan ni cati ra ti ndihi ni quivi ndihi ni tiempu cua cundahvi ini ra chi ra Abrahaam chi ndihi ñivi cuu ñivi nu cuahan iti nuun ―cati ña Mariia.
42001056	Tacan cuu, ta ndoo nuun ña Mariia chi ña Elisabet. Uni yoo ndoo nuun ña chi ña, ta sa cuanuhun ndico ña vehe ña.
42001057	Nu ni queta quivi cha cua cacu sehe ña Elisabet, ta ni cacu iin ra luhu sehe ña.
42001058	Tacan cuu, ta chito ñivi ña ti cahnu xaan cundahvi ini ra chahnu chi ña. Chito tahan ñivi iyo ñuun ña, ta ndihi ñi ta ñi cusii ini ñi chi ña.
42001059	Tacan cuu, ta yaha una quivi, ta quichi ñi vehe ña, vati cua tahnda ñiin xini xuu ve luhu can [cuhva iyo costumbre ñi], ta cati ñi ti Zacariia cua cunan tahan ve cuhva nani sutu ve.
42001060	Tacan cati ñi, soco cati sihi ve ti: ―Ñavi. Juaan cua cunani ve ―cati ña.
42001061	Ta cati ndico ñi chi ña ti: ―Yoni ñivi ndo nani tacan ―cati ñi.
42001062	Tacan cuu, ta quechaha savaha ñi seña chi sutu ve, ta nducu tuhun ñi chi ra ñaan cuni ra cha cua cunani ve.
42001063	Tacan cuu, ta chica ra iin vitu nu cua taa ra, ta quechaha taa ra ti Juaan nani ve. Tacan ni taa ra nu vitu can, ta iyo xaan cuni ndihi ñi.
42001064	Tacan cuu, ta suvi ni hora can nducahan ndico ra Zacariia, ta sacahnu ra chi ra Ndioo.
42001065	Niyuhvi ndihi ñivi iyo ican, ta ndatuhun ñi chi ndihi ca ñivi cha iyo yucu ñuhun Judea can, ta saxini ñi ñaan cha cuu chacan.
42001066	Chini ndihi ñivi tuhun can, ta saxini ñi chi anima ñi, ta nducu tuhun ñi iin ñi inca ñi ti: ―¿Ñaan cua cuu ra luhu can? Tacan ni nducu tuhun ñi, vati cua tindee ra chahnu chi ra.
42001067	Tacan cuu, ta iyo tahan ra Tati Ndioo chi ra Zacariia sutu ve, ta quechaha cahan ra yoso cuhva cua cuahnu ve iti nuun, ta cati ra ti:
42001068	Cahnu xaan rai cuu ra chahnu Ndioo, vati cha tindee ra chi ñivi Israeel ñivi maan ra, ta cua sacacu ra chi yo.
42001069	Cua sacacu ra chi yo, vati iyo tundee ini chi ra, ta ñivi ra Ndavii musu ra cua sacacu chi yo.
42001070	Tacan ni cati ra, vati nu quichi quivi cati ra ni cahan cuenda ra Ndioo ti
42001071	cua cacu yo nu cuxaan ini ñivi chi yo. Cua cacu yo ndihi nu cani tahan ñivi chi yo.
42001072	Cati ra ti cua cundahvi ini ra Ndioo chi ñivi yo tiempu chahnu, ta ña cua naan ini ra tuhun tiso ra nu quichi quivi.
42001073	Cua cucuhun ini ra tuhun can, vati chaha ra tuhun yuhu chi ra Abrahaam ra cuu ñivi yo tiempu chahnu.
42001074	Cati ra ti cua sacacu ra chi yo nu iyo yo chi ñivi cuxaan ini chi yo, vati cua satiñu yo cuenda maan ra, ta ña cua cuyuhvi yo.
42001075	Chi maan ra cua coo vaha yo. Cua coo ii yo ndihi ni quivi cha iyo yo nu ñuhun ñuñivi.
42001076	Ta yoho sehu, cua cati ñivi ti maun cuu ra cahan cuenda ra Ndioo cahnu, vati cua yaha xihna maun. Cua tiso vahun tiñu nu cua yaha ra chahnu, ta sa cua quichi ra.
42001077	Chacan cuu cha cua sacoto cun chi ñivi ti cua sacacu ra chi ñi nu ndacu ñi ndavaha ni, ta cua naan cuati ndacu ñi.
42001078	Tacan ni cua savaha ra Ndioo chi yo, vati cuni mani ra chihin yo, ta cundahvi ini ra chihin yo. Cua queta quivi cua quichi sacacu ra chihin yo.
42001079	Ta cua sandu ndichin ra nu iyo ñivi un naan, ta cua sacuhun iti ra chi ñi nu cua coo cha taxi chi anima ñi ―cati ra.
42001080	Tacan cuu, ta ni chahnu ra Juaan can, ta chaha ra Ndioo tundee ini chi ra. Mani tichi cuhu ni chacoo ra nda cua nda quivi quechaha cati tuhun ra chi ñivi judiio can.
42002001	Tacan cuu, ta quivi can cati tuhun ra cumi tiñu cahnu nani Augusto ti cua yaha ndihi ñivi nu ra cumi tiñu, ta cua cuhva ñi sivi ñi.
42002002	Cha xihna cuii cha cua taa ñi sivi ñi nu ra cumi tiñu cuu chacan, ta ndaca ñahan ra Cirenio ñuhun Siria.
42002003	Ndihi ñivi cuahan ñi ñuun ñi ti cua cuhva ñi sivi ñi chi ra cumi tiñu can.
42002004	Chacan cuu cha quee ra Josee ñuun Nazaret cha iyo cuenda ñuhun Galilea, ta cuahan ra iti ñuhun Judea nu iyo ñuun Beleen, [vati cua cuhva ra sivi ra]. Tican cuahan ra, vati nu ni cacu ra Ndavii tiempu chahnu cuu ñuun can, ta tata ra Ndavii cuu ra.
42002005	Tican cuahan ra chi ña Mariia, vati cha iyo vaha tuhun cha cua tandaha ña chi ra, ta ñuhun sehe ña. Tican cuahan ñi, vati cua cuhva ñi sivi ñi chi ra cumi tiñu ñuun Beleen can.
42002006	Cha ni iyo ñi tican, ta queta quivi ni cacu sehe ña.
42002007	Chacan cuu cha cacu ra luhu sehe xihna cuii ña. Tacan cuu, ta tisucun ña sahma chi ve, ta chaqui ña chi ve tichi canoa nu chachi sana ñivi, vati ñahni ca vehe nuna nu cua coo ñi.
42002008	Yatin ñuun can ni chacoo ra sacuenda chi ri mbee sana ra. Tichi cuhu iyo ra, ta cumi ra chi ri mbee can cha cuaa can.
42002009	Tacan cuu, ta satuvi nuun iin ra tatun Ndioo nu iyo ra ta ra. Ndichin xaan cuu nuun iyo ra, vati quichi ra cuenda ra Ndioo. Chacan cuu cha yuhvi xaan yuhvi xaan cuni ra cumi chi ri mbee can.
42002010	Tacan cuu, ta quechaha cati ra tatun Ndioo can chi ra ta ra ti: ―Ña cuyuhvi ndo, vati taqui xaan tuhun vaha cua cati tuhin chi ndo, ta cua cusii ini ndo. Cua cusii ini ndihi ñivi,
42002011	vati vitin quivi ya cha ni cacu iin rai cua sacacu chi ndo. Ñuun ra Ndavii cacu ra, ta ra chahnu Cristo cuu ra, vati tava tiñu ra Ndioo chi ra.
42002012	Cua cuhve iin seña chi ndo, vati nu cua nanihin ndo chi ve cua ndehe ndo ti isucu ve sahma, ta caa ve tichi canoa nu chachi sana ñivi. [Chacan cuu cua coto ndo ti cati yu cha ndicha chi ndo] ―cati ra tatun Ndioo can chi ra.
42002013	Tacan cuu, ta quii xaan quichi ca ra tatun Ndioo. Tuvi xaan ra cuu ra quichi, ta sacahnu xaan ra ta ra chi ra Ndioo, ta cati ra ta ra ti:
42002014	¡Cahnu xaan cuu ra Ndioo iyo iti siqui andivi! Na cua coo mani ndihi ñivi iyo nu ñuhun ñuñivi ya, [ta na cua cuni ñi chi tahan ñi] ―cati ra tatun Ndioo can.
42002015	Tacan cuu, ta cuahan ndico ra tatun Ndioo can iti siqui andivi, ta ra cumi chi ri mbee can quechaha cati ra chi tahan ra ti: ―Cua cuhun yo iti ñuun Beleen, ta cua ndehe yo ñaan cha cuu chacan cha cati tuhun ra chahnu chi yo ―cati ra ta ra.
42002016	Tacan cuu, ta numi xaan ra cumi chi ri mbee can cuahan ra ta ra iti ñuun, ta nanihin ra chi ña Mariia chi ra Josee, ta caa ve tichi canoa can.
42002017	Ni ndehe ra ta ra chi ve, ta quechaha chaha ra cuenda yoso cuhva ni cati ra tatun Ndioo cuenda vecan.
42002018	Ta ndihi ñivi ni chini tuhun cati ra cumi chi ri mbee can―iyo xaan cuni ñi,
42002019	soco ña Mariia ña cahan ña cuenda chacan, soco saxini ña ñaan tuhun cuu chi.
42002020	Tacan cuu, ta cuahan ndico ra cumi chi ri mbee can, ta sacahnu xaan ra chi ra Ndioo. Sacahnu ra chi ra, vati cuaha xaan cha ni chini soho ra, ta cuaha xaan cha ni ndehe ra cha ni cahan ra tatun Ndioo chi ra.
42002021	Tacan cuu, ta yaha una quivi, ta tahnda ñiin xini xuu ra, [cuhva iyo costumbre maan ñi ta ñi,] ta cati ñi ti Jesuu nani ra cuhva ni cati tatun Ndioo, cha ni cumani coo sehe ña Mariia.
42002022	Tacan cuu, ta queta quivi cha cua coo vaha ndico ñi cuhva cati ley Moisee, ta cuahan ñi iti ñuun Jerusaleen, vati cua cundaca ñi chi ve luhu can, vati cua cuhva cuenda ñi chi ve chi ra chahnu Ndioo.
42002023	Tacan ni savaha ñi, vati cati ley ra chahnu ti chi ndihi ra cuati cuu sehe xihna cuii ñi cua cuhva cuenda ñi chi ra Ndioo.
42002024	Chacan cuu cha cuahan ñi, vati cua samani ñi cuhva cati ley Ndioo. Uvi ri lucu a uvi ri ndivi cua samani ñi, cati chi.
42002025	Tacan cuu, ta iyo iin ra ñuun Jerusaleen can. Simeoon nani ra, ta rai vaha ndicha cuu ra. Sacahnu vaha ra chi ra Ndioo, ta cuni ra ndehe ra nu cua cacu ñivi judiio tichi tundoho, ta iyo tahan ra Tati Ndioo chi ra.
42002026	Cha cati ra Tati Ndioo chi ra ti ña cua cuvi ra nda cua nda cua ndehe ra chi ra Cristo, vati cua tava tiñu ra chahnu chi ra.
42002027	Ni chandaca ra Tati Ndioo chi ra, ta quihvi ra tichi veñuhun. Tacan cuu, ta quichi naan sutu ra sihi ra chi ra Jesuu, vati cua savaha ñi chi ra cuhva cati ley can.
42002028	Tacan cuu, ta chacuisucun ndaha ra Simeoon can chi ra Jesuu, ta sacahnu xaan ra chi ra Ndioo, ta cati ra ti:
42002029	Yoho ra chahnu, na cua cuhva cun cha cua cuvi yu vitin, vati cha ni savahun cuhva cati cun chihin yu.
42002030	Cha ni ndehi chi ra cua sacacu chi ndi vitin.
42002031	Cha tachi maun chi ra nu iyo ndihi ñivi,
42002032	ta cua cati tuhun ra chi ñivi cuu inca tucu ñivi, ta cahnu xaan ñivi cua cuu ñivi judiio ñivi maun, ―cati ra.
42002033	Tacan cuu, ta iyo xaan cuni sutu ra sihi ra cha chini ñi tuhun cahan ra Simeoon cuenda ra luhu sehe ñi.
42002034	Tacan cuu, ta sacu ii ra Simeoon chi ñi, ta quechaha cati ra chi ña Mariia sihi ve ti: ―Cua cuiso ra iin tiñu cahnu xaan, ta tuvi xaan ñivi Israeel cua ndoyo ñuhun cuenda ra, soco tuvi xaan ñi cua cacu cua savaha ra. Sava ta cua iin seña ni tiso ra Ndioo cuu ra, soco iyo ñivi cua cuni cani tahan ñi chi ra.
42002035	Chacan cuu cha cua coto ra Ndioo yoso cuhva saxini ñivi chi anima ñi. Ta yoho Mariia, cuaha xaan cua nducuihya cuni cun ―cati ra.
42002036	Tacan cuu, ta iyo tahan iin ñahan ican. Ana nani ña, ta cahan ña cuenda ra Ndioo. Sehe ra Fanuel ñivi Aser chi ña, ta ñahan chahnu chahnu cuu ña. Cha tandaha tahan ña, ta ni chacoo ña chi ii ña ucha cuiya, ta chihi ra.
42002037	Ñahan ndahvi cha cuu ña, ta cha queta ña cumi xico cumi cuiya ña. Ña quee ña tichi veñuhun, soco nduvi ta niñu cahan ña chi ra Ndioo, ta iyo ndita ña iti nuun ra. Tacan ni sacahnu ña chi ra Ndioo.
42002038	Tuhva ñacan nu iyo ñi chi ra Simeoon hora can, ta quechaha chaha ña iin tiahvi ndioo chi ra Ndioo, ta cahan ña cuenda ra Jesuu, ta chaha ña cuenda chi ndihi ñivi cuni cha cua cacu ñi ñuun Jerusaleen.
42002039	Savaha ñi ndihi cuhva cati ley ra chahnu, ta cuanuhun ndico ñi ñuun Nazaret cha iyo cuenda ñuhun Galilea.
42002040	Tacan cuu, ta ni chahnu ra Jesuu. Chacoo tundee ini chi ra, ta nditi xaan xini ra cuu, ta savaha xaan ra Ndioo tu manini chi ra.
42002041	Cuiya ta cuiya chahan sutu ra chi sihi ra ñuun Jerusaleen, vati sacahnu ñi vico cuenda cha ni cacu ñivi ñi ñuhun Egipto tiempu chahnu.
42002042	Nu ni queta ra Jesuu uchi uvi cuiya ra, ta cuahan tucu ñi vico can cuhva iyo costumbre ñi.
42002043	Tacan cuu, ta queta quivi ni ndihi vico, ta cuanuhun ndico ñi iti ñuun, soco ña chito ñi cha ni ndoo ra Jesuu ñuun Jerusaleen.
42002044	Saxini ñi ti cuahan ra icaa ni chi amigu ñi, vati tuvi ñi cuahan icaa ni. Tacan ni chica ñi iin nduvi, ta quechaha nanducu ñi chi ra chi ñivi ñi chi amigu ñi, vati tuvi ñi chahan vico,
42002045	ta ña nanihin ñi chi ra. Chacan cuu cha cuahan ndico ñi iti ñuun Jerusaleen, vati cua nanducu ñi chi ra tican.
42002046	Tacan cuu, ta cha yaha uni quivi cha nanducu ñi chi ra, ta sa nanihin ñi chi ra. Veñuhun iyo ra, ta nanihin ñi chi ra. Nu ndaa ra maestru ndaa ra, ta tasoho ra cha cahan ra maestru ta ra, ta nducu tuhun ra chi ra ta ra.
42002047	Iyo xaan cuni ndihi ñivi chini cha cahan ra, vati vaha xaan cutuni ini ra, ta vaha xaan cati ndico ra.
42002048	Ndehe ñivi ra chi ra, ta iyo xaan cuni ñi. Tacan cuu, ta quechaha cati sihi ra chi ra ti:―Sehu, ¿ñacu ndacu cun tehen chi ndi? Yuhu chi sutu cun―cha saxini xaan ndi, ta nanducu ndi chihun ―cati ña.
42002049	Ta cati ndico ra ti: ―Ña chite cha ña chito ndo ndaa iti cua nanihin ndo chihin yu. Saxini yu ti chito ndo ti tiñu suti ndacu i ―cati ra chi ñi.
42002050	Tacan ni cati ra, soco ña nituni ini ñi tuhun ni cahan ra chi ñi.
42002051	Tacan cuu, ta cuanuhun ndico ra chi ñi, ta queta ndico ñi ñuun Nazaret. Tasoho ra cha cahan ñi, ta ndihi chacan saxini sihi ra chi anima ña.
42002052	Tacan cuu, ta chahnu ca ra Jesuu, ta cutuni ca ini ra, ta iyo xaan tu manini chi ra chi ra Ndioo chi ndihi ñivi.
42003001	Cha queta chahun cuiya cha ni quihvi ra Tiberio, cha cuu ra cumi tiñu cahnu. Quivi can ra Poncio Pilato cuu ra ndaca ñahan chi ñivi iyo ñuhun Judea, ta ra Herode ndaca ñahan chi ñivi iyo ñuhun Galilea, ta ra Felipe yani ra ndaca ñahan chi ñivi iyo ñuhun Iturea chi ñivi iyo ñuhun Traconite, ta ra Lisania ndaca ñahan chi ñivi iyo ñuhun Abilinia.
42003002	Ra Anaa chi ra Caifaas cuu ra ta ra sutu chahnu quivi can, ta cahan ra Ndioo chi ra Juaan sehe ra Zacariia. Tichi cuhu iyo ra, ta cahan ra Ndioo chi ra.
42003003	Tacan cuu, ta chahan ra Juaan ndihi nu iyo ñivi yatin yuta Jordaan, ta cati tuhun ra chi ñivi can. Cati tuhun ra ti na cua saña ihni ñi cuati ndacu ñi, ta cua cuanduta ñi. Chacan cuu cha cua cucahnu ini ra Ndioo cuati ndacu ñi.
42003004	Tacan ni savaha ra Juaan cuhva cha ni taa ra Isaiia ra ni cahan cuenda ra Ndioo tiempu iti chata, vati cati ra Isaiia ti: Cua cana chaa iin rai tichi cuhu, ta cua cati ra chi ñivi ti: “Na cua tiso vaha ndo tiñu, vati cua quichi ra chahnu.
42003005	Na cua saxini vaha ndo, ta na cua tiso vaha ndo anima ndo, ta cua coo vaha ndo chi ra.
42003006	Cua coto ndihi ñivi ñuñivi ti cua sacacu ra Ndioo chi ñivi nu iyo ñi chi tundoho,” cua cati ra, cati ra Isaiia.
42003007	Quichi ñivi nu iyo ra Juaan, vati cuni ñi cha cua sacuanduta ra chi ñi. Tacan cuu, ta cati ra chi ñi ti: ―Ndihi ndioho, ña vaha ndacu ndo, vati iyo ndo sava ta cua iyo ri coo. Cha saxini ndo ti cua cuanduta ndo, coto ña cua cacu ndo nu cua tachi tuni ra Ndioo chi ñivi.
42003008	Na cua saña ihni ndo cuati ndacu ndo, ta na cua savaha ndo cha vaha ndicha. Ña cua saxini ndo ti ñivi ndo chi ra Abrahaam chahnu. Yuhu cati ti ñahni yavi ndaa chacan, vati ndacu ndo cuati. Tu cua cuni ra Ndioo, [cua cuu savaha ra iin cha cahnu,] ta cua cati ra chi yuu ya ti cua cuu chi ñivi ra Abrahaam, ta ñivi ndicha ra Abraham cua cuu chi.
42003009	Vitin cha cua tava ndaa ra Ndioo chi ñivi ña ndacu cha vaha. Tu ña cua savaha ñi cha vaha, cua tava ndaa ra chi ñi. Cua tachi tuni ra chi ñi, ta cua yaha ñi nu cayu ñuhun ―cati ra.
42003010	Tacan cuu, ta quechaha nducu tuhun ñivi can chi ra ti: ―¿Ñaan cha cuu cha cua savaha ndi? ―cati ñi.
42003011	Ta cati ndico ra ti: ―Na cua tindee ndo chi ñivi ndahvi. Tu cha iyo vaha sahma chi ndo, na cua tindee ndo chi ñivi cumani sahma. Tu cha iyo vaha cha cua cachi ndo, na cua tindee ndo chi ñivi cumani cha cachi ―cati ra.
42003012	Quichi tahan ra satiahvi chi ñivi, vati cua cuanduta tahan ra ta ra, ta nducu tuhun ra chi ra Juaan ti: ―Maestru, ¿ñaan cha cuu cha cua savaha ndi? ―cati ra.
42003013	Ta cati ndico ra chi ra ta ra ti: ―Ña cua yaha cuhva satiahvi ndo chi ñivi, vati cha cati ra cumi tiñu yoso cuhva cua satiahvi ndo chi ñi ―cati ra.
42003014	Tacan cuu, ta nducu tuhun tahan ra sandadu chi ra ti: ―¿Ñaan cha cuu cha cua savaha tahan ndi? ―cati ra. Ta cati ndico ra Juaan chi ra ti: ―Ña cua cati ndo chi ñivi ti cua cani ndo chi ñi, tu ña cua cuhva ñi xuhun chi ndo, ta ni ña cua cati ndo ti cua xico tuhun ndo chi ñi, tu ña cua cuhva ñi xuhun chi ndo. Ña cua suhu ndo, soco cua ndoo ndo vaha cuhva cha tiahvi ra ndaca ñahan chihin ndo ―cati ra.
42003015	Tacan cuu, ta quechaha saxini xaan ndihi ñivi can cuenda ra Juaan. Saxini ñi chi anima ñi ti vasi ra Cristo cuu ra,
42003016	soco cati ndico ra chi ndihi ñi ti: ―Yuhu sacuandute chi ndo chi nduta. Iti nuun ca cua quichi inca rai, ta iyo ca tundee ini chi ra. Ña cuu ndachi yu tiendu ndichan ra, vati ñahni cha vaha iyo chihin yu. Maan ra cua cuhva cha cua coo ra Tati Ndioo chi ndo, ta suvi ni maan ra cua tachi tuni.
42003017	Cua ndehe ra yoo ñivi cuni cha vaha ndicha, ta cua canihin vaha ra chi ñivi can, soco cua tava ndaa ra chi ñivi ña cuni cha vaha. Cua cayu ñican, ta ña cua ndahva ñuhun can ―cati ra Juaan can.
42003018	Cuaha xaan chaha ra Juaan cuenda chi ñivi, ta cati tuhun ra tuhun vaha chi ñi.
42003019	Nu quichi quivi cha cati ra chi ra Herode rey ti ña vaha cha quihin ra chi ña Herodiia ñasihi yani ra, ta ni ña vaha cha savaha xaan ra ndavaha ni.
42003020	Chacan cuu cha ña vaha cuni ra Herode, ta ni tihi ra chi ra Juaan vecaa.
42003021	Cha ni yaha chanduta ndihi ñivi can, ta ni chanduta tahan ra Jesuu. Nu ni chanduta ra, ta cahan ra chi ra Ndioo, ta suvi ni hora can nuna iti siqui andivi,
42003022	ta quichi nuun ra Tati Ndioo chi ra. Cuhva caa ri paloma caa ra Tati Ndioo, ta nuun ra. Tacan cuu, ta quechaha cahan ra Ndioo iti siqui andivi, ta cati ra chi ra Jesuu ti: ―Yoho, sehi chihun. Cuni xain chihun, ta cusii ini yu chihun ―cati ra.
42003023	Cha queta ra Jesuu oco uchi cuiya ra, ta quechaha cati tuhun ra chi ñivi. Sehe ra Josee chi ra cuhva ni saxini ñivi, ta sutu ra Josee cuu ra Elii.
42003024	Sutu ra Elii cuu ra Matat, ta sutu ra Matat cuu ra Levii, ta sutu ra Levii cuu ra Melqui, ta sutu ra Melqui cuu ra Jana, ta sutu ra Jana cuu ra Josee,
42003025	ta sutu ra Cusee cuu ra Matatiia, ta sutu ra Matatiia cuu ra Amoo, ta sutu ra Amoo cuu ra Nahum, ta sutu ra Nahum cuu ra Esli, ta sutu ra Esli cuu ra Nagai,
42003026	ta sutu ra Nagai cuu ra Maat, ta sutu ra Maat cuu ra Matatiia, ta sutu ra Matatiia cuu ra Semei, ta sutu ra Semei can cuu ra Cusee, ta sutu ra Josee cuu ra Judaa,
42003027	ta sutu ra Judaa cuu ra Joana, ta sutu ra Joana cuu ra Resa, ta sutu ra Resa cuu ra Zorobabel, ta sutu ra Zorobabel cuu ra Salatiel, ta sutu ra Salatiel cuu ra Neri,
42003028	ta sutu ra Neri cuu ra Melqui, ta sutu ra Melqui cuu ra Adi, ta sutu ra Adi cuu ra Cosam, ta sutu ra Cosam cuu ra Elmodam, ta sutu ra Elmodam cuu ra Er,
42003029	ta sutu ra Er cuu ra Josuee, ta sutu ra Josuee cuu ra Eliezer, ta sutu ra Eliezer cuu ra Jorim, ta sutu ra Jorim cuu ra Matat,
42003030	ta sutu ra Matat cuu ra Leviita sutu ra Levii cuu ra Simeoon, ta sutu ra Simeoon cuu ra Judaa, ta sutu ra Judaa cuu ra Josee, ta sutu ra Cusee cuu ra Jonaan, ta sutu ra Jonaan cuu ra Eliaquim,
42003031	ta sutu ra Eliaquim cuu ra Melea, ta sutu ra Melea can cuu ra Mainaan, ta sutu ra Mainaan cuu ra Matata, ta sutu ra Matata can cuu ra Nataan,
42003032	ta sutu ra Nataan cuu ra Ndavii, ta sutu ra Ndavii cuu ra Isaii, ta sutu ra Isaii cuu ra Obed, ta sutu ra Obed cuu ra Booz, ta sutu ra Booz cuu ra Salmoon, ta sutu ra Salmoon cuu ra Naasoon,
42003033	ta sutu ra Naasoon cuu ra Aminadab, ta sutu ra Aminadab cuu ra Aram, ta sutu ra Aram cuu ra Esrom, ta sutu ra Esrom cuu ra Fare, ta sutu ra Fare cuu ra Judaa,
42003034	ta sutu ra Judaa cuu ra Jacob, ta sutu ra Jacob cuu ra Isaac, ta sutu ra Isaac cuu ra Abrahaam, ta sutu ra Abrahaam cuu ra Taree, ta sutu ra Taree cuu ra Nacor,
42003035	ta sutu ra Nacor cuu ra Serug, ta sutu ra Serug cuu ra Ragau, ta sutu ra Ragau cuu ra Peleg, ta sutu ra Peleg cuu ra Heber, ta sutu ra Heber cuu ra Sala,
42003036	ta sutu ra Sala cuu ra Cainaan, ta sutu ra Cainaan can cuu ra Arfaxad, ta sutu ra Arfaxad cuu ra Sem, ta sutu ra Sem cuu ra Noee, ta sutu ra Noee cuu ra Lamec,
42003037	ta sutu ra Lamec cuu ra Matusaleen, ta sutu ra Matusaleen cuu ra Enoc, ta sutura Enoc cuu ra Jared, ta sutu ra Jared cuu ra Mahalaleel, ta sutu ra Mahalaleel cuu ra Cainaan,
42003038	ta sutu ra Cainaan cuu ra Enoo, ta sutu ra Enoo cuu ra Set, ta sutu ra Set cuu ra Adaan, ta sutu ra Adaan cuu ra Ndioo.
42004001	Iyo ra Tati Ndioo chi ra Jesuu, ta quichi ndico ra iti yuta Jordaan. Tacan cuu, ta ni chandaca ra Tati Ndioo chi ra tichi cuhu.
42004002	Uvi xico quivi ni chacoo ra Jesuu tican, ta nducu cuhva run cuihna chi ra Jesuu a cua savaha ra cha ña vaha, ta ñahni cha chachi ra quivi can. Chacan cuu cha cha chisoco xaan ra, ta queta quivi can.
42004003	Tacan cuu, ta quechaha cati run cuihna chi ra ti: ―Tu ndicha ti sehe Ndioo cuu cun, cua cati cun chi yuu ya ti cua cuu chi paan ―cati run.
42004004	Ta cati ndico ra Jesuu chi run ti: ―Cha cati tutu Ndioo ti ñavi chi cha cua cachi ñivi cua coo ndito ñi, soco ra Ndioo cuu ra cua cuhva tundee ini chi ñi, cati chi ―cati ra.
42004005	Tacan cuu, ta ni chandaca run cuihna chi ra iin nu sucun xaan, ta ndihi ñuun nu ndaca ñahan ñivi nu ñuhun ñuñivi sanahan run chi ra.
42004006	ta quechaha cati ndico run chi ra ti: ―Ndihi cha ni ndehun ndihi cha taqui can cua cuhve chihun, vati chi main cuu chi, ta ndaa ñi cuni yu cua cuhve chi chi.
42004007	Tu cua cahnu chiti cun iti nuin, ta cua sacahnu cun chihin yu, ndihi chi cua cuu chihun ―cati run.
42004008	Tacan cuu, ta cati ndico ra Jesuu chi run ti: ―Cuihna, cua cuachiyo cun, vati cha cati tutu Ndioo ti cua sacahnu ñivi chi ra chahnu Ndioo, ta ituhun ni maan ra cuu ra cua sacahnu ñi, cati chi ―cati ra.
42004009	Tacan cuu, ta ni chandaca run chi ra iti ñuun Jerusaleen, ta chaqui ndaa run chi ra sucua xini veñuhun, ta cati run chi ra ti: ―Tu ndicha ti sehe Ndioo cuu cun, cua capa cun iti nu ñuhun,
42004010	vati cha cati tutu Ndioo ti: Cua tava tiñu ra Ndioo chi tatun ra, vati cua cumi ra chihun.
42004011	Cua canihin ra tatun Ndioo chihun, coto cua yani chahun chata yuu, cati chi ―cati run.
42004012	Ta cati ndico ra Jesuu chi run ti: ―Cha cati tahan tutu Ndioo ti ña cua nducu cuhva cun chi ra chahnu Ndioo, cati chi ―cati ra.
42004013	Tacan cuu, ta cha ndihi nducu cuhva run cuihna a cua savaha ra cha ña vaha, ta quee ndaa run nu iyo ra nda cua nda quivi cua nanducu ndico run yoso cuhva cua savaha ra.
42004014	Iyo ra Tati Ndioo chi ra Jesuu, ta ni cuahan ndico ra iti ñuhun Galilea, ta niniin cahnu ñuhun can queta tuhun yoso cuhva iyo ra.
42004015	Sacuaha ra chi ñivi veñuhun nu ndu cuiti ñi, ta sacahnu xaan ndihi ñivi chi ra.
42004016	Tacan cuu, ta queta ra Jesuu ñuun Nazaret nu ni chahnu ra, ta quivi saabadu [quivi ndaa tatun ñivi can] quihvi ra veñuhun cuhva iyo costumbre maan ra. Tacan cuu, ta ni chacuinda ra, vati cua sacuaha ra tutu Ndioo chi ñi.
42004017	Chaha ñi tutu ni taa ra Isaiia ra ni cahan cuenda ra Ndioo iti chata. Nuna ra chi chi, ta nanihin ra nu cati chi tehen:
42004018	Iyo ra Tati Ndioo chihin yu, vati chaha ra tiñu chihin yu, vati cua cati tuhin tuhun vaha chi ñivi ndahvi. Tachi ra chihin yu, vati cua cati tuhin ti cua cacu ñivi nu iyo ñi chi tundoho. Cua ndehe ndico ñivi cuaa. Cua coo ndico tundee ini chi ñivi ña cundee ca,
42004019	ta chahi cuenda ti cha ni queta quivi vaha cuhva cati ra chahnu nu ni quichi quivi―cati ra.
42004020	Tacan cuu, ta chasi ndico ra Jesuu tutu can. Ni chaha ndico ra chi chi chi ra naan chi chi, ta ni chacunda ndico ra. Ta ndehe xaan ndihi ñivi iyo veñuhun can chi ra.
42004021	Tacan cuu, ta quechaha cati ra chi ñi ti: ―Vitin quivi ya cha ni queta tuhun ya cuhva cha ni ndihi chini soho ndo chi―cati ra.
42004022	Tacan cuu, ta cati ñi ti vaha xaan rai cuu ra, soco iyo xaan cuni ñi, vati taqui xaan tuhun cati tuhun ra chi ñi, ta quechaha nducu tuhun ñi chi tahan ñi ti: ―¿Atu ñavi sehe ra Josee chi ra? ―cati ñi.
42004023	Ta cati ndico ra Jesuu chi ñi ti: ―Vasi cuhva ya cua cati ndo chihin yu. Cua cati ndo chihin yu ti: “Yoho ndotor, na cua sanduvahun suvi ni chi maun.” Cua cati tahan ndo ti cha chini soho ndo ti cuaha xaan cha ni savahi ñuun Capernaum, ta na cua savaha tahin chacan ihya ñuin, cua cati ndo ―cati ra.
42004024	Ni vii cahan ra, ta cati ra chi ñi ti: ―Cati ndicha yu chihin ndo ti ra cati tuhun tuhun ra Ndioo―yoni cuni chi ra ñuun ra ―masi ndihi ca ñivi tayahvi chi ra.
42004025	Yuhu cati chi ndo ti quivi cha chacoo ra Eliia tuvi xaan ñahan ndahvi chacoo ñuhun Israeel. Tiempu can ni queta uni cuiya yoso sava, ña cuun savi. Chacan cuu cha cahnu xaan tama ni chacoo niniin cahnu ñuhun ya.
42004026	Chacoo iin ña ndahvi ñuun Sarepta cha iyo cuenda ñuun Sidoon. Chi ituhun ni ñacan tachi ra Ndioo chi ra Eliia, ta ñahni ca ña ndahvi nu ni tachi ra chi ra.
42004027	Ta ni cuhva quivi ni chacoo ra Eliseo ra ni cahan cuenda ra Ndioo tiempu iti chata tuvi xaan ñivi cuhvi cuehe tahyu, soco ituhun ni ra Naamaan ñuhun Siria cuu ra sanduvaha ra Eliseo, ta yoni inca ñivi cuhvi cuehe can sanduvaha ra. [Tacan cati ra Jesuu, vati ña sacahnu ñivi cuu ñivi ra Eliia chi ra. Ta ni cuhva ña sacahnu ñivi ra Eliseo chi ra. Chacan cuu cha chahan ra ta ra nu iyo inca ñivi.]
42004028	Chini ñivi iyo veñuhun can tuhun cahan ra Jesuu, ta xaan xaan quechaha cuni ñi.
42004029	Chacan cuu cha ni chacuinda ñi, ta tava ndaa ñi chi ra iti yuhu ñuun. Nda xini yucu nu iyo ñuun ñi ni chandaca ñi chi ra, vati cua saquehni ñi chi ra tichi xahva,
42004030	soco yaha ra tañu ñi, ta quee ra cuahan ra.
42004031	Tacan cuu, ta cuahan ra Jesuu iti ñuun Capernaum. Iin ñuun cha iyo cuenda ñuhun Galilea cuu ñuun can, ta suvi ni quivi saabadu [quivi ndaa tatun ñi] cuu chi, ta sacuaha ra chi ñi veñuhun.
42004032	Iyo xaan cuni ñi, vati cuhva iyo ndatu chi ra sacuaha ra chi ñi.
42004033	Tichi veñuhun can iyo tahan iin rai, ta iyo tati cuihna chi ra. Nihin xaan quechaha cana chaa run, ta cati run ti:
42004034	―Yoho Jesuu ñuun Nazaret, chite ñaan cha cuu cha cuni cun chi ndi. Quichi cun, vati cua cahni cun chi ndi. Chite yoo rai cuu cun. Yoho cuu ra ii cha ni tava tiñu ra Ndioo ―cati run.
42004035	Tacan cuu, ta nduxaan ra chi run tati cuihna can, ta cati ra chi run ti: ―¡Taxin ni coun! Cua quee cun tichi anima rahya ―cati ra. Tacan cuu, ta sanduva run chi ra ndahvi can iti nuun ñi, ta quee run tichi anima ra, soco ñahni cha ni sanicuehe run chi ra.
42004036	Iyo xaan cuni ndihi ñivi can, ta quechaha cati ñi chi tahan ñi ti: ―Cahnu xaan tuhun cahan ra, vati iyo xaan ndatu chi ra. Iyo xaan tundee ini chi ra, vati cahan ra chi run tati cuihna, ta quee run ―cati ñi.
42004037	Tacan cuu, ta niniin cahnu tican chinu tuhun yoso cuhva ni savaha ra Jesuu.
42004038	Tacan cuu, ta quee ra Jesuu veñuhun can, ta cuahan ra iti vehe ra Simoon. Iyo tundoho chi chiso ra Simoon, vati iyo xaan cahni chi ña. Chacan cuu cha quechaha cahan ñivi chi ra Jesuu, vati na cua tindee ra chi ña.
42004039	Tuhva ra nu caa ña, ta sanduvaha ra chi ña, ta ndico cahni chi ña. Tacan cuu, ta ni chacuinda ña, ta chaha ña cha cua cachi ra ta ra.
42004040	Cha cua cuiso nicandi quivi can, ta ni chandaca ñivi chi ñivi cuhvi nu iyo ra Jesuu. Cuaha nuun cuehe cuhvi ñivi can, ta tiso ndaha ra chi iin iin ñi, ta sanduvaha ra chi ñi.
42004041	Tava tahan ra cuaha tati cuihna anima ñivi. Cana chaa run, ta quee run, ta cati run ti: ―Yoho―sehe Ndioo cuu cun ―cati run. Tacan cuu, ta nduxaan ra chi run. Ña chaha ra cha cahan run, vati chito run ti cha tava tiñu ra Ndioo chi ra, ta ra Cristo cuu ra.
42004042	Tuvi inca quivi, ta quee ra Jesuu cuahan ra. Tichi cuhu cuahan ra, vati cua cahan ra chi ra Ndioo. Tacan cuu, ta nanducu ñivi chi ra. Nanihin ñi chi ra, ta ña cuni ñi saña ñi chi ra, vati ña cuni ñi cha cuhun ra.
42004043	Tacan cuu, ta quechaha cati ra chi ñi ti: ―Iyo cha cua cuhun tahin inca ñuun, ta cua cati tuhun tahin yoso cuhva cua coo ñivi chi ra Ndioo nu cua cundaca ñahan ra. Iyo cha cua cati tuhin tuhun can, vati cuenda chacan vachi yu ―cati ra.
42004044	Chacan cuu cha cuahan ra ndihi veñuhun nu sacahnu ñivi judiio can, ta cati tuhun ra tuhun Ndioo.
42005001	Iin quivi iyo ra Jesuu yu tañuhun Genesaret, ta tuvi xaan ñivi nducuiti. Ndunihin xaan ñi nu iyo ra, vati cuni ñi tasoho ñi tuhun Ndioo.
42005002	Tacan cuu, ta ndehe ra Jesuu ti yatin ican caa uvi tundoo. Cha quee ra ta ra tichi chi, ta nacata ra taraya ra.
42005003	Quihvi ra Jesuu iin chi. Chi ra Simoon cuu chi, ta cati ra Jesuu chi ra ti na cua sacunu ra chi chi suhva ca nu cunu nduta. Tacan cuu, ta ni chacunda ra tichi tundoo can, ta quechaha sacuaha ra chi ñivi can.
42005004	Nu ni ndihi sacuaha ra chi ñi, ta quechaha cati ra chi ra Simoon ti: ―Vitin na coho nu cunu vihi ca nduta. Cua tihi ndo taraya ndo, vati cua tiin ndo chi ri tiaca ―cati ra.
42005005	Ta cati ndico ra Simoon Pedru ti: ―Ra chahnu, niñu niñu satiñu ndi, ta ñahni ri tiin ndi, soco cua tihi yu taraya, vati maun cati ―cati ra.
42005006	Tacan cuu, ta tihi ra ta ra taraya, ta cuaha xaan ri tiaca chasi ra. Nda cua cuni tahnda taraya can, vati cuaha xaan ri ρuhun.
42005007	Chacan cuu cha savaha ra seρa chi tahan ra ndi inca tichi tundoo, vati na cua quichi tindee ra chi ra. Tacan cuu, ta quichi ra, ta nduvi tundoo can sacutu ra ta ra nda cua cuni nanuun tundoo tichi nduta.
42005008	Ndehe ra Simoon Pedru ti cha suhva tiaca cuu ri tiin ra, ta chahnu chiti ra iti nuun ra Jesuu, ta quechaha cati ra ti: ―Cuahan, ra chahnu, vati iyo xaan cuati chihin yu.
42005009	Tacan ni cati ra, vati yuhvi cuni ra, ta cuyuhvi tahan ndihi ra iyo chi ra, vati cuaha tiaca tiin ra ta ra.
42005010	Cuyuhvi tahan ra Jacobo chi ra Juaan. Sehe Zebedeo, ta satiñu tahan ra ta ra chi ra Simoon. Tacan cuu, ta cati ndico ra Jesuu chi ra Simoon ti: ―Ña cuyuhvi cun. Vitin ta nda cua nda iti nuun cua nanducu cun chi ñivi cuhva ni nanducu cun chi ri tiaca, [ta cua cati tuhun cun tuhun Ndioo chi ñi, ta cua cuinu ini ñi chihin yu] ―cati ra.
42005011	Tacan cuu, ta satuhva ra ta ra tundoo can yu nduta. Saña ra ta ra ndihi cha iyo chi ra, ta cuahan ra chi ra Jesuu.
42005012	Iin ñuun nu yaha ra Jesuu, ndehe ra chi iin ra cuhvi cuehe tahyu. Nu ni ndehe ra chi ra Jesuu, ta chahnu chiti ra iti nuun ra, ta quechaha cahan ndahvi xaan ra chi ra, ta cati ra ti: ―Ra chahnu, tu cua cuni cun sanduvahun chihin yu, cua cuu ―cati ra.
42005013	Tacan cuu, ta sacaa ra Jesuu ndaha ra, ta tiso ndaha ra chi ra ndahvi can, ta quechaha cati ra chi ra ti: ―Cuni yu. Na nduvahun ―cati ra. Ta suvi ni hora can nduvaha ra cuhvi cuehe tahyu can.
42005014	Tacan cuu, ta cati tuhun ra Jesuu chi ra ti: ―Ña cua cuhva cun cuenda chi ni iin ñivi. Nuun ra sutu ni cua cuhun cun, ta cua sanahun chi ra ti ni nduvahun. Cuenda cha ni nduvahun cua samani cun cuhva cati ra Moisee iti chata. Chacan cuu cha cua coto ñivi ti ni nduvahun ―cati ra chi ra.
42005015	Cuaha xaan ca chinu tuhun yoso cuhva ni sanduvaha ra Jesuu chi ñivi. Chacan cuu cha nducuiti xaan ñivi. Tuvi ñivi nducuiti, vati cuni ñi tasoho ñi tuhun cahan ra, ta cuni ñi cha cua sanduvaha ra chi ñi.
42005016	Chacan cuu cha cuahan ra tichi cuhu nu ñahni ñivi, ta cahan ra chi ra Ndioo.
42005017	Iin quivi sacuaha ra Jesuu chi ñivi, ta iyo tahan ra fariseo ta ra chi ra sacuaha ley chahnu cuenda ñivi judiio can. Iti ñuhun Galilea ni quichi racan ta ra. Quichi tahan ra iti ñuhun Judea, ta quichi tahan ra iti ñuun Jerusaleen. Cuaha ñuun ni quichi ra ta ra, ta iyo tundee ini cha chaha ra chahnu Ndioo chi ra Jesuu, vati cua sanduvaha ra chi ñivi cuhvi.
42005018	Tacan cuu, ta quichi ñivi, ta ndiso ñi chi iin ra. Caa ra nu yuvi ra, ta nduñiin ra. Nducu ñican cuhva cha cua yaha ñi chi ra, ta cua caqui ñi chi ra iti nuun ra Jesuu.
42005019	Ña nihin ñi nu cua yaha ñi, vati tuvi xaan ñivi iyo. Chacan cuu cha ndaa ñi nda xini vehe, ta sachiyo ñi tiyo xini vehe can. Tacan cuu, ta sanuun ñi chi ra. Iti nuun ra Jesuu nda mahñu nu iyo ñivi can sanuun ñi chi ra.
42005020	Ndehe ra Jesuu ti chinu ini ñi ndiso chi ra, ta quechaha cati ra chi ra nduñiin can ti: ―Xaa, cha ni naan cuati iyo chihun ―cati ra.
42005021	Tacan cuu, ta quechaha saxini ra fariseo can chi ra sacuaha ley chahnu. Saxini ra ta ra chi anima ra ti ña vaha rai cuu rahya. Cahan ra ndavaha ni cuenda ra Ndioo, vati ituhun ni ra Ndioo cuu ra cuu sanaan cuati iyo chi ñivi. Tacan ni saxini ra ta ra.
42005022	Tacan cuu, ta chito ra Jesuu yoso cuhva saxini ra ta ra chi anima ra, ta quechaha cati ra chi ra ta ra ti: ―Ña vaha cuhva saxini ndo chi anima ndo.
42005023	Ña ii xaan cha cati yo ti cha ni naan cuati cha iyo chi ñivi. Ii ca cha cua cati yo ti cua cuinda ñi, ta cua cuhun ñi.
42005024	Chacan cua savahi, vati tacan ni cua coto ndo ti iyo ndatu chi ra cuu sehe ñivi, ta cua cuu sanaan ra cuati iyo chi ñivi iyo nu ñuhun ñuñivi ya ―cati ra. Tacan cuu, ta cati ndico ra chi ra ndahvi can ti: ―Chi yoho cati yu. Cuinda, ta canihun yuvi cun, ta cuahan iti vehun ―cati ra.
42005025	Tacan cuu, ta ni chacuinda ra iti nuun ñivi can. Canihin ra yuvi nu caa ra, ta cuahan ra iti vehe ra, ta cati ra ti cahnu xaan cuu ra Ndioo.
42005026	Iyo xaan cuni ndihi ñivi can, soco sacahnu ñi chi ra Ndioo. Yuhvi xaan ñi, ta cati ñi ti: ―Vitin cha ni ndehe yo iin cha cahnu xaan ―cati ñi.
42005027	Tacan cuu, ta quee ra Jesuu cuahan ra, ta ndehe ra chi iin rai nu ndaa ra satiahvi ra chi ñivi. Levii nani ra, ta chi racan quechaha cati ra Jesuu ti: ―Nandicu chi ―cati ra.
42005028	Tacan cuu, ta ni chacuinda ra Levii, ta nacoo ra ndihi ndatiñu ra, ta cuahan ra chi ra Jesuu.
42005029	Tacan cuu, ta cahnu xaan vico ni savaha ra Levii vehe ra. Cuenda ra Jesuu sacahnu ra vico can, ta tuvi xaan ñivi quichi. Quichi xaan ra satiahvi ta ra, ta iyo ra ta ra chi ra Jesuu chi ra Levii yu mesa.
42005030	Tacan cuu, ta quechaha cahan ra fariseo chi ra sacuaha ley chahnu, ta nducu tuhun ra ta ra chi ra sacuaha chi ra Jesuu ti: ―¿Ñacu chachi icaa ra Jesuu chi ñivi ndacu cuati? ¿Ñacu chachi icaa ra chi rai satiahvi? ―cati ra ta ra.
42005031	Tacan cuu, ta cati ndico ra Jesuu chi ra ta ra ti: ―Ñivi ña cuhvi―ña chini ñuhun ñi chi ra sanduvaha, soco ñivi cuhvi cuu ñi chini ñuhun chi ra.
42005032	Chacan cuu cha ña cati tuhin chi ñivi iyo vaha. Cati tuhin chi ñivi iyo cuati ti na cua nacoo ihni ñi cuati ndacu ñi, vati chacan cuu tiñu vachi yu ―cati ra.
42005033	Tacan cuu, ta cati ra fariseo ta ra chi ra Jesuu ti: ―Ta ra sacuaha chi ra Juaan―chacoo ndita xaan ra, ta cuaha xaan cahan ndahvi ra chi ra Ndioo. Ta ni cuhva ndacu ra sacuaha chi ra fariseo, soco ra sacuaha chi maun―mani cha cachi ra cuni ra. Mani cha coho ra cuni ra ―cati ra ta ra.
42005034	Ta cati ndico ra Jesuu chi ra ta ra ti: ―Ña cua coo ndita amigu ra tandaha quivi cha ni iyo ra chi ra,
42005035	soco cua queta quivi cua cuhun ra tandaha can, ta sa cua coo ndita amigu ra ―cati ra Jesuu [cuenda maan ra chi ra sacuaha chi ra].
42005036	Ni vii cahan ra Jesuu cuhva ya, ta cati ra chi ra fariseo can ti: ―Ña tuhva yo cahnda sahma chaa, ta nataa yo chi chi chi sahma chahnu. Tu tacan ni cua savaha yo, cua tahnda tahan cha chaa, ta ña cua nduinuun chi chi cha chahnu can.
42005037	Ta ni cuhva ña tuhva yo tihi nduta chiti uva chaa tichi iin iti ñiin chahnu. Tu tacan ni cua savaha yo, cua ndata iti ñiin can cua savaha nduta chaa can. Chacan cuu cha cua cati nduta can, ta cua ndoyo ñuhun tahan iti can.
42005038	Tichi iti ñiin chaa tihi yo nduta chiti uva chaa.
42005039	Tu cua coho yo nduta chahnu, ña cua cuni yo coho yo cha chaa, vati cua cati yo ti vaha xaan iyo cha chahnu. [Cuhva can cati ra Jesuu, vati chaha ra cuenda ti cua tiso ra iin tuhun chaa yoso cuhva cua coo ñivi chi ra Ndioo.]
42006001	Iin quivi saabadu [quivi ndaa tatun ñivi] yaha ra Jesuu chi ra sacuaha chi ra nu iyo itu, ta yucu ra sacuaha chi ra uvi tahan chi. Saquee ra ta ra chi, ta chachi ra ta ra.
42006002	Tacan cuu, ta quechaha nducu tuhun ra fariseo chi ra ti:―¿Ñacu ndacu ndo tacan, ta ña chaha ley cha cua savaha yo chacan quivi vitin? ―cati ra.
42006003	Ta cati ndico ra Jesuu chi ra ti: ―Vasi ña ta sacuaha ndo cuhva ni savaha ra Ndavii iti chata quivi ni yaha ra soco chi ra chica cuu chi ra.
42006004	Quihvi ra vehe Ndioo, ta quihin ra paan cuecu iti nuun ra Ndioo, ta chachi ra chi chi, ta chaha ra cha chachi tahan ra quichi chi ra. Ñavi cuhva cati ley cuu chacan, vati ituhun ni ra cuu sutu cuu ra cuu cachi chacan, soco chachi ra Ndavii chi―cati ra.
42006005	Ni vii cati ra Jesuu chi ra ti: ―Yuhu ra cuu sehe ñivi cuu ra cati ñaan cha cuu cha cua savaha ñivi quivi saabadu ―cati ra.
42006006	Inca quivi saabadu ni quihvi tucu ra Jesuu veñuhun, ta sacuaha ra chi ñivi. Iyo tahan iin rai ican, ta nduxii ndaha cuaha ra.
42006007	Iyo tahan ra sacuaha ley chahnu chi ra fariseo, ta ndehe xaan ra ta ra a cua sanduvaha ra Jesuu chi ñivi, ta quivi saabadu cuu chi, vati cuni ra ta ra tiso cuati ra chi ra Jesuu.
42006008	Chito ra Jesuu cuhva cha saxini ra ta ra, soco cati ra chi ra nduxii ndaha can ti: ―Nahan. Na cuinda nda mahñu ndehe ―cati ra. Tacan cuu, ta ni chacuinda ra ndacan,
42006009	ta cati ra Jesuu chi ra fariseo ta ra ti: ―Cua nducu tuhin iin tuhun chi ndo. ¿Atu chaha ley cha cua savaha yo iin cha vaha a iin cha ndavaha ni quivi saabadu? ¿Atu chaha ley cha cua sacacu yo chi ñivi nu iyo ñi chi tundoho a chaha chi cha cua cahni yo chi ñi quivi ya? ―cati ra.
42006010	Tacan cuu, ta ndehe ra Jesuu nuun ndihi ra ta ra, ta cati ra chi ra ndahvi can ti:―Sacaa ndahun ―cati ra. Tacan cuu, ta ni sacaa ra ndaha ra, ta ni nduvaha ndaha ra.
42006011	Xaan xaan quechaha cuni ra fariseo ta ra, ta cahan iin ra ta inca ra chi tahan ra, vati cuni ra ta ra coto ra ñaan cha cua savaha ra chi ra Jesuu.
42006012	Iin quivi cuahan ra Jesuu iti yucu, vati cuni ra cahan ra chi ra Ndioo, ta niñu niñu ni cahan ra chi ra.
42006013	Tuvi inca quivi, ta cana ra chi ra sacuaha chi ra. Nacachi ra chi uchi uvi ra ta ra, ta cati ra ti tatun ra cua cuu ra ta ra.
42006014	Nacachi ra chi ra Simoon, ta cati ra ti Pedru cua cunani ra. Nacachi tahan ra chi ra Ndree yani ra Simoon, ta nacachi ra chi ra Jacobo chi ra Juaan chi ra Felipe chi ra Bartolomee
42006015	chi ra Mateo chi ra Tuma chi ra Jacobo sehe ra Alfeo chi ra Simoon ra cuni cuati chi ñivi ñuun Roma
42006016	chi ra Juda yani ra Jacobo chi ra Juda Iscariote ra ni xico tuhun chi ra Jesuu.
42006017	Tacan cuu, ta nuun ndico ra Jesuu chi ra ta ra siqui yucu can, ta queta ra iin nduhva, ta tuvi xaan ñivi nducuiti. Tuvi ñi cuu ñi, vati quichi ñivi sacuaha chi ra. Quichi ñivi niniin cahnu ñuhun Judea. Quichi ñi ñuun Jerusaleen. Quichi ñi iti yu tañuhun nu iyo ñuun Tiro chi ñuun Sidoon. Quichi ñi, vati cuni ñi tasoho ñi tuhun cahan ra Jesuu, ta cuni ñi nduvaha ñi.
42006018	Nduvaha tahan ñivi iyo chi tundoho cha ñuhun tati cuihna anima ñi.
42006019	Ndihi ñivi can cuni ñi sayani ndaha ñi chi ra, vati iyo tundee ini chi ra, ta sanduvaha ra chi ndihi ñivi.
42006020	Tacan cuu, ta ndehe ra Jesuu chi ñivi sacuaha chi ra, ta quechaha cati ra chi ñi ti: ―Ndioho ñivi ndahvi, sii cuu ndo, vati cua coo ndo chi ra Ndioo nu cua cundaca ñahan ra.
42006021	’Ndioho ñivi ñahni cha iyo vitin, sii cuu ndo, vati cua coo vaha ndo nu cuahan quivi. ’Ndioho ñivi iyo tu cuihya ini vitin, sii cuu ndo, vati cua cusii ini ndicha ndo nu cuahan quivi.
42006022	’Sii cuu ndo, tu cua cuxaan ini ñivi chihin ndo. Tu cua tava ndaa ñivi chi ndo, tu cua cahan ñi ndavaha ni chi ndo, tu cua cati ñi ti ña vaha ñivi cuu ndo, cha iyo ndo cuenda ra cuu sehe ñivi, sii cuu ndo.
42006023	Tu tacan ni cua tahan ndo, sii cua cuu ndo quivi can, vati cua cunda yahvi xaan ndo iti siqui andivi. Ta ni cuhva ni savaha ñivi ñi ndavaha ni chi ra ni cahan cuenda ra Ndioo tiempu chahnu.
42006024	’Ndioho ñivi ricu, cua coo tu cuihya ini chi ndo, vati iyo vaha xaan ndo vitin.
42006025	’Ndioho ñivi iyo vaha, cua coo tu cuihya ini chi ndo, vati cua cumani chi chi ndo. ’Ndioho ñivi cusii ini vitin, cua coo tu cuihya ini chi ndo, vati cua cucuihya ndicha cuni anima ndo nu cuahan quivi.
42006026	’Cua coo tu cuihya ini chi ndo, tu cua cahan vaha ndihi ñivi chi ndo, vati ta ni cuhva cahan vaha ñivi ndo chi ra sandahyu ñahan tiempu chahnu, vati cati ra ti cahan ra cuenda ra Ndioo, ta ña ndicha ra.
42006027	[Ni vii cahan ra Jesuu chi ñivi can:] ’Yuhu cati chi ndo ti na cua cuni mani ndo chi ñivi cuxaan ini chi ndo. Na cua savaha ndo cha vaha chi ñivi savaha ndavaha ni chi ndo.
42006028	Cua cahan ndo cha vaha chi ñivi cahan ndavaha ni chihin ndo, ta cua cahan ndahvi ndo chi ra Ndioo cuenda ñivi savaha ndavaha ni chi ndo.
42006029	Tu cua cani ñivi iin chiyo nuun ndo, cua cuni mani ndo chi ñi, ta tu cua quihin ñivi sahma ndo, cua cuni mani ndo chi ñi.
42006030	Cua tindee ndo chi ndihi ñivi chica caya nu iyo ndo. Ña cua cati ndo ti cua cuhva ndico ñivi ñaan cha suhu ñi chi ndo.
42006031	Cua savaha ndo cha vaha chi ñivi cuhva cuni ndo cha cua savaha ndico ñi chi maan ndo.
42006032	’Tu cua cuni mani ndo mani chi ñivi cuni mani chi ndo, ñavi tu manini cua cuu chacan, vati tacan ni cuni mani tahan ñivi ndavaha ni chi ñivi cuni mani chi maan ñi.
42006033	Tu cua savaha ndo cha vaha mani chi ñivi ndacu cha vaha chi maan ndo, ñavi tu manini cua cuu chacan, vati ta ni cuhva ndacu ñivi ndacu ndavaha ni.
42006034	Tu cua cuhva nuun ndo xuhun chi ñivi, ta saxini ndo ti cua cuhva ndico ñi chi chihin ndo, ñavi tu manini cua cuu chacan, vati ta ni cuhva chaha nuun ñivi ndacu ndavaha ni.
42006035	Na cua cuni mani ndo chi ñivi savaha ndavaha ni chihin ndo. Na cua savaha ndo cha vaha, ta na cua cuhva nuun ndo xuhun―masi ñahni cha cua nihin ndico ndo. Tacan cua cuhva ra Ndioo yahvi ndo iti siqui andivi. Sehe maan ra cua cuu ndo, vati iyo xaan tu manini chi ra―masi ñahni tu manini iyo chi ñivi, masi mani chi maan ñi cuni ñi.
42006036	Na cua coo tu manini chi maan ndo cuhva iyo tu manini chi ra cuu sutu yo.
42006037	[Ni vii cahan ra Jesuu chi ñivi can:] ’Ña cua cati ndo ti ña vaha ñivi cuu ñivi tahan ndo. Tacan, ña cua cati tahan ra Ndioo ti ña vaha ndo. Ña cua tachi tuni ndo chi ñivi. Tacan, ta sa ña cua cutuni tahan ndo. Cua cucahnu ini ndo chi ñivi tahan ndo, tacan cua cucahnu tahan ini ra Ndioo chi ndo.
42006038	Na cua tindee ndo chi ñivi tahan ndo, ta cua tindee tahan ra Ndioo chi ndo. Vaha xaan cua tindee ra chi ndo, vati cuhva cua savaha ndo chi tahan ndo cua savaha tahan ra chihin ndo.
42006039	Ta cuhva ya cahan ra Jesuu chi ñi: ―Ña cua cuu cundaca iin ra cuaa suvi ni chi tahan ra. Tu cua nducu ra cuhva, nduvi tahan ra cuaa can cua quehni tichi xahva.
42006040	Ta ra sacuaha chi ra cuu maestru―ña chito ra cuhva chito ra cuu maestru ra, soco cua cutuhva ra, ta sa cua coto tahan ra cuhva cha chito ra maestru.
42006041	’Ndehe ndo ti ndacu ra cuu yani ndo ndavaha ni, soco ña saxini ndo cha ni ndacu tahan ndo ndavaha ni.
42006042	Ña vaha tu cua cati ndo chi ra yani ndo ti cua cuhva ra cha cua cati tuhun ndo chihin ra, vati ña vaha cha ndacu ra ndavaha ni, ta ña chito ndo ti cahnu ca ndavaha ni ndacu maan ndo. Ra uvi yaa cuu ndo. Xihna cuii cua saña ndo cha ndacu ndo ndavaha ni, ta sa cua cuu tindee ndo chi ra cuu yani ndo.
42006043	[Ni vii cahan ra Jesuu chi ñivi can:] ’Ndihi yutun vaha―quee chiti vaha nuun chi. Tu ña vaha yutun, ña cua quee chiti vaha nuun chi.
42006044	Chacan cuu cha ndehe yo chiti yutun, ta chito yo ñaan yutun cuu chi, vati ña quee ticava nu yutun iñu, ta ni ña quee ticuayu nu tiyata.
42006045	Chacan cuu cha ndacu ñivi vaha cha vaha, vati cha vaha saxini ñi chi anima ñi. Ta ni cuhva ndacu ñivi ndavaha ni, vati cha ndavaha ni saxini ñi chi anima ñi. Tacan ni iyo ñi ta ñi, vati cuhva saxini ñi chi anima ñi cahan ñi.
42006046	[Ni vii cahan ra Jesuu chi ñivi can:] ’Tu ña cua savaha ndo cuhva cati yu, ña vaha cha cua cati ndo ti chitoho ndo chihin yu.
42006047	Quichi xaan ndo iti nuin. Tu cua tasoho ndo tuhun cahin, tu cua sacuinu ndo cuhva cati yu, cua coo vaha ndo,
42006048	vati cua cuu ndo sava ni ta cua iin rai sandaa vehe. Cunu xaan nañu ra nu cua cacu chaha chi, ta tiso ra chaha chi nu yuu. Cuun savi, ta nihin xaan yani nduta chaha vehe nu chinu nduta, soco ñahni cha tahan chi, vati vaha xaan indi chaha chi.
42006049	Tu cua cuni soho ndo tuhun cahan yu, ta ña cua sacuinu ndo chi chi, cua cuu ndo sava ni ta cua iin rai sandaa vehe, ta ña nañu ra nu chaqui ndaa ra chi chi. Cuun savi, ta yani nduta chaha chi. Yatin xaan nduva chi, ta cuaha xaan ndoyo ñuhun chi. [Tacan cati ra Jesuu, vati cuhva cua coo ñivi cuenda maan ra.]
42007001	Cha ndihi cati tuhun ra Jesuu ndihi tuhun can chi ñivi can, ta sa cuahan ra iti ñuun Capernaum.
42007002	Iyo iin ra sandadu ta xini cuu ra chi ndihi ca sandadu ñuun Roma, ta iyo iin musu ra. Cuhvi xaan ra cuu musu ra, ta cuni cuvi ra. Cuni xaan ra sandadu can chi ra.
42007003	Cha chini soho ra yoso cuhva ni savaha ra Jesuu, ta tachi ra chi ra cuu mandoni cuenda ñivi judiio iti nuun ra Jesuu. Tachi ra chi ra, vati cua cahan ndahvi ra chi ra Jesuu a ña cua cuhun ra, ta cua sanduvaha ra chi musu ra.
42007004	Chacan cuu cha cuahan ra judiio can nuun iyo ra Jesuu, ta cahan ndahvi xaan ra chi ra. Cati ra chi ra Jesuu ti: ―Iyo cha cua tindeun chi iin ra cuu xini chi ra sandadu, vati vaha xaan rai cuu ra.
42007005	Cuni xaan ra chi yo chi ndihi ρivi yo, ta maan ra savaha iin veρuhun chi ndi nu sacahnu ndi chi ra Ndioo ―cati ra.
42007006	Tacan cuu, ta cuahan ra Jesuu chi ra. Cha cua queta ra vehe ra sandadu can, ta tachi ra sandadu can amigu ra nu vachi ra Jesuu, ta cati ra chi ra cuenda ra sandadu can ti: ―Ña cuhun ni cun, ra chahnu. Ña cua quihvi cun tichi vehi, vati ñahni yavi ndai.
42007007	Chacan cuu cha ña quichi cahin chihun. Ihya ni cua cahun, ta cua nduvaha musu yu.
42007008	Tacan cati yu, vati chite yoso cuhva iyo tiñu, vati iyo iin ra ndaca ñahan chihin yu, ta ndaca ñahan tahin chi inca ra, ta cati yu chi ra ti cua cuhun ra, ta cuahan ra. Cati yu chi inca ra ti cua quichi ra, ta quichi ra. Chi ra musu yu cati yu yoso cua savaha ra, ta cua savaha ra chi chi ―cati ra.
42007009	Chini ra Jesuu tuhun cahan ra, ta iyo xaan quechaha cuni ra, ta ndico coo ra nu vachi ñivi ndicu chi ra, ta quechaha cati ra chi ñi ti: ―Cati yu chi ndo ti yoni ñivi judiio chinu ini chi ra Ndioo cuhva chinu ini racan ―cati ra.
42007010	Tacan cuu, ta cuahan ndico amigu ra sandadu vehe ra, ta ndehe ñi ti cha ni nduvaha musu ra.
42007011	Tuvi inca quivi, ta cuahan ra Jesuu iti ñuun Naiin. Cuahan tahan ra sacuaha chi ra, ta tuvi ñivi cuahan tahan,
42007012	ta cha cua queta ra Jesuu yu ñuun can, ta yaha iin ndii. Ña ndahvi cuu sihi ra ni chihi can, ta ñahni ca sehe ña iyo, vati ituhun racan cuu sehe ña. Tuvi ñivi cuahan chi sihi ra ndii can.
42007013	Tacan cuu, ta ndehe ra Jesuu chi ña, ta quechaha ndundahvi cuni anima ra ndehe ra chi ña, ta quechaha cati ra chi ña ti: ―Ña cuacun ―cati ra.
42007014	Tacan cuu, ta tuhva ra nu cuahan ndii can, ta tiin ra chatu can, ta ni chacuinda ra ndiso chi chi. Tacan cuu, ta quechaha cati ra Jesuu ti: ―Yoho xaa, cati yu chihun ti cua ndoyo cun ―cati ra.
42007015	Tacan cuu, ta ni chacunda ra ndii can, ta quechaha cahan ra. Tacan cuu, ta chaha cuenda ra Jesuu chi ra chi sihi ra.
42007016	Yuhvi xaan cuni ndihi ñivi can, ta quechaha sacahnu ñi chi ra Ndioo, ta cati ñi ti:―¡Cahnu xaan rai cuu rahya! Cahan ndicha ra chi yo cuenda ra Ndioo ―cati ñi. Ta cati ndico tucu ñi ti:―Quichi ra Ndioo, vati cua tindee ra chi ñivi ra ―cati ñi.
42007017	Ta niniin cahnu ñuhun Judea can niniin cahnu ñuhun iyo yatin ni chinu tuhun yoso cuhva ni savaha ra Jesuu.
42007018	Tacan cuu, ta chaha tatun ra Juaan cuenda chi ra yoso cuhva cha ni savaha ra Jesuu. Chacan cuu cha cana ra Juaan can chi uvi ra tatun ra,
42007019	ta tava tiñu ra chi ra, vati cua nducu tuhun ra chi ra chahnu a maan ra vachi cuenda ra Ndioo a ni cua cuatu ra ta ra chi inca ra, cati ra Juaan.
42007020	Tacan cuu, ta cuahan ra nu iyo ra Jesuu, ta quechaha cati ra chi ra ti: ―Ra Juaan sacuanduta tava tiñu chi ndi, ta nducu tuhun ra a maun cuu ra vachi a ni cua cuatu ndi chi inca ra ―cati ra.
42007021	Tacan cuu, ta suvi ni hora can sanduvaha ra Jesuu chi ñivi. Tuvi ñivi ni sanduvaha ra, ta cuaha nuun cuehe cuhvi ñi ndehe ñi tundoho. Tava ra tati cuihna anima ñivi, ta tuvi ñivi cuaa―ndundichin vaha ndehe ndico ñi savaha ra.
42007022	Tacan cuu, ta cati ndico ra Jesuu chi tatun ra Juaan can ti: ―Vitin cuahan ndo, ta cuhva ndo cuenda chi ra Juaan ndihi cha ni ndehe ndo ndihi cha ni chini soho ndo. Cua cati ndo ti ndundichin vaha ndehe ñivi cuii nuun. Chica cuu ñivi cojo. Nduvaha ñivi cuhvi cuehe tahyu. Chini ñivi soho. Nandoto ndico ñivi cha ni chihi. Tuhun vaha chini soho ñivi ndahvi.
42007023	Cua cusii ini ñivi, tu ña cua saxini ñi ndavaha ni cuenda cha ndacu yu ―cati ra.
42007024	Tacan cuu, ta cuahan ndico tatun ra Juaan, ta quechaha cati ra Jesuu chi ñivi can cuenda ra Juaan ti: ―Chahan ndo tichi cuhu, soco ñavi vati cuni ndehe ndo chi iin rai cha cuu sava ni ta cua iin tuyoo cha yani tati.
42007025	Chahan ndo, vati cuni ndo ndehe iin rai ndichin sahma taqui vaha. Chito ndo ti ñivi ndichin cha taqui ndicha, ñivi cha iyo vaha ndicha―ñican iyo ñi vehe cahnu nu iyo ra rey, ta ña iyo ñi tichi cuhu.
42007026	Yuhu cati ti chahan ndo, vati cuni ndo ndehe ndo chi iin rai cahan cuenda ra Ndioo, soco cahnu xaan ca rai cuu ra Juaan.
42007027	Cuenda maan ra cati tutu Ndioo ti: Tachi yu chi iin ra tatun yu iti nuun cun, vati maan ra cuu ra cua tiso vaha tiñu iti nu cua yahun, cati ra Ndioo.
42007028	Yuhu cati ti ñahni ca ñivi ñuñivi iyo cha cahnu ca. Ra Juaan cuu ra cahnu xaan ca, soco cahnu ca cua cuu ñivi cua coo chi ra Ndioo nu cua cundaca ñahan ra―masi ñivi ndahvi cuu ñi vitin ―cati ra Jesuu.
42007029	Chini ñivi ndihi tuhun can, ta sa quechaha cati ñi ti rai vaha ndicha cuu ra Ndioo, vati cha ni chanduta ñi cuenda ra Juaan. Tacan ni cati tahan ra satiahvi chi ñivi, vati cha ni chanduta tahan ra cuenda ra Juaan,
42007030	soco ña sacuinu ra fariseo chi ra chito ley chahnu cuhva cuni ra Ndioo, vati ña chaha ra ta ra cha sacuanduta ra Juaan chi ra ta ra.
42007031	Tacan cuu, ta cati ra Jesuu ti chito ra yoso cuhva iyo ñivi iyo quivi can.
42007032	Iyo ñi cuhva iyo ñi cuati siqui nuyahvi, vati cana ñi iin tahan ñi inca tahan ñi, ta cati ñi ti cha tivi ñi yaa chi ñi, soco ña chita chaha ñi. Chita ñi yaa ndii chi ñi, soco ña ndahyu ñi, cati ñi.
42007033	Tacan cati yu chi ndo, vati quichi ra Juaan ra sacuanduta. Ña tuhva ra cachi xita, ta ni ña tuhva ra coho nduta chiti uva, ta cati ndo ti iyo tati cuihna chi ra.
42007034	Tacan cuu, ta quichi tahan yu ra cuu sehe ñivi. Chachi yu, ta chihi yu, ta cati ndo ti yaha xaan cuhva chachi yu. Yaha xaan cuhva chihi yu, ta amigu xain chi ñivi ndacu cuati, ta amigu xain chi ra satiahvi, cati ndo,
42007035	soco ndihi ñivi ra Ndioo cutuni ini ñi, vati iyo cha chini tuni chi maan ra, cati ra Jesuu, [vati ña ndoo ñi vaha ni chi ra Juaan ni chi ra Jesuu.]
42007036	Iin quivi cati iin ra fariseo chi ra Jesuu ti na cua cu cachi ra chi ra vehe ra. Chacan cuu cha cuahan ra Jesuu vehe ra, ta chachi ra chi ra.
42007037	Iyo tahan iin ñahan ñuun can. Cuaha xaan cuati cha savaha ñacan, ta chito ña ti chachi ra Jesuu vehe ra fariseo can. Chacan cuu cha quichi naan ña iin nu indi nduta vixin chahan.
42007038	Tacan cuu, ta ni chacuinda ña iti chata ra Jesuu nu iyo chaha ra, ta ndahyu ña. Tacan cuu, ta yani nduta nuun ña chaha ra Jesuu, ta chi ixi xini ña quechaha nacuhva ña chaha ra. Tayuhu ña chaha ra, ta choso ña nduta vixin chahan can chaha ra.
42007039	Ndehe ra fariseo can cha ni savaha ña chi ra Jesuu, ta quechaha saxini ra chi anima ra ti tu ndicha ti rai cahan cuenda ra Ndioo cuu rahya, cua coto ra yoo ñahan cuu ña tiin chi ra. Cua coto ra ñaan cha cuu cha ni savaha ña, vati ni savaha xaan ña cuati, saxini ra xuvehe can.
42007040	Tacan cuu, ta quechaha cati ra Jesuu chi ra ti: ―Iyo iin cha cua cati yu chihun, Simoon ―cati ra. Ta cati ndico ra fariseo can chi ra ti: ―¿Ñaan cha cuu chi, ta maestru? ―cati ra.
42007041	Ta quechaha cati ra Jesuu iin cuhva chi ra ti:―Cha iyo uvi rai. Ndiseca ra ta ra chi inca ra chahnu. Iin ra ndiseca uhun ciendu xuhun denario chi ra, ta inca ra ndiseca uvi xico uchi ni.
42007042	Tacan cuu, ta ña cundee tiahvi ndico ra ta ra. Chacan cuu cha sanaan ra chahnu can cuenda cha ndiseca ra ta ra. Vitin cua cati cun ndaa ra cua cuni mani ca chi ra chahnu can ―cati ra.
42007043	Ta cati ndico ra Simoon ti: ―Yuhu cati ti ra ndiseca cha suhva vihi ca cuu ra cua cuni mani ca chi ra ―cati ra. Ta cati ra Jesuu chi ra ti: ―Vaha xaan cati cun ―cati ra.
42007044	Tacan cuu, ta ndehe ra Jesuu chi ña ñahan can, ta cati ra chi ra Simoon ti: ―¿Atu ña ni ndehun cha ni savaha ñahya chihin yu? Quichi yu vehun, ta ña chahun nduta cua ndoo chahi, ta ñahya―nacata ña chahi chi nduta nuun ña, ta nacuhva ña chahi chi ixi xini ña.
42007045	Ña ni tayuhu cun chihin yu, soco ñahya, ña saña ña cha tayuhu ña chahi nda cua nda hora ni queta yu.
42007046	Ñahni aceite choso cun xini yu, soco nduta vixin chahan choso ña chahi.
42007047	Chacan cuu cha cati yu chihun ti cha ni naan cuati iyo chi ña, ta cuaha cuati ni savaha ña. Chite ti ni naan cuati ña, vati cuni mani xaan ña chihin yu. Ta ñivi saxini ti ña cuaha cuati savaha ñi―ña cuni mani xaan ñi, vati saxini ñi ti ña cuaha cuati ñi naan ―cati ra chi ra Simoon.
42007048	Tacan cuu, ta cati ra Jesuu chi maan ña ñahan can ti:―Cha ni naan cuati ni savahun ―cati ra.
42007049	Tacan cuu, ta quechaha cahan ñivi chachi chi ra icaa ni, ta nducu tuhun ñi chi tahan ñi ti: ―¿Yoo rai cuu rahya, vati sanaan ra cuati ñivi? ―cati ñi.
42007050	Ta cati ndico ra Jesuu chi ña ti: ―Cha ni nduvaha anima cun, vati chinu ini cun chihin yu. Na cua cuhun vii cun ―cati ra.
42008001	Tacan cuu, ta queta quivi quee iti ra Jesuu. Chahan ra ñuun ta ñuun, ta cati tuhun ra tuhun vaha yoso cuhva cua coo ñivi chi ra Ndioo nu cua cundaca ñahan ra. Chahan tahan ndihi uchi uvi tatun ra,
42008002	ta iyo uvi uni ñi ñahan chahan tahan chi ra Jesuu, vati ni sanduvaha ra chi ñi, ta cha tava ra tati cuihna anima ñi. Iin ña nani Mariia Magdalena, ta ucha tati cuihna cha ni tava ra anima ña.
42008003	Inca ña cuu ña Juana ñasihi ra Chuza ra cuu ra ndiso tiñu cuenda ra Herode, ta inca ña nani Susana. Tuvi ñi cuu ñi ni chahan chi ra, ta tindee ñi chi ra chi xuhun ñi.
42008004	Tacan cuu, ta tuvi ñivi nducuiti nu iyo ra Jesuu. Ndihi ñuun can quichi ñi, ta cahan ra chi ñi. Chi cuhva cahan ra, ta cati ra ti:
42008005	―Iyo iin rai, ta quee ra cuahan ra, vati cua tachi ra chiti [cuhva iyo costumbre ra]. Chata cuati ra chiti can, ta iyo chi quehni chi nu yaha iti. Chañu ñivi nuun quehni chi, ta quichi ri saa, ta chachi ri chi chi.
42008006	Iyo inca chiti can―quehni chi ticu yuu. Cana chi, soco neti ndico chi, vati ña queta nduta nuun chi.
42008007	Inca chiti can―quehni chi sava mahñu nu iyo iñu. Icaa ni cana chi chi iñu can, ta chasi iñu nuun chi.
42008008	Inca chiti can―quehni chi nu ñuhun vaha. Cana chi. Ta chahnu chi, ta cuaha xaan chiti chi chacoo. Tuhun can ni cati ra Jesuu, ta nihin xaan cati ra chi ñi ti: ―Na cua taa vaha ndo soho ndo tuhun ya ―cati ra.
42008009	Tacan cuu, ta nducu tuhun ra sacuaha chi ra ñaan cha cuu cuhva can,
42008010	ta cati ra chi ra ti: ―Chaha ra Ndioo cha cua coto maan ndo tuhun yoso cuhva ndaca ñahan ra Ndioo chi ñivi ra, ta ña chito ñivi ñuñivi tuhun can nu ni quichi quivi. Maan ndo cua coto chacan, soco chi ndihi ca ñivi cahan yu chi cuhva ni. Chacan cuu cha cua cuni soho ñi tuhun can, soco ña cua cutuni ini ñi.
42008011	[Ni vii cahan ra Jesuu chi ra sacuaha chi ra:] ’Tuhun ya cuni cati cuhva can, vati tuhun Ndioo cuu chiti can,
42008012	ta chiti quehni nu yaha iti cuu sava ni ta cua ñivi chini tuhun Ndioo, ta quichi run cuihna. Sanaan run tuhun can chi ñi, vati ña cuni run cha cua cuinu ini ñi chi ra Ndioo, ta cua nduvaha anima ñi.
42008013	Chiti quehni ticu yuu can cuu sava ni ta cua ñivi cusii ini cha chini ñi tuhun can. Chinu ini ñi chi chi, soco iyo ñi cuhva iyo itu can, vati ñahni yoho chi iyo. Suhva quivi ni chinu ini ñi, soco queta quivi ña cundee ca ñi cha ndavaha ni, ta saña ndico ñi.
42008014	Chiti quehni sava mahñu iñu can cuu sava ni ta cua ñivi chini tuhun Ndioo, ta ña cundee ñi, vati saxini xaan ñi. Cuni ñi cusii ini ñi nu ñuhun ñuñivi, ta cuni ñi cha cua coo tahan xuhun ñi. Chacan iyo ñi, ta ña chahnu ñi cuenda ra Ndioo.
42008015	Chiti quehni nu ñuhun vaha cuu sava ni ta cua ñivi chini vaha tuhun Ndioo. Cuni ñi chi chi chi ndihi cuii anima ñi, ta cundee ini ñi. Tacan chahnu vaha ñi cuenda ra Ndioo.
42008016	[Ni vii cahan ra Jesuu chi ra sacuaha chi ra:] ’Ña tuhva yo taa yo ñuhun, ta casi yo chi chi tichi cajoon. Ña tuhva yo caqui ndaa yo ñuhun xuu chito, soco taa yo ñuhun, ta chaqui ndaa yo chi chi nu candileru, vati tacan ndichin vaha cua ndehe ndihi ñivi quihvi tichi vehe.
42008017	Vitin ña chito ñivi ñaan tuhun cuu tuhun can, soco nu cuahan quivi cua cutuni ini ñi, ta sa cua coto vaha ñi ñaan cha cuu chi.
42008018	’Cua taa vaha ndo soho ndo, vati cua coo ca cha chini tuni chi ra cutuni ini tuhun cahin, ta chi ra ña cutuni ini tuhun cahin―ña cua cutuni ini ra ni suhva ―cati ra.
42008019	Tacan cuu, ta queta sihi ra Jesuu chi yani ra nu iyo ra, soco ña cuu yaha ñi nu iyo ra, vati tuvi xaan ñivi iyo,
42008020	ta cati ñivi can chi ra ti: ―Cha iyo sihi cun chi yani cun nuquehe, ta cuni ñi chihun ―cati ñi.
42008021	Ta cati ndico ra Jesuu chi ñi ti: ―Cua cati yu yoo cuu sihi yu yoo cuu yani yu. Ñivi tasoho tuhun Ndioo, ta sacuinu ñi chi chi―ñican cuu sihi yu chi yani yu ―cati ra.
42008022	Iin quivi quihvi ra Jesuu chi ra sacuaha chi ra tichi tundoo, ta quechaha cati ra chi ra ta ra ti: ―Na coho inca chiyo nduta ya ―cati ra. Tacan cuu, ta quechaha sacunu ra ta ra tundoo can.
42008023	Nu quechaha sacunu ra ta ra chi chi, ta quechaha quixi ra Jesuu. Tacan cuu, ta nihin xaan quechaha iyo iin tiati nu nduta can. Chacan cuu cha quechaha chitu nduta tichi tundoo can, ta ica xaan iyo ra ta ra, coto cua ndoyo ñuhun ra.
42008024	Chacan cuu cha sandoyo ra ta ra chi ra Jesuu, ta cati ra ta ra ti: ―¡Mastru, cua ndoyo ñuhun yo! ―cati ra. Tacan cuu, ta ndoyo ra Jesuu, ta nduxaan ra chi tati can chi nduta can, ta cutaxin ndico chi.
42008025	Tacan cuu, ta quechaha cati ra chi ra ta ra ti: ―Ñahni cha chinu ini ndo chi ra Ndioo ―cati ra. Iyo xaan cuni ra ta ra, ta yuhvi ra. Nducu tuhun ra ta ra chi tahan ra ti: ―¿Yoo rai cuu rahya? Cha cati tuhun ra chi tati chi nduta, ta tasoho chi chi ra ―cati ra ta ra.
42008026	Tacan cuu, ta queta ra ta ra ñuhun Gadara. Iti nuun ñuhun Galilea iyo chi, vati inca chiyo nduta can iyo ñuhun can.
42008027	Quee ra Jesuu tichi tundoo can, ta tahan ra chi iin rai. Quichi ra iti ñuun can, ta iyo tati cuihna anima ra. Nahan xaan cha iyo run chi ra, ta chica cuiti ndaha ra. Ña ndoo ca ra tichi vehe, soco iyo ra camasandu.
42008028	Nu ni ndehe racan chi ra Jesuu, ta quechaha cana chaa ra, ta nduva ihni ra iti nuun ra Jesuu, ta nihin xaan quechaha cati ra ti: ―¿Ñaan cha cuu cha cuni cun chihin yu, ta Jesuu? Maun―sehe Ndioo cuu cun. Cahan ndahvi yu chihun ti ña cuhva cun tundoho chihin yu.
42008029	Tacan cati ra, vati cha ni cati ra Jesuu ti cua quee run tati cuihna can anima ra. Cuaha xaan cha ni savaha run chi ra cuaha chaha. Cha cucumi ñivi chi ra, ta cha cunuhni ra chi cadena, soco chahnda ra chi chi, ta sacuhun run tati cuihna can chi ra tichi cuhu.
42008030	Nducu tuhun ra Jesuu chi ra ti: ―¿Ñaan nani cun? ―cati ra. Ta cati ndico ra ti: ―Legioon nani yu. Tacan cati ra, vati cuaha xaan run tati cuihna can cha quihvi anima ra,
42008031	ta quechaha cahan ndahvi run chi ra Jesuu ti ña cua tava ndaa ra chi run, ta cua cuhun run nu iyo ñivi cha ni chihi.
42008032	Tican iyo cuaha ri quini, ta tixitin ri chachi ri iyo ri yucu can. Chacan cuu cha cahan ndahvi run tati cuihna chi ra Jesuu ti cua tava ndaa ra chi run, ta cua quihvi run tichi rican. Tacan cuu, ta chaha ra Jesuu ndatu chi run.
42008033	Quee run anima ra ndahvi can, ta quihvi run tichi ri quini can, ta quechaha chinu ihni ri quini can. Nuun ri xahva can, ta quehni ri tichi nduta can, ta chihi ri.
42008034	Ndehe ra cumi chi ri ñaan cha ni tahan ri, ta chinu ra. Ndihi nu yaha ra chaha ra cuenda chi ñivi.
42008035	Chacan cuu cha cuahan ñivi tican, vati cuni ndehe ñi ñaan cha cuu cha ni chacoo, ta queta ñi nu iyo ra Jesuu. Tacan cuu, ta ndehe ñi ti ndaa ra ndahvi can. Cha quee run tati cuihna anima ra, ta nami ra. Vaha xaan cuni xini ra, ta ndaa ra nu inda ra Jesuu. Quechaha cuyuhvi xaan ñivi can.
42008036	Ñivi ndehe cha ni tahan ra―chaha ñi cuenda yoso cuhva ni nduvaha ra ndahvi can.
42008037	Tacan cuu, ta quechaha cahan ndahvi ndihi ñivi quichi nini cahnu ñuhun Gadara can chi ra Jesuu. Cati ñi ti na cua cuhun ra Jesuu inca chiyo, vati cha chaha xaan ra tundoho chi ñi, ta yuhvi xaan cuni ñi. Tacan cuu, ta quihvi ndico ra tichi tundoo, ta cha cua cuhun ra,
42008038	ta quechaha chica ndahvi ra ndahvi can chi ra, vati cuni ra cuhun tahan ra chi ra, soco cati ra Jesuu chi ra ti:
42008039	―Cuahan iti vehun, ta cati tuhun cun ndihi cha ni savaha ra Ndioo chihun ―cati ra, ta saña tahan ra chi ra, ta cuahan ra. Tacan cuu, ta cuahan ra nduvaha can. Nini ñuun chahan ra, ta cati tuhun ra ndihi cha ni savaha ra Jesuu chi ra.
42008040	Tacan cuu, ta queta ndico ra Jesuu inca chiyo nduta can, ta vaha xaan quihin cuenda ñivi chi ra, vati ndihi ñi ndatu chi ra.
42008041	Tacan cuu, ta quichi iin ra nani Jairo, ta ra cuu xini iin veñuhun cuu ra. Chahnu chiti ra iti nuun ra Jesuu, ta quechaha cahan ndahvi ra chi ra ti na cua cuhun ra Jesuu vehe ra,
42008042	vati iin tuhun ni ña luhu sehe ra iyo. Uchi uvi cuiya ña, ta cuni cuvi ña. Tacan cuu, ta cuahan ra Jesuu chi ra. Ni vii cuahan ra, ta nihin xaan indi ra tañu ñivi.
42008043	Nu ni yaha ra indi tahan iin ñahan. Cha queta uchi uvi cuiya cha iyo xaan niñi ña chi ña, ta yoni cuu sanduvaha chi ña.
42008044	Tuhva ña iti chata ra, ta sayani ndaha ña yuhu sahma ra. Suvi ni hora can ni chacuita cha iyo niñi ña chi ña.
42008045	Tacan cuu, ta quechaha nducu tuhun ra Jesuu ti: ―¿Yoo sayani ndaha chihin yu? ―cati ra. Ndihi ñivi cati ti ñahni, ta cati ra Pedru chi ra ti: ―Mastru, tuvi xaan ñivi iyo, ta nihin xaan indi cun tañu ñi ―cati ra.
42008046	Ta cati ndico ra Jesuu ti: ―Iyo yoo sayani ndaha chihin yu, vati chite ti cha quee suhva tundee ini chihin yu ―cati ra.
42008047	Tacan cuu, ta ndehe ña ñahan can ti cha chito ra, ta tuhva ña nu inda ra. Naquisi xaan chi chi ña, ta tuhva ña. Chahnu chiti ña iti nuun ra, ta iti nuun ndihi ñivi can chaha ña cuenda ñacu sayani ndaha ña chi ra, ta chaha ña cuenda ti suvi ni hora can ni nduvaha ña.
42008048	Tacan cuu, ta cati ra Jesuu chi ña ti: ―Cha ni nduvahun, vati chinu ini cun, sehut. Na cua cuhun vii cun ―cati ra.
42008049	Ni vii cahan ra Jesuu chi ña, ta quichi ñivi iti vehe ra cuu xini veñuhun can. Queta ñi, ta quechaha cati ñi chi ra Jairo can ti: ―Cha ni chihi cuii sehun. Ña satañu con chi ra mastru ―cati ñi.
42008050	Chini ra Jesuu tuhun cahan ñi, ta cati ra chi ra Jairo ti: ―Ña tichaha ni cun. Mani cha cua cuinu ini cun, ta cua nduvaha sehun ―cati ra.
42008051	Tacan cuu, ta queta ra vehe ra Jairo. Quihvi ra, ta quihvi tahan ra Pedru chi ra Juaan chi ra Jacobo chi sutu ña luhu can chi sihi ña. Ñican ni quihvi, soco ña ni chaha ra Jesuu cha cua quihvi ndihi ca ñivi.
42008052	Cuihya xaan cuni ndihi ñivi can, ta chacu xaan ñi, soco quechaha cati ra Jesuu chi ñi ti: ―Ña cuacu ndo, vati ña ni chihi ña. Quixi ni ña ―cati ra.
42008053	Tacan cuu, ta quechaha chacu nahan ñi chi ra, vati chito ñi ti cha ni chihi cuii ña.
42008054	Tacan cuu, ta quihvi ra Jesuu tichi vehe. Tiin ra ndaha ña, ta nihin quechaha cahan ra, ta cati ra chi ña ti: ―Cuinda, xihi ―cati ra.
42008055	Tacan cuu, ta nihin ndico ña tati ña, ta quii xaan ni chacuinda ña, ta cati ra Jesuu ti cua cuhva ñi cha cachi ña.
42008056	Iyo xaan cuni sutu ña chi sihi ña, ta cati ra Jesuu ti na ña cua cuhva ñi cuenda ñaan cha ni tahan ña.
42009001	Iin quivi cana ra Jesuu chi ndihi uchi uvi ra sacuaha chi ra, ta chaha ra tundee ini chi ra ta ra. Chaha ra ndatu chi ra, vati cua tava ra ta ra ndihi run tati cuihna cha ñuhun anima ñivi, ta cua sanduvaha ra ta ra chi ñivi cuhvi.
42009002	Tacan cuu, ta tava tiñu ra Jesuu chi ra ta ra, vati cua cati tuhun ra ta ra yoso cuhva cua coo ñivi chi ra Ndioo nu cua cundaca ñahan ra, ta cua sanduvaha ra ta ra chi ñivi cuhvi,
42009003	ta quechaha cati ra chi ra ta ra ti: ―Ñahni cha cua cuiso ndo nu cua cuhun ndo. Ña cuiso ndo garote. Ña cuiso ndo yunu. Ña cuiso ndo cha cua cachi ndo. Ña cuiso ndo xuhun. Ña cuiso ndo. Iin tuhun ni cha ndichin ndo cua cuiso ndo.
42009004	Ndaa vehe cua quihvi ndo ―suvi ni tican cua coo nuun ndo nda cua nda cua cuhun ndo inca ñuun.
42009005	Tu ña cua quihin cuenda ñivi chi ndo, cua quee ndo ñuun can, ta cua naquisi ndo ñuhun iñi chaha ndo. Chacan cuu cha cua coto ñi ti cahan ndo iin cha ndicha ndicha ―cati ra chi ra.
42009006	Tacan cuu, ta quee ra ta ra. Cuahan ra. Ñuun ta ñuun cuahan ra, ta cati tuhun ra tuhun Ndioo, ta ndihi ñuun can sanduvaha ra chi ñivi cuhvi.
42009007	Tacan cuu, ta chini ra Herode rey can ndihi tuhun cha ni savaha ra Jesuu. Saxini xaan ra, vati iyo ñivi cati ñi ti cha ni natacu ndico ra Juaan tañu ñivi ndii.
42009008	Inca ñivi cati ti ra Eliia chahnu cuu ra ni quichi, ta inca ñi cati ti iin ra ni cahan cuenda ra Ndioo tiempu chahnu cuu ra ni quichi.
42009009	Chacan cuu cha cati ra Herode ti: ―Ni chahnda yu sucun ra Juaan, [ta chihi ra]. Ña chite yoo rai cahan ñi tuhun ―cati ra. Chacan cuu cha nducu ra cuhva cha cua ndehe ra chi ra Jesuu.
42009010	Tacan cuu, ta queta quivi quichi ndico ra tatun Jesuu, ta chaha ra ta ra cuenda chi ra ndihi cha ni savaha ra ta ra nu ni chahan ra. Tacan cuu, ta quihin ra Jesuu chi ra ta ra, ta quee siin ra ta ra. Cuahan ra iti ñuun Betsaida,
42009011	soco chito ñivi ndaa iti cuahan ra, ta chandicu ñi chi ra. Tacan cuu, ta quihin cuenda ra Jesuu chi ñi, ta cahan ra chi ñi yoso cuhva cua coo ñivi chi ra Ndioo nu cua cundaca ñahan ra, ta sanduvaha ra chi ñivi cuhvi.
42009012	Tacan cuu, ta cha cua ini xaan. Chacan cuu cha quichi cahan ra tatun ra chi ra Jesuu, ta cati ra ta ra ti: ―Na cua saña tahan yo chi ñivi ya, ta na cua cuhun ñi ranchu iyo yatin. Na cua cuhun ñi iti ñuun, ta cua nanducu ñi nu cua cusu ñi. Cua nanducu ñi cha cua cachi ñi. Tacan sa cua nanihin ñi, vati ñahni cha iyo ihya ―cati ra ta ra.
42009013	Ta cati ndico ra Jesuu chi ra ta ra ti: ―Cuhva maan ndo cha cua cachi ñi ―cati ra. Ta cati ndico ra ta ra ti: ―Ñahni cha iyo chi ndi. Uhun tahan paan chi uvi tiaca ni iyo. Tu ña cua cuhun ndi cu sata ndi cha cua cachi ndihi ñihya, ña cua queta chacan.
42009014	Tacan cati ra ta ra, vati uhun tahan mil rai cuu ra iyo, soco cati ndico ra Jesuu chi ra ta ra ti: ―Cati ndo chi ra ti na cua cunda nuun ra. Uvi xico uchi uvi xico uchi ra ta ra cua cunda iin iin nu cua cunda ra ―cati ra.
42009015	Tacan ni savaha ra sacuaha chi ra Jesuu, ta ni chacunda ndihi ñivi can.
42009016	Tacan cuu, ta quihin ra Jesuu paan can chi tiaca can. Uhun paan cuu chi chi uvi tahan tiaca. Quihin ra chi chi, ta ndehe ndaa ra iti siqui andivi, ta chaha ra iin tiahvi ndico chi ra Ndioo. Chahnda cuati ra chi chi, ta chaha ra chi chi chi ra sacuaha chi ra, vati cua cuhva ra ta ra chi chi chi ñivi can.
42009017	Tacan cuu, ta chachi ñi ta ñi, ta ndihi ñi ndaha ini. Tacan cuu, ta canihin ra ta ra cha ni ndoo, ta queta uchi uvi tica chehle cuati canihin ndico ra ta ra.
42009018	Iin quivi quee siin ra Jesuu, vati cua cahan ra chi ra Ndioo, ta iyo tahan ra sacuaha chi ra. Cha ndihi cahan ra Jesuu chi ra Ndioo, ta quechaha nducu tuhun ra chi ra sacuaha chi ra ti: ―¿Yoo rai cui cati ñivi? ―cati ra.
42009019	Ta cati ndico ra ta ra ti: ―Iyo ñivi cati ti ra Juaan ra sacunduta cuun. Iyo inca ñivi―cati ñi ti Eliia cuun, ta iyo inca ñi cati ti cha ni nandoto ndico iin ra ni cahan cuenda ra Ndioo tiempu chahnu, ta racan cuun ¯cati ra ta ra.
42009020	Tacan cuu, ta nducu tuhun ra Jesuu chi ra ta ra ti: ―Ta maan ndo, ¿yoo rai cui cati ndo? ―cati ra. Ta cati ndico ra Pedru ti: ―Maun―ra Cristo cuun, vati ni tava tiñu ra Ndioo chihun ―cati ra chi ra.
42009021	Tacan cuu, ta cati tuhun xaan ra Jesuu chi ra sacuaha chi ra ti ña cua cati ra tuhun can chi ni iin ñivi.
42009022	Tacan, ta quechaha cati ra ti: ―Yuhu ra cuu sehe ñivi―iyo cha cua ndehe xain tundoho. Ndihi ra chanihin chi ra sutu chahnu chi ra sacuaha ley chahnu―ndihi racan cua tava ndaa ra chihin yu. Cua cahni ra ta ra chihin yu, soco cua yaha uni quivi, ta cua natacu ndico yu ―cati ra.
42009023	Inca hora, ta cati ndico tucu ra Jesuu chi ndihi ñivi can ti: ―Tu iyo ndo cuni ndo coo ndo chihin yu, na ña cua saxini ndo cuenda maan ndo. Na cua ndehe ndo tundoho cuenda yu ndihi ni quivi cuhva ndehe ñivi tundoho nu cruu.
42009024	Tu cua cuni ndo coo vaha ndo cuenda maan ndo, cua ndoyo ñuhun ndo, soco tu cua cuvi ndo cuenda yuhu, ña cua ndoyo ñuhun ndo cuenda ra Ndioo.
42009025	Ñahni yavi ndaa ndo cha cua sacanaan ndo ndihi cha iyo nu ñuhun ñuñivi ya, tu cua ndoyo ñuhun cuii ndo cuenda ra Ndioo.
42009026	Tu cua cucahan nuun ndo cuenda yu, tu cua cucahan nuun ndo tuhun cati tuhin, cua cucahan tahan nuin chi maan ndo quivi cua quichi ndico yu ra cuu sehe ñivi. Taqui xaan cua cuu nu cua quichi yu, vati cua quichi yu cuenda ra suti chi ra cuu tatun Ndioo.
42009027	Cati ndicha yu chihin ndo ti iyo ndo inda ihya―ña cua cuvi ndo nda cua nda cua ndehe ndo yoso cuhva cua cundaca ñahan ra Ndioo ―cati ra chi ñi.
42009028	Yaha una quivi nu ni cahan ra Jesuu tuhun can, ta quihin ra chi ra Pedru chi ra Juaan chi ra Jacobo, ta cuahan ra ta ra iin siqui yucu, vati cua cahan ra chi ra Ndioo.
42009029	Nu ni cahan ra Jesuu chi ra Ndioo, ta tucu cuhva sananduvi ra Ndioo chi ra. Tucu cuhva caa nuun ra Jesuu hora can, ta nda cua tachan sahma ra cuu, ta cuichin xaan chi,
42009030	ta ni chacoo uvi rai chi ra. Ra Moisee chi ra Eliia cuu ra, ta ndatuhun ra ta ra chi ra Jesuu.
42009031	Taqui xaan nu chacuinda ra Moisee chi ra Eliia can, ta ndatuhun ra ta ra chi ra Jesuu yoso cuhva cua cuvi ra iti ñuun Jerusaleen nu cuahan quivi.
42009032	Vee xaan cuni ra Pedru chi tahan ra, vati cuni xaan chi cusu ra ta ra, soco cundee ra ta ra, ta ndehe ra ta ra ti ndichin xaan ra Jesuu cuu. Ndehe ra ta ra ti ndatuhun uvi rai chi ra Jesuu,
42009033	ta sa cuahan ndico ra Moisee chi ra Eliia nu iyo ra Jesuu, ta quechaha cati ra Pedru chi ra Jesuu ti: ―Vaha xaan cha quichi tahan ndi ihya, mastru. Na cua savaha ndi uni tiahva. Iin chi cua cuu chi maun, ta inca chi cua cuu chi ra Moisee, ta cua cuu inca chi chi ra Eliia ―cati ra, [soco cahan soho ra,] vati ña chito ra ñaan cha cahan ra.
42009034	Ni vii cahan ra Pedru can, ta quichi iin vico. Chasi chi nuun ra ta ra, ta yuhvi cuni ra ta ra cha chasi vico can nuun ra.
42009035	Tacan cuu, ta quechaha cahan ra Ndioo tichi vico can, ta cati ra ti: ―Sehi chi rahya, ta cuni xain chi ra. Cua tasoho ndo cha cua cahan ra ―cati ra.
42009036	Cha ndihi cahan ra Ndioo tuhun can, ta ndehe ra ta ra ti iin tuhun ni ra Jesuu ni ndoo. Tacan cuu, ta taxin ni chacoo ra ta ra. Quivi can ña chaha ra ta ra cuenda chi ni iin ñivi ñaan cha cuu cha ni ndehe ra tican.
42009037	Tuvi inca quivi, ta nuun ndico ra ta ra siqui yucu can. Nuun ra, ta tuvi ñivi ni nihin tahan ra.
42009038	Tacan cuu, ta cana chaa iin rai nda mahñu ñivi can, ta cati ra chi ra Jesuu ti: ―Mastru, na cua savahun tu manini cua ndehun sehi, vati iin tuhun ni ra iyo,
42009039	ta ñuhun tati cuihna anima ra. Quii xaan cana chaa ra ndacu run, ta chahni rai run chi ra, ta quee iñu yuhu ra. Sanicuehe run chi ra, ta cuaha tundoho chaha run chi ra, ta ña ta quee run.
42009040	Cha cahin chi ra sacuaha chihun ti na cua tava ra chi run, soco ña cuu chi ra ―cati ra.
42009041	Ta cati ndico ra Jesuu chi racan ti: ―Ndioho, ña chinu ini ndo chi ra Ndioo. Mani ndavaha ni ndacu ndo. Ña cundee ca ini yu chi ndo. Ña nahan cua coi chi ndo. Na ndaca sehe cun ihya ―cati ra.
42009042	Tacan cuu, ta ni vii cua tuhva ra luhu can, ta sanduva run tati cuihna chi ra, ta chahni rai run chi ra. Tacan, ta quechaha nduxaan ra Jesuu chi run tati cuihna can, ta sanduvaha ra chi ra luhu, ta chaha cuenda ndico ra chi ra chi sutu ra.
42009043	Iyo xaan cuni ndihi ñivi can, vati cahnu xaan cuu ra Ndioo.
42009044	―Cua taa vaha ndo soho ndo tuhun ya. Yatin xaan cua xico tuhun ñivi chihin ra cuu sehe ñivi, ta cua tiin ñi chi ra ―cati ra.
42009045	Ña nituni ini ra ta ra tuhun can, vati ña chaha ra Ndioo. Chacan cuu cha ña nituni ini ra, ta yuhvi ra ta ra nducu tuhun ra chi ra Jesuu ñaan cha cuu tuhun can.
42009046	Tacan cuu, ta quechaha cahan yuhu ra sacuaha chi ra Jesuu. Cahan yuhu ra chi tahan ra, vati saxini xaan ra ndaa ra cua cuu iin rai cahnu ca.
42009047	Tacan, ta sa chito ra Jesuu yoso cuhva saxini ra ta ra chi anima ra. Chacan cuu cha quihin cuenda ra chi iin ve luhu, ta ni chacuinda ve iin chiyo xiin ra savaha ra,
42009048	ta quechaha cati ra chi ra ta ra ti: ―Tu cua quihin cuenda ndo chi ñivi cuu sava ni ta cua vehya cuenda yu, cua quihin cuenda ndo chihin yu. Tu cua quihin cuenda ndo chi yuhu, cua quihin cuenda tahan ndo chi ra Ndioo, ta maan ra tava tiñu chihin yu. Ta chi maan ndo cati yu ti ra cuu rai cahnu ca cua tindee chi ndihi ñivi tahan ra ―cati ra.
42009049	Tacan cuu, ta quechaha cati ra Juaan chi ra ti: ―Ni ndehe ndi chi iin rai, ta cahan ra sivi cun, ta tava ra tati cuihna anima ñivi, soco ña chaha ndi cha cua savaha ca ra chacan, vati ña chica ra chihun sava ta cuhva cha chica maan ndi ―cati ra.
42009050	Ta cati ndico ra Jesuu chi ra ti: ―Ña cua casi con nuun ñivi ndacu tacan, vati tu ña cua cani tahan ñivi chi yo, cua coo ñi cuenda yo ―cati ra.
42009051	Tacan cuu, ta chito ra Jesuu ti ña cuaha ca quivi, ta cua ndaa ra iti siqui andivi. Chacan cuu cha cati ra chi anima ra ti nini xaan cua cuhun ra iti ñuun Jerusaleen,
42009052	ta tachi ra tatun ra iti nuun. Cuahan ra tatun can iti ñuhun Samaria, ta quihvi ra iin ñuun, vati cua nducu ra ndaa cua cachi ra Jesuu ndaa cua cusu ra.
42009053	Tacan ni savaha ra tatun can, soco ña ni quihin cuenda ñivi can chi ra Jesuu, vati cha cuahan ra iti ñuun Jerusaleen.
42009054	Ndehe ra Jacobo chi ra Juaan yoso cuhva cati ñivi can, ta quechaha cati ra ta ra chi ra Jesuu ti: ―Ra chahnu, ¿atu cuni cun cha cua cahan ndi chi ra Ndioo ti na cua saquehni ra ñuhun cha cua cayu ñihya, ta cua ndoyo ñuhun ñi cuhva ni savaha ra Eliia iti chata? ―cati ra ta ra.
42009055	Tacan cuu, ta ndico coo ra Jesuu nuun ra ta ra, ta nduxaan ra chi ra, ta cati ra ti: ―Ña chito ndo ñaan tiñu chica ndo.
42009056	Yuhu ra cuu sehe ñivi―quichi yu, vati cuni yu sanduvahi anima ñivi. Ña cuni yu cha cua ndoyo ñuhun ñi ―cati ra. Tacan cuu, ta cuahan ra ta ra inca ñuun.
42009057	Ni vii cuahan ra ta ra iti, ta quechaha cati iin rai chi ra Jesuu ti: ―Ra chahnu, cuni yu cuhun yu chihun ndaa iti cua cuhun ―cati ra.
42009058	Ta cati ndico ra Jesuu chi ra ti: ―Iyo nu quixi ri ñucuii, ta iyo taca ri saa, soco ñahni nu cua cava cusu yu, ta ra cuu sehe ñivi cui ―cati ra chi racan.
42009059	Chi inca ra cati ra Jesuu ti: ―Na coho ―cati ra, soco cati ndico racan chi ra ti: ―Ra chahnu, cuhva cha cua cuhun xihne, ta cua cuchi yu chi suti ―cati ra.
42009060	Ta cati ndico ra Jesuu chi ra ti: ―Na cua cuchi ñivi tahan ndo chi ra, soco yoho―cuahan, ta cati tuhun cun yoso cuhva cua coo ñivi chi ra Ndioo nu cua cundaca ñahan ra ―cati ra.
42009061	Tacan cuu, ta cati inca ra chi ra Jesuu ti: ―Cua cuhin chihun, ra chahnu, soco cuhva cun cha cua saña tahan xihne chi ñivi yu --cati ra.
42009062	Ta cati ndico ra Jesuu chi ra ti: ―Tu cua quechaha satiñu ndo tiñu ra Ndioo, soco tu ña cua satiñu ndo chi ndihi cuii anima ndo, ña cua cuu coo ndo nu cua cundaca ñahan ra Ndioo ―cati ra.
42010001	Tacan cuu, ta chaha ra Jesuu tiñu chi inca uni xico uchi ra ta ra, ta tava tiñu ra chi ra ta ra. Uvi uvi ra tava tiñu ra, ta cuahan ra ta ra iti nuun. Ndihi ñuun nu cua yaha ra Jesuu cuahan ra ta ra.
42010002	Ni vii iyo ra ta ra chi ra Jesuu, ta cati ra chi ra ta ra ti: ―Cuaha xaan tiñu iyo, soco ñahni ñivi cua satiñu. Na cua cahan ndahvi ndo chi ra chahnu Ndioo ti cua tava tiñu ra chi ñivi cua satiñu tiñu ra.
42010003	Vitin cuahan ndo. Tava tiñu yu chihin ndo, ta cuahan ndo nu cua coo ndo chi tundoho. Cuhva iyo ri chivu cuati cua coo ndo, vati chaha ri ina tundoho chi ri. [Cuhva can cua coo ndo chi tundoho.]
42010004	Ña cua cuiso ndo xuhun. Ña cua cuiso ndo yunu. Ña cua cunda chaha ndo. Ña cua nducuee ndo ndatuhun ndo chi ñivi tahan ndo iti.
42010005	Ndaa vehe cua coo nuun ndo cua cati xihna ndo chi ñivi can ti na cua coo vii ñi vehe ñi.
42010006	Tu ndicha ti iyo vii ñivi can, cua coo vii ñi cuhva cua cati ndo, soco ña cua coo vii ñi, tu ñavi tacan iyo ñi.
42010007	Vehe can nu iyo vii ñivi cua ndoo nuun ndo, ta cua cachi tahan ndo chi ñican, vati iyo yahvi ndihi ñivi satiñu. Ña cua nducu ndo nu cua coo ndo vehe ta vehe.
42010008	Tu cua quihin cuenda ñivi chi ndo ñuun nu cua quihvi ndo, cua cachi ndo ñaan cha cuu cha cua cuhva ñi chihin ndo.
42010009	Cua sanduvaha ndo chi ñivi cuhvi, ta cua cati tuhun ndo chi ñivi can ti yatin xaan cua cundaca ñahan ra Ndioo.
42010010	Tu ña cua quihin cuenda ñivi chi ndo ñuun nu cua quihvi ndo, cua yaha ndo iti cahnu ñuun can, ta cua cati ndo chi ñi ti
42010011	nacuhva ndo yuhma ñuhun ñuun ñi chaha ndo. Chacan cuu cha cua coto vaha ñi ti ña vaha cha ndacu ñi, soco na cua coto ñi yoso cuhva cua coo ñivi chi ra Ndioo nu cua cundaca ñahan ra, cua cati ndo chi ñican.
42010012	Yuhu cati ti quivi cua tachi tuni ra Ndioo chi ñivi xaan xaan cua cutuni ñivi ni chacoo ñuun Sodoma iti chata, soco xaan ca cua cutuni ñivi ña cua quihin cuenda chi ndo vitin ―cati ra.
42010013	[Ni vii cahan ra Jesuu chi ñi cuenda ñivi ña tasoho:] ’Ndioho ñivi ñuun Coraziin, ndioho ñivi ñuun Betsaida, cahnu xaan tundoho cua coo chi ndo, vati cahnu xaan cuhva cuu cha ni savahi iti nuun ndo. Tu cua savahi cuhva can iti nuun ñivi iyo ñuun Tiro, tu cua savahi cuhva ni savahi iti nuun ndo iti nuun ñivi ñuun Sidoon, ta cahnu xaan cuati cuu cha ni savaha ñi, ndicha ndicha cua saña ihni ñi ndihi cuati can.
42010014	Cahnu xaan tundoho cua coo chi ñivi ñuun can nu cua tachi tuni ra Ndioo chi ñivi, soco cahnu xaan ca tundoho cua coo chi maan ndo.
42010015	Ta ndioho ñivi ñuun Capernaum, ña cua coo ndo iti siqui andivi. Cua coo ndo nu iyo ñivi ndoyo ñuhun, [vati cua tachi tuni ra Ndioo chi ndo].
42010016	’Tu cua tasoho ñivi chi maan ndo, cua tasoho tahan ñi chihin yu. Tu cua tava ndaa ñi chi ndo, cua tava ndaa tahan ñi chi yuhu. Tu cua tava ndaa ñi chihin yu, cua tava ndaa tahan ñi chi ra Ndioo, vati maan ra cuu ra tava tiñu chihin yu. Tacan ni cati ra Jesuu chi ra ta ra, ta cuahan ra ta ra.
42010017	Quichi ndico ndihi uni xico uchi ra ta ra nu ni chahan ra, ta sii xaan cuni ra ta ra. Cati ra ta ra chi ra Jesuu ti: ―Ra chahnu, cha ni cahan ndi chi run tati cuihna cuenda sivi cun, ta ni tasoho run cha ni cahan ndi ―cati ra ta ra.
42010018	Ta cati ra Jesuu chi ra ta ra ti: ―Ndicha ti ni ndehi ti cha ni quehni run Cuihna iti siqui andivi cuhva quehni iin tachan, [vati cha cuahan ndoyo ñuhun run].
42010019	Cha chahi tundee ini chi ndo, vati cua cuu cuañu ndo chata ri coo, cua cuu cuañu ndo chata ri tisuhma, ta ña cua cundee run Cuihna cuxaan ini run chi ndo. Ñahni cha cua cuu sandoyo ñuhun run chi ndo.
42010020	Ña cua cusii ini ndo cha tasoho run tati cuihna cha cahan ndo chi run, soco cua cusii ini ndo, vati cha iyo sivi ndo nu tutu ra Ndioo iti siqui andivi, [vati cua coo ndo chi ra] ―cati ra Jesuu.
42010021	Suvi ni hora can sii xaan quechaha cuni ra Jesuu savaha ra Tati Ndioo. Tacan cuu, ta quechaha cati ra Jesuu ti: ― Tata, maun cuu ra ndaca ñahan iti siqui andivi, ta maun cuu ra ndaca ñahan nu ñuhun ñuñivi ya. Sacahnu yu chihun, vati ña chahun cuenda chi ñivi nditi chi ñivi cutuni ini yoso cuhva cua coo ñivi chihun nu cua cundaca ñahan cun, soco chi ñivi ndahvi ya cha sacoto cun chacan. Chacan ni savahun, vati cuhva cuni cun cuu chi, tata.
42010022	’Cha ni chaha suti ndihi tundee ini chihin yu. Yoni ñivi chito yoso cuhva iyo ra cuu sehe Ndioo. Ituhun ni ra Ndioo chito chacan, ta yoni ñivi chito yoso cuhva iyo ra Ndioo. Ituhun ni ra cuu sehe ra chito, ta ndaa ñivi cuni ra sacoto ra―ñican cua coto tahan ñi yoso cuhva iyo ra Ndioo sutu yu ―cati ra Jesuu.
42010023	Tacan cuu, ta ndehe ra Jesuu chi ra sacuaha chi ra, ta cahan siin ra chi ra ta ra, ta cati ra ti: ―Cua cusii ini ndo cuenda cha ni ndehe ndo.
42010024	Chahi cuenda chi ndo ti tuvi xaan ra ni cahan cuenda ra Ndioo nu quichi quivi, tuvi xaan ra ni chacundaca ñahan cuenda ra Ndioo iti chata―cuni ra ndehe ra cha ni ndehe maan ndo, soco ña ni cundee ndehe ra. Cuni xaan ra ta ra cuni ra tuhun chini maan ndo, soco ña cundee ra ―cati ra Jesuu.
42010025	Tacan cuu, ta queta iin ra sacuaha ley chahnu, vati cuni coto ra a ña cua cahan ra Jesuu iin cha ndavaha ni. Chacan cuu cha quechaha nducu tuhun ra chi ra Jesuu ti: ―Mastru, ¿ñaan cha cuu cha cua savahi, ta cua coo ndito yu chi ra Ndioo ndihi ni quivi ndihi ni tiempu? ―cati ra.
42010026	Ta cati ndico ra Jesuu chi ra ti: ―¿Ñaan cha cuu cha cati ley chahnu? ¿Ñaan cha cuu cha cati chi cuni maun? ―cati ra.
42010027	Tacan cuu, ta cati ndico ra sacuaha ley can ti: ―Cati chi ti cua cuni yo chi ra chahnu Ndioo chi ndihi cuii anima yo chi ndihi cuii cha chini tuni chi yo, ta cua cuni yo chi ndihi ñivi tahan yo cuhva cuni yo suvi ni chi maan yo, cati chi ―cati ra.
42010028	Tacan cuu, ta cati ra Jesuu chi ra ti: ―Vaha xaan cuhva cahun. Tu cua savahun cuhva ni cati cun, cua coo ndito cun chi ra Ndioo ―cati ra Jesuu.
42010029	Ta ra sacuaha ley can―cuni ra cha cua saxini ra Jesuu ti nducu tuhun vaha ra chi ra. Chacan cuu cha nducu tuhun ndico ra chi ra Jesuu ti: ―¿Yoo cuu ñivi tahan yu? ―cati ra.
42010030	Tacan cuu, ta cati ndico ra Jesuu chi ra ti: ―Iyo iin rai judiio, ta quee ra ñuun Jerusaleen, ta cuahan ra iti ñuun Jericoo. Tacan cuu, ta tiin run ñasuhu chi ra. Quenda run sahma ra, ta cani run chi ra, ta cuahan run. Nacoo run chi ra, ta cuni cuvi ra.
42010031	Suvi ni hora can yaha iin ra sutu iti can. Ndehe ra nu caa ra ndahvi can, ta yaha ra inca chiyo iti can.
42010032	Ta ni cuhva quichi iin ra satiñu veñuhun. Ndehe ra nu caa ra ndahvi can, ta yaha ra inca chiyo iti can.
42010033	Tacan cuu, ta quichi tahan iin ra ñuhun Samaria, [ta xaan cuni ra ndehe ra chi ñivi judiio cuhva iyo costumbre ñivi ra]. Queta ra nu caa ra ndahvi can, ta ndehe ra chi ra, ta uhvi xaan cuni ra chi ra.
42010034	Chacan cuu cha tuhva ra nu caa ra, ta savaha ra rimeri chi aceite chi vinu. Choso ra chi chi, ta chuhni ra nu nicuehe ra. Tacan cuu, ta tindee ra chi ra ndahvi can. Tiso ra chi ra siqui sana ra, ta ni chandaca ra chi ra nu cua coo nuun ra, ta tindee ra chi ra suhva ca.
42010035	Tuvi inca quivi, ta chaha ra uvi xuhun denario chi ra iyo vehe can, ta cati ra chi ra ti na cua tindee ra chi ra. Tu cua sanaan ca ra xuhun ra cha cumi ra chi ra, cua tiahvi ndico ra nda quivi cua yaha ndico ra, cati ra.
42010036	Vitin cua cati maun. ¿Ndaa ra cuu ra cuu ñivi tahan ra ni ndoyo ñuhun savaha ñasuhu? ―cati ra Jesuu chi ra.
42010037	Ta cati ndico ra sacuaha ley can ti: ―Ra ni cundahvi ini chi ra―racan cuu ra cuu ñivi tahan ra ―cati ra. Ta cati ra Jesuu ti: ―Cuahan vitin, ta na cua savaha maun cuhva ni savaha racan ―cati ra.
42010038	Tacan cuu, ta cuahan ra Jesuu chi ra sacuaha chi ra iti, ta queta ra ta ra iin ñuun. Tacan cuu, ta quihin cuenda iin ña nani Marta chi ra Jesuu vehe ña.
42010039	Iyo tahan iin cuhvi ña nani Mariia, ta mani cha cunda nuun ña nu iyo ra chahnu Jesuu cuni ña, ta tasoho ña tuhun cahan ra.
42010040	Saxini xaan ña Marta can yoso cua savaha ña, ta cua sacachi ña chi ra. Chacan cuu cha tuhva ña nu ndaa ra, ta quechaha cati ña chi ra ti: ―Ra chahnu, ¿ñacu ña tichaha ni cun cha ni nacoo ihni ña cuhvi yu chihin yu, ta mani yu cua tiso vaha cha cua cachi ndo? Cua cati cun chi ña ti na cua tindee tahan ña chihin yu ―cati ña.
42010041	Ta cati ndico ra chi ña ti: ―Cuaha xaan saxini cun, Marta. Cuaha xaan chica xini cun.
42010042	Iyo iin cha cumani cun. Ndacu ña Mariia iin cha vaha xaan, [vati tasoho ña cha cahan yu,] ta ña cua naan chi chi ña ―cati ra.
42011001	Iin quivi iyo ra Jesuu iin nu cahan ra chi ra Ndioo. Nu ni ndihi cahan ra chi ra Ndioo, ta quechaha cati iin ra sacuaha chi ra ti: ―Ra chahnu, sanahan chi ndi yoso cuhva cua cahan ndi chi ra Ndioo cuhva ni sanahan ra Juaan chi ra chica chi ra ―cati ra.
42011002	Ta cati ndico ra Jesuu chi ra ta ra ti: ―Nu cua cahan ndo chi ra Ndioo, ta cua cati ndo tehen: Sutu ndi iyo iti siqui andivi, na cua sacahnu ndihi ñivi chihun. Na cua queta quivi cua cundaca ñahan cun ihya nu ñuhun ñuñivi ya. Na cua savaha cun cuhva cuni cun ihya cuhva ndacu cun iti siqui andivi.
42011003	Na cua cuhva cun cha cua cachi ndi vitin quivi ya.
42011004	Na cua cucahnu ini cun cuati ndacu ndi, vati cucahnu ini ndi ndihi cha ndacu ñivi chi ndi. Ña cua cundaca cun chi ndi nu cua savaha ndi ndavaha ni. Tacan ni cua cahan ndo chi ra Ndioo ―cati ra.
42011005	Ta cati ndico ra Jesuu chi ra ta ra ti: ―Iyo amigu ndo chi ndo. Tu cua cuhun ndo vehe ra sava ñuun, ta cua cati ndo chi ra ti: “Amigu, na cuhva nuun cun uni paan chihin yu,
42011006	vati cha ni queta iin amigu yu vehi. Cani xaan quichi ra, ta ñahni cha cua cuhva ndi cachi ra,” cua cati ndo.
42011007	Tu tacan cua savaha ndo, ta cua cati ndico ra tichi vehe ra ti: “Ña cahun chihin yu vitin. Cha ndasi yu vehi, ta cha caa ndi chi sehe cuati ndi. Ña cuu ndoye, ta cuhve chi chi chihun vitin,” cua cati ra.
42011008	Cati yu chi ndo ti masi ña cua cuhva ra chi chi amigu ra, soco tu ña cua saña ndo cha cahan ndahvi ndo chi ra, cua ndoyo ra, ta cua cuhva ra ndihi cha chini ñuhun ndo, [vati ña cua cundee ca ini ra].
42011009	Chacan cuu cha cati yu chi ndo ti na cua ndaca ndo cha chini ñuhun ndo chi ra Ndioo, ta cua cuhva ra chi chi chi ndo,
42011010	vati chaha ra cha chica ndihi ñivi chi ra.
42011011	’Yoni ndo cua cuhva ndo iin ri coo chi sehe ndo, tu cua ndaca ve tiaca.
42011012	Tu cua ndaca ve ndivi tiñuun, ña cua cuhva ndo iin tisuhma chi ve.
42011013	Ñivi ñuñivi cuu maan ndo, ta chito ndo yoso cuhva cua cuhva ndo cha vaha chi sehe ndo. Vaha xaan ca chito ra sutu ndo iyo iti siqui andivi yoso cuhva cua samani ra chi ndo. Cua cuhva ra cha cua quichi ra Tati Ndioo chi ndihi ñivi cua ndaca chi ra ―cati ra Jesuu.
42011014	Iin quivi ni tava ra Jesuu tati cuihna ñuhun anima iin rai, ta ñihin ra rai can savaha run. Ni quee run anima ra, ta quechaha cahan ra, ta iyo xaan cuni ndihi ñivi can.
42011015	Iyo ñivi cati ti: ―Iyo run Beelzebuu run cuu xini chi run tati cuihna chi ra Jesuu. Chacan cuu cha cuu tava ra chi run ―cati ñi.
42011016	Inca ñi―cuni ñi cha cua savaha ra iin cha cahnu cuenda ra Ndioo iti siqui andivi, vati cuni ñi coto ñi a vaha ra Jesuu a ña vaha ra.
42011017	Chito ra yoso saxini ñi ta ñi, ta quechaha cati ra chi ñi ti: ―Tu cua cani tahan ñivi iyo iin ñuun chi tahan ñi, cua ndoyo ñuhun ñivi ñuun can. Tu cua cani tahan ñivi iyo iin vehe chi tahan ñi, cua ndoyo ñuhun ñivi vehe can.
42011018	Tu cua cani tahan ñivi run Cuihna suvi ni chi maan run, cua ndoyo ñuhun tahan nu ndaca ñahan run. Tacan cati yu, vati cati maan ndo ti iyo run Beelzebuu chihin yu, ta tave chi run tati cuihna.
42011019	Cati ndo ti cuu tave chi run tati cuihna can, vati iyo run Beelzebuu chihin yu. Vasi saxini ndo ti tacan ni tava ñivi maan ndo chi run. Chacan cuu cha cua cati suvi ni ñivi maan ndo ti ña vaha saxini ndo.
42011020	Tava yu chi run tati cuihna can, vati chaha ra Ndioo tundee ini chihin yu. Chacan cuu cha cua coto ndo ti ndaca ñahan ra Ndioo ihya nu ñuhun ñuñivi ya.
42011021	’Iyo iin rai. Nihin xaan ra, ta ndiso ra cha xaan. Tu cua cumi vaha ra vehe ra, ñahni cha cua tahan chachi ra,
42011022	soco tu cua quichi inca ra, ta nihin ca racan, ta cua cani tahan ra chi ra iyo vehe ra, cua sandoyo ñuhun ra chi ra, [vati maan ra nihin ca ra]. Cua quihin ra ndihi cha xaan cha iyo chi racan, ta chinu ini ra ti cha cua cundee ra chi chacan. Cua natahvi ra ndihi ndatiñu racan. [Tacan cati ra Jesuu cuenda run Cuihna, vati cha ni sacanaan ra chi run.]
42011023	’Tu ña cua coo ndo chihin yu, cua cani tahan ndo chihin yu. Tu ña cua cahan ndo chi ñivi cuenda yu, cua sandoyo ñuhun ndo chi ñi.
42011024	[Ni vii cahan ra Jesuu iin cuhva cuenda run Cuihna:] ’Tu cua quee ndaa run tati cuihna anima ñivi, cua cuhun run tichi cuhu nu ñahni nduta. Cua nanducu run nu cua coo taxin run, soco ña cua nanihin run. Tacan, ta cua saxini run ti cua cuhun ndico run nu ni quee run.
42011025	Chacan cuu cha cua cuhun ndico run, ta cua ndehe run ti vaha xaan iyo ñi.
42011026	Chacan cuu cha cua cuhun run, ta cua quichi ndaca run inca ucha run tati cuihna, ta xaan ca rucan. Cua quihvi run ta run anima ñican, ta nihin xaan ca cua coo tundoho chi ñi. [Tacan cati ra Jesuu, vati tacan ni cua cuhva run Cuihna tundoho chi ñivi, tu ña cua coo ñi chi ra Jesuu.]
42011027	Ni vii cahan ra Jesuu tuhun can, ta quechaha cahan iin ñahan nda mahñu ñivi can, ta cati ña ti: ―¡Na cua cusii ini ña ñahan cuu sihi cun! ―cati ña, [vati vaha xaan cahan ra].
42011028	Ta cati ndico ra Jesuu ti: ―¡Na cua cusii ca ini ñivi tasoho tuhun Ndioo, ta sacuinu ñi cuhva cati chi! ―cati ra.
42011029	Tacan cuu, ta tuvi ca ñivi ni nducuiti, ta quechaha cati ra Jesuu chi ñi ti: ―Ña vaha ñivi cuu ndo. Ña cuni ndo cuinu ini ndo chihin yu, tu ña cua savahi iin cuhva cahnu cuenda ra Ndioo. Ñahni ca cha cua savahi chi ndo. Cuhva ni savaha ra Jonaa nu ni quichi quivi―cuhva can ni iyo chi ndo.
42011030	Cuhva ni cati tuhun ra Jonaa chi ñivi ñuun Niinive―tacan ni cati tuhun tucu yuhu ra cuu sehe ñivi.
42011031	Iti nuun ra Ndioo cua queta iin ña ni chacundaca ñahan chi ñivi iyo iti xuu nu ni quichi quivi. Nu cua tachi tuni ra Ndioo chi ñivi cua queta ña chi maan ndo, ta cua cati tuhun tahan ña ti ña vaha ndacu ndo, vati cani xaan quichi ña, ta tasoho ña tuhun cahan ra Salomoon, vati cuaha xaan cha chini tuni chacoo chi ra, soco vitin iyo iin rai cahnu ca, ta iyo ca cha chini tuni chi ra, [ta ña saña ihni ndo cuati ndacu ndo].
42011032	Ta ni cuhva cua queta tahan ra rai ni chacoo ñuun Niinive chi ndo nu cua tachi tuni ra Ndioo chi ñivi, ta cua cati tuhun tahan ra ti ña vaha ndacu ndo, vati saña ihni ra cuati ni savaha ra nu ni cati tuhun ra Jonaa tuhun Ndioo iti chata, ta vitin iyo iin rai cahnu ca, ta cati tuhun ra chi ndo, [soco ña saña ihni ndo cuati ndacu ndo]. Tacan cati ra Jesuu suvi ni cuenda maan ra.
42011033	[Ni vii cahan ra Jesuu chi ñivi can:] ’Yoni cua taa ñuhun, ta cua tixehe ñi chi chi. Yoni cua taa ñuhun, ta cua tihi ñi chi chi tichi maquila. Tu cua taa yo ñuhun, cua tiso yo chi chi nu candileru. Chacan cuu cha ndichin vaha cua ndehe ñivi quihvi tichi vehe yo.
42011034	Titi nuun yo cuu sava ni ta cua iin ñuhun iyo chi yo. Tu vaha iyo titi nuun yo, ndichin vaha cua ndehe yo. Tu ña vaha cuni titi nuun yo, ña ndichin cua ndehe yo.
42011035	Chacan cuu cha na cua saha ndo cuenda, coto ña ndichin vaha cua ndehe ndo.
42011036	Tu ndichin vaha cua ndehe ndo, ta ñahni cha cua ndoyo ñuhun nuun ndo, vaha cua ndehe ndo cuhva ndehe vaha ndo nu cayu ñuhun. [Tacan ni cati ra Jesuu, vati tu cua cutuni vaha ini ñi yoso cuhva iyo ra Ndioo, cua coo vaha ñi chi ra.]
42011037	Cha ndihi cahan ra Jesuu, ta cati iin ra fariseo ti na cu cachi ra chi ra vehe ra. Chacan cuu cha cuahan ra Jesuu. Quihvi ra, ta ni chacunda ra yu mesa.
42011038	Ndehe ra fariseo can ti ña nacata ra Jesuu ndaha ra, ta cua cachi ra cuhva ndacu xaan ra fariseo. Chacan cuu cha iyo xaan cuni ra.
42011039	Tacan cuu, ta quechaha cati ra chahnu chi ra ti: ―Ndihi ndioho fariseo, nacata ndo coho ndo. Nacata ndo yachin ndo. Chata ni chi nacata ndo, soco anima ndo ña vaha, vati mani cha ndavaha ni cuni ndo. Mani cha cuni ndo chi ndo ndacu ndo.
42011040	Tondo xaan xini ndo. Ini ra Ndioo cuu ra savaha chi ñuhun ñuñivi ya, ta savaha tahan ra chi maan yo chi anima yo.
42011041	Na cua tindee ndo chi ñivi tahan ndo cuhva cha iyo chi ndo, ta ndoo ndoo cua coo anima ndo.
42011042	’Ndioho ra fariseo, cua coo tundoho chi ndo, vati ndihi yucu ni samani ndo chi ra Ndioo. Samani ndo menta. Samani ndo minu. Ndihi chacan ni samani ndo chi ra, soco ña tuhva ndo savaha tahan ndo cha vaha ndicha chi ñivi tahan ndo. Ña tuhva ndo cuni mani chi ñivi tahan ndo. Iyo cha cua savaha ndo nduvi cuhva can, ta ña cua nacoo ndo ni iin chi ni inca chi.
42011043	’Ndioho ra fariseo, cua coo tundoho chi ndo, vati cuni ndo cunda ndo tayu vaha xaan ca cha iyo veñuhun. Cuni ndo cha cua sacahnu xaan ñivi chi ndo nu yaha ndo iti.
42011044	’Ndioho ra fariseo, ndioho ra sacuaha ley, ra uvi yaa cuu ndo, vati cahnu xaan ndavaha ni ndacu ndo, soco ña chito ñivi, vati sandahyu ñahan ndo chi ñi ―cati ra.
42011045	Tacan cuu, ta quechaha cati iin ra sacuaha ley chahnu chi ra Jesuu ti: ―Mastru, cahan tahun ndavaha ni chi maan ndi cha cahun tuhun can ―cati ra.
42011046	Ta cati ndico ra Jesuu chi ra ti: ―Ndioho ra sacuaha ley chahnu, cua coo tahan tundoho chi maan ndo, vati vee xaan tuhun chaha ndo chi ñivi. Yaha cuhva cha chaha ndo tuhun chi ñi, ta ña tindee ndo chi ñi ni suhva.
42011047	’Cua coo tundoho chi ndo, vati taqui xaan ni chaqui ndaa ndo boveda nu ni cuchi ra ni cahan cuenda ra Ndioo, ta ñivi maan ndo cuu ñivi ni chahni chi ra iti chata tiempu chahnu.
42011048	Chacan cuu cha testigu cuu ndo, ta chaha ndo cuenda ti iyo inuun ndo chi ñivi ndo iyo tiempu chahnu, vati ñican―chahni ñi chi ra ta ra, ta maan ndo savaha ñaña nu ni cuchi ra ta ra.
42011049	’Iyo cha chini tuni chi ra Ndioo. Chacan cuu cha cati ra nu ni quichi quivi ti cua tava tiñu ra chi ra cahan cuenda ra chi ra cuu tatun ra, soco cua cani ñivi chi ra, ta cua cahni ñi chi ra.
42011050	Chacan cuu cha cua coo cuati chi ndo chi ñivi iyo vitin, vati chahni ñivi ndo chi ra ni cahan cuenda ra Ndioo nda ni xihna cuii
42011051	nu ni chihi ra Abel nda cua nda ni chihi tahan ra Zacariia. Chahni ñi chi racan nda mahñu nu ni samani ñi sana ñi chi ra Ndioo nda yu veñuhun. Cati ndicha yu chihin ndo ti cua tiso ra Ndioo cuati ndo chi ñivi iyo vitin.
42011052	’Ndioho ra sacuaha ley chahnu, cua coo tundoho chi ndo, vati ña chaha ndo cha cua cutuni ini ñivi. Ña cuni ndo quihvi ndo cuenda ra Ndioo, ta ni ña chaha ndo cha cua quihvi inca ñivi ―cati ra Jesuu.
42011053	Nu ni quee ra Jesuu tican, ta xaan xaan quechaha cuni ra fariseo chi ra sacuaha ley chahnu. Cuaha xaan nducu tuhun xaan ra chi ra Jesuu.
42011054	Tasoho xaan ra ta ra tuhun cahan ndico ra, vati nanducu xaan ra cuhva cha cua tiso ra ta ra cuati ra.
42012001	Tacan cuu, ta nducuiti ndico tucu ñivi. Tuvi xaan tuvi xaan ñivi nducuiti. Chacan cuu cha chañu xaan ñi chata chaha tahan ñi. Quechaha cahan xihna ra Jesuu chi ra sacuaha chi ra, ta cati ra ti: ―Na cua saha ndo cuenda yoso cuhva iyo ra fariseo, vati rai uvi yaa cuu ra.
42012002	Cua queta quivi cua coto ndihi ñivi ndihi cha cahan xehe yo, ta cua coto tahan ñi ndihi cha ndacu xehe yo.
42012003	Chacan cuu cha cua coto ndihi ñivi ñaan cha cuu cha cua cahan xehe ndo. Masi indi xehe ndo tichi vehe ndo, ta ndasi vaha yu vehe, soco cua coto ndihi ñivi cha ni cahan ndo ―cati ra.
42012004	[Ni vii cahan ra Jesuu chi ñivi can:] ’Amigu, cati yu chihin ndo ti ña cua cuyuhvi ndo chi ñivi cua cahni chi ndo, tu tacan ni cua cuu savaha ñi chi ndo.
42012005	Cua cati yu chihin ndo yochi cua cuyuhvi ndo. Cua cuyuhvi ndo chi ra Ndioo, vati cua cuu cahni ra chi ndo, ta sa cua sandoyo ñuhun ra chi ndo nu cua tachi tuni ra chi ndo. Cati ndicha yu chi ndo ti chi racan cua cuyuhvi ndo.
42012006	’Chito ndo ti quiyahvi ri saa cuati can uhun ri ta uvi xuhun cuati. Ñahni yavi ndaa ri, soco ña cua naan ini ra Ndioo chi ri.
42012007	Chacan cuu cha chito ra Ndioo yoso tahan ixi xini ndo iyo. Ña cuyuhvi ndo, vati ndaa yahvi ca maan ndo, ta ñavi ca sa ndihi ri saa can.
42012008	[Ni vii cahan ra Jesuu chi ñivi can:] ’Cati yu chi ndo ti tu cua cuhva ndo cuenda ti nacoto ndo chihin yu, ta ta ni cuhva yuhu ra cuu sehe ñivi cua cuhva tahin cuenda chi ra Ndioo ti nacote chihin ndo.
42012009	Tu cua cati ndo ti ña nacoto ndo chihin yu, cua cati tahin chi ra Ndioo ti ña nacote chihin ndo.
42012010	’Tu cua cahan ndo ti ña vaha cuu ra cuu sehe ñivi, vasi cua cucahnu ini ra Ndioo chacan, soco tu cua cahan ndo ndavaha ni cuenda ra Tati Ndioo, ña cua cuu cucahnu ini ra chacan.
42012011	’Tu cua cundaca ñivi chi ndo iti nuun ra chanihin veñuhun nu sacahnu ñivi judiio, tu cua cundaca ñi chi ndo nu ra cumi tiñu, ña cua tichaha ni ndo ñaan cha cuu cha cua cahan ndo.
42012012	Ña cua tichaha ni ndo, vati suvi ni hora can cua sacoto ra Tati Ndioo chi ndo ñaan cha cuu cha cua cati ndo ―cati ra.
42012013	Tacan cuu, ta nducahan iin ra iyo nda mahñu ñivi can, ta cati ra chi ra Jesuu ti: ―Mastru, cua cati cun chi ra yani yu ti cua natahvi ra ndatiñu ndii sutu ndi chihin yu ―cati ra.
42012014	Ta cati ndico ra Jesuu chi ra ti: ―Xaa, yoni chaha tiñu chihin yu ti cua cati tuhin yoso cuhva cua ndoo tiñu can chihun ―cati ra.
42012015	Tacan cuu, ta cati ra Jesuu chi ñivi can ti: ―Cua saha vaha ndo cuenda, coto cua yaha cuhva cua cuni ndo cha iyo chi tahan ndo. Masi iyo xaan ndatiñu chi ndo. Masi iyo xaan xuhun chi ndo, soco ñavi cuenda chacan iyo vaha ndo.
42012016	Tacan cuu, ta cati ra Jesuu cuhva ya chi ñi: ―Iyo iin ra ricu. Vaha xaan ni chacoo itu ra,
42012017	ta quechaha saxini ra chi anima ra ñaan cha cuu cha cua savaha ra. Ña chito ra ñaan cua savaha ra, vati ña cha tahan ca nu tivaha ra chi chi.
42012018	Tacan ni saxini ra ricu can, ta quechaha cati ra chi anima ra ti: “Cua cani yu yaca yu, ta cua savahi inca cha cahnu ca, ta cua tihi yu ndihi chi tichi can.”
42012019	Saxini ra ti: “Cuaha xaan nuni yu iyo. Cuaha xaan ndatiñu yu iyo. Cuaha cuiya cua ndunahan chi. Vitin cua quee tatun yu. Cua cachi yu, ta cua coho yu, ta cua cusii ini yu,” cati ra chi anima ra.
42012020	Tacan cuu, ta cati ra Ndioo chi ra ti: “Soho xaan cuni cun. Yuhu cati ti vitin ya cha cuaa ya cua cuvi cun, ta ndihi cha ni tiso vahun―ña cua ndoo chi chihun,” cati ra Ndioo chi ra.
42012021	Tacan ni cua coo ñivi tiso vaha xaan suvi ni cuenda maan ñi, ta ña iyo vaha ñi cuenda ra Ndioo ―cati ra Jesuu.
42012022	Inca hora, ta cati ra Jesuu chi ra sacuaha chi ra ti: ―Chacan cuu cha cati yu chi ndo ti ña cua saxini ndo suvi ni cuenda maan ndo. Ña cua saxini ndo ñaan cha cuu cha cua cachi ndo. Ña cua saxini ndo ñaan cha cuu cha cua cunami ndo ta ñaan cha cuu cha cua cundichin ndo.
42012023	Cha savaha ra Ndioo chi yo, ta chaha ra cha iyo ndito yo. Cahnu xaan cha ni savaha ra chi yo. Chacan cuu cha chito yo ti cua cuhva ra cha cua cachi yo, ta cua cuhva ra cha cua cunami yo.
42012024	Ndehe ndo yoso cuhva iyo ri ticaca. Ña tuhva ri tachi, ta ni ña tuhva ri saquee. Ñahni nu tivaha ri nuni, ta chaha ra Ndioo cha chachi ri. Ta ri saa can―ñahni yavi ndaa ri. Iyo xaan ca yavi ndaa maan ndo.
42012025	Ña cua saxini ndo, vati ña cuu ndusucun ca ndo suhva ca, masi saxini ndo suhva.
42012026	Ña cua saxini ndo cuhva iyo ndo, vati chito ndo ti ñahni yavi ndaa chacan, vati ña cuu sandusucun ca ndo chi ndo. [Chacan cuu cha chito ndo ti ñahni yavi ndaa cha cua saxini ndo cuenda chacan.]
42012027	’Cua ndehe ndo yoso cuhva iyo ita ndiquin. Ña tuhva chi tavi, ta ni ña tuhva chi cunu isa. Cati yu chi ndo ti taqui xaan iyo chi. Ta ra Salomoon―taqui xaan ni chacunami ra. Taqui xaan ni chacundichin ra quivi ni chacoo ra nu ñuhun ñuñivi ya, soco ña taqui ra cuhva taqui ita can.
42012028	Tacan ni savaha ra Ndioo chi ita iyo tichi cuhu. Vitin ni iyo chi, ta yutaan ndoyo ñuhun chi. Chacan cuu cha chito ndo ti vaha xaan cua savaha ra chi maan ndo. Na cua cuinu vaha ini ndo chi ra, vati ña ta cuu vaha.
42012029	Ña cua nanducu xaan ndo cha cua cachi ndo cha cua coho ndo. Ña cua tichaha ni ndo,
42012030	vati ndihi ñivi ñuñivi nanducu xaan chacan. Chito sutu ndo ti chini ñuhun ndo chi chi.
42012031	Na cua nducu xihna ndo cuhva cha cua coo ndo chi ra Ndioo nu cua cundaca ñahan ra, ta sa cua cuhva ra ndihi cha chini ñuhun ndo vitin.
42012032	[Ni vii cahan ra Jesuu:] ’Ña cuyuhvi ndo, vati cha ni cati ra sutu ndo ti cua coo ndo chi ra nu cua cundaca ñahan ra.
42012033	Cua xico ndo ndatiñu ndo, ta cua tindee ndo chi ñivi ndahvi. Tacan ni cua savaha ndo cha cua cunda yahvi ndo chi ra Ndioo iti siqui andivi, ta ña cua yaha cuhva cha cua coo ndatiñu chi ndo nu ñuhun ñuñivi ya, vati nduchahnu chi, ta ndoyo ñuhun chi, ta quihin ñasuhu chi chi.
42012034	Nu iyo ndatiñu ndo cuni ndo coo ndo. Tu cua saxini ndo cuenda ndatiñu ndo, ican cua cuni ndo coo ndo, soco tu cua saxini ndo cuenda ra Ndioo, cua cuni coo ndo chi maan ra.
42012035	[Ni vii cahan ra Jesuu inca cuhva:] ’Na cua cuatu vaha ndo.
42012036	Na cua coo ndo cuhva iyo ra musu, ta ndatu vaha ra chi chitoho ra ndaa hora cua quichi ndico ra cha cuahan ra vico tandaha. Ndatu vaha ra musu can, vati quii quii ni cua nuna ra yu vehe hora cua quichi ndico ra chitoho ra, ta cua cani ra yu vehe.
42012037	Cua cusii ini ra musu can, vati cua quichi ndico chitoho ra, ta cua ndehe ra ti ndatu vaha musu ra chi ra. Cati yu chihin ndo ti cua tiso vaha ra chitoho can, ta cua cati ra chi ra musu ra ti cua cunda ra yu mesa, ta cua sacachi ra chi musu ra.
42012038	Tu cua nducuee ra chitoho can, ta cua quichi ra sava ñuun a cua quichi ra cha cua cundichin, ta cua ndehe ra ti ndatu vaha musu ra chi ra, cua cusii ini ra musu can.
42012039	Chito ndo ti tu cua coto ñivi ñaan hora cua quichi ñasuhu, cua cuatu ñi chi run, ta ña cua cuhva ñi quihvi run tichi vehe ñi.
42012040	Na cua cuatu vaha ndo chi ra cuu sehe ñivi, vati cua quichi ndico ra, ta ña cua coto ndo ñaan hora cua quichi ra ―cati ra Jesuu.
42012041	Tacan cuu, ta quechaha nducu tuhun ra Pedru chi ra Jesuu ti: ―Ra chahnu, ¿atu chi maan ndi cahun cuhva can a chi ndihi ñivi cahun chi chi? ―cati ra.
42012042	Ta cati ndico ra chahnu ti: ―Cati yu chihin ndo ti cua cuhva ra chitoho tiñu chi ra musu vaha, vati saxini vaha ra musu can. Chacan cuu cha cua satiñu vaha ra musu chi ñivi ra chitoho ra.
42012043	Cua cusii ini ra musu can, tu cua satiñu vaha ra hora quichi ndehe chitoho ra nu satiñu ra.
42012044	Cati ndicha yu chihin ndo ti cua cati ra chitoho ra ti cua sacuenda ra musu can chi ndihi ndatiñu ra.
42012045	Tu cua saxini ra musu can chi anima ra ti cua nducuee ra cuu chitoho ra, vati ña cua quichi nahan ra. Tacan, ta sa quechaha cani ra chi musu tahan ra, ta chachi ra, ta chihi ra, ta chini ra.
42012046	Tu tacan cua savaha ra musu cuu xini can, cua quichi ndico ra chitoho ra. Hora ña saxini ra musu can cua quichi ndico ra, ta iyo xaan cua tachi tuni ra chi ra. Cua tava ndaa ra chi ra, ta cua ndoo ra musu can nu iyo ñivi ña sacuinu vaha tiñu.
42012047	’Xaan xaan cua cutuni ra musu can, vati chito ra yoso cuhva cuni chitoho ra, ta ña tiso vaha ra, ta ni ña savaha ra cuhva cuni chitoho ra.
42012048	Ta ra ña chito yoso cuhva cuni chitoho ra―tu ña vaha cua savaha ra, ña cuaha cua cutuni ra. Tu cuaha tiñu cua cuhva ra Ndioo cuiso ndo, cua saxini ra ti vaha xaan cua satiñu ndo.
42012049	[Ni vii cahan ra Jesuu:] ’Quichi yu, vati cua savahi ti cua coo tundoho chi ñivi ñuñivi, ta cha iyo tundoho chi ñivi cuhva cuni yu.
42012050	Iyo cha cua coo tundoho chihin yu, ta cuaha xaan saxini yu nda cua nda quivi cua ndehi tundoho can.
42012051	Saxini ndo ti quichi yu, vati cua sandumani yu chi ñivi ñuñivi, soco ñavi chacan tiñu quichi yu. Cati yu chihin ndo ti quichi yu, vati cua sandusaque chi ñivi.
42012052	Ña cua nduinuun ñivi cuenda yu nda cua nda vitin ta nda cua nda iti nuun. Iyo uhun ñivi iin vehe, ta cua cahan yuhu uni ñi chi inca uvi ñi, ta cua cahan yuhu tahan uvi ñi chi inca uni ñi. Ña cua nduinuun ñi cuenda yu.
42012053	Cua cahan yuhu ra rai chi sehe ra, ta cua cahan yuhu ndico tucu ra cuati chi sutu ra. Cua cahan yuhu ñi ñahan chi sehe ñi, ta cua cahan yuhu ndico tucu ñi cuati chi sihi ñi. Cua cahan yuhu ñi chahnu chi chanu ñi, ta cua cahan yuhu ndico tucu ñi tivaa chi chiso ñi, [vati ña cua nduinuun ñi cuenda yu].
42012054	Tacan cuu, ta ni vii cahan ra Jesuu chi ñivi can: ―Ta cha ndehe ndo ti vachi vico iti chiyo chiso nicandi, ta cati ndo ti cua cuun savi, ta ndicha ti cua cuun savi.
42012055	Ta cha ndehe ndo cha vachi tati iti xuu, ta cati ndo ti ihni xaan cua cuu, ta ndicha ihni xaan cua cuu.
42012056	Ña vaha ñivi cuu ndo, vati chito xaan ndo yoso cuhva iyo ndo nu ñuhun ñuñivi, soco ña chito ndo ñaan quivi chica ndo vitin.
42012057	[Ni vii cahan ra Jesuu:] ’Iyo cha cua nducu suvi ni maan ndo cuhva ñaan cha cuu cha vaha ndicha.
42012058	Tu cua tiso ñivi cuati ndo, tu cua cundaca ñi chi ndo nuun ra cumi tiñu, cua nducu ndo cuhva cha cua coso vaha tiñu nu cuahan ndo, coto cua queta ndo nuun ra cumitiñu, ta cua sayaha ra chi ndo chi ra mayoo, ta cua tihi ra chi ndo vecaa.
42012059	Cati yu ti ña cua quee ndo tican nda cua nda cua tiahvi ndo ndihi multa can ―cati ra Jesuu, [vati tacan ni cua coto ñivi ti na cua nducu ñi cuhva cha cua coso vaha tiñu chi ra Ndioo, ta ni vii cumani cha cua tachi tuni ra chi ñivi].
42013001	Suvi ni hora can ni iyo cuiti tahan iin uvi uni ñivi, ta chaha ñi cuenda chi ra Jesuu yoso cuhva chahni ra Pilato chi tahan ñi quichi iti ñuhun Galilea. Chahni ra chi ñi nu ni samani ñi sana ñi chi ra Ndioo.
42013002	Tacan cuu, ta cati ra Jesuu chi ñi ti: ―Ña cua saxini ndo ti savaha xaan ca ñivi can cuati, vati ni tahan ñi tundoho can, ta ña cuaha xaan ni cuati ndacu ndihi ca ñivi tahan ñi iyo ñuhun can.
42013003	Cati yu ti ñavi chacan cuu cha ni tahan ñi tundoho can, soco tu ña cua saña ihni ndo cuati ndacu ndo, cua ndoyo ñuhun tahan ndo cuhva ni ndoyo ñuhun ñivi can.
42013004	Ni ñuhun ini ndo ti nduva torre iyo nuun Siloee siqui ñivi, ta chihi chahun uni tahan ñi. Ña cua saxini ndo ti iyo ca cuati chi ñican, [vati ni tahan ñi tundoho can,] ta ñahni cuati iyo chi ndihi ca ñivi iyo ñuun Jerusaleen.
42013005	Cati yu ti ñavi chacan cuu cha ni tahan ñi tundoho can, soco tu ña cua saña ihni ndo cuati ndacu ndo, cua ndoyo ñuhun tahan ndo cuhva ni ndoyo ñuhun ñivi can ―cati ra.
42013006	Tacan cuu, ta cahan ra Jesuu cuhva ya, ta cati ra chi ñi ti: ―Iyo iin rai, ta tachi ra iin tusihva tiñi vixin nu iyo yama ra. Tacan cuu, ta cuahan ra ti cua ndehe ra a ñahni chiti chi, soco ñahni chi nihin ra.
42013007	Chacan cuu cha cati ra chi ra cuu musu ra ti: “Cha queta uni cuiya cha quichi ndehi a ñahni chiti yutun ya, ta ñahni chi nihin yu. Cahnda cun chi chi, vati ñahni yavi ndaa chi nu inda chi,” cati ra.
42013008	Tacan cuu, ta cati ndico ra musu can ti: “Saña nuun cun chi chi tichi cuiya ya, ra chahnu. Cua nañu xihne chaha chi, ta cua tihi yu ihvi xuu ri sundiquin.
42013009	Tu cua coo chiti chi cha tacan inca cuiya, vaha cua ndoo chi, soco tu ñahni chi cua coo, cua tahnda chi,” cati ra musu can ―cati ra Jesuu, [vati tacan ni cua coto ñivi ti nini xaan cua saña ihni ñi cuati ndacu ñi].
42013010	Iin quivi saabadu sacuaha ra Jesuu chi ñivi. Iin veñuhun sacuaha ra chi ñi,
42013011	ta iyo tahan iin ñahan tican. Chahun uni cuiya cha cuhvi ña, vati cha ndutihi chata ña savaha iin run tati cuihna chi ña, ta ña cuu cuinda cuiti vaha ña.
42013012	Ndehe ra Jesuu chi ña, ta cana ra chi ña, ta quechaha cati ra chi ña ti: ―Cha cua nduvahun ―cati ra.
42013013	Tacan, ta tiso ra ndaha ra chata ña, ta suvi ni hora can ni chacuinda cuiti ña, ta quechaha cati ña ti cahnu xaan rai cuu ra Ndioo.
42013014	Tacan cuu, ta quechaha nduxaan ra cuu xini veñuhun can. Nduxaan ra, vati quivi saabadu can ni sanduvaha ra Jesuu chi ñacan. Chacan cuu cha quechaha cati ra cuu xini can chi ñivi can ti: ―Iyo iñu quivi cha cua satiñu yo. Tu cua cuni ndo nduvaha ndo cuehe cuhvi ndo, cua quichi ndo cha cuu iñu quivi can, soco ña cua quichi nduvaha ndo quivi saabadu ―cati ra.
42013015	Tacan cuu, ta cati ra chahnu chi ra ti: ―Ñivi uvi yaa cuu ndo. Chite ti quivi saabadu cuu chi, soco ndihi ndo―ndachi ndo sundiquin ndo. Ndachi ndo buru ndo. Ndachi ndo chi ri nu chachi ri, ta chandaca ndo chi ri nu cua coho ri nduta quivi saabadu.
42013016	Vasi ña vaha cha nduvaha ñahya quivi saabadu cuni ndo. Ñivi ra Abraham chi ña, soco cha queta chahun uni cuiya iyo cuhva cha ni chuhni run Cuihna chi ña, ta ña cuu ndachi yo chi ña quivi saabadu, cati ndo.
42013017	Cha ndihi cahan ra Jesuu tuhun can, ta quechaha nducahan nuun ndihi ñi nduxaan chi ra. Tacan cuu, ta cusii ini xaan ndihi ñivi can, vati cuaha xaan cha vaha ndicha ni savaha ra Jesuu.
42013018	-
42013019	Tacan cuu, ta cati ra Jesuu ti: ―Nu cua cundaca ñahan ra Ndioo cuu sava ni ta cua iin chiti motasa. Quihin iin rai chi chi, ta tachi ra chi chi tichi yama ra. Cana chi, ta chahnu chi. Cahnu xaan yutun cha cuu chi, ta quichi coo ri saa soco chi. [Tacan cati ra Jesuu, vati tuvi xaan ñivi ra Ndioo cua coo nu cuahan quivi.]
42013020	-
42013021	Cati ndico tucu ra Jesuu inca cuhva ti: ―Nu cua cundaca ñahan ra Ndioo cuu sava ni ta cua ndixi panela. Quihin iin ñahan chi chi, ta tixehe ña chi chi tichi uni cuhva yuti paan, ta chinu xico chi niniin chi. [Tacan cati ra Jesuu, vati cua queta tuhun Ndioo nini cahnu nu ñuhun ñuñivi, ta cua cuinu ini ñivi chi ra.]
42013022	Cuaha ñuun nu ni yaha ra Jesuu cha cuahan ra iti ñuun Jerusaleen, ta sacuaha ra chi ñivi ñuun nu ni yaha ra.
42013023	Iin chaha nducu tuhun iin ñivi chi ra ti: ―Ra chahnu, ¿atu suhva ni ñivi cuu ñi cua sacacu ra Ndioo? ―cati ñi. Ta cati ndico ra Jesuu ti:
42013024	―Na cua sandee ini ndo chi ndo, ta cua cuu quihvi ndo nu cuu chi sava ni ta cua iin yu vehe. Tuu xaan chi, vati tuvi ñivi cua nducu ñi cuhva cha cua quihvi ñi, soco ña cua cundee quihvi ñi.
42013025	Tacan cuu, ta cua cuinda ra cuu chitoho vehe can, ta cua casi ra yu vehe. Hora can cua queta ñivi yu vehe can. Iti chata tican cua cuinda ñi, ta cua cani ñi yu vehe, ta cua cati ñi ti: “Ra chahnu, nuna yu vehe, vati cua quihvi tahan ndi,” cua cati ñi, soco cua cati ndico ra ti: “Ña nacote chi ndo. Ña chite ndaa iti quichi ndo,” cua cati ra.
42013026	Tacan cuu, ta sa cua cati ñi ti: “Cha chachi tahan ndi chihun, ta sacuahun chi ndi ñuun ndi,” cua cati ñi,
42013027	soco cua cati ndico ra chitoho can ti: “Ña chite ndaa iti quichi ndo. Cuahan ndo, vati mani ndavaha ni ndacu ndo,” cua cati ra.
42013028	Tacan cuu, ta cua ndahyu xaan ñi. Cuihya xaan cua cuni anima ñi, vati cua ndehe ñi ti iyo ra Abraham chi ra Isaac chi ra Jacob chi ndihi ra ni cahan cuenda ra Ndioo tiempu chahnu. Ndihi racan ta ra cua coo chi ra Ndioo nu cua cundaca ñahan ra, soco ñican―cua quee ndaa ñi iin chiyo.
42013029	Nini cahnu nu ñuhun ñuñivi cua quichi ñivi, ta cua coo vaha ñi chi ra Ndioo nu cua cundaca ñahan ra.
42013030	Chacan cuu cha iyo ñivi nducuee ñi chinu ini ñi chi ra Ndioo, soco cua cundee quihvi ñi nu cua cundaca ñahan ra, ta iyo inca ñivi sacahnu ñi chi ra Ndioo, soco cua ndoo ihni ñi, vati ña sacahnu ndicha ñi chi ra ―cati ra.
42013031	Suvi ni hora can quichi uvi ra fariseo nu iyo ra Jesuu, ta quechaha cati ra ta ra chi ra ti: ―Cuahan inca chiyo, vati cuni ra Herode cahni ra chihun ―cati ra.
42013032	Ta cati ndico ra Jesuu chi ra ti: ―Cuahan ndico ndo, ta cati ndo chi ra maña can ti vitin yutaan cua tave chi run tati cuihna anima ñivi, ta cua sanduvahi chi ñivi, soco nda inca ca quivi, ta cua ndihi tiñu ndacu i.
42013033	Iyo cha cua cuhin iti vitin chi yutaan chi isa, vati ña cuu cuvi iin ra cahan cuenda ra Ndioo, tu ña cua queta ra tichi ñuun ñuun Jerusaleen.
42013034	’Ndihi ndioho ñivi iyo ñuun Jerusaleen, chahni ndo chi ra ni cahan cuenda ra Ndioo nu ni quichi quivi. Chi yuu cani ndo chi ra ni tava tiñu ra Ndioo iti nuun ndo. Cuni xain sacacu i chi ndo nu cua ndehe ndo tundoho sava ni ta cua sacacu ri tiñuun chi sehe ri cha tixehe ri chi ri tichi ndichin ri. Cuni yu sacacu i chihin ndo, soco ña cuni ndo.
42013035	Cha nacoo ihni ra Ndioo chihin ndo ñuun ndo. Cati yu ti ña cua ndehe ca ndo chihin yu nda cua nda quivi [cua saña ihni ndo cuati ndacu ndo], ta cua cati ndo ti cahnu xaan rai cuu ra quichi cuenda ra chahnu ―cati ra.
42014001	Iin quivi saabadu cuahan ra Jesuu vehe iin ra fariseo cuu xini, vati cua cachi ra chi ra, ta ndehe xaan ra tahan ra fariseo can yoso cua savaha ra Jesuu.
42014002	Tacan cuu, ta queta iin rai nuun ra Jesuu, ta cuhvi ra cuehe cuiñu xaan.
42014003	Quechaha nducu tuhun ra Jesuu chi ra sacuaha ley chahnu chi ra fariseo can ti: ―¿Yoso cati ley chahnu? ¿Atu cuu sanduvaha yo quivi saabadu a ña cuu? ―cati ra.
42014004	Ta taxin taxin ndaa ra ta ra. Tacan cuu, ta tiso ra Jesuu ndaha ra chi ra ndahvi can. Sanduvaha ra chi ra, ta chaha ra ti na cuhun ra.
42014005	Tacan cuu, ta nducu tuhun ra chi ra fariseo ta ra ti: ―¿Atu ña cua tava ndo buru ndo a sundiquin ndo tichi soco, tu cua quehni ri quivi saabadu? ―cati ra.
42014006	Ta ña cuu cati ndico ra ta ra chi ra.
42014007	Ndehe ra Jesuu yoso cuhva queta ñivi can vico can, ta nanducu ñi tayu vaha. Chacan cuu cha quechaha cahan ra iin cuhva chi ñi. Cati ra ti:
42014008	―Tu cua satuhun ñivi chi ndo iin vico tandaha, ña cua nanducu ndo tayu vaha, coto cua quichi tahan inca ñivi cahnu ca.
42014009	Tacan, ta sa cua tuhva ra cana chi ndo nu ndaa ndo, ta cua cati ra chihin ndo ti: “Cua cuhva cun tayu ya chi rahya,” cua cati ra. Tu tacan ni cua tahan ndo, cua coo xaan tucanuun chi ndo, ta cua nanducu ndo inca tayu ndahvi nu cua cunda ndo.
42014010	Chacan cuu cha cati yu ti cua cuhun ndo nu cua satuhun ñivi chi ndo, soco ña cua nanducu ndo tayu vaha nu cua cunda ndo. Chacan cuu cha cua tuhva ra cana chihin ndo, ta cua cati ra ti: “Amigu, cua cunda cun tayu vaha ya,” cua cati ra. Tu tacan ni cua cuu chi, cua ndehe ndihi ñivi iyo tahan ti sacahnu xaan ra chihun.
42014011	Tacan cati yu, vati tu cua nducu ndo cha cua cati ñivi ti cahnu xaan ñivi cuu ndo, cua coo tucanuun chi ndo, soco tu cua cahnda ini ndo chacan, cua sacahnu ndicha ra Ndioo chihin ndo ―cati ra.
42014012	Tacan cuu, ta quechaha cati ra Jesuu chi ra cana ñahan chi ra ti: ―Tu cua sacahnu cun iin vico, ña cua satuhun cun amigu cun. Ña cua satuhun cun yani cun. Ña cua satuhun cun ñivi cun. Ña cua satuhun cun ñivi ricu, coto cua queta quivi cua sacachi tahan ñi chihun, ta cua nihin ndico cun cha cua sanaun chi ñi.
42014013	Tu cua sacahnu ndico tucu cun vico, cua satuhun cun chi ñivi ndahvi. Cua satuhun cun chi ñivi cojo. Cua satuhun cun chi ñivi cuaa. Chi ñican cua satuhun cun,
42014014	ta cua cusii ini cun, vati ña cua cuu sacachi ndico ñi chihun. Tacan ni cua savahun, vati cua tiahvi ndico ra Ndioo chihun quivi cua natacu ndico ñivi iyo vaha cuenda ra Ndioo ―cati ra Jesuu.
42014015	Tuhun can ni chini iin ra ndaa yu mesa can, ta quechaha cati ra chi ra Jesuu ti: ―Cua cusii ini ñivi cua sacahnu vico nu cua cundaca ñahan ra Ndioo ―cati ra.
42014016	Ta cati ndico ra Jesuu cuhva ya ti: ―Iyo iin rai, ta cahnu xaan vico savaha ra. Tuvi xaan ñivi cana ñahan ra.
42014017	Hora cua quechaha sacahnu ra vico can tachi ra chi musu ra, vati cua cati ra chi ñivi can ti: “Coho vitin, vati cha iyo vaha,” cua cati ra musu can.
42014018	Tacan cuu, ta cuahan ra, ta ndihi ñican quechaha cati ñi ti ña cua cuu. Iin ñi cati ñi chi ra ti: “Cha sate iin ñuhun, ta iyo cha cua cu ndehi chi chi. Na cua savahun tu manini cati cun chi ra ti na cua cucahnu ini ra chihin yu,” cati ñi chi ra musu ra.
42014019	Tacan cuu, ta cati inca ñi ti: “Cha sate uhun pare toro satiñu, ta cua cu ndehi ñaan cuhva iyo ri. Na cua savahun tu manini cati cun chi ra ti na cua cucahnu ini ra chihin yu,” cati ñi.
42014020	Cati ndico tucu inca ra ti: “Cha ni tandahi. Chacan cuu cha ña cua cuu cuhin,” cati ra.
42014021	Tacan cuu, ta cuahan ndico ra musu can, ta chaha ra cuenda chi ra cuu chitoho ra. Tacan, ta quechaha xaan cuni ra chitoho can, ta cati ra chi musu ra ti: “Cua cuhun yatin cun ndihi iti ñuun ya, ta cua cati cun chi ndihi ñivi ndahvi chi ñivi cojo chi ñivi cuaa ti na cua quichi ñi ta ñi ihya,” cati ra.
42014022	Cati ndico ra musu can ti: “Cha ni savaha ndi cuhva cati cun, ra chahnu, ta ni vii iyo cha cua cachi ñivi,” cati ra,
42014023	ta cati ndico ra chitoho can ti: “Cua cuhun ndico cun, ta cua ndehun ndihi ticu iti, ta cua sanini cun chi ñivi, vati cua quichi ñi. Chacan cuu cha tuvi ñi cua quichi,
42014024	soco ñivi cati ti ña quichi ñi―ñican ña cua cachi ca ñi chihin yu,” cati ra chitoho can. [Tacan cati ra Jesuu, vati chaha ra cuenda yoso cuhva cua coo ñivi chi ra Ndioo nu cua cundaca ñahan ra.]
42014025	Quivi can chica tuvi ñivi chi ra Jesuu. Tacan cuu, ta ndico coo ra, ta quechaha cati ra chi ñi ti:
42014026	―Tu cua quichi ndo chihin yu, ta ña cua cahnda ini ndo chi sutu ndo chi sihi ndo chi sehe ndo chi tahan ndo, tu ña cua cahnda ini ndo chi maan ndo, ña cua cuu cuu ndo tatun yu.
42014027	Tu ña cua cuni ndo coo ndo chi tundoho cuhva cua coo tundoho chihin ñivi nu cruu, tu ña cua caca ndo iti chica yu, ña cua cuu cuu ndo tatun yu.
42014028	[Cua cati yu iin cuhva chi ndo.] Tu cua cuni ndo savaha ndo iin vehe, cua cunda nuun ndo, ta cua tava xihna ndo cuenda, coto ña cua queta xuhun ndo.
42014029	Tacan ni cua savaha ndo, coto cua queta ndicha cuii chaha ni chi, ta ña cua cuu saqueta ndo niniin chi. Tu tacan ni cua savaha ndo, cua ndehe ndihi ñivi, ta cua quechaha sacateni ñi chi ndo.
42014030	Cua cati ñi ti cha quechaha sacuinda rahya vehe, soco ña cundee ra sandihi ra chi chi.
42014031	Ta ni cuhva savaha ra cumi tiñu. Tu cua cuhun ra, ta cua cani tahan ra chi inca ra cumi tiñu, cua cunda nuun ra, ta cua saxini xihna ra a cua cuu sacanaan ra, vati uchi mil ni sandadu iyo chi ra, ta iyo oco mil sandadu chi inca ra.
42014032	Tu ña cua cuu, cua tava tiñu ra chi ra ndiso tiñu nu vachi ra ta ra. Ni vii cani vachi ra, ta cua satahan ra chi ra, ta cua cahan ndahvi ra chi ra a ña cua cuu ndumani ndico ra chi ra.
42014033	Chacan cuu cha cati yu ti tu ña cua nacoo ihni ndo ndihi cha iyo chi ndo, ña cua cuu cuu ndo tatun yu.
42014034	[Ni vii cahan ra Jesuu:] ’Vaha xaan iyo ñiin, soco tu ña uhva ca chi, ña cua cuu nduvaha ndico chi.
42014035	Ñahni ca yavi ndaa chi cha tacan, ta ni ña cuu ca cuatiñu yo chi chi. Cua savita yo chi chi. Na cua taa vaha ndo soho ndo. [Tacan cati ra Jesuu, vati tu ñahni yavi ndaa yo, cua tava ndaa ra Ndioo chi yo.]
42015001	Iin quivi quichi ndihi ñivi ndacu xaan cuati nuun iyo ra Jesuu, ta quichi tahan ra satiahvi, vati cuni ñi tasoho ñi tuhun cahan ra Jesuu.
42015002	Tacan cuu, ta cuaha xaan quechaha cahan ra fariseo chi ra sacuaha ley chahnu, ta cati ra ta ra cuenda ra Jesuu ti: ―Quihin cuenda xaan rahya chi ñivi ndacu cuati, ta icaa ni chachi ra chi ñi ―cati ra ta ra.
42015003	Tacan cuu, ta quechaha cati ra Jesuu cuhva ya chi ra ta ra ti:
42015004	―Tu iyo iin ciendu ri mbee chi ndo, ta cuanaan iin tuhun ri, ndihi ndo―cua nacoo ndo chi ndihi ca ri nu cuahan ndo tichi cuhu, ta cua nanducu ndo chi ri cuanaan nda cua nda cua nanihin ndo chi ri.
42015005	Tacan cuu, ta cua cunda chata ndo chi ri, ta cua cusii ini ndo.
42015006	Cua queta ndico ndo vehe ndo, ta cua cati ndo chi ndihi ñivi ndo chi ndihi amigu ndo ti: “Na cua cusii ini yo, vati cuanaan iin ri mbee sana yu, soco nanihin ndique chi ri,” cua cati ndo.
42015007	Cati yu chi ndo ti ta ni cuhva cua cusii ini ra Ndioo iti siqui andivi, tu cua saña ihni iin tuhun ñivi cuati ndacu ñi. Ñahni cha saxini ra cuenda ndihi ca ñivi cha iyo vaha chi ra, [vati ña tichaha ca ñi saña ihni ñi cuati ndacu ñi].
42015008	[Ni vii cahan ra Jesuu:] ’Tacan tahan iyo ñi ñahan. Tu cha iyo uchi xuhun cuati chi ñi, ta cuanaan iin chi, cua taa ñi ñuhun, ta cua natihvi ñi niniin tichi vehe ñi. Ndoo ndoo cua nanducu ñi chi chi nda cua nda cua nanihin ñi chi chi.
42015009	Cua nanihin ñi chi chi, ta cua cati ñi chi ndihi amiga ñi ti: “Cua cusii ini yo, vati nanihin ndico yu xuhun yu cha cuanaan,” cua cati ñi.
42015010	Cati yu ti ta ni cuhva cua cusii ini ra tatun Ndioo, tu cua saña ihni iin tuhun ni ñivi cuati ndacu ñi.
42015011	Inca cuhva cati ra Jesuu chi ñi ti: ―Iyo iin rai, ta uvi sehe ra iyo,
42015012	ta quechaha cati ra luhu chi sutu ra ti: “Tata, natahvi ndatiñu cun cha cua cuhva cun chihin yu,” cati ra. Tacan cuu, ta natahvi ra sutu ra ndatiñu ra chi ra.
42015013	Suhva ca quivi, ta tiso vaha ra luhu can ndatiñu ra, ta quee iti ra. Cani xaan cuahan ra, ta tican sanaan ra ndihi cha iyo chi ra, vati mani cha coo ra chi ndavaha ni cuni ra.
42015014	Sanaan ra ndihi xuhun ra, ta cahnu xaan tama ni chacoo ñuun can, ta quechaha chini ñuhun ra.
42015015	Tacan cuu, ta cuahan ra nuun iin ra ñuun can, ta quechaha satiñu tatun ra chi ra. Chacan cuu cha tachi ra ñuun can chi ra nu iyo quini ra, vati cua sacachi ra chi ri.
42015016	Tacan cuu, ta cuni xaan ra cachi ra cha chachi ri quini can, soco yoni chaha chi chi chi ra.
42015017	Queta iin quivi quechaha saxini vaha ra, ta cati ra chi anima ra ti: “Iyo tahan ra musu chi suti, ta ndihi ra chachi vaha, ta yuhu―ihya iye, ta chihi yu chi soco.
42015018	Cua cuhin nuun ra suti, ta cua cati yu chi ra ti cahnu xaan cuati cha ni savahi chihin ra chi ra Ndioo iyo iti siqui andivi.
42015019	Ñahni ca yavi ndai cha cua cui sehe ra. Na cua cuhva ra cha cua cui sava ni ta cuhva iin musu ra, cua cati yu chi suti,” saxini ra.
42015020	Tacan cuu, ta quee ra cuahan ra. Iti nuun sutu ra cuahan ra. ’Ni vii cani vachi ra, ta ndehe sutu ra chi ra, ta ndahvi xaan cuni anima ra ndehe ra chi sehe ra. Chacan cuu cha chinu ra cua satahan ra chi ra. Chacunumi ndaa ra chi ra, ta chihi ra yuhu ra.
42015021	Tacan cuu, ta quechaha cati ra luhu can chi sutu ra ti: “Tata, cahnu xaan cuati ni savahi chi maun chi ra Ndioo iyo iti siqui andivi. Ñahni yavi ndai cha cua cuu que sehun,” cati ra,
42015022	ta quechaha cati sutu ra chi ra musu ti: “Quii quii ni cua quichi ndaca ndo iin sahma vaha chi ra, ta cua sacundichin ndo chi ra. Cua tihi ndo xehe nundaha ra, ta cua cuhva ndo ndichan cunda chaha ra.
42015023	Cua cu quihin ndo sundiquin xahan, ta cua cahni ndo chi ri, vati cua cachi ndi, ta cua cusii ini ndi, vati cha quichi ndico sehi.
42015024	Cha ndoyo ñuhun ra, soco vitin cha iyo ndico ra,” cati ra. Tacan cuu, ta sii xaan quechaha cuni ra ta ra, ta savaha ra vico.
42015025	’Tacan cuu, ta quichi ra chanihin ca. Iti chiqui quichi ra. Ña cani ca, ta queta ra vehe, ta chini ra ti iyo yaa, ta chita chaha ñi.
42015026	Chacan cuu cha cana ra chi iin ra musu can, ta nducu tuhun ra ñaan cha cuu chi,
42015027	ta cati ndico ra musu ti: “Cha quichi ndico ra yani cun, ta chahni sutu cun chi ri sundiquin xahan, vati cha iyo ndico ra, ta ñahni cha ni tahan ra nu ni chahan ra,” cati ra.
42015028	Tacan cuu, ta xaan xaan quechaha cuni ra chanihin can, ta ña cuni ra quihvi ra tichi vehe. Chacan cuu cha quee ra cuu sutu ra ta ra, ta cahan ndahvi ra chi ra,
42015029	soco cati ndico ra chi sutu ra ti: “Cuaha xaan cuiya cha satiñu tatun yu chihun, ta ndihi ni quivi tasoho vahi cha cati tuhun cun chihin yu, ta ña ni chahun cha cahni yu ni iin chivu, ta cua cusii ini yu chi amigu yu.
42015030	Vitin cha quichi ndico ra yani luhu yu. Cha ni chacoo xaan ra ndavaha ni chi ñi ñahan inca chiyo, ta cha ni sanaan ra ndatiñu cun chi ñi. Cuenda maan ra chahni cun chi ri sundiquin xahan,” cati ra,
42015031	ta cati ndico sutu ra chi ra ti: “Sehu, iyo cun chihin yu ndihi ni quivi, ta ndihi ndatiñu yu cuu chi maun.
42015032	Vitin iyo cha sacahnu yo vico, ta cusii ini yo, vati cha ndoyo ñuhun ra yani cun, soco vitin cha iyo ndico ra chi yo,” cati sutu ra ―cati ra Jesuu.
42016001	Cati ndico tucu ra Jesuu inca cuhva chi ra sacuaha chi ra ti: ―Iyo iin ra ricu, ta iyo musu ra. Cati ñivi chi ra ricu can ti sanaan ra musu can ndatiñu ra.
42016002	Chacan cuu cha cana ra chi musu ra, ta quechaha cati ra chi ra ti: “Cha cati ñivi chihin yu ti ña vaha ndacu cun. Cua cati maun yoso cuhva cha ni savahun, vati ña cua cuu ca satiñu cun chihin yu,” cati ra.
42016003	Quechaha saxini ra musu can chi anima ra ti: “¿Ñaan cha cuu cha cua savahi? Cua quenda ra chitohi tiñu chihin yu. Ña cua cundei satiñu i, ta cahan nuin cha cua cu caye vehe ñivi.
42016004	Vitin chite ñaan cha cuu cha cua savahi, ta ni cua quihin cuenda ñivi chihin yu quivi cua quenda ra tiñu chihin yu,” saxini ra.
42016005	Chacan cuu cha cana ra musu can chi iin iin ñivi ndiseca chi chitoho ra, ta nducu tuhun ra chi ñi ti: “¿Yoso ndiseca cun chi ra chitohi?” cati ra,
42016006	ta cati ndico ñi ti: “Iin ciendu litru aceite,” cati ñi. Cati ra musu can ti: “Vitin cua quihun tutu cun, ta numi xaan cua taa ndico tucu cun inca tutu cha ndiseca cun uvi xico uchi litru chi.” Tacan ni cati ra, [vati sandahyu ñahan ra cha sanuun ra cha ndiseca ñi chi chitoho ra].
42016007	Tacan cuu, ta nducu tuhun ra chi inca ñi ti: “¿Yoso ndiseca cun?” cati ra, ta cati ndico ñi ti: “Iin ciendu maquila nuni,” cati ñi, ta cati ra musu can ti: “Vitin cua quihun tutu cun, ta cua taa ndico tucu cun inca tutu cha ndiseca cun cumi xico maquila chi,” cati ra [cha sandahyu ñahan ndico tucu ra].
42016008	Tacan cuu, ta cati ra cuu chitoho ra musu ña vaha can ti vaha xaan cha savaha ra cha cua quee vaha ra chi ñivi can. [Tacan ni cati ra Jesuu,] vati nditi xaan ca iyo ñivi ñuñivi cuenda chacan, ta ña nditi iyo ñivi Ndioo cha savaha ñi chacan.
42016009	[Ni vii cahan ra Jesuu:] ’Yuhu cati chi ndo ti na cua satiñu ndo chi xuhun ndo, ta cua nducu ndo cha cua coo amigu ndo chi ndo. Chacan cuu cha quivi cua naan xuhun ndo nu ñuhun ñuñivi ya, soco cha iyo yoo cua quihin cuenda chi ndo iti siqui andivi.
42016010	’Chito yo ti tu ña cuaha ndatiñu iyo chi yo, soco satiñu vaha yo, cua satiñu vaha tahan yo―masi cuaha ndatiñu yo cua coo. Tu ña cuaha ndatiñu yo iyo, ta ña satiñu vaha yo, chito yo ti ña cua satiñu vaha tahan yo―masi cuaha ndatiñu yo cua coo.
42016011	Chacan cuu cha cati yu ti tu ña cua savaha ndo cha vaha chi ndatiñu ndo nu ñuhun ñuñivi ya, yoni cua cuinu ini ti cua savaha ndo cha vaha iti siqui andivi.
42016012	Tu ña cua savaha ndo cha vaha, ta chi inca ñivi cuu chi, ña cua nihin ndo cha cua cuu chi maan ndo.
42016013	’Ña cuu satiñu ra musu chi uvi ra cuu chitoho ra, vati cua cuni mani ra chi iin ra, ta xaan xaan cua cuni ra ndehe ra chi inca ra. Chacan cuu cha ña cua cuu satiñu ndo chi ra Ndioo, ta cua cuni tahan ndo cha iyo nu ñuhun ñuñivi ―cati ra Jesuu.
42016014	Chini ra fariseo can ndihi tuhun can, ta quechaha cahan cateni ra ta ra chi ra Jesuu, vati xuhun cuni xaan ra ta ra.
42016015	Tacan cuu, ta cati ra Jesuu chi ra ta ra ti: ―Iti nuun ñivi cati ndo ti ñivi vaha cuu ndo, soco chito ra Ndioo yoso cuhva saxini ndo chi anima ndo. Tacan ni cati yu, vati xaan xaan cuni ra Ndioo ndehe ra cha cuu cha vaha xaan cuenda ñivi ñuñivi.
42016016	[Ni vii cahan ra Jesuu:] ’Tutu chahnu cuenda ley chi tutu chahnu cuenda ra ni cahan cuenda ra Ndioo sacahnu yo nda cua nda ni quichi ra Juaan, ta nda quivi ni quichi ra cati tuhun ndi tuhun vaha yoso cuhva cua coo ndo chi ra Ndioo nu cua cundaca ñahan ra, soco chi tundoho cua coo ndo nu cua cundaca ñahan ra.
42016017	’Ña ni ndoyo ñuhun ñuhun ñuñivi, ta ni ña ni ndoyo ñuhun iti siqui andivi. Ta ni cuhva ña cua cuu ndoyo ñuhun ni iin tuhun cha iyo cuenda ley chahnu.
42016018	[Ni vii cahan ra Jesuu:] ’Tu cua saña ndaha ndo chi ñasihi ndo cuenda ley, ta cua coo ndico tucu ndo chi inca ñahan, cua savaha ndo cuati chi ña cuenda ra Ndioo, vati cuu chi sava ni ta cua coo ndo ndavaha ni chi ñi ñahan inca chiyo. Tu cua tandaha ndo chi iin ñahan ni chacoo chi inca rai, ta ni cuhva cua savaha ndo cuati cuenda ra Ndioo.
42016019	[Ni vii cahan ra Jesuu iin cuhva:] ’Iyo iin ra ricu, ta taqui xaan sahma tixinda ndichin ra, ta cuaha xaan chachi ra ndihi ni quivi.
42016020	Iyo tahan iin ra ndahvi nani Lázaro, ta cahvi xaan niniin ra. Caa ra yu vehe ra ricu can,
42016021	ta cuni xaan ra cachi ra ñaan cha cuu cha quehni xuu mesa ra. Quichi tahan ri ina nu caa ra, ta yuvi ri nu cahvi ra.
42016022	Tacan cuu, ta queta quivi chihi ra ndahvi can, ta quichi quihin ra tatun Ndioo chi ra, ta chanaan ra chi ra nu iyo ra Abraham. Tacan cuu, ta chihi tahan ra ricu can, ta cuchi ra.
42016023	Nu iyo ñivi ndii can iyo ra, ta iyo xaan ra chi tundoho. Ndehe ndaa ra nu iyo ra Laazaro, ta ndehe ra chi ra Abraham, ta icaa ni iyo ra Laazaro chi racan. Cani xaan iyo ra ta ra.
42016024	Tacan cuu, ta cana ra ricu can chi ra Abraham, ta quechaha cati ra ti: “Tata Abraham, na cua cundahvi ini cun, ta tachi cun chi ra Laazaro, vati cua tihi ra nundaha ra tichi nduta, ta cua quichi ra, ta cua cuhva ra cha cua nduvichin yai, vati iyo xain chi tundoho nu cayu ñuhun ya,” cati ra ricu can,
42016025	ta cati ndico ra Abraham chi ra ti: “Sehu, ña cua naan ini cun ti vaha xaan ni chacoun nu ñuhun ñuñivi, ta ndahvi xaan ni chacoo ra Laazaro. Vitin cusii ini ra ihya, ta iyo maun chi tundoho.
42016026	Iyo tahan iin xahva cunu xaan mahñu nu iyo yo. Chacan cuu cha ña cuu yaha ndi nda ndacan―masi cuni ndi. Ta ni cuhva ña cuu yaha maan ndo nda ndehe,” cati ra.
42016027	Cati ndico ra ricu can ti: “Tata, na cua savahun tu manini, ta cua tachi cun chi ra vehe suti,
42016028	vati uhun tahan ra yani yu iyo. Tacan, ta cha ña cua quichi tahan ra ihya nu iyo ndi chi tundoho,” cati ra,
42016029	ta cati ra Abraham ti: “Iyo tutu Ndioo chi ra cuhva ni cati tuhun ra Moisee cuhva ni cati ra ni cahan cuenda ra Ndioo. Na cua sacuaha ra chacan,” cati ra.
42016030	Cati ra ricu can ti: “Tata Abraham, ña vaha cha tacan, soco tu cua cuhun ndico iin ñivi ndii nu iyo ra, cua saña ihni ra cuati ndacu ra,” cati ra,
42016031	ta cati ndico ra Abraham chi ra ti: “Tu ña cua sacuinu ra cuhva cati ra Moisee cuhva cati ra ni cahan cuenda ra Ndioo, ña cua cuinu ini ra―masi cua cuhun iin ñivi ndii,” cati ra ―cati ra Jesuu.
42017001	Tacan cuu, ta cati ra Jesuu chi ra sacuaha chi ra ti: ―Ndihi ni quivi cua queta cha cua cuni ndo savaha ndo cuati, soco cua coo tundoho chi ñivi sanahan chi ndo yoso cuhva cua savaha ndo cuati can.
42017002	Vaha xaan ca tu cunuhni iin yoso sucun ñi, ta quehni ñi tichi nduta tañuhun, [ta chihi ñi nu quichi quivi]. Tacan, ta ña cua cuu sanahan ñi yoso cuhva cua savaha ndo cuati.
42017003	Na cua saha vaha ndo cuenda chi ndo. ’Tu cua savaha iin ñivi tahan ndo cuati chi ndo, cua cati cachin ndo chi ñi ti ña vaha cha savaha ñi. Tu cua cahan ndahvi ndico ñi chihin ndo, ta cua saña ihni ñi cuati can, cua cucahnu ini maan ndo chi ñi.
42017004	Tu cua queta ucha chaha cua savaha ñi cuati chi ndo tichi iin nduvi, ta suvi ni ucha chaha cua cati ndico ñi chihin ndo ti cha saña ihni ñi chacan, na cua cucahnu ini ndo chi ñi.
42017005	Cati ndico tucu ra tatun Jesuu chi ra ti: ―Na cua tindeun chi ndi, ta cua cuinu ca ini ndi chi ra Ndioo ―cati ra ta ra.
42017006	Ta cati ndico ra Jesuu iin cuhva chi ra ta ra ti: ―Tu cua cuinu ini ndo―masi suhva ni, cua cuu savaha ndo ndihi cuii cha cua cuni ndo. Cua cuu cati ndo chi yutun ya ti cua cuachiyo chi, ta cua coo ndico chi tichi tañuhun, ta cua savaha chi cuhva cua cati ndo chi chi.
42017007	[Cahan ndico tucu ra Jesuu:] ’Quichi nuhun ra musu ndo iti nu satiñu ra chiqui iti nu sacuenda ra chi ri mbee, soco ña tuhva ndo cati ndo chi ra ti: “Nahan ti cua cachi cun.”
42017008	Cua cati ndo chi ra ti: “Cua tiso vaha xihna cun cha cua cachi ndi, ta cua sayahun chi chi nu mesa, vati cua cachi xihna ndi. Tacan, ta sa cua cuu cachi tahun,” cua cati ndo.
42017009	Ña cua cuhva ndo tiahvi ndioo chi ra musu ndo, vati savaha ra cuhva cati tuhun ndo cha cua satiñu ra.
42017010	Cuhva iyo ra musu can cua coo maan ndo. Cua savaha xihna ndo ndihi cha cati tuhun ra Ndioo chi ndo, ta sa cua cati ndo ti: “Ña cua sacahnu cun chi ndi, vati cha savaha ndi cuhva ni chahun tiñu chi ndi,” cua cati ndo ―cati ra Jesuu.
42017011	Ni cuahan ra Jesuu iti ñuun Jerusaleen, ta queta ra yu ñuhun Samaria nu nihin tahan ñuhun can chi ñuhun Galilea.
42017012	Tacan cuu, ta queta ra iin ñuun. Quihvi ra, ta ni natahan ra chi uchi rai, ta cuhvi ra ta ra cuehe tahyu xaan. Ni vii cani ni chacuinda ra ta ra,
42017013	ta cana chaa ra ta ra chi ra, ta cati ra ta ra ti: ― Tata Jesuu, [na cua savahun tu manini chi ndi,] ta cua cundahvi ini cun chihin ndi ―cati ra.
42017014	Tacan cuu, ta ndehe ra Jesuu chi ra ta ra, ta quechaha cati ra chi ra ta ra ti: ―Cuahan ndo, ta cua sanahan ndo chi ra sutu yoso cuhva iyo ndo ―cati ra. Tacan cuu, ta quee ra ta ra cuahan ra, ta ni nduvaha ra iti cuahan ra.
42017015	Iin ra ndehe ra ti ni nduvaha ra. Chacan cuu cha cuahan ndico ra nu iyo ra Jesuu. Nihin xaan cana chaa ra, ta sacahnu xaan ra chi ra Ndioo.
42017016	Queta ra nu inda ra Jesuu, ta chahnu chiti ra iti nuun ra, ta chaha ra iin tiahvi ndioo chi ra, ta iin ra ñuhun Samaria cuu racan.
42017017	Tacan cuu, ta quechaha cati ra Jesuu chi ñivi can ti: ―¿Atu ñavi uchi ra cuu ra ni nduvaha? ¿Ndaa iyo inca iin tahan ra?
42017018	¿Ñacu ña vachi tahan ndihi ca racan ta ra, ta sacahnu tahan ra chi ra Ndioo? Iin tuhun ni rahya quichi ndico, ta ñavi ra judiio cuu ra ―cati ra.
42017019	Tacan cuu, ta cati ra Jesuu chi ra ti: ―Cuinda, ta cuahan. Ni nduvahun, vati chinu ini cun chi ra Ndioo ―cati ra.
42017020	Tacan cuu, ta nducu tuhun ra fariseo chi ra Jesuu ndaa quivi cua quechaha cundaca ñahan ra Ndioo, ta cati ndico ra Jesuu chi ra ti: ―Ña cua ndehe ndo ndaa quivi cua quechaha cundaca ñahan ra Ndioo.
42017021	Ña cua cuu cati ndo ti ihya ndaca ñahan ra, ta ni ña cua cuu cati ndo ti ican ndaca ñahan ra. Ña cua cuu cati ndo chacan, vati cha ndaca ñahan ra Ndioo chi ñivi ra nu iyo ndo vitin ―cati ra.
42017022	Tacan cuu, ta cati ra chi ra sacuaha chi ra ti: ―Cua queta quivi cua cuni ndo cha cua quichi ndico ra cuu sehe ñivi, soco ña cua quichi ra.
42017023	Cua cati ñivi ti ihya vachi ra, ta cua cati ñi ican vachi ra, soco ña cua cundicu ndo chi ñi. Ña cua tasoho ndo cha cahan ñi,
42017024	vati quivi cua quichi ndico ra cuu sehe ñivi cua quichi ra cuhva quehni tachan, vati nda iin chiyo iti siqui andivi nda inca chiyo ndundichin nu quehni tachan can.
42017025	Iyo cha cua coo xihne chi tundoho. Cuaha xaan tundoho cua coo chihin yu, ta cua tava ndaa ñivi iyo vitin chihin yu.
42017026	Quivi cua quichi ndico ra cuu sehe ñivi cua savaha ñivi cuhva ni savaha ñi quivi cha ni chacoo ra Noee iti chata.
42017027	[Mani cha cua cusii ini ñi cuni ñi.] Chacan cuu cha chachi ñi, ta chihi ñi, ta tandaha ñi. Tacan ni savaha ñi nda cua nda quivi ni quihvi ra Noé tichi tundoo, ta cuun savi, ta chihi ndihi ñican.
42017028	Ta ni cuhva ni savaha ñivi quivi cha ni chacoo ra Lot iti chata. [Mani cha cusii ini ñi cuni ñi.] Chacan cuu cha chachi ñi. Chihi ñi. Sata ñi. Xico ñi. Tachi ñi tata. Sandaa ñi vehe.
42017029	Tacan ni savaha ñi, soco queta quivi quee ra Lot ñuun Sodoma can, ta cuahan ra. Tacan ni cuu, ta iti siqui andivi saquehni ra Ndioo ñuhun cayu ñi, ta ndoyo ñuhun ndihi ñi.
42017030	Cuhva can cua coo chi quivi cua quichi ndico ra cuu sehe ñivi.
42017031	’Tu cua cuinda ndo xini vehe ndo quivi can, ña cua nuun ndo tichi vehe, vati cua quihin ndo ndatiñu ndo. Tu cua satiñu ndo nu iyo itu ndo, ta ni cuhva ña cua cuhun ndico ndo vehe ndo.
42017032	Ña cua naan ini ndo cha ni tahan ñasihi ra Lot, [vati chico coo ña ndehe ña].
42017033	Tu cua nducu ndo cuhva cha cua cacu ndo, cua ndoyo ñuhun ndo. Tu cua cuvi ndo cha cuenda ra Ndioo, cua coo ndito ndo chi ra.
42017034	’Cati yu chihin ndo ti suvi ni quivi can caa uvi ñivi nu quixi ñi, ta cua canihin ra Ndioo chi iin ñi, ta inca ñi cua ndoo ihni.
42017035	Uvi ñi ñahan ndico ñi chaha icaa ni, ta cua canihin ra Ndioo chi iin ña, ta cua ndoo ihni inca ña.
42017036	Satiñu uvi rai nu iyo itu ra, ta cua canihin ra Ndioo chi iin ra, ta cua ndoo ihni inca ra. [Tacan ni cati ra, vati cuhva can cua canihin ra Ndioo chi ñivi ra.]
42017037	Tacan cuu, ta quechaha nducu tuhun ra ta ra chi ra ti: ―¿Ndaa cua coo chacan, ta ra chahnu? ―cati ra ta ra. Ta cati ndico ra Jesuu ti: ―Nu chihi ri quiti cuhu nducuiti ri tachii. [Tacan cati ra, vati tu cua ndoyo ñuhun ñivi cuenda ra Ndioo, cua cutuni ñi.]
42018001	Cati ra Jesuu iin cuhva chi ra ta ra, vati iyo cha cua cahan ra ta ra chi ra Ndioo ndihi ni hora, ta sa cua cundee ini ra ta ra.
42018002	Cati ra Jesuu ti: ―Iin ñuun iyo iin rai. Juee cuu ra, ta ña yuhvi ra chi ra Ndioo, ta ni ña sacahnu ra chi ñivi.
42018003	Iyo tahan iin ña ndahvi ñuun can, ta chahan xaan ña nu ra juee can, ta cati ña chi ra ti: “Na cua tachi tuni cun chi iin ñivi cuxaan ini chihin yu,” cati ña,
42018004	ta xihna ca ña cuni ra tiso vaha ra tiñu can, soco queta quivi quechaha cati ra chi anima ra ti: “Ña yuhvi yu chi ra Ndioo, ta ni ña sacahnu yu chi ñivi,
42018005	soco cua tiso vahi tiñu ña, vati satañu xaan ña xini yu. Cua tiso vahi tiñu can, coto cua quichi xaan ca ña, ta cua cahan xaan ña chihin yu,” saxini ra ―cati ra Jesuu, [vati iin cuhva cuu chi cuhva cha cua cahan ñivi chi ra Ndioo].
42018006	Ni vii cahan ra chahnu chi ra ta ra ti: ―Na cua taa vaha ndo soho ndo tuhun cahan ra juee can, ta rai ndavaha ni cuu ra.
42018007	Chacan cuu cha chito ndo ti cua tiso vaha ra Ndioo tiñu ñivi ra, tu cua cahan ndahvi ñi chi ra nduvi ta niñu, ta cua cundee ini ra chi ñi.
42018008	Yuhu cati ti ña cua nducuee ra, ta cua tiso vaha ra tiñu. Na cua cuinu ca ini ndo chi ra Ndioo, vati tacan sa cua cuinu ini ñivi chi ra cuu sehe Ndioo quivi cua quichi ndico ra ―cati ra Jesuu.
42018009	Tacan cuu, ta cahan ndico tucu ra Jesuu inca cuhva. Iyo ra saxini ti vaha xaan iyo ra, ta ña chaa ini ra chi inca ñivi. Chi racan cati ra Jesuu cuhva ya ti:
42018010	―Iyo uvi rai, ta cuahan ra ta ra veñuhun, vati cua cahan ra chi ra Ndioo. Iin ra cuu iin ra fariseo, ta ra satiahvi cuenda ra cumi tiñu cuu inca ra.
42018011	Ni chacuinda ra fariseo can, ta quechaha cahan ra chi ra Ndioo. [Ndurai ra,] ta cati ra ti: “Ra chahnu Ndioo, chahi tiahvi ndioo chihun ti ña iye cuhva iyo ndihi ca ñivi. Ña tuhve suhu. Ña tuhve savaha ndavaha ni. Ña tuhve coo ndavaha ni chi ñi ñahan inca chiyo, ta ni ña tuhve savaha ndavaha ni cuhva ndacu rahya.
42018012	Uvi chaha chacoo ndita yu tichi iin vita, ta samani yu iin cuhva cha cuu iin diezmo chihun,” cati ra fariseo can,
42018013	soco ra satiahvi can―cani vihi ni chacuinda ra. Ña cuni ra ndehe ndaa ra iti siqui andivi, soco cani ra pechu ra, [vati ndahvi xaan cuni anima ra,] ta quechaha cati ra chi ra Ndioo ti: “Tata Ndioo, na cua cundahvi ini cun chihin yu, vati cuaha xaan cuati ndacu i,” cati ra.
42018014	Cati yu chi ndo ti cha chacoso vaha tiñu chi ra Ndioo cuenda racan, ta cuahan ra iti vehe ra. Ta inca ra fariseo can―ña ni chacoso vaha tiñu cuenda ra, vati tu cua saxini ñivi ti cahnu xaan ñivi cuu ñi, cua coo tucanuun chi ñi, soco tu cua saxini ñi ti ñivi ndahvi cuu ñi, cua savaha ra Ndioo ti ñivi cahnu ndicha cua cuu ñi ―cati ra Jesuu.
42018015	Quivi can quichi ndaca ñivi chi ve cuati nu iyo ra Jesuu, vati cua tiso ra ndaha ra chi ve. Ndehe ra sacuaha chi ra yoso savaha ñi, ta cati ra ta ra ti ña vaha.
42018016	Chacan cuu cha cana ra Jesuu chi ra ta ra, ta cati ra ti: ―Cua cuhva ndo cha cua quichi ve cuati nu iye. Ña cua casi ndo nu vachi ve, vati ñivi cuu sava ni ta cua ve cuati ya―ñican cuu ñi cua coo chi ra Ndioo nu cua cundaca ñahan ra.
42018017	Cati ndicha yu chihin ndo ti tu ña cua cuinu ini ndo chi ra Ndioo cuhva chinu ini ve cuati, ña cua coo ndo chi ra nu cua cundaca ñahan ra ―cati ra Jesuu.
42018018	Queta iin ra cuu xini cuenda ñivi judiio can, ta quechaha cati ra chi ra Jesuu ti: ―Mastru, vaha xaan rai cuu cun. ¿Ñaan cha cuu cha cua savahi, ta cua coo ndito yu chi ra Ndioo ndihi ni quivi ndihi ni tiempu? ―cati ra.
42018019	Ta cati ndico ra Jesuu chi ra ti: ―Ña vaha cha cati cun ti rai vaha cui. Ituhun ni ra Ndioo cuu ra cuu ra vaha. Ñahni ni iin ñivi ñuñivi cuu ñivi vaha.
42018020	Chito cun tuhun cha ni cati tuhun ra Ndioo iti chata, vati cati ra ti ña cua coo yo ndavaha ni chi ñivi tahan yo inca chiyo. Ña cua cahni yo chi tahan yo. Ña cua suhu yo. Ña cua sandahyu ñahan yo cuenda ñivi tahan yo. Cua sacahnu yo chi sutu yo chi sihi yo, cati ra Ndioo ―cati ra Jesuu.
42018021	Cati ndico racan ti: ―Cha sacuinu yu ndihi chacan nda ni chacui ra luhu ―cati ra.
42018022	Nu ni chini ra Jesuu cha cahan ra tacan, ta cati ra ti: ―Ni vii iyo iin cha cumani cun. Cua xico cun ndihi cha iyo chihun, ta cua sacha cun xuhun can chi ñivi ndahvi, ta cua cunda yahvi cun chi ra Ndioo iti siqui andivi. Tacan cua savahun, ta cua quichi coo cun chihin yu ―cati ra.
42018023	Chini ra tuhun can, ta ndahvi xaan quechaha cuni anima ra, vati iyo xaan xuhun ra.
42018024	Ndehe ra Jesuu ti ndahvi cuni ra, ta cati ra ti: ―Ii xaan, ta cua sacuinu ñivi ricu cuhva cuni ra Ndioo nu cua cundaca ñahan ra.
42018025	Ña cuu yaha ri camellu yavi xuu quiticu, ta ii ca cua coo ñivi ricu chi ra Ndioo nu cua cundaca ñahan ra ―cati ra.
42018026	Chini ñivi can tuhun cahan ra, ta quechaha nducu tuhun ñi ti: ―¿Yoo cua cundee cacu, tu tacan? ―cati ñi.
42018027	Tacan cuu, ta cati ndico ra Jesuu ti: ―Ña cuu chi ñivi, soco cuu chi ra Ndioo ¯cati ra.
42018028	Tacan cuu, ta quechaha cati ra Pedru chi ra ti: ―Cha ni nacoo ihni ndi ndihi cha iyo chi ndi, ta chica ndi chihun ―cati ra.
42018029	Cati ndico ra Jesuu chi ra ta ra ti: ―Cati ndicha yu chihin ndo ti tu cua nacoo ihni ndo vehe ndo, tu cua nacoo ihni ndo ñasihi ndo chi yani ndo chi sutu ndo chi sihi ndo chi sehe ndo, ta cua cati tuhun ndo yoso cuhva cua coo ñivi chi ra Ndioo nu cua cundaca ñahan ra,
42018030	cua coo ca yahvi ndo tichi quivi ya, ta cua coo tahan yahvi ndo chi ra Ndioo iti nuun, vati cua coo ndito ndo chi ra Ndioo ndihi ni quivi ndihi ni tiempu ―cati ra.
42018031	Quee siin ra Jesuu chi ndihi uchi uvi tatun ra, ta quechaha cati ra chi ra ta ra ti: ―Vitin cuahan yo iti ñuun Jerusaleen, ta cua tahan ra cuu sehe ñivi ndihi cha ni taa ra ni cahan cuenda ra Ndioo cuenda ra tiempu chahnu.
42018032	Chi ñivi quichi inca ñuhun cua cuhva cuenda ñivi judiio ñivi yo chihin ra, ta cua sacateni ñican chi ra. Cua savaha ñi ndavaha ni chi ra, ta cua tivi sivi ñi chi ra.
42018033	Cua cani ñi chi ra chi yoho, ta cua cahni ñi chi ra, soco cua yaha uni quivi, ta sa cua nandoto ndico ra ―cati ra Jesuu.
42018034	Ña nituni ini ra tatun ra tuhun can. Ña chito ra ta ra tuhun ni cahan ra, vati ña chaha ra Ndioo cha cua cutuni ini ra ta ra chi chi.
42018035	Yatin ñuun Jericoo quichi ra Jesuu, ta ndaa iin ra cuaa xiin iti. Caya ra.
42018036	Chini ra ndahvi can cha tuvi ñivi yaha, ta nducu tuhun ra ñaan cha cuu chi.
42018037	Chacan cuu cha chaha ñivi can cuenda ti cha vachi ra Jesuu ñuun Nazaret.
42018038	Tacan cuu, ta quechaha cana chaa ra ndahvi can, ta cati ra ti: ― Jesuu, na cua cundahvi ini cun chihin yu, cha cuu cun ρivi ra Ndavii ―cati ra.
42018039	Tacan cuu, ta nduxaan ñivi vachi iti nuun chi ra, ta cati ñi ti na cunda taxin ra, soco nihin ca cana chaa ra, ta cati ndico tucu ra ti: ― Jesuu, na cua cundahvi ini cun chihin yu ―cati ra.
42018040	Tacan cuu, ta ni chacuinda ra Jesuu, ta cati ra chi ñivi ti na quichi ndaca ñi chi ra. Chacan cuu cha tuhva ra ndahvi can nu inda ra Jesuu, ta quechaha nducu tuhun ra Jesuu chi ra ti:
42018041	―¿Ñaan cha cuu cha cua savahi cuni cun? ―cati ra. Ta cati ndico ra cuaa can ti: ―Ra chahnu, cha cua ndundichin vaha ndehi cuni yu ―cati ra.
42018042	Ta cati ra Jesuu chi ra ti: ―Na cua ndundichin vaha ndehun. Cha ni nduvaha nuun cun, vati chinu ini cun ―cati ra.
42018043	Suvi ni hora can ni ndundichin vaha ndehe ra, ta cuandicu ra chi ra nu cuahan ra, ta sacahnu xaan ra chi ra Ndioo. Ndehe ndihi ñivi can cha ni nduvaha nuun ra, ta sacahnu tahan ñi chi ra Ndioo.
42019001	Tacan cuu, ta queta ra Jesuu ñuun Jericoo, ta cha cua yaha ra.
42019002	Iyo iin ra nani Zaqueo ñuun can. Xini cuu ra chi ndihi ra satiahvi chi ñivi can cuenda ra cumi tiñu, ta ricu xaan ra.
42019003	Cuni ra ndehe ra chi ra Jesuu, soco ña cuu, vati tuvi xaan ñivi iyo, ta iin rai ndiqui luhu cuu ra.
42019004	Chacan cuu cha chinu ra cuahan ra iti nuun, ta ndaa ra iin nu yutun, vati tacan sa cua cuu ndehe ra chi ra, vati cua yaha ra tican.
42019005	Cha cua queta ra Jesuu nu ndaa ra Zaqueo nu yutun can, ta ndehe ndaa ra Jesuu, ta quechaha cati ra chi ra ti: ― Zaqueo, cua nuun cun, ta cua sanumi cun, vati vitin cua ndoo nuin vehun ―cati ra.
42019006	Tacan cuu, ta nuun ra Zaqueo nu yutun can, ta sanumi ra cuahan ra. Sii xaan cuni ra, ta quihin cuenda ra chi ra Jesuu vehe ra.
42019007	Ndehe ndihi ñivi nu cuahan ra Jesuu, ta ña vaha cuni ñi, ta cati ñi ti: ―Cha quihvi ra vehe iin ra ndacu cuati, ta ndoo nuun ra chi ra ―cati ñi.
42019008	Ni chacuinda ra Zaqueo can, ta quechaha cati ra chi ra chahnu ti: ―Ra chahnu, sava cha iyo chihin yu cua cuhve chi ñivi ndahvi. Cha ni sandahyu ñahan yu chi ñivi, ta ni quihin yu xuhun ñi. Cumi cuhva cuu siqui xuhun ñi cua tiahvi ndique chi ñi ―cati ra.
42019009	Ta cati ra Jesuu chi ra ti: ―Vitin quivi ya cha ni nduvaha anima ñivi iyo vehe ya, ta ñivi ra Abraham chahnu chi ñi.
42019010	Chacan cuu cha quichi ra cuu sehe ñivi, vati nanducu ra chi ñivi ndoyo ñuhun, ta sanduvaha ra anima ñi ―cati ra.
42019011	Chini ñivi can tuhun ni cahan ra Jesuu. Tacan cuu, ta cahan ndico tucu ra inca cuhva chi ñi, vati yatin xaan quichi ñi iti ñuun Jerusaleen, ta saxini ñi ti yatin xaan cua quechaha cundaca ñahan ra Ndioo chi ñi.
42019012	Chacan cuu cha quechaha cati ra Jesuu chi ñi ti: ―Iyo iin rai, ta cahnu xaan ñivi cuu ñivi ra. Cuni cuhun ra iin ñuun cani, vati cua cuu ra tiñu ñuun can, ta sa cua quichi ndico ra.
42019013	Chacan cuu cha cana xihna ra chi uchi ra cuu musu ra, ta chaha ra iin iin xuhun chi ta iin ta iin ra, ta cuaha suhva xuhun cuu chi. Tacan cuu, ta cati ra chi ra ta ra ti: “Cua satiñu ndo chi xuhun ya nda cua nda quivi cua quichi ndique,” cati ra.
42019014	Tacan cuu, ta cuahan ra ñuun can, soco quechaha cuxaan ini ñivi ñuun can chi ra cha vaha can. Tachi ñi tuhun chi ra cumi tiñu cahnu, ta cahan ñi siqui ra. Cati ñi ti: “Ña cuni ndi cha cua cundaca ñahan rahya chi ndi,” cati ñi.
42019015	Tacan cuu, ta cuahan ndico ra cha vaha can, ta cha cuu ra tiñu. Cati ra ti cua quichi ra musu cumi xuhun can, vati cuni ra coto ra yoso xuhun sacanaan ra ta ra nu satiñu ra chi xuhun can.
42019016	Chacan cuu cha quichi iin ra, ta quechaha cati ra ti: “Ra chahnu, ni chaha nuun cun iin xuhun can chihin yu, ta sacanain inca uchi chi siqui chi,” cati ra.
42019017	Cati ndico ra cha vaha can ti: “Vaha xaan ni savahun. Vaha xaan musu cuu cun. Vitin cua cuhve ndatu chihun, ta cua cundaca ñahun chi ñivi iyo uchi ñuun, vati cha satiñu vaha cun―masi ña cahnu tiñu cuu chi,” cati ra.
42019018	Tacan cuu, ta quichi inca ra musu ra. Cati ra chi ra chitoho ra ti: “Ra chahnu, cha chahun iin xuhun can chihin yu, ta inca uhun chi siqui chi cha sacanain,” cati ra,
42019019	ta cati ndico ra cha vaha can ti: “Cua cundaca ñahun chi ñivi iyo uhun ñuun,” cati ra.
42019020	Tacan cuu, ta quichi inca ra. Cati ra chi ra chitoho ra ti: “Juhun, xuhun cun, ra chahnu. Cua quihun xuhun cun, vati cha tixehi chi chi tichi pañitu.
42019021	Chacan ni savahi, vati yuhvi xain ndehi chihun. Chite ti rai xaan xaan cuu cun. [Chacan cuu cha cumi vahi xuhun cun,] coto cuanaan chi, ta cua satiahvi cun chihin yu,” cati ra,
42019022	ta cati ndico ra cha vaha can ti: “Ña vaha musu cuun. Cua sayahi chihun nu ra cumi tiñu, vati suvi ni maun chaha cuenda ti ña vaha ni savahun. Chito cun ti rai xaan cui, ta quihin yu xuhun―masi ñahni nu satiñu i.
42019023	¿Ñacu ña chaha nuun cun xuhin chi ra nu satiñu ra chi xuhun? Tacan, ta sa cua cuhin, ta cua nihin ndico yu xuhin, ta cua coo siqui chi,” cati ra chi ra musu can,
42019024	ta cati ra chi ñivi iyo chihin ra ti: “Cua quihin ndo xuhun can cha cumi nuun ra, ta cua cuhva ndo chi chi chi ra cumi uchi xuhun can,” cati ra,
42019025	ta cati ndico ñi ti: “Ra chahnu, cha iyo uchi chi chihin ra,” cati ñi,
42019026	ta cati ndico ra ti: “Cati yu chihin ndo ti cua coo ca chi ñivi satiñu vaha, ta cua naan cha iyo chi ñivi ña satiñu vaha.
42019027	Ta ñivi cuxaan ini chihin yu, ta ña cuni ñi cha cua cundaca ñahin chi ñi―chi ñican cua quichi ndaca ndo ihya, ta cua cahni ndo chi ñi iti nuin.” [Tuhun can cahan ra Jesuu cuenda maan ra, vati cuxaan ini ra fariseo chi ra.]
42019028	Ni vii cahan ra Jesuu tuhun can, ta cuahan ra iti nuun, vati ni cuahan ra iti ñuun Jerusaleen.
42019029	Cha cua queta ra yucu Olivu can, vati ña cani ca iyo ñuun Betfagee chi ñuun Betania. Tacan cuu, ta tachi ra chi uvi ra sacuaha chi ra,
42019030	ta cati ra chi ra ta ra ti: ―Cuahan ndo tican ñuun can. Ni cua quihvi ndo, ta cua ndehe ndo ti nuhni iin buru, ta ña ta coso ñivi chi ri. Cua ndachi ndo chi ri, ta cua quichi ndaca ndo chi ri ihya.
42019031	Tu cua nducu tuhun ñivi chi ndo ñacu ndachi ndo chi ri, cua cati ndo ti chini ñuhun ra chahnu chi ri ―cati ra.
42019032	Tacan cuu, ta quee ra ta ra cuahan ra, ta ni nihin ra chi ri cuhva cati ra.
42019033	Nu ni ndachi ra chi ri buru can, ta quechaha nducu tuhun ra chitoho ri chi ra ti: ―¿Ñacu ndachi ndo chi ri buru ya? ―cati ra.
42019034	Ta cati ndico ra ta ra ti: ―Ndachi ndi chi ri, vati chini ñuhun ra chahnu chi ri ―cati ra.
42019035	Tacan cuu, ta ni chandaca ra chi ri nu iyo ra Jesuu. Tiso ra ta ra sahma ra chata ri, ta sa ni tiso ra chi ra Jesuu siqui ri.
42019036	Tacan ni cuahan ra, ta chaqui ra ta ra sahma ra nu iti nu yaha ra.
42019037	Cha cua queta ra nu cha ni nuun chi yucu Olivo can, ta ndihi ñivi chica chi ra quechaha cusii ini ñi. Nihin xaan cana chaa ñi, ta sacahnu xaan ñi chi ra Ndioo, vati cuaha xaan cuhva cha ni savaha ra Ndioo ndehe ñi,
42019038	ta cati ñi ti: ―¡Cahnu xaan rai cuu ra quichi cuenda ra chahnu Ndioo, ta cua cundaca ñahan ra chi yo! ¡Na cua coo vii ra iyo iti siqui andivi! ¡Cahnu xaan rai cuu ra iyo iti siqui! ―cati ñi.
42019039	Tacan cuu, ta quechaha cahan uvi uni ra fariseo cha iyo tahan chi ñivi can. Cati ra ta ra chi ra Jesuu ti: ―Mastru, cati cun chi amigu cun ti na cutaxin ñi ―cati ra.
42019040	Ta cati ndico ra Jesuu chi ra ta ra ti: ―Cati yu ti tu cua cutaxin ñihya, cua cana chaa yuu ya ―cati ra.
42019041	Tacan cuu, ta yatin ñuun Jerusaleen queta ra Jesuu. Sa ndehe ra ñuun, ta quechaha chacu ra cuenda ñivi can,
42019042	ta cati ra ti: ―Vitin cuni yu cha cua cutuni ini ndo yoso cuhva cua coo mani ndo chi ra Ndioo, soco nda vitin ta nda cua nda iti nuun ña cua cuu ca cutuni ini ndo chacan.
42019043	Cua queta quivi cua quichi ñivi cuxaan ini chi ndo ñuun ndo. Cua ticora ñi ñuun ndo, ta cua samondo ñi ñuhun yuhu ñuun, ta ndihi chiyo yu ñuun ndo cua cani tahan ñi chi ndo.
42019044	Cua cani ñi ñuun ndo, ta cua ndoyo ñuhun ndihi ndo. Ni iin ca yuu vehe ndo―ña cua ndoo siqui tahan chi tichi ñuun ndo cua savaha ñi, vati ña chito ndo ti ni quichi ra Ndioo ñuun ndo ―cati ra Jesuu cuenda ñivi ñuun Jerusaleen can.
42019045	[Tacan cuu, ta queta ra Jesuu ñuun Jerusalen.] Quihvi ra tichi soco ndavi veñuhun, ta quechaha tava ndaa ra chi ñivi xico cuati suhva chi ñivi sata chi chi,
42019046	ta cati ra chi ñi ti: ―Cha cati tutu Ndioo ti vehe ra Ndioo cuu iin vehe nu cua cahan ρivi chihin ra, cati chi, soco cha ni savaha maan ndo cha cuu chi iin vehe nu nducuiti run ρasuhu ―cati ra.
42019047	Ndihi ni quivi chahan ra Jesuu veñuhun can, ta sacuaha ra chi ñivi can, ta ra sutu chahnu chi ra sacuaha ley chahnu chi ndihi ra chanihin―nanducu ra cuhva cha cua cahni ra ta ra chi ra,
42019048	soco ña chito ra ta ra cha cua savaha ra, vati tasoho xaan ndihi ñivi can cha cahan ra Jesuu.
42020001	Iin quivi iyo ra Jesuu veñuhun, ta sacuaha ra chi ñivi can. Cati tuhun ra tuhun Ndioo chi ñi, ta quichi ra sutu chahnu chi ra sacuaha ley chahnu chi ra chanihin,
42020002	ta quechaha cati ra ta ra chi ra ti: ―Cua cati cun chi ndi ndaa cuu nu ni nihun ndatu cha ni savahun ndihi cuhva can. ¿Yoo chaha ndatu can chihun? ―cati ra ta ra.
42020003	-
42020004	Ta cati ndico ra Jesuu chi ra ta ra ti: ―Iyo iin tuhun cua nducu tuhun xihne chihin ndo. Cua cati ndico ndo chihin yu a ni sacuanduta ra Juaan chi ñivi cuenda ra Ndioo iyo iti siqui andivi a sacuanduta ra chi ñi cuenda ñivi ñuñivi ―cati ra.
42020005	Tacan cuu, ta quechaha ndatuhun ra ta ra chi tahan ra, ta cati ra ta ra ti: ―Tu cua cati yo ti cuenda ra Ndioo ni sacuanduta ra, cua nducu tuhun ra ñacu ña chinu ini yo chi ra.
42020006	Tu cua cati yo ti cuenda ñivi ñuñivi, cua cani ndihi ñivi ya yuu chi yo, vati saxini ñi ti cahan ra cuenda ra Ndioo ―cati ra chi tahan ra.
42020007	Chacan cuu cha cati ndico ra ta ra ti ña chito ra yoo chaha ndatu chi ra Juaan can.
42020008	Tacan cuu, ta cati ndico ra Jesuu chi ra ta ra ti: ―Ta ni cuhva ña cua cati yu chihin ndo yoo chaha ndatu chihin yu cha ni savahi cuhva can ―cati ra.
42020009	Tacan cuu, ta quechaha cati ra Jesuu cuhva ya chi ñivi can ti: ―Iyo iin rai, ta ni tachi ra yava nu iyo chiqui ra. Chaha ra tiñu chi ra cua satiñu tatun, ta quee iti ra. Nahan xaan ndoo ra nu cuahan ra,
42020010	ta queta quivi tachi ndico ra musu ra nu iyo ra satiñu tatun chi itu can, vati cua cuhva racan suhva chiti can chi ra musu can, soco cani ra ta ra chi ra. Ñahni cha ni chaha ra chi ra, ta tachi ndico ra chi ra.
42020011	Tacan cuu, ta tachi ra cha vaha can inca musu ra. Ta ni cuhva cani ra ta ra chi ra musu can. Savaha ra ta ra ndavaha ni chi ra, ta tachi ndico ra chi ra, ta ñahni chiti chaha ra chi ra.
42020012	Tacan cuu, ta inca ndico tucu musu ra tachi ndico ra cha vaha can, soco sanicuehe ra satiñu tatun can chi ra, ta tava ndaa ra chi ra.
42020013	’Tacan cuu, ta cati ra cha vaha can ti: “Chite ñaan cha cuu cha cua savahi. Cua tachi yu chi ra cuu sehi. Vasi cua sacahnu ra satiñu tatun can chihin ra,” cati ra.
42020014	Tacan cuu, ta ndehe ra satiñu can ti vachi ra cuu sehe ra, ta quechaha ndatuhun ra chi tahan ra. Cati ra ti: “Sehe ra cuu rahya. Na cua cahni yo chi ra, vati tacan ni cua ndoo ndihi ndatiñu ra chi yo,” cati ra chi tahan ra.
42020015	Tacan cuu, ta chahni ra ta ra chi ra, ta tava ndaa ra iquin cuñu ra iti chata cora nu satiñu ra. Cua cati yu ñaan cha cuu cha cua savaha ra chitoho can.
42020016	Cua cuhun ndico ra, ta cua cahni ra chi ra satiñu tatun can, ta cua cuhva ra tiñu can chi inca ra ―cati ra. Sa chini ra fariseo can tuhun ya, ta quechaha cati ra ta ra ti: ―Ña vaha cha tacan ―cati ra ta ra.
42020017	Ta ndehe ra Jesuu chi ra ta ra, ta cati ra ti: ―Cha cati tutu Ndioo cuenda yu ti: Iyo iin yuu, ta cati ra sandaa vehe ti ña vaha chi, soco yuu can cha cuu yuu cahnu tutu vehe. Chacan ni savaha ra chahnu, cati tutu Ndioo.
42020018	Tu cua nduva ñivi chata yuu can, cua ndoyo ñuhun ñi. Ta ni cuhva tu cua quehni chi siqui ñivi, cua ndoyo ñuhun ñi. [Tacan ni cati ra Jesuu, vati tu ña cua cuinu ini ñivi chi ra, cua ndoyo ñuhun ñi.]
42020019	Suvi ni hora can cuni ra sacuaha ley chi ra sutu chahnu tiin ra chi ra Jesuu, soco yuhvi ra ta ra chi ñivi can. Cuni ra tiin ra chi ra, vati chito ra ti cuenda ra cahan ra Jesuu tuhun can.
42020020	Cuni ndehe ra ta ra yoso cuhva cua savaha ra. Chacan cuu cha tachi ra ta ra chi ra cua ndehe chi ra Jesuu nu iyo ra. Cuhva ndacu rai vaha savaha ra ta ra, vati cuni ra cuni soho ra cha cua cahan ra Jesuu, soco cuni ra cha cua cahan ra iin cha ndavaha ni, vati tacan, ta sa cua cuhva cuenda ra chi ra chi ra cumi tiñu.
42020021	Chacan cuu cha cati ra ta ra chi ra ti: ―Mastru, chito ndi ti vaha xaan cahun. Vaha xaan sacuahun chi ñivi, ta quihin cuenda cun chi ndihi cuii ñivi. Chito ndi ti iin cha ndicha ndicha cati tuhun cun yoso cuhva iyo ra Ndioo.
42020022	¿Atu vaha cha cua cuhva ndi xuhun yoo chi ra Ceesar ra cumi tiñu ñuun Roma a ña vaha? ―cati ra.
42020023	Tacan cuu, ta nihin ra Jesuu cuhva ti ña vaha ndacu ra ta ra. Chacan cuu cha cati ra chi ra ta ra ti:
42020024	―Cua cuhva ndo iin xuhun chihin yu. ¿Yochi xini ndiso chi? ¿Yochi sivi ndiso chi? ―cati ra. Ta cati ndico ra ta ra ti: ―Xini ra cumi tiñu cahnu ñuun Roma ndiso chi chi sivi ra ―cati ra ta ra.
42020025	Tacan cuu, ta cati ndico ra Jesuu chi ra ta ra ti: ―Na cua cuhva ndo cha cuu chi ra cumi tiñu can chi ra, ta chi ra Ndioo cua cuhva ndo cha cuu chi maan ra ―cati ra.
42020026	Chacan cuu cha ña ni cuu sandoyo ñuhun ra ta ra chi ra Jesuu cuhva cati ndico ra nu iyo ñivi can. Iyo xaan cuni ra ta ra cha cahan ndico ra Jesuu, ta ndoo taxin ra ta ra.
42020027	Inca chaha, ta quichi ra saduceo nu iyo ra Jesuu. Ra cuu saduceo cati ti ñahni cua natacu ndico ñivi ndii. Quichi racan, ta quechaha cati ra chi ra Jesuu ti:
42020028	―Mastru, nu ni taa ra Moisee tutu cuenda yo iti chata, ta cati ra ti tu cua cuvi iin rai, ta ña ta coo sehe ra chi ñasihi ra, cua quihin yani ra chi ña, ta cua coo ra chi ña, vati tacan sa cua coo sehe ra cha ni chihi, cati ra Moisee.
42020029	Vitin cha iyo ucha ra yani ra ta ra. Tandaha ra chanihin chi ñasihi ra, ta chihi ra. Ñahni sehe ñi ni chacoo, ta chihi ra.
42020030	Tacan, ta quihin inca ra yani ra chi ña, ta tandaha ra chi ña. Ni chihi tahan ra, ta ñahni sehe ñi ni chacoo.
42020031	Tacan ni savaha tahan inca ra, ta chihi tahan ra, ta ñahni sehe ra chacoo. Ta ni cuhva tandaha ndihi ra yani ra ta ra chi ña. Chihi ra ta ra, soco ñahni sehe ra ta ra ni chacoo.
42020032	Tacan cuu, ta queta quivi chihi tahan maan ña ñahan can.
42020033	¿Yochi ñasihi cua cuu ña quivi cua natacu ndico ñivi ndii? Ña chito maan ndi, vati ucha rai cuu ra ni tandaha chi ña ―cati ra saduceo can.
42020034	Tacan cuu, ta cati ndico ra Jesuu chi ra ta ra ti: ―Vitin tichi quivi ya tandaha ra rai chi ñi ñahan,
42020035	soco ñahni cha cua saxini ñivi cuenda chacan quivi cua natacu ndico ñivi ndii, ta cua coo ñivi chi ra Ndioo. Tacan ni cua coo ñivi cha iyo vaha cuenda ra Ndioo.
42020036	Quivi can ña cua cuu ca cuvi ñi, vati cua cuu ñi cuhva iyo ra tatun Ndioo. Sehe Ndioo cua cuu ñi, vati cua natacu ndico ñi tañu ñivi ndii.
42020037	Sanahan tahan ra Moisee chi yo ti natacu ndico ñivi ndii. Nu ni taa ra yoso cuhva cha ni cayu iin cuhu can cati ra ti ra chahnu Ndioo cuu ra ni sacahnu ra Abraham chi ra Isaac chi ra Jacob. Ndihi nduni tahan ra sacahnu chi ra Ndioo, cati ra.
42020038	Ña cuu sacahnu ñivi ndii chi ra Ndioo, soco ñivi ni iyo ndito sacahnu chi ra, vati ndihi ñivi cua coo ndito ndico ñi ―cati ra.
42020039	Tacan cuu, ta cati ndico ra sacuaha ley ti: ―Vaha xaan cahun, mastru. Tacan ni cati ra,
42020040	vati yuhvi ra ta ra nducu tuhun ca ra chi ra Jesuu.
42020041	Tacan cuu, ta cati ra Jesuu chi ra ta ra ti: ―Cati ñivi ti tata ra Ndavii cua cuu ra Cristo iti nuun,
42020042	soco cha ni cati suvi ni ra Ndavii cuenda ra Cristo nu tutu Salmo ti: Cati ra chahnu Ndioo chi ra cuu chitoho ra Ndavii ti [cua cuhva ra ndatu chi ra], vati cua cunda ra chiyo ndaha cuaha ra Ndioo, [ta cua cuhva ra tundee ini chihin ra,]
42020043	ta cua sacanaan ra chi ndihi ñivi cuxaan ini chihin ra, cati ra Ndavii iti chata.
42020044	Cati ra Ndavii ti chitoho ra chi ra Cristo. Ña cati ra ti ra Cristo can cuu tata ra cha cua quichi iti nuun. Iyo cha cua cati tahan ñivi ti chitoho ra Ndavii chi ra ―cati ra Jesuu.
42020045	Nu ni chini ndihi ñivi can, ta quechaha cati ra Jesuu chi ra sacuaha chi ra ti:
42020046	―Na cua savaha vaha ndo cuenda yoso cuhva ni ndacu ra sacuaha ley chahnu. Cuni xaan ra caca cuu ra, ta ndichin ra sahma vaha. Cuni xaan ra cha cua sacahnu ρivi chi ra nu chica ra iti nuyahvi. Cuni xaan ra cunda ra tayu vaha veρuhun. Ta ni cuhva cuni ra cunda ra tayu vaha nu chachi ρivi, ta sacahnu ρi vico.
42020047	Suhu xaan ra ndatiñu ñi ñahan ndahvi, ta nahan xaan cahan ra chi ra Ndioo, soco vata ra cuhva cahan ra. Cuaha xaan ca cua cutuni ra sacuaha ley can ―cati ra.
42021001	Tacan cuu, ta ndehe ra Jesuu ti tihi ñivi ricu xuhun ñi nu samani ñi chi ra Ndioo.
42021002	Ndehe tahan ra ti tihi tahan iin ña ndahvi uvi xuhun cuati,
42021003	ta quechaha cati ra chi ra ta ra ti: ―Cati yu iin cha ndicha chi ndo, vati tihi ndihi ñican xuhun ñi, soco cuaha xaan ca tihi ña ndahvi can [cuenda ra Ndioo].
42021004	Tacan cati yu, vati maan ñi samani ñi, ta cuaha xaan ca xuhun ñi iyo, soco maan ña―ñahni cha iyo chi ña, ta chaha ña ndihi cuii xuhun ña ―cati ra.
42021005	Ni vii cati ra sacuaha chi ra Jesuu ti taqui xaan iyo yuu veñuhun, ta taqui xaan savaha ñivi nu samani ñi chi ra Ndioo. Ni vii cahan racan, ta quechaha cati ra Jesuu chi ra ti:
42021006	―Ndehe ndo yuu can. Ndehe ndo veñuhun can, soco cua queta quivi cua ndoyo ñuhun chi. Cua tani ndihi yuu chi, vati ña cua ndoo ni iin yuu siqui tahan chi ―cati ra.
42021007	Tacan cuu, ta quechaha nducu tuhun ra ta ra chi ra ti: ―¿Ndaa quivi cua coo chacan, ta mastru? ¿Ñaan cuhva cua coo, ta sa cua coto ndi ti cha queta quivi cati cun tuhun ya? ―cati ra ta ra.
42021008	Ta cati ndico ra Jesuu ti: ―Cua savaha ndo cuenda, coto cua sandahyu ñahan ñivi chi ndo. Tuvi ñivi cua quichi, ta cua cahan ñi sivi yu, ta cua cati ñi ti ra Cristo cuu ñi, ta cua cati ñi ti cha ni queta quivi cha cua cundihi quivi ya, cua cati ñi. Ña cua cundicu ndo chi ñican.
42021009	Cua cuni soho ndo cha cua cati ñivi ti cua coo cuati. Cua cani tahan ñivi, cua cati ñi, soco ña cua cuyuhvi ndo. Iyo cha cua coo xihna chacan. Ni cua nducuee ca, ta sa cua cundihi quivi ya.
42021010	’Cua cani tahan ñivi iyo iin ñuhun chi ñivi iyo inca ñuhun.
42021011	Nihin xaan cua taan, ta iyo nu cua coo tama. Iyo nu cua coo cuehe. Yuhvi xaan cua coo ñivi, vati iyo xaan cua coo cuhva iti siqui.
42021012	’Ni cua cumani ndihi chacan, ta cua tiin xihna ñivi chi ndo, ta cua cani tahan ñi chi ndo. Cua cuhva cuenda ñivi chi ndo chi ra iyo veñuhun nu sacahnu ñivi judiio. Cua taa ñi chi ndo vecaa. Cua cundaca ñi chi ndo iti nuun ndihi ra cuu cumi tiñu, vati chica ndo cuenda yu.
42021013	Chacan cuu cha cua cuhva ndo cuenda yoso cuhva iyo ndo chihin yu.
42021014	Ña cua saxini xihna ndo ñaan tuhun cua cati ndico ndo. Ña cua saxini ndo chi anima ndo,
42021015	vati yuhu cua cuhve cha chini tuni chi ndo. Yuhu cua cuhve ñaan cha cuu cha cua cati ndico ndo, ta ña cua cuu cati ñivi cuni cuati chi ndo ti ña ndicha. Ña cua cuu cahan ca ñi siqui ndo.
42021016	Cua cuhva cuenda ñivi ndo chi ndo chi ra cumi tiñu. Cua cuhva cuenda sutu ndo, sihi ndo, yani ndo, cuhva ndo, amigu ndo chi ndo chi ra, ta iyo ndo―cua cahni ñi chi ndo.
42021017	Cua cuxaan ini ndihi ñivi chi ndo, vati iyo ndo chihin yu,
42021018	soco ña cua cuu sandoyo ñuhun ñi anima ndo.
42021019	Tu cua cundee ini ndo, cua coo ndito ndo chi ra Ndioo.
42021020	’Cua ndehe ndo ti cua ticorra ra sandadu ñuun Jerusaleen, ta cua coto ndo ti yatin xaan cua ndoyo ñuhun ñuun can.
42021021	Quivi can na cua cunu ndo―ndaa ndo iyo ñuhun Judea. Na cua cunu ndo iti yucu. Cua quee ndo―ndaa ndo iyo ñuun Jerusaleen, ta cua cunu ndo, ta ñivi iyo tichi cuhu―cua quihvi ñi tichi ñuun can.
42021022	Tacan ni cua savaha ndo, vati quivi can cua tachi tuni ra Ndioo chi ñivi ñuun Jerusaleen can. Tacan ni cua tahan ñuun can cuhva ni taa ra ta ra nu tutu Ndioo nu ni quichi quivi.
42021023	Quivi can cua coo tundoho chi ñi ñahan ñuhun sehe. Cua coo tundoho chi ñi ñahan iyo ve ni chaxi, vati cahnu xaan tundoho cua ndehe ñivi judiio iyo ñuhun can, ta xaan xaan cua nduxaan ra Ndioo chi ñi quivi can.
42021024	Cua cuvi ñi chi machete. Cua tiin ra sandadu can chi ñi, ta cua tava ndaa ra chi ñi. Nda cua nda ndihi ñuhun iyo nu ñuhun ñuñivi cua sacuhun ra chi ñi. Cua sandoyo ñuhun cuii ra ñuun Jerusaleen can, ta rai cuu inca tucu ñivi iyo inca ñuhun cuu ra sandadu can. Tacan ni cua coo ra nda cua nda cua queta quivi cua quee ndico ra cuhva ni cati ra Ndioo.
42021025	[Ni vii cahan ra Jesuu chi ra:] ’Cahnu xaan cuhva cua coo iti siqui andivi, vati cua sama ri nicandi, cua sama ri yoo, cua sama ri tiñu cuhva iyo ri. Nu ñuhun ñuñivi ya cua coo xaan tundoho chi ndihi ñivi. Cua saxini xaan ñi, vati nihin xaan cua tahnu nu nduta, ta iyo xaan cua sacatin chi.
42021026	Cua cuni ñivi cuvi ñi, vati yuhvi xaan ñi. Cua saxini xaan ñi ñaan cha cuu cha cua coo nu ñuhun ñuñivi ya, vati cua tuñu ri nicandi chi ri yoo chi ndihi ri tiñu.
42021027	Tacan, ta cua ndehe ñivi ti vachi ra cuu sehe ñivi tichi vico iti siqui andivi, ta cua coo ndihi cuii tundee ini chi ra, ta taqui ndicha ra cua cuu.
42021028	Quivi cua quechaha coo ndihi chacan na cua saxini vaha ndo, vati yatin xaan cua queta quivi cua cacu ndo chi ra Ndioo ―cati ra.
42021029	Cati ndico ra Jesuu cuhva ya chi ra ta ra ti: ―Cua saxini ndo yoso cuhva iyo yutun tu sihva tiñi chi ndihi ca yutun.
42021030	Ndehe ndo ti cana ndaha chi, ta chito ndo ti cha yatin xaan cua coo cha ihni.
42021031	Ta ni cuhva cua ndehe ndo ti cua coo chi cuhva cati yu, ta cua coto ndo ti yatin xaan cua coo ñivi chi ra Ndioo nu cua cundaca ñahan ra.
42021032	’Cati ndicha yu chihin ndo ti ña cua cuvi ñivi iyo vitin, ta sa cua quechaha cundaca ñahan ra Ndioo.
42021033	Cua queta quivi cua naan ñuhun ñuñivi ya chi andivi ya, soco ña cua naan tuhun cha cahin.
42021034	’Cua saha vaha ndo cuenda chi ndo, coto cua saxini xaan ndo, ta cua coho ndo, ta cua cuni xini ndo, ta cua saxini xaan ndo yoso cuhva iyo ndo nu ñuhun ñuñivi ya. Cua savaha ndo cuenda chi ndo, coto quii xaan cua quichi quivi cua quichi ndico ra cuu sehe ñivi,
42021035	ta ña iyo vaha ndo, vati cuenda ndihi ñivi iyo nini cahnu nu ñuhun ñuñivi ya cua quichi ra.
42021036	Cua saxini vaha ndo ndihi ni quivi. Cua cahan ndo chi ra Ndioo ti cua coo tundee ini chi ndo, ta cua cacu ndo nu cua coo ndihi tundoho can, ta cua queta vaha ndo iti nuun ra cuu sehe ñivi ―cati ra Jesuu.
42021037	Chinucahni sacuaha ra Jesuu chi ñivi veñuhun, ta cha cuaa quee ra cuahan ra iti yucu Olivo.
42021038	Nahan xaan cuahan ndihi ñivi nu iyo ra veñuhun, vati cuni ñi tasoho ñi tuhun cahan ra.
42022001	Yatin xaan cua coo vico paan ña ndaa. Suvi ni vico can cuu vico pascua, cati ñivi, [vati quivi can ni cacu ñivi ñi ñuhun Egipto tiempu chahnu].
42022002	Tacan cuu, ta nanducu ra sutu chahnu chi ra sacuaha ley chahnu cuhva cha cua cahni ra ta ra chi ra Jesuu, soco yuhvi xaan ra ta ra chi ñivi.
42022003	Tacan cuu, ta quichi coo run Cuihna chi ra Juda Iscariote can, ta iin ra tatun Jesuu cuu ra.
42022004	Chacan cuu cha quee ra cuahan ra, ta quechaha cahan ra chi ra sutu chahnu chi ra cuu xini chi ra sandadu veñuhun. Ndatuhun ra ta ra yoso cuhva cua xico tuhun ra Juda can chi ra Jesuu.
42022005	Chacan cuu cha quechaha cusii ini ra ta ra, ta cati ra ta ra ti cua cuhva ra xuhun chi ra.
42022006	Ndoo ra Juda can vaha, ta quechaha nducu ra cuhva cha cua cuhva cuenda ra chi ra Jesuu chi ra ta ra, ta cuni ra cuhva cuenda ra chi ra nu ña cua ndehe ñivi.
42022007	Tacan cuu, ta queta quivi cha sacahnu ñivi vico paan ña ndaa can, ta chahni ñi ta ñi iin ri mbee cuenda cha ni cacu ñivi ñi tiempu chahnu.
42022008	Tacan cuu, ta tachi ra Jesuu chi ra Pedru chi ra Juaan [nu cua sacahnu ra vico can], ta cati ra chi ra ta ra ti: ―Cuahan ndo, vati cua tiso vaha ndo nu cua cachi yo, ta cua sacahnu yo vico ya ―cati ra.
42022009	Ta nducu tuhun ra ta ra chi ra ti: ―¿Ndaa cuu nu cuni cun cha cua tiso vaha ndi? ―cati ra.
42022010	Ta cati ndico ra Jesuu ti: ―Cua quihvi ndo ñuun, ta sa cua natahan ndo chi iin rai ndiso quii nduta. Cua cu ndicu ndo chi ra, ta vehe nu cua quihvi ra cua tiso vaha ndo.
42022011	Cua cati ndo chi ra xuvehe can ti cha nducu tuhun ra mastru ndaa iyo nu cua sacahnu ra vico ya chi ra sacuaha chihin ra, cua cati ndo.
42022012	Tacan, ta sa cua sanahan ra iin vehe cahnu iyo nda siqui nu iyo mesa nu iyo tayu. Tican cua tiso vaha ndo ―cati ra.
42022013	Tacan cuu, ta quee ra Pedru chi ra Juaan, ta cuahan ra ta ra. Ni tahan ra ta ra cuhva cati ra Jesuu, ta ni tiso vaha ra ta ra nu cua sacahnu ra vico can.
42022014	Tacan cuu, ta queta hora cha cua cachi ra ta ra, ta tuhva ra Jesuu chi ndihi ra tatun ra yu mesa,
42022015	ta quechaha cati ra chi ra ta ra ti: ―Cuni xain sacahnu yu vico ya chihin ndo, ta cua cachi yo icaa ni, ta sa cua cu ndehi tundoho, ta cua cuvi yu.
42022016	Chahi cuenda chi ndo ti ña cua sacahnu que vico ya nda cua nda quivi cua coo yo icaa ni nu cua cundaca ñahan ra Ndioo ―cati ra.
42022017	Tacan cuu, ta quihin ra iin copa, ta chaha ra iin tiahvi ndioo chi ra Ndioo, ta cati ra ti: ―Quihin ndo copa ya, ta cua coho ndihi ndo chi chi.
42022018	Chahi cuenda chi ndo ti ña cua coho que nduxi chiti uva ya nda vitin ta nda cua nda quivi cua cundaca ñahan ra Ndioo ―cati ra.
42022019	Tacan cuu, ta quihin ra iin paan. Chaha ndico tucu ra inca tiahvi ndioo chi ra Ndioo, ta natahvi ra paan can, ta chaha ra chi chi chi ra ta ra, ta cati ra ti: ―Paan ya cuu cuñu yu, vati cua cuvi yu cuenda ndo. Tehen ni cua savaha ndo, ta ña cua naan ini ndo chihin yu ―cati ra.
42022020	Cha ndihi chachi ra ta ra, ta tacan ni savaha tahan ra chi copa can, ta cati ra ti: ―Copa ya cua coho ndo, vati cha iyo vaha iin tuhun chaa chi ra Ndioo, vati cua cati yu niñi yu, ta cua cuvi yu cuenda ndo.
42022021	’Iyo ra cua xico tuhun chihin yu, ta icaa ni chachi ra chihin yu mesa ya.
42022022	Cua tahan ra cuu sehe ñivi cuhva ni cati ra Ndioo, soco cua coo tundoho chi ra cua xico tuhun chihin yu ―cati ra.
42022023	Tacan cuu, ta quechaha nducu tuhun ra ta ra chi tahan ra ndaa ra cuu ra cua xico tuhun chi ra.
42022024	Inca hora, ta quechaha cahan yuhu ra tatun ra chi tahan ra ndaa ra cuu rai cahnu ca.
42022025	Tacan cuu, ta quechaha cati ra Jesuu chi ra ta ra ti: ―Ndurai xaan ra cumi tiñu cha ndaca ñahan ra chi ñivi nu ñuhun ñuñivi ya, ta cati ñivi ti vaha xaan tindee ra chi ñi,
42022026	soco ñavi tacan cua coo maan ndo. Ndaa ndo cuu rai cahnu ca―cua tindee ndo chi ra luhu ca. Ndaa ndo cuu xini―cua tindee ndo chi ra cuu musu.
42022027	Rai cha cuu cha cahnu ca―racan cuu ra ndaa yu mesa, ta ra luhu ca cuu ra sayaha xita. Tacan ni iyo ñivi ñuñivi, soco iye chi ndo, ta cui sava ni ta cua iin ra sayaha xita, [vati tindei chi ndo].
42022028	’Cha inda naan ndo chihin yu, ta ndehi tundoho nu quichi quivi ya.
42022029	Cua cuhve tiñu chi ndo cuhva cha ni chaha ra suti tiñu chihin yu.
42022030	Chacan cuu cha cua coo ndo chihin yu icaa ni nu cua cundaca ñahin, ta cua cuiso tahan ndo tiñu, vati cua cundaca ñahan tahan ndo chi ñivi Ndioo ―cati ra.
42022031	Tacan cuu, ta quechaha cati ra Jesuu chi ra Pedru ti: ―Simoon, cha nducu tuhun run Cuihna chi ndo, vati cuni ndehe run a ña cua savaha ndo cuati.
42022032	Cha cahin chi ra Ndioo cuenda maun, vati ña cua saña cun cha chinu ini cun chi ra. Cua saña ihni ndico cun ndavaha ni cua savahun, ta sa cua cuhva cun tundee ini chi ra yani cun ―cati ra.
42022033	Ta cati ra Pedru chi ra ti: ―Ra chahnu, cha iyo ini yu cha cua cuhin chihun vecaa, ta cua cuvi tahin chihun ―cati ra.
42022034	Ta cati ndico ra Jesuu chi ra ti: ―Pedru, cati yu chihun ti ña cua ndahyu nahan ri chitoho vitin nda cua nda cua cati cun uni hora ti ña nacoto cun chihin yu, ta sa cua ndahyu ri ―cati ra.
42022035	Tacan cuu, ta quechaha nducu tuhun ra Jesuu chi ra ta ra ti: ―Nu ni quichi quivi ni tava tiñu yu chihin ndo, ta ña chahi cha cua cuiso ndo xuhun. Ña chahi cha cua cuiso ndo yunu. Ña chahi cha cua cunda chaha ndo. Ña chahi. ¿Atu iyo cha ni cumani chi ndo quivi can? ―cati ra. Ta cati ndico ra ta ra ti: ―Ñahni cha ni cumani chi ndi ―cati ra.
42022036	Ta cati ndico tucu ra Jesuu chi ra ta ra ti: ―Vitin cua cuiso ndo xuhun. Cua cuiso ndo yunu. Tu ñahni machete ndo iyo, na cua xico ndo sahma ndo, ta cua sata ndo iin chi.
42022037	Cati yu chi ndo ti cua coi cuhva ni cati tutu Ndioo cuenda yu, vati cati chi ti icaa ni cua coo ra chi ra savaha ndavaha ni, cati chi, vati tacan ni cua tahin cuhva cha iyo tuhun cuenda yu ―cati ra.
42022038	Ta cati ndico ra ta ra ti: ―Ra chahnu, ¡jihna! Ihya cha iyo uvi machete ―cati ra. Ta cati ndico ra Jesuu ti: ―Cha iyo vaha cha tacan ―cati ra.
42022039	Tacan cuu, ta quee ra Jesuu cuahan ra. Cuhva iyo costumbre ra cuahan ra iti yucu Olivo, ta cuahan tahan ra sacuaha chi ra.
42022040	Tacan cuu, ta queta ra nu cuahan ra, ta quechaha cati ra chi ra ta ra ti: ―Cua cahan ndo chi ra Ndioo, vati ña cua quehni cava ndo nu cua savaha ndo ndavaha ni ―cati ra.
42022041	Tacan cuu, ta quee siin ra iin chiyo. Ña cani cuahan ra, ta chahnu chiti ra, ta quechaha cahan ra chi ra Ndioo.
42022042	Cati ra ti: ―Tata, tu cua cuni cun, cua sanaun tundoho cua tahin vitin, soco cua savahun cuhva cuni maun. Ña cua savahun cuhva cuni yu ―cati ra.
42022043	Tacan cuu, ta quichi iin ra tatun Ndioo iti siqui andivi, ta chaha ra tundee ini chi ra Jesuu.
42022044	Iyo ra Jesuu chi tundoho. Chacan cuu cha nihin xaan ca cahan ra chi ra Ndioo. Quee xaan tiin ra, ta quehni chi nu ñuhun. Cuhva too niñi too chi, vati tiin xaan ra.
42022045	Tacan cuu, ta ni chacuinda ra nu ni cahan ra chi ra Ndioo, ta cuahan ndico ra nu iyo ra sacuaha chi ra. Ndehe ra ti quixi ra ta ra, vati cuihya xaan cuni anima ra ta ra,
42022046	ta quechaha cati ra chi ra ta ra ti: ―Ña cua cusu ndo. Ndoyo ndo, ta cahan ndo chi ra Ndioo. Chacan cuu cha ña cua quehni cava ndo nu cua savaha ndo ndavaha ni.
42022047	Ni vii cahan ra Jesuu, ta quichi ñivi. Tuvi ñivi cuu ñi, ta quichi ndaca ra Juda ra cuu tatun Jesuu chi ñi, ta tuhva ra nu inda ra Jesuu, ta tayuhu ra chi ra.
42022048	Tacan cuu, ta quechaha cati ra Jesuu chi ra ti: ―Juda, tayuhu cun chihin yu ra cuu sehe ñivi, ta xico tuhun cun chihin yu ―cati ra.
42022049	Ndehe ra inda naan chi ra Jesuu ñaan cha cuu cha cua savaha ñivi can, ta quechaha nducu tuhun ra ta ra chi ra ti: ―¿Atu cua cani ndi chi ñi chi machete ndi, ta ra chahnu? ―cati ra.
42022050	Tacan cuu, ta cani iin ra chi ra cuu musu ra sutu chahnu, ta laxin ni chahnda ra soho ra chiyo cuaha ra,
42022051	ta cati ra Jesuu ti: ―Saña ndo. Cha iyo vaha ―cati ra. Tacan cuu, ta tiso ra Jesuu ndaha ra soho ra musu can, ta sanduvaha ra chi ra,
42022052	ta quechaha cahan ra Jesuu chi ndihi ñi quichi nu iyo ra. Cahan ra chi ra sutu chahnu chi ra sandadu veñuhun chi ra chanihin ta ra. Cati ra chi ra ta ra ti: ―Vachi ndo, ta naan ndo machete. Naan ndo garote. Naan ndo, ta cua tiin ndo chihin yu cuhva tiin ndo chi rai cuni cahni suhu.
42022053	Ndihi ni quivi iye chi ndo veñuhun, ta ña tiin ndo chihin yu, soco cuu vitin. Iyo tundee ini chi ndo, vati naan xaan vitin ―cati ra.
42022054	Tacan cuu, ta tiin ra ta ra chi ra Jesuu, ta quee ra cuahan ra. Chandaca ra ta ra chi ra vehe ra sutu chahnu, ta cuahan tahan ra Pedru ndicu chica ni ra.
42022055	Tacan cuu, ta satahan tahan ra ta ra ñuhun nda mahñu tihyo ra sutu chahnu can, ta ndaa tahan ra ta ra. Tacan cuu, [ta tuhva ra Pedru,] ta ni chacunda tahan ra nu iyo ra ta ra.
42022056	Ndaa ra Pedru nu cayu ñuhun can, ta ndehe iin ña musu chi ra. Ndehe xaan ra chi ña, ta quechaha cati ña ti: ―Chica tahan rahya chi ra ―cati ña.
42022057	Ta cati ndico ra Pedru ti: ―Ña nacote chi ra ―cati ra.
42022058	Ña nahan, ta ndehe iin rai chi ra, ta cati ra chi ra ti: ―Cha chica tahun chi ra ta ra ―cati ra. Ta cati ndico ra Pedru ti: ―Ña ndicha, xaa ―cati ra.
42022059	Cha yaha inca hora, ta cati ndico tucu inca ra chi ra ti: ―Ndicha ndicha chica rahya chi ra, vati rai ñuhun Galilea cuu tahan ra ―cati ra.
42022060	Ta cati ndico ra Pedru ti: ―Ña chite ñaan cha cahun, xaa. Ni vii cahan ra Pedru tuhun can, ta quechaha ni ndahyu ri chitoho.
42022061	Tacan cuu, ta ndico coo ra chahnu Jesuu, ta ndehe ra chi ra Pedru, ta ni chacuhun ini ra Pedru can tuhun ni cahan ra chahnu chi ra, vati cha cati ra chi ra ti uni hora cua cati ra ti ña nacoto ra chihin ra, ta sa cua ndahyu ri chitoho quivi can, cati ra.
42022062	Tacan, ta quee ra Pedru cuahan ra. Chacu xaan ra, ta cuihya xaan cuni anima ra.
42022063	Iyo ra sacuenda chi ra Jesuu, ta sacateni ra ta ra chi ra.
42022064	Chasi ra ta ra nuun ra, ta cani ra chi ra. Tacan cuu, ta cati ra ta ra chi ra ti: ―Cua cati cun vitin. ¿Yoo cani chihun? ―cati ra.
42022065	Tacan cuu, ta cuaha xaan ca ndavaha ni cahan ra ta ra chi ra.
42022066	Cha vachi cundichin, ta nducuiti ra chanihin. Nducuiti ndihi ra sutu chahnu chi ra sacuaha ley chahnu, ta quichi ndaca ra ta ra chi ra Jesuu nu nducuiti ra ta ra, ta cati ra ta ra chi ra ti:
42022067	―Cua cati cun, tu ndicha ti tava tiñu ra Ndioo chihun, ta ra Cristo cuun ―cati ra ta ra. Ta cati ndico ra Jesuu ti: ―Tu cua cati yu chihin ndo, ña cua cuinu ini ndo.
42022068	Tu cua nducu tuhun yu iin tuhun chi ndo, ña cua cahan ndico ndo.
42022069	Nda vitin ta nda cua nda iti nuun cua coo ra cuu sehe ñivi chi ra Ndioo, ta cua cuhva ra Ndioo ndatu chi ra, vati iyo tundee ini chi ra ―cati ra.
42022070	Tacan cuu, ta quechaha cati ra ta ra chi ra ti: ―Tu tacan, yoho cuu sehe Ndioo ―cati ra ta ra. Ta cati ndico ra Jesuu ti: ―Suvi yu cui cuhva cati ndo ―cati ra.
42022071	Tacan, ta cati ra ta ra chi tahan ra ti: ―Ña cua cuni ñuhun ca yo testigu, vati cha chini soho yo cuhva ni cati ra ―cati ra ta ra.
42023001	Tacan cuu, ta ni chacuinda ndihi ra ta ra, ta chandaca ra ta ra chi ra Jesuu nuun ra Pilato.
42023002	Tacan, ta quechaha tiso ra ta ra cuati ra Jesuu, ta cati ra ta ra ti: ―Ni ndehe ndi ti sandahyu ñahan rahya chi ñivi ñuun ndi. Ña chaha ra cha cua cuhva ndi xuhun yoo chi ra cumi tiñu ñuun Roma, ta cati ra ti maan ra cuu ra Cristo, ta cua cundaca ñahan ra chi ndi ―cati ra ta ra chi ra Pilato.
42023003	Tacan cuu, ta quechaha nducu tuhun ra Pilato chi ra Jesuu ti: ―¿Atu maun cuu ra ndaca ñahan chi ñivi judiio? ―cati ra. Ta cati ndico ra Jesuu ti: ―Cha cati maun ―cati ra.
42023004	Tacan cuu, ta cati ra Pilato chi ra sutu chahnu chi ñivi can ti: ―Ñahni cuati savaha rahya ―cati ra.
42023005	Tacan cuu, ta nihin xaan ca cati ra ta ra ti: ―Cha sandusaca ra chi ñivi. Nini cahnu ñuhun Judea cha sacuaha ra chi ñivi, ta sandusaca ra chi ñi nda ñuhun Galilea ta nda cua nda ihya ―cati ra ta ra.
42023006	Chini ra Pilato tuhun Galilea can, ta quechaha nducu tuhun ra atu rai ñuhun Galilea cuu ra, cati ra,
42023007	ta cati ndico ra ta ra ti suvi ra cuu ra. Chacan cuu cha tachi ra Pilato chi ra Jesuu nuun ra Herode, vati iyo ra ñuun Jerusaleen quivi can, ta tiñu maan ra cuu chi, [vati ndaca ñahan ra ñuhun Galilea can].
42023008	Tacan cuu, ta yaha ra Jesuu iti nuun ra Herode can, ta sii xaan cuni ra Herode, vati nahan xaan cuni ra ndehe ra chi ra Jesuu, vati chini xaan ra tuhun yoso cuhva ni savaha ra Jesuu. Saxini ra ti vasi cua savaha ra Jesuu iin cuhva.
42023009	Chacan cuu cha cuaha hora nducu tuhun xaan ra Herode chi ra, soco ñahni cha cahan ndico ra Jesuu.
42023010	Inda tahan ra sutu chahnu chi ra sacuaha ley chahnu. Tiso xaan ra ta ra cuati ra Jesuu, ta nihin xaan cahan ra ta ra.
42023011	Tacan cuu, ta cuaha xaan ndavaha ni savaha ra Herode chi ra Jesuu. Ta ni cuhva savaha ra sandadu iyo chi ra Herode ndavaha ni chi ra. Sacateni xaan ra ta ra chi ra, ta sacundichin ra ta ra sahma taqui vaha chi ra, ta tachi ndico ra Herode chi ra nuun ra Pilato.
42023012	Tacan cuu, ta quechaha cuu ra Herode amigu chi ra Pilato quivi can, vati nu ni quichi quivi can xaan ini tahan ra ta ra.
42023013	Tacan cuu, ta cana ra Pilato chi ra sutu chahnu chi ra chanihin chi ndihi ñivi,
42023014	ta quechaha cati ra chi ñi ti: ―Cha quichi ndaca ndo chi rahya iti nuin, ta cati ndo ti cha sandusaca ra chi ñivi. Cha nducu tuhun xain chi ra iti nuun ndo, ta ñahni cuati ra nanihin yu cuhva cati maan ndo.
42023015	Ta ni cuhva ñahni cuati ra nanihin ra Herode, vati ni tachi ndico ra chi ra chi ndi. Ñahni cha ni savaha ra, ta cua cuvi ra.
42023016	Chacan cuu cha cua cani yu chi ra, ta cua sañe chi ra ―cati ra.
42023017	Cuhva iyo costumbre ra iyo cha cua saña ra cumi tiñu can iin ra indi vecaa tichi vico can.
42023018	Sandihi cati ra Pilato tuhun ti cua saña ndico ra chi ra Jesuu, ta ndihi ñican quechaha cuvaa ñi. Cati ñi ti: ―¡Cua quee ndaa ra Jesuu! ¡Chi ra Barabaa cua saña cun! ―cati ñi.
42023019	Ta ra Barabaa can―cha sandusaca ra chi ñivi ñuun can, ta cani tahan ra chi ra cumi tiñu can, ta chahni ra chi ñivi. Chacan cuu cha ndaa ra vecaa.
42023020	Cahan ndico tucu ra Pilato chi ñi inca chaha, vati cuni ra saña ndico ra chi ra Jesuu,
42023021	soco nihin xaan cuvaa ndico ñi, ta cati ñi ti: ―¡Cua cahni cun chi ra nu cruu! ―cati ñi.
42023022	Inca ndico tucu chaha cha cuu uni chaha cati ndico tucu ra Pilato chi ñi ti: ―¿Ñaan cha cuu ndavaha ni cha ni savaha rahya? Ñahni cuati ni savaha ra, ta cua cuvi ra. Chacan cuu cha cua cani yu chi ra, ta sa cua sañe chi ra ―cati ra.
42023023	Tacan cuu, ta nihin xaan cuvaa ndico ñi, ta cati ñi ti cua cahni ra chi ra nu cruu, ta cundee ñi cuhva cha cahan ñi.
42023024	Tacan cuu, ta saxini ra Pilato ti cua savaha ra cuhva cati ñi.
42023025	Chacan cuu cha saña ra chi ra ni chacuindi ve caa―ra ni sandusaca, ta ni chahni ra chi ñivi, vati chi maan ra Barabaa can cuni ñivi, soco chi ra Jesuu savaha ra cuhva cuni ñivi can.
42023026	Tacan cuu, ta chandaca ra ta ra chi ra Jesuu nu cua cahni ra chi ra. Hora can quichi iin ra nani Simoon, ta ra ñuun Cirene cuu ra. Iti chiqui quichi ra, ta tiin ra ta ra chi ra, vati cua cuiso ra cruu savaha ra ta ra, ta iti chata ra Jesuu chica ra Simoon can.
42023027	Tuvi xaan ñivi cuahan ndicu chi ra Jesuu. Cani ñi ñahan can pechu ñi, ta ndahyu chaa ñi, [vati ndahvi xaan cuni anima ñi].
42023028	Tacan cuu, ta ndehe ra Jesuu chi ñi, ta cati ra ti: ―Ndioho ñahan ñuun ya, ña cua ndahyu ndo cuenda yu. Cua ndahyu ndo cuenda maan ndo cuenda sehe ndo,
42023029	vati cua queta quivi cua ndehe ndo tundoho chi sehe ndo, ta cua cati ndo ti sii cuu ñi ñahan ñahni sehe, cua cati ndo,
42023030	ta quivi can cua cuni ndihi ndo ti cua quehni yucu can siqui ndo, ta cua cuvi ndo.
42023031	Tacan ni cati yu, vati ndehe ndo cha tahan yuhu, ta ñahni cuati yu iyo. Chacan cuu cha cahnu xaan ca tundoho cua coo chi maan ndo ―cati ra.
42023032	Chandaca tahan ra ta ra chi inca uvi ra, vati cua cahni tahan ra ta ra chi ra, vati cahnu xaan cuati cha ni savaha ra ta ra.
42023033	Tacan cuu, ta queta ra ta ra nu nani chi nu cuecu iquin xini ndii, ta tican taa ra ta ra chi ra Jesuu nu cruu. Ta ni cuhva taa tahan ra ta ra chi uvi ra ni savaha ndavaha ni can. Iin ra taa ra ta ra chiyo ndaha cuaha ra Jesuu, ta inca ra taa ra ta ra chiyo ndaha satin ra.
42023034	Tacan cuu, ta quechaha cati ra Jesuu chi ra Ndioo ti: ―Tata, na cua cucahnu ini cun chi ra ta ra, vati ña chito ra ñaan cha cuu cha ndacu ra ―cati ra. Tacan, ta quechaha siqui ra sandadu ta ra chi yuu cuati, vati cua ndehe ra yoo ra cua sacanaa, ta cua quihin ra sahma ra Jesuu.
42023035	Ta ñivi can―inda ñi. Ndehe ñi, soco cahan cateni ra chanihin ta ra. Cati ra ta ra cuenda ra Jesuu ti: ―Cha ni sacacu ra chi ñivi. Na cua sacacu tahan ra chi maan ra, tu ndicha ti ni tava tiñu ra Ndioo chi ra, ta ra Cristo cuu ra ―cati ra ta ra.
42023036	Sacateni tahan ra sandadu chi ra Jesuu, vati tuhva ra nu ndaa ra nu cruu, ta chaha ra vinu ndahvi chi ra,
42023037	ta cati ra chi ra ti: ―Tu ndicha ti cua cundaca ñahun chi ñivi judiio, na cua sacacu cun chihun ―cati ra.
42023038	Ndaa iin tutu xini cruu can, ta ndiso chi tuhun ya ti: “Rahya cuu ra ndaca ñahan chi ñivi judiio,” cati chi. Uni tuhun ndiso chi, vati iin chi cuu tuhun griego, ta iin chi cuu tuhun latiin, ta inca chi cuu tuhun hebreo.
42023039	Nduni tahan ra ndaa ra nu cruu, ta quechaha cahan iin ra ndavaha ni chi ra Jesuu. Cati ra ti: ―Tu ndicha ti ra Cristo cuun, na cua sacacu cun chihun, ta na cua sacacu tahun chi ndi ―cati ra.
42023040	Tacan cuu, ta nduxaan inca ra chi racan, ta cati ra chi ra ti: ―Ña yuhvi cun chi ra Ndioo, ta ini tundoho tahun tahan rahya.
42023041	Vaha cha tahan yo tundoho ya, vati cha ni savaha yo ndavaha ni, soco ñahni ndavaha ni savaha maan ra ¯cati ra chi ra.
42023042	Tacan cuu, ta cati ra chi ra Jesuu ti: ― Jesuu, na cua cucuhun ini cun chihin yu hora cua nihun tiρu ―cati ra.
42023043	Ta cati ndico ra Jesuu ti: ―Cati yu iin cha ndicha chihun ti vitin quivi ya cua coun chihin yu iti siqui andivi ―cati ra.
42023044	Cha hora cuu chi, ta naan xaan cuu nini cahnu ñuhun can nda cua nda caa uni cha cua ini,
42023045	vati ndunaan nuun ri nicandi, ta ndata sava sahma ndita caa veñuhun.
42023046	Tacan cuu, ta nihin xaan cana chaa ra Jesuu, ta cati ra ti: ―Tata, chaha cuenda yu anima yu chihun. Tuhun can ni cahan ra Jesuu, ta ni chihi ra.
42023047	Ndehe ra cuu xini chi ra sandadu ñaan cha cuu cha ni chacoo, ta quechaha sacahnu ra chi ra Ndioo, ta cati ra ti: ―Ndicha ti ñahni cuati savaha rahya ―cati ra.
42023048	Ndehe ndihi ñivi nducuiti ican ñaan cha ni tahan ra, ta quee ñi cuahan ñi. Cani ñi pechu ñi, [vati cuihya xaan cuni anima ñi].
42023049	Cha chica vihi ni chacuinda ndihi amigu ra Jesuu. Suvi ni tican ni chacuinda tahan ñi ñahan ni quichi chi ra iti ñuhun Galilea, ta ndehe tahan ñi cha ni tahan ra.
42023050	-
42023051	Iyo iin rai nani Cusee, ta ñuun Arimatea cha iyo cuenda ñuhun Judea cuu ñuun ra. Mandoni cuu ra, ta rai vaha ndicha cuu ra. Ña nduinuun ra chi ndihi ca ra chanihin ta ra cuhva ni savaha ra ta ra chi ra Jesuu. Suvi ra Cusee can cuni ra coo ra chi ra Ndioo nu cua cundaca ñahan ra.
42023052	Chahan racan nuun ra Pilato, ta ni chica ra iquin cuñu ra Jesuu chi ra.
42023053	Tacan cuu, ta ni sanuun ra iquin cuñu ra nuun cruu can, ta ni tituvi ra sahma yaxin vaha chi ra. Tacan cuu, ta tihi ra iquin cuñu ra tichi yavi yuu, ta ña ta cuchi ñivi nu ni cuchi ra chi ra Jesuu.
42023054	Tican tihi ra chi ra, vati cha yatin cua cuu chi quivi saabadu, ta iyo cha cua cunda tatun ñi.
42023055	Chahan tahan ñi ñahan quichi chi ra Jesuu iti ñuhun Galilea. Ndicu ñi chi ra Cusee, ta ndehe ñi nu ni cuchi ra chi ra Jesuu.
42023056	Tacan cuu, ta cuahan ndico ñi tichi ñuun, vati cua tiso vaha ñi cha vixin chahan cha cua cu cuhu ñi iquin cuñu ra. Tacan cuu, ta ni chacunda tatun ñi quivi saabadu can cuhva cati ley chahnu.
42024001	Tuvi inca quivi cha cuu domingu. Ni nahan vihi, ta quee ñi ñahan can cuahan ñi. Nu ni cuchi ra Jesuu cuahan ñi, ta ndiso ñi cha vixin chahan cha ni tiso vaha ñi, ta cuahan tahan inca ñi ñahan.
42024002	Queta ñi tican, ta ndehe ñi ti cha sico tuvi ñivi yuu ndasi yuhu yavi yuu can.
42024003	Quihvi ñi iti tichi, soco ña ni nihin ñi iquin cuñu ra chahnu Jesuu.
42024004	Ña nihin ñi cuhva ñaan cha cuu chi, ta ndehe ñi ti inda uvi rai iin chiyo xiin ñi, ta nda cua tachan sahma ndichin ra.
42024005	Yuhvi xaan ñi ta ñi, ta ndehe ñi nu ñuhun, ta quechaha cati ra rai can chi ñi ti: ―Ña vaha cha nanducu ndo chi ra Jesuu nu ni cuchi ndii, ta rai ndito cuu ra. Ña iyo ca ra ihya, vati cha ni natacu ndico ra.
42024006	Cua cucuhun ini ndo yoso cuhva ni cati ra chihin ndo, ta ni vii iyo ra iti ñuhun Galilea.
42024007	Quivi can cati ra ti cua xico tuhun ñivi chi ra cuu sehe ñivi, ta cua tiin ñivi ndavaha ni chi ra. Tacan, ta sa cua cuvi ra nu cruu, ta cua yaha uni quivi, ta cua natacu ndico ra, cati ra Jesuu ―cati ra ta ra.
42024008	Tacan cuu, ta ni chacuhun ini ñi tuhun ni cahan ra Jesuu.
42024009	Quee ñi tichi yuu can, ta cuahan ñi nu iyo cuiti ndihi uchi iin ra tatun Jesuu chi ndihi ca ñivi can, ta chaha ñi cuenda ndihi cha ni tahan ñi.
42024010	Ta ña Mariia Magdalena chi ña Juana chi ña Mariia sihi ra Jacobo chi inca ñi ñahan can cuu ñi chaha cuenda chi ra tatun ra ñaan cha ni tahan ñi,
42024011	soco saxini ra ta ra ti ña chito ñi ñaan cha cahan ñi, ta ña chinu ini ra ta ra chi ñi.
42024012	Tacan cuu, ta chacuinda ra Pedru. Quee ra chinu ra, ta cuahan ra nu iyo yuu nu ni cuchi ra Jesuu. Ndehe ra iti tichi, ta ndehe ra ti caa siin sahma cha ni chacuituvi ra. Tacan cuu, ta cuahan ra iti vehe ra, ta iyo xaan cuni ra. Ña nihin ra cuhva ñaan cha cuu cha ni chacoo.
42024013	Tacan cuu, ta suvi ni quivi can quee iti uvi ra, ta cuahan ra iti ñuun nani Emauu. Vasi queta uvi hora, ta cua queta ra tican cha ni quee ra ñuun Jerusaleen.
42024014	Tacan, ta ndihi cha ni tahan ra Jesuu quivi can ndatuhun ra ta ra nu cuahan ra.
42024015	Nu ndatuhun ra ta ra, ta tuhva ra Jesuu nu cuahan ra ta ra, ta icaa ni cuahan ra chi ra ta ra,
42024016	soco ña chaha ra Ndioo cha ndundichin vaha ndehe ra ta ra. Chacan cuu cha ña nacoto ra ta ra chi ra Jesuu.
42024017	Tacan cuu, ta quechaha nducu tuhun ra Jesuu chi ra ta ra ti: ―¿Ñaan tuhun cuu cha ndatuhun ndo iti nu cuahan ndo? ¿Ñacu ña sii cuni ndo? ―cati ra.
42024018	Tacan cuu, ta cati ndico iin ra nani Cleofa ti: ―¿Atu iyo maun ñuun Jerusaleen, ta ña chito cun ñaan cha cuu cha ni chacoo tichi quivi ya, vati chito ndihi ñivi? ―cati ra.
42024019	Ta cati ndico ra Jesuu ti: ―¿Ñaan cha cuu cha ni chacoo? ―cati ra. Ta cati ra ta ra chi ra ti: ―Ña chito cun ñaan cha ni tahan ra nani Jesuu ra ñuun Nazaret. Ni cahan ra cuenda ra Ndioo, ta cahnu xaan cuhva ni savaha ra. Taqui xaan tuhun cahan ra chi ñivi iti nuun ra Ndioo.
42024020	Cha ni tiin ra sutu chahnu chi ra chanihin ta ra chi ra, ta ni chaha cuenda ra ta ra chi ra chi ra cumi tiñu, ta ni cati ra ti cua cuvi ra, ta ni chahni ra chi ra cha ni taa ra chi ra nu cruu.
42024021	Cha saxini ndi ti maan ra cuu ra cua quichi, ta cua sacacu ra chi ndi chi ndihi ñivi judiio nu iyo ndi chi tundoho, ta vitin cha queta uni quivi cha ni yaha chacan.
42024022	Ta iyo xaan cuni ndi cha cahan uvi ñi ñahan tahan ndi, vati ni nahan vihi ni chahan ñi nu ni cuchi ra,
42024023	ta ña nanihin ñi iquin cuñu ra. Quichi ndico ñi, ta cati ñi ti ndehe ñi chi uvi ra tatun Ndioo, ta cati ra ti ni iyo ndito ndico ra Jesuu.
42024024	Tacan ni cuu, ta chahan tahan uvi ra tahan ndi nu ni cuchi ra, ta ndehe tahan ra cuhva ni cati ñi ñahan can, soco ña ni ndehe ra chi ra Jesuu ―cati ra ta ra.
42024025	Tacan cuu, ta cati ra Jesuu chi ra ta ra ti: ―Ñahni cha chini tuni iyo chi ndo. [Soho xaan cuni ndo.] Cuee xaan, ta chinu ini ndo ndihi cha ni cati ra ni cahan cuenda ra Ndioo nu ni quichi quivi.
42024026	Iyo cha cua ndehe xihna ra Cristo tundoho can, ta sa cua quihvi ra nu iyo ra Ndioo ―cati ra.
42024027	Tacan cuu, ta quechaha sanducachin ra Jesuu ndihi tuhun iyo nu tutu Ndioo cuenda ra. Chaha ra cuenda chi ra ta ra, ta quechaha cati tuhun ra yoso cuhva cha ni taa ra Moisee nda cua nda ni queta ra nu iyo tuhun cha ni taa ndihi ra ni cahan cuenda ra Ndioo nu ni quichi quivi ya.
42024028	Tacan cuu, ta cha cua queta ra ta ra nu cuahan ra, ta savaha ra Jesuu ta iin cha cua yaha ra iti nuun ra ta ra,
42024029	soco sanini ra ta ra chi ra ti cua ndoo nuun ra chi ra ta ra, ta cati ra ta ra chi ra ti: ―Cua ndoo nuun cun chi ndi, vati cha ni chiso nicandi, ta cua cuaa vitin ―cati ra ta ra. Tacan cuu, ta quihvi ra Jesuu chi ra ta ra, vati cua ndoo nuun ra chi ra ta ra.
42024030	Cha iyo ra ta ra yu mesa, ta quihin ra Jesuu iin paan, ta chaha ra iin tiahvi ndioo chi ra Ndioo, ta natahvi ra chi chi, ta chaha ra chi chi chi ra ta ra.
42024031	Tacan cuu, ta quechaha ndundichin vaha ndehe ra ta ra. Nu ni nacoto vaha ra cha ra Jesuu cuu ra, ta naan ihni ni ra nu iyo ra ta ra.
42024032	Quechaha cati ra chi tahan ra ti: ―Vaha xaan cuni anima yo, ta cahan ra nu quichi yo nu ni sanducachin ra tutu Ndioo chi yo ―cati ra.
42024033	Tacan cuu, ta ni chacuinda ndico ra ta ra suvi ni hora can, ta cuahan ndico ra ta ra iti ñuun Jerusaleen, ta nanihin ra ta ra chi ra tatun ra Jesuu nu iyo cuiti ra chi ñivi tahan ra,
42024034	ta quechaha cati ra ta ra chi ñi ti: ―Cha ndicha ti natacu ndico ra chahnu, ta ndehe ra Simoon chi ra ―cati ra.
42024035	Tacan cuu, ta chaha ra ta ra cuenda ñaan cha cuu cha ni tahan ra ta ra iti. Chaha ra ta ra cuenda yoso cuhva ni quechaha nacoto ra chi ra Jesuu nu ni natahvi ra paan.
42024036	Ni vii chaha ra ta ra cuenda chi ñivi tahan ra, ta cha quihvi ra Jesuu nda mahñu nu iyo cuiti ñi, ta quechaha cati ra Jesuu chi ñi ti: ―Na cua coo vii ndo ―cati ra.
42024037	Tacan cuu, ta yuhvi xaan yuhvi xaan cuni ñi cha ndehe ñi chi ra Jesuu. Saxini ñi ti xiñahñu ndii cuu ra,
42024038	ta quechaha cati ndico ra Jesuu chi ñi ti: ―Ña vaha cha saxini xaan ndo. Ña vaha cha yuhvi cuni ndo chi anima ndo.
42024039	Cua ndehe ndo ndahi. Cua ndehe ndo chahi, vati yuhu cui. Cua tiin ndo chihin yu, ta cua ndehe ndo, vati ñahni iquin run xiñahñu ndii. Ñahni cuñu run, ta ndehe ndo ti iyo cuñu yu. Iyo iquin yu.
42024040	Tacan cati ra Jesuu, ta sanahan ra ndaha ra. Sanahan ra chaha ra.
42024041	Ni vii cumani, ta cua cuinu vaha ini ñi, vati sii xaan cuni ñi. Iyo xaan cuni ñi, ta cati ndico tucu ra chi ñi ti: ―¿Atu ñahni cha cua cachi yu ihya? ―cati ra.
42024042	Tacan cuu, ta chaha ñi iin pedazu tiaca tihyo chi nduxi ñuñu.
42024043	Quihin ra chi chi, ta nuun ni ndehe ñi chachi ra chi chi.
42024044	Tacan cuu, ta cati ra chi ñi ti: ―Ndihi cha ni tahin ni cati tuhin chihin ndo, cha ña ta cuvi yu. Chahi cuenda chi ndo ti iyo cha cua queta ndihi tuhun iyo nu tutu Ndioo cuenda yu yoso cuhva ni taa ra Moisee ley chahnu ta yoso cuhva ni taa ra ni cahan cuenda ra Ndioo nu ni quichi quivi ta yoso cuhva ni taa ra ta ra nu tutu Salmo ―cati ra.
42024045	Tacan cuu, ta chaha ra Jesuu cha chini tuni chi ñi. Chacan cuu cha quechaha cutuni ini ñi tutu Ndioo.
42024046	Cati ra chi ñi ti: ―Cati tutu Ndioo ti cua ndehi tundoho, ta cua cuvi yu, soco cua yaha uni quivi, ta cua natacu ndique tañu ñivi ndii.
42024047	Cua cati tuhun ñivi chi ndihi ñivi ñuñivi cuenda yu, vati yuhu ra Cristo cui. Cua quechaha cati tuhun ñi chi ñivi iyo ñuun Jerusaleen, ta cua cati ñi ti na cua saña ihni ñi cuati ndacu ñi, ta sa cua cucahnu ini ra Ndioo cuati can chi ñi.
42024048	Cha ni ndehe maan ndo ndihi cha ni tahin, ta sa cua cuhva ndo cuenda chi ñivi.
42024049	Cua tachi yu chi ra Tati Ndioo chi ndo cuhva ni cati suti nu ni quichi quivi. Cua cuatu ndo chi ra ihya ñuun ya nda cua nda cua quichi ra iti siqui andivi, ta cua coo tundee ini chi ndo ―cati ra.
42024050	Tacan cuu, ta ni chandaca ra Jesuu chi ñi. Nda ñuun Betania cuahan ñi. Tacan cuu, ta sandaa ra ndaha ra, ta cahan vii ra chi ñi.
42024051	Ni vii cahan vii ra chi ñi, ta cuahan ra, ta iti siqui andivi ndaa ra.
42024052	Tacan cuu, ta cuahan ndico ñi iti ñuun Jerusaleen. Sii xaan cuni ñi,
42024053	ta ndihi ni quivi iyo ñi veñuhun, ta sacahnu ñi chi ra Ndioo. Na cua cuu chi tacan ni.
43001001	Nda ni xihna cuii cha ña ta quetuvi ñuhun ñuñivi, ta ni vii iyo ra cahan tuhun yoso cuhva iyo ra Ndioo. Iyo ra chi ra Ndioo quivi can, ta Ndioo cuu tahan ra.
43001002	Iyo ra chi ra Ndioo nda ni xihna cuii,
43001003	ta ni savaha ra ndihi cuii cha iyo.
43001004	Maan ra ni savaha ndihi cha iyo ndito. Chacan cuu cha iyo cha chini tuni chi ñivi ñuñivi cuenda ra Ndioo, vati racan cuu sava ni ta cua iin ñuhun ndichin.
43001005	Queta tuhun cuenda maan ra nu iyo ñivi ndacu ndavaha ni, soco ña nihin tuni ini ñi yoso cuhva iyo ra.
43001006	Ni chacoo iin rai nani Juaan. Tava tiñu ra Ndioo chi ra,
43001007	ta quichi ra Juaan can, vati cua cati tuhun ra. Cua cati tuhun ra yoso cuhva iyo ra cuu sava ta cua ñuhun ndichin can. Cati tuhun ra Juaan, vati cua cuinu ini ñivi chi ra Cristo.
43001008	Ñavi ra Juaan cuu ra cuu sava ta cua ñuhun ndichin can, soco cati tuhun ra yoso cuhva iyo racan.
43001009	Ni quichi ra cuu rai ndicha can. Ni quichi ra cuu ra cua cuhva cha chini tuni chi ndihi ñivi, ta nu ñuhun ñuñivi ya ni quichi ra.
43001010	Maan ra ni savaha ñuhun ñuñivi ya, ta ni chacoo ra nu ñuhun ñuñivi, soco ña nacoto ñivi ñuñivi yoo rai cuu ra.
43001011	Yaha ra nu iyo ñivi ra, soco ña quihin cuenda ñi chi ra.
43001012	Ñivi quihin cuenda chi ra cuu ñivi chinu ini chi ra. Chi ñican chaha ra tundee ini, ta ñivi Ndioo cuu ñi.
43001013	Ñivi Ndioo cuu ñi, vati tacan ni cuni ra Ndioo. Ñavi cuhva cuni ñivi ñuñivi cuu chi, soco cuhva cuni ra Ndioo cuu chi, vati ñavi cuhva cuni ñivi cha cua coo sehe ñi cuu chi.
43001014	Ihya nu ñuhun ñuñivi ya cha ni cacu tahan ra cuu ra cahan tuhun Ndioo. Ni chacoo tahan ra chi maan ndi, ta cha ndehe ndi cha cahnu xaan rai cuu ra cuhva iyo ra Ndioo sutu ra. Cahnu xaan rai cuu ra, vati ituhun ni sehe sutu ra cuu ra, ta iyo xaan tu manini chi ra. Ndicha ndicha iyo ra.
43001015	Cha chaha ra Juaan cuenda yoso cuhva iyo ra, vati cati ra ti: ―Cuenda rahya chahi cuenda nu quichi quivi, vati cati yu ti iti nuin vachi iin rai, soco cahnu xaan ca rai cuu ra, vati nda cha xihna cuii ta cha iyo tahan maan ra ―cati ra.
43001016	Iyo xaan tu manini chi ra. Chacan cuu cha savaha xaan ra tu manini chihin yo.
43001017	Chi ra Moisee chaha tiñu ley ra Ndioo cha xihna cuii, soco ra Jesucristo cuu ra savaha tu manini chi yo. Maan ra cuu ra ndicha ndicha.
43001018	Ña ta ndehe ñivi chi ra Ndioo. Ituhun sehe ra cuu ra iyo chi ra icaa ni, ta racan cuu ra chaha cuenda yoso cuhva iyo sutu ra.
43001019	Ni tava tiñu ra judiio ra iyo ñuun Jerusaleen chi ra sutu chi ra levita na cunducu tuhun ra ta ra chi ra Juaan, yoo ra cuu ra. Chehe cuu tuhun ni cati tuhun ra Juaan.
43001020	Ña sandahyu ñahan ra chi ra ta ra, ta cati tuhun cachin ra chi ra, ta cati ra ti: ―Ñavi yuhu cuu ra cua sacacu chi ndo ―cati ra.
43001021	Ta nducu tuhun ndico tucu ra chi ra ti: ―¿Yoo rai cuun? ¿Atu ra Eliia ra ni cahan tuhun cuenda ra Ndioo cuu cun? ―cati ra ta ra. Ta cati ndico ra Juaan ti: ―Ñavi racan cuu yu ―cati ra. Nducu tuhun ndico tucu ra ta ra ti: ―Cha cua quichi iin rai cua cahan cuenda ra Ndioo. ¿Atu yoho cuu ra? Ta cati ndico ra Juaan ti: ―Ñavi.
43001022	Nducu tuhun ndico tucu ra ta ra chi ra ti: ―¿Yoo rai cuun? Cua cati ndicon, vati iyo cha cua cati ndico ndi chi ra ni tava tiñu chihin ndi. Vitin cua cati cun yoo rai cuun ―cati ra ta ra.
43001023	Ta cati ndico tucu ra Juaan chi ra ti: ―Yuhu cana chaa tichi cuhu, ta cati yu ti cua tiso vaha ñivi iti nu cua yaha ra chahnu cuhva ni cati ra Isaiia ra ni cahan cuenda ra Ndioo iti chata tiempu chahnu ―cati ra.
43001024	Ta ra quee iti nuun ra fariseo can
43001025	nducu tuhun ra chi ra Juaan ti: ―¿Ñacu sacuanduta cun chi ñivi, ta ñavi ra Cristo cuu cun, ta ni ñavi ra Eliia cuun, ta ni ñavi ra cahan cuenda ra Ndioo cuun? ―cati ra.
43001026	Ta cati ndico ra Juaan chi ra ta ra ti: ―Sacuandute chi nduta, soco cha iyo iin rai iti nuun ndo―ña nacoto ndo chi ra.
43001027	Vachi ra iti nuin, [soco cahnu ca rai cuu ra]. Ñahni yahvi ndai iti nuun ra. Chacan cuu cha ña tahan chi ndachin yu ñiin ndichan ra ―cati ra Juaan.
43001028	Chacan cuu tuhun ni cati ra Juaan iti ñuun Betaabara inca chiyo yuta Jordaan nu sacuanduta ra chi ñivi.
43001029	Tuvi inca quivi, ta ndehe ra Juaan ti cha vachi ra Jesuu nu iyo ra, ta quechaha cati ra Juaan ti: ―¡Ndehe ndo! Cha vachi ra cuu sava ta cua mbee Ndioo. Cua sanaan ra cuati ndacu ñivi ñuñivi.
43001030	Cha cati yu cuenda racan ti iti chate vachi iin rai, ta cahnu xaan ca rai cuu ra, vati nda ni xihna cuii ta cha iyo tahan maan ra.
43001031	Ña nacote chi ra, soco yuhu quichi, ta sacuandute chi ndo chi nduta. Chacan cuu cha cua coto ñivi Israeel yoo rai cuu racan ―cati ra Juaan.
43001032	Cati tuhun tahan ra Juaan ti: ―Cha ni ndehi ti cha quichi nuun ra Tati Ndioo iti siqui andivi sava ni ta cua iin paloma, ta ndoo ra chi ra Jesuu.
43001033	Ña nacote chi racan, soco iyo iin ra ni tava tiñu chi yu, ta cati ra ti cua sacuanduta yu chi nduta. Racan cuu ra cati chihin yu ti cua ndehi ti cua quichi nuun ra Tati Ndioo, ta cua ndoo ra chi iin rai. Racan cuu ra cua tachi chi ra Tati Ndioo chi ndo.
43001034	Yuhu cha ni ndehi ti racan cuu ra cuu sehe Ndioo. Chacan ni chahi cuenda chi ndo ―cati ra Juaan.
43001035	Tuvi inca quivi, ta iyo ndico ra Juaan. Iyo ra chi uvi ra chica chi ra,
43001036	ta ndehe ra Juaan nu yaha ra Jesuu, ta quechaha cati ra ti: ―Racan cuu ra cuu sava ta cua mbee Ndioo ―cati ra.
43001037	Chini soho ra sacuaha chi ra cha ni cati ra, ta quechaha ndicu ra chi ra Jesuu.
43001038	Ndico coo ra Jesuu, ta ndehe ra cha ndicu ra ta ra chi ra, ta quechaha nducu tuhun ra chi ra ti: ―¿Ñaan cha cuu cha nanducu ndo? Ta cati ndico ra chi ra Jesuu ti: ―Mastru, ¿ndaa iti iyo vehe nu iyo cun? ―cati ra.
43001039	Ta cati ra Jesuu ti: ―Nahan ndo, ta cua ndehe ndo ―cati ra. Chacan cuu cha cuahan ra ta ra chi ra, ta ndehe ra nu iyo ra, ta ndoo nuun ra chi ra quivi can, vati cha cua ini xaan.
43001040	Iin ra cuu ra Ndree yani ra Simoon Pedru, ta cha chini ra tuhun ni cahan ra Juaan, ta ndicu ra chi ra Jesuu.
43001041	Nanducu xihna ra Ndree can chi ra Simoon yani ra, ta quechaha cati ra chi ra ti: ―Cha ni ndehe ndi chi ra cuu Cristo ―cati ra. [Tacan cati ñi, vati cua sacacu ra cuu Cristo can chi ñi nu iyo ñi chi tundoho.]
43001042	Tacan cuu, ta chandaca ra chi ra nu iyo ra Jesuu, ta ndehe ra Jesuu chi ra Pedru, ta quechaha cati ra chi ra ti: ―Simoon, sehe ra Jonaa cuu cun, soco Cefa cua cunani cun ―cati ra. Tuhun Cefa can cuu Pedru chi tuhun cahan maan ñi.
43001043	Tuvi inca quivi, ta cuahan ra Jesuu iti ñuhun Galilea, ta ndehe ra chi ra Felipe, ta quechaha cati ra Jesuu chi ra ti: ―Coho ―cati ra.
43001044	Ra ñuun Betsaida cuu ra Felipe can, ta ini ñuun can cuu ñuun ra Ndree chi ra Pedru.
43001045	Cuahan ra Felipe, ta nanducu ra chi ra Natanael, ta quechaha cati ra chi ra ti: ―Chito cun yoso ni cati ra Moisee yoso ni cati ra ni cahan cuenda ra Ndioo iti chata ti cua coo iin rai cahnu iti nuun. Cha ni ndehe ndi chi ra, ta ra Jesuu sehe Cusee cuu ra. Ra ñuun Nazaret cuu ra ―cati ra.
43001046	Ta cati ndico ra Natanael chi ra ti: ―Ñahni cha vaha iyo iti ñuun Nazaret ―cati ra. Ta cati ndico ra Felipe ti: ―Nahan, ta cua ndehun ―cati ra.
43001047	Tacan cuu, ta ndehe ra Jesuu cha vachi ra Natanael nu iyo ra, ta quechaha cati ra cuenda ra Natanael can ti: ―Ihya iyo iin ra cuu ñuhun Israeel, ta ña tuhva ra sandahyu ñahan ra ―cati ra Jesuu.
43001048	Ta quechaha cati ra Natanael can chi ra Jesuu ti: ―¿Yoso cuhva nacoto cun chihin yu? Ta cati ndico ra Jesuu chi ra ti: ―Ña ta cana ra Felipe chihun, ta ndehi chihun nu ndaa cun nu vati yutun tu sihva tiñi ―cati ra.
43001049	Ta cati ra Natanael ti: ―Mastru, maun cuu ra cuu sehe Ndioo. Maun cuu ra ndaca ñahan chi ñivi Israeel ―cati ra.
43001050	Ta cati ndico ra Jesuu chi ra ti: ―Chinu ini cun chihin yu, vati cati yu ti cha ndehi chihun nu vati can. Cahnu xaan ca cha cua ndehun ―cati ra.
43001051	Ta cati ndico tucu ra Jesuu ti: ―Ndicha ndicha cati yu ti cua ndehun nu cua nuna iti siqui andivi, ta cua nuun ra tatun Ndioo nu iyo yu, vati ra cuu sehe ñivi cui, ta cua ndaa ndico ra tatun Ndioo can ―cati ra Jesuu.
43002001	Yaha uni quivi, ta ni chacoo iin vico tandaha iti ñuun Canaa cha iyo cuenda ñuhun Galilea. Tican cuahan sihi ra Jesuu,
43002002	ta cuahan tahan ra Jesuu chi ra sacuaha chi ra, vati cha ni satuhun tahan ñivi can chi ra.
43002003	Tacan, ta queta hora cha ni ndihi nduta chiti uva chihi ñi, ta quechaha cati sihi ra Jesuu chi ra ti: ―Ñahni ca nduta chiti uva iyo.
43002004	Ta cati ndico ra Jesuu chi ña ti: ―Ña cua saxini cun, yaa. Ña ta queta hora cha cua coto ñivi yoo rai cui ―cati ra.
43002005	Tacan cuu, ta cati sihi ra chi ra tiso mesa ti: ―Cua savaha ndo ndihi cha cua cati ra ―cati ña.
43002006	Ican cha iyo iñu quii nahnu. Yuu cuu chi, ta vasi queta ciendu litru nduta cha tahan iin iin chi, tu cha chitu chi. Iyo chi cuenda costumbre ñivi judiio can, vati ndoo ndaha ñi. Ndoo coho ñi. Chacan tiñu iyo chi,
43002007	ta quechaha cati ra Jesuu chi ra tiso mesa can ti: ―Cua sacutu ndo quii can chi nduta ―cati ra. Tacan cuu, ta cha ni sacutu ra chi chi nda cua nda yuhu chi vaha vaha,
43002008	ta cati ndico ra Jesuu ti: ―Vitin cua tava ndo chi chi, ta cua cundaca ndo chi chi chi ra cuu xini ―cati ra. Tacan cuu,
43002009	ta taa yaa ra cuu xini can nduta chiti uva can, ta ña chito ra ndaa iti quichi chi, soco chito vaha ra tiso mesa can, vati cha naquihin maan ra nduta can. Tacan cuu, ta cana ra cuu xini chi ra ni tandaha can.
43002010	Ta quechaha cati ra chi ra ti: ―Cha vaha xaan chihi xihna cuii ñivi, ta tu cha cuaha xaan chihi ñi, ta sa cua cuhva ñi cha ndahvi ni, soco maun cha ni cumi cun nduta vixin vaha nda cua nda vitin. [Vaha xaan cha ni savahun] ―cati ra.
43002011	Chacan cuu cuhva ni savaha ra Jesuu cha xihna cuii, ta iti ñuun Canaa cha iyo cuenda ñuhun Galilea savaha ra chi chi. Savaha ra Jesuu cuhva can, vati cua coto ñivi ti iyo tundee ini chi ra. Tacan cuu, ta ra sacuaha chi ra―chinu ini ra chi ra.
43002012	Tacan cuu, ta cuahan ra iti ñuun Capernaum, ta cuahan tahan sihi ra chi yani ra chi ra sacuaha chi ra. Ndihi ñi cuahan chi ra, ta ndoo nuun ñi suhva quivi.
43002013	Cha yatin cua coo vico cuenda cha ni cacu ñivi judiio ñuhun Egipto tiempu chahnu, ta cuahan ra Jesuu iti ñuun Jerusaleen.
43002014	Ta tichi soco ndavi veñuhun ndehe ra cha xico ñivi sundiquin. Xico ñi mbee. Xico ñi paloma. Ta iyo tahan ra sama xuhun ñivi tichi chi.
43002015	[Chacan ni ndehe ra Jesuu, ta quechaha nduxaan ra.] Chacan cuu cha quihin ra iin ñiin cua cani ra chi ñivi can, ta sacunu ra chi ñi ndacu chacan. Tacan ni tava ndaa ra chi ñi iti chata cora can. Tava ra chi ri mbee. Tava ra chi ri sundiquin, ta sanduva ihni ra mesa ra sama xuhun, ta quicoyo xuhun ra,
43002016	ta cati ra Jesuu chi ra xico paloma can ti: ―Cua tava ndaa ndo chi ri tihya, vati ñavi nuyahvi cuu vehe suti ―cati ra.
43002017	Tacan cuu, ta ni chacuhun ini ra sacuaha chi ra ti iyo nu cati tutu Ndioo cuenda ra Jesuu ti cua ndoyo ñuhun ra, vati cuni ra cha cua coo ii vehe sutu ra.
43002018	Tacan cuu, ta quechaha nducu tuhun ñivi judiio can chi ra ti: ―¿Ñaan cuhva cua savahun, ta cua coto ndi ti cha iyo ndatu tava ndaun chi ñican?
43002019	Ta cati ndico ra Jesuu chi ñi ti: ―Tu cua sandoyo ñuhun ndo veñuhun ya, tichi uni quivi cua sandaa ndique chi chi ―cati ra.
43002020	Ta cati ndico ñivi judiio can ti: ―Uvi xico iñu cuiya satiñu ñivi, ta sandaa ñi veñuhun ya, ta maun―cua sandaun chi chi tichi uni quivi ―cati ñi.
43002021	Maan ra Jesuu cahan tuhun veñuhun, soco iin cuhva cahan ra, vati cahan ra cuenda iquin cuñu ra.
43002022	Queta quivi cha ni natacu ndico ra Jesuu tañu ñivi ndii, ta ni chacuhun ini ra sacuaha chi ra ñaan cha ni cuu cha cati ra. Chacan cuu cha chinu ini ra cha cahan tutu Ndioo, ta chinu tahan ini ra tuhun cha ni cahan ra Jesuu.
43002023	Ni vii iyo ra Jesuu ñuun Jerusaleen can, ta sacahnu ndico tucu ñi vico cuenda cha ni cacu ñivi ñi judiio ñuhun Egipto tiempu chahnu, ta tuvi ñivi quechaha chinu ini chi ra, vati ni ndehe ñi ndihi cuhva cha ni savaha ra,
43002024	soco ña cati ra ndihi tuhun chito ra chi ñi, vati chito ra yoso cuhva iyo ndihi ñivi.
43002025	Ña chini ñuhun ra cha cua cuhva ñivi cuenda chi ra yoso cuhva iyo ñivi, vati maan ra chito yoso cuhva saxini ñi chi anima ñi.
43003001	Iyo iin ra nani Nicodemo. Fariseo cuu ra, ta ndiso tahan ra tiñu cuenda ñivi judiio.
43003002	Cha cuaa cuu chi, ta cuahan ra nu iyo ra Jesuu, ta quechaha cati ra Nicodemo chi ra ti: ―Mastru, chito ndi ti cha ni tachi ra Ndioo chihun, vati cua sacuahun chi ndi. Ρa cuu savaha ρivi cuhva cha ni savahun, tu ρa tindee ra Ndioo chi ρi ―cati ra.
43003003	Cati ndico ra Jesuu chi ra ti: ―Cha ndicha ndicha cati yu ti tu ña cua cacu ñivi cuenda ra Ndioo, ña cua cuu yaha ñi nu cua cundaca ñahan ra ―cati ra.
43003004	Ta nducu tuhun ra Nicodemo chi ra ti: ―¿Yoso cua cuu cacu ndico ñivi, tu cha chahnu ñi? Ña cua cuu quihvi ndico tucu ñivi tichi sihi ñi inca chaha, ta cua cacu ndico tucu ñi ―cati ra.
43003005	Ta cati ndico ra Jesuu ti: ―Cha ndicha ndicha cati yu ti tu ña cua nduchaa anima ñivi, tu ña cua cuanduta ñi, ña cua cuu yaha ñi nu cua cundaca ñahan ra Ndioo.
43003006	Ñivi ñuñivi cuu ñivi cha iyo cuenda ñuhun ñuñivi ni, ta ñivi ra Ndioo cuu ñivi cha iyo cuenda ra Tati Ndioo.
43003007	Ña cua nduiyo cun, vati cati yu ti iyo cha cua cacu ndico ndo cuenda ra Ndioo.
43003008	Iyo nu yaha tati, ta chini yo chacu yaha chi, soco ña chito yo ndaa iti vachi chi, ta ni ña chito yo ndaa iti cuahan chi. Ta ni cuhva iyo ra Tati Ndioo chi ñivi cha iyo cuenda ra ―cati ra Jesuu.
43003009	Ta nducu tuhun ndico tucu ra Nicodemo chi ra ti: ―¿Yoso cua cuu nduchaa anima ñivi?
43003010	Ta cati ndico ra Jesuu chi ra: ―Maun cuu mastru. Sacuaha cun chi ñivi Israeel, ta ña chito cun yoso cuhva cua nduchaa anima ñi.
43003011	Yuhu cati chihun ti chito ndi ñaan tuhun cati ndi. Cati tuhun ndi ñaan cha cuu cha ni ndehe ndi, soco ña tasoho ndo tuhun cha cati tuhun ndi.
43003012	Cha chahi cuenda chi ndo yoso cuhva iyo ñivi ñuñivi, ta ña chinu ini ndo. Chacan cuu cha ña cua cuu cuinu ini ndo, tu cua cati yu yoso cuhva iyo ra Ndioo iti siqui andivi.
43003013	’[Ña chito ndo yoso cuhva iyo ra Ndioo,] vati yoni chahan iti siqui andivi. Ituhun ni ra quichi ihya nu ñuhun ñuñivi ya chito. Ra cuu sehe ñivi cuu ra, ta cha ni chacoo ra iti siqui andivi.
43003014	Iyo cha cua cata caa ñivi chi ra nu cruu cuhva ni chata caa ra Moisee chi ri coo quivi cha ni chica cuu ñi tichi cuhu.
43003015	Chacan cuu cha cua cuinu ini ñivi chi ra cuu sehe ñivi, ta cua coo ndito ñi chi ra Ndioo ndihi ni quivi ndihi ni tiempu.
43003016	[Ni vii cahan ra Jesuu:] ’Cundahvi xaan ini ra Ndioo chi ñivi ñuñivi. Chacan cuu cha ni tava tiñu ra chi sehe ra, ta ituhun ni sehe ra iyo. Chacan cuu cha ña cua ndoyo ñuhun ñivi cua chinu ini chi ra, ta cua coo ndito ñi chi ra Ndioo ndihi ni quivi ndihi ni tiempu.
43003017	Ni tava tiñu ra Ndioo chi sehe ra, vati cuni ra cha cua sacacu sehe ra chi ñivi ñuñivi. Ña cuni ra Ndioo cha cua tachi tuni sehe ra chi ñi.
43003018	’Ña cua cutuni ñivi chinu ini chi ra. Tu ña cua cuinu ini ñivi chi ra, cha iyo tuhun cha cua cutuni ñi. Cua cutuni ñi, tu ña cua cuinu ini ñi cha iyo tundee ini chi ra cuu sehe Ndioo.
43003019	Cua cutuni ñi, vati quichi ra, ta chaha ra cha chini tuni chi ñivi. Quichi ra ihya nu ñuhun ñuñivi, soco cuni ñivi savaha ñi ndavaha ni. Ña cuni ñi savaha ñi cha vaha, vati mani ndavaha ni ndacu ñi.
43003020	Ndihi ñivi ndacu ndavaha ni―ña ndacu ñi cha vaha, ta ni ña cuni ñi cuinu ini ñi chi ra cuu sehe Ndioo, coto cua coto ñivi cha ndacu ñi ndavaha ni.
43003021	Ñivi ndacu cha ndicha―cuni ñi chi ra cuu sehe Ndioo. Chacan cuu cha cua coto ñivi ti ndacu ñi cha vaha, vati iyo ra Ndioo chi ñi. Tacan ni cati ra Jesuu.
43003022	Tacan cuu, ta cuahan ra Jesuu iti ñuhun Judea, ta cuahan tahan ra sacuaha chi ra. Ndoo nuun ra ta ra tican, ta sacuanduta ra chi ñivi.
43003023	Ni vii sacuanduta tahan ra Juaan chi ñivi iti ñuun Enoon, vati iyo xaan nduta tican, ta yatin ñuun can iyo ñuun Salim. Quichi ñivi tican, ta chanduta ñi.
43003024	Tacan ni savaha ra Juaan, vati ña ta tiin tiñu chi ra, ta quihvi ra vecaa.
43003025	Uvi uni ra sacuaha chi ra Juaan―quechaha ndatuhun ra chi iin ra judiio, ta ndatuhun ra yoso cuhva cu-ii ñivi.
43003026	Tacan cuu, ta cuahan ra nu iyo ra Juaan, ta quechaha cati ra chi ra Juaan can ti: ―Mastru, nacoto cun chi ra quichi nu ni chacoo yo inca chiyo yuta Jordaan, ta cati tuhun cun yoo rai cuu ra. Vitin sacuanduta tahan ra chi ñivi, ta ndihi ñivi cuahan nu iyo ra ―cati ra ta ra.
43003027	Ta cati ndico ra Juaan ti: ―Tu ña cua tindee ra Ndioo, ña cua cuu savaha ñivi ñaan cha cuu cha cua savaha ñi.
43003028	Maan ndo chito vaha ndo ti cati yu ti ñavi ra Cristo cui, soco tava tiñu ra Ndioo chihin yu, ta vachi yu iti nuun ra.
43003029	[Cua cati yu iin cuhva chihin ndo.] Tu cua tandaha iin rai chi ñasihi ra, cua sacahnu tahan amigu ra vico. Cua nducuiti ra, ta cua cuni soho ra cha cua cahan ra tandaha, ta cua cusii ini ra. Chacan cuu cha cusii ini yu vitin.
43003030	Ra cahan ndo tuhun can―cahnu xaan ca cua cuu ra, ta ñavi ca yuhu ―cati ra Juaan.
43003031	Ta ra ni quichi iti siqui andivi―ndaca ñahan ra chi ndihi ñivi. Ñivi iyo nu ñuhun ñuñivi―saxini ñi yoso cuhva iyo ñuhun ñuñivi, ta ndaca ñahan ra quichi iti siqui chi ndihi ñi.
43003032	Cati tuhun ra cha ni ndehe ra, ta cati tuhun ra cha ni chini soho ra, soco yoni tasoho cha cati ra.
43003033	Tu cua tasoho ñivi cha cati ra, cua sacoto ra ti cha ndicha cuu ra Ndioo.
43003034	Ni tava tiñu ra chi iin rai, ta racan cuu ra cahan tuhun cahan ra Ndioo. Ña uhvi cuni ra Ndioo, ta tachi ra chi ra Tati Ndioo nu iyo sehe ra.
43003035	Cuni xaan ra Ndioo chi sehe ra, ta chaha ra ndihi tundee ini chi ra.
43003036	Tu cua cuinu ini ñivi chi ra cuu sehe Ndioo, cua coo ndito ñi chi ra ndihi ni quivi ndihi ni tiempu. Tu ña cua tasoho ñi cha cati ra, ña cua coo ndito ñi chi ra, soco xaan xaan cua tachi tuni ra Ndioo chi ñi.
43004001	Cha chini soho ra fariseo ti chica ca ñivi chi ra Jesuu, ta tuvi xaan ñivi sacuanduta ra, soco ra Juaan ña tuvi vaha ñivi iyo chi ra.
43004002	Ñavi ra Jesuu cuu ra sacuanduta chi ñi, soco ra sacuaha chi ra cuu ra.
43004003	Queta tuhun cha ni chini soho tahan ra fariseo nuun ra Jesuu, ta quee ra ñuhun Judea can, ta cuahan ndico tucu ra iti ñuhun Galilea.
43004004	Chacan cuu cha yaha ra iti ñuhun Samaria.
43004005	Tacan cuu, ta queta ra ñuun Sicar cha iyo cuenda ñuhun Samaria can. Yatin ñuhun cha ni samani ra Jacob chi ra Cusee sehe ra tiempu chahnu cuu ñuun can.
43004006	Tican iyo iin soco, ta soco ra Jacob nani chi. Chitatun xaan ra Jesuu, vati cani iti cha chica ra. Chacan cuu cha ni chacunda tatun ra yuhu soco can, ta hora cuiti cuu chi.
43004007	Tacan cuu, ta vachi iin ñahan ñuhun Samaria can, vati cua tava ña nduta, ta quechaha cati ra Jesuu chi ña ti: ―A ña cuhva cun suhva nduta cohi ―cati ra.
43004008	Ta cha cuahan ra sacuaha chi ra tichi ñuun, vati cua sata ra cha cua cachi ra ta ra,
43004009	ta quechaha cati ña Samaria can chi ra ti: ―Rai judiio cuu cun, ta ¿ñacu chica cun nduta chi, ta yuhu ñahan Samaria cui? [Tacan cati ña, vati ña tuhva ñivi judiio cahan ñi chi ñivi iyo ñuhun Samaria.]
43004010	Ta cati ndico ra Jesuu chi ña ti: ―Ña chito cun ti iyo cha samani ra Ndioo chi ñivi ñuñivi, ta ni ña nacoto cun chi ra cati chihun ti cua cuhva cun nduta coho ra. Tu cua ndaca cun tu manini chi ra, cua cuhva ra nduta chihun, ta cua coo ndito cun ―cati ra.
43004011	Ta cati ña chi ra: ―Ñahni ñaan cha naun, ta cunu xaan soco ya. ¿Ndaa cua nihun nduta cahun tuhun can?
43004012	Chaha ra Jacob ra cuu ñivi ndi soco ya chi ndi. Chihi maan ra nduta ya, ta chihi tahan ñivi ra chi sana ra chi chi, ta cahnu xaan rai cuu ra. ¿Atu cahnu ca rai cuu maun? ―cati ña.
43004013	Ta cati ndico ra Jesuu chi ña ti: ―Tu cua coho ñivi nduta ya, cua neti ndico tucu ñi,
43004014	soco tu cua coho ñivi nduta cua cuhve, ña cua neti ca ñi ni inca chaha ca. Cua cuhve chi chi chi ñi, ta cua cuu chi sava ni ta cua iin soco chi ñi nu cahndi nduta, ta cua coo ndito ñi chi ra Ndioo ndihi ni quivi ndihi ni tiempu ―cati ra.
43004015	Ta cati ña ñahan can chi ra ti: ―Cuhva nduta can chihin yu, ra chahnu. Chacan cuu cha ña cua neti que nduta, ta ni ña cua quichi que ihya, ta ni ña cua canihin que nduta ya ―cati ña.
43004016	Ta cati ra chi ña: ―Cuahan, ta cua cana cun chi ra cuu ii cun, ta cua quichi ndico ndo ihya ―cati ra.
43004017	Ta cati ndico ña chi ra ti: ―Ñahni ii yu iyo ―cati ña. Ta cati ra Jesuu chi ña ti: ―Vaha xaan cati cun ti ñahni ii cun,
43004018	vati uhun tahan rai cha cucumi chihun, ta ñavi ii cun cuu ra iyo chihun vitin. Ndicha cun cuhva cati cun ―cati ra.
43004019	Ta cati ndico ña chi ra: ―Yuhu cati ti rai cahan cuenda ra Ndioo cuu cun.
43004020	Tiempu chahnu cha sacahnu ñivi ndi chi ra Ndioo ihya yucu ya, ta maan ndo cati ndo ti iyo cha cua sacahnu yo chi ra Ndioo ñuun Jerusaleen ―cati ña.
43004021	Ta cati ndico ra Jesuu chi ña ti: ―Na cua cuinu ini cun cha cua cati yu, vati cua queta quivi, ta ña cua sacahnu ca ñivi chi ra Ndioo sutu yo ihya yucu ya, ta ni ña cua sacahnu ca ñi chi ra iti ñuun Jerusaleen.
43004022	Ña chito ndo ñaan cha sacahnu ndo, soco chito maan ndi yoo ra sacahnu ndi, vati iin ra judiio cuu ra cua sacacu chi ndo nu iyo ndo chi tundoho.
43004023	Yuhu cati ti cua queta quivi, ta cua sacahnu ñivi chi ra Ndioo sutu yo chi ndihi cuii anima ñi, ta cua sacahnu ndicha ñi chi ra, tu cha ndicha ñi. Nanducu ra chi ñivi cua sacahnu chi ra, ta vitin cha ni queta hora cha cua sacahnu ndicha ñivi chi ra.
43004024	Tati cuu ra Ndioo. Chacan cuu cha iyo cha cua sacahnu ndicha yo chi ra chi anima yo ―cati ra Jesuu.
43004025	Ta cati ndico tucu ña ñahan can chi ra ti: ―Chite ti cua quichi ra cua sacacu chi yo, ta Cristo cua cunani ra. Cua quichi ra, ta cua cuhva vaha ra cuenda chi yo ―cati ña.
43004026	Ta cati ndico ra Jesuu chi ña ti: ―Yuhu cui ―cati ra.
43004027	Tacan cuu, ta queta ndico ra sacuaha chi ra, ta iyo xaan cuni ra ta ra, vati ndatuhun ra chi iin ñahan, [vati ña tuhva ra cuu mastru cahan chi ñi ñahan,] soco taxin ni ndoo ra ta ra. Saxini ra ta ra ti ñaan cuu ra chi ña, ta saxini ra ñacu cahan ra chi ña, soco yoni cahan.
43004028	Nacoo ñacan quii ña, ta cuahan ña iti ñuun, ta queta ña, ta quechaha cati ña chi ñivi can ti:
43004029	―Coho ndo ti cua ndehe ndo chi iin rai. Cha cati ra chihin yu ndihi cha ni tahin. Vasi ra Cristo cuu ra ―cati ña.
43004030	Tacan cuu, ta quee ñi cuahan ñi nu iyo ra.
43004031	Ña ta queta ñi, ta quechaha cati ra sacuaha chi ra ti: ―Na cachi, mastru ―cati ra, [vati ni nihin ra cha cua cachi ra ta ra].
43004032	Ta cati ra Jesuu chi ra ti: ―Ña chito ndo, soco iyo cha cachi yu ¯cati ra.
43004033	Tacan cuu, ta quechaha nducu tuhun ra ta ra chi tahan ra ti: ―¿Atu quichi ndaca ñivi cha cua cachi ra? ¯cati ra.
43004034	Ta cati ndico ra Jesuu chi ra ti: ―Yu cati tacan, vati cua savahi cuhva cuni ra ni tachi chihin yu, ta cua satiñu-i tiñu ra. [Chacan cuu sava ni ta cua cha chachi yo, vati tacan ni nihin yu tundee ini.]
43004035	Cha cati ndo ti ni cumani cumi yoo, ta cua saquee ñivi niñi. Yuhu cati ti na cua ndehe ndo nu itu ti cha cuahan cuaan chi, ta cha iyo vaha cha cua saquee ñi chi chi.
43004036	Iyo ñivi satiñu ñi, ta nihin ñi yahvi ñi. Chacan cuu cha cua coo vaha ñi chi ra Ndioo nu cuahan quivi, ta cua coo vaha ñi chi ra ndihi ni quivi ndihi ni tiempu. Iyo ra tachi chiti, ta iyo inca ra saquee niñi, soco iin cahnu ni cusii ini ra ta ra.
43004037	Chacan cuu cha ndicha cuhva cati tutu Ndioo, vati iyo nu cati chi ti iin ñivi tachi chiti, ta inca ñi saquee niñi, cati chi.
43004038	Tacan cati yu, vati tava tiñu yu chihin ndo, ta cua nihin ndo cha vaha, soco ña ta satiñu ndo. Cha ni satiñu inca ñivi, soco vitin cua satiñu tahan maan ndo tiñu cha quechaha satiñu ñi. Tuhun can cati ra Jesuu chi ra sacuaha chi ra, [vati cha vachi ñivi nu iyo ra ta ra, ta cuni ra cha cua coto ra sacuaha chi ra yoso cuhva cua cunda yahvi ñivi cua satiñu tiñu can].
43004039	Tacan cuu, ta tuvi ñivi ñuun Samaria can chinu ini chi ra Jesuu, vati cha cati ñahan can ti cha cati ra ndihi cha ni tahan ña.
43004040	Chacan cuu cha queta ñi nuun iyo ra, ta chia ñi ch ira ti na cua ndoo nuun ra chi ñi. Tacan cuu, ta ndoo nuun ra uvi quivi,
43004041	ta tuvi ca ñivi chinu ini chi ra, vati cati tuhun ra chi ñi.
43004042	Chacan cuu cha quechaha cati ñi chi ña ñahan can ti: ―Ñavi ca cuenda tuhun cha ni cati cun chinu ini ndi, soco chinu ini ndi chi ra, vati cha ni chini soho tahan ndi cha cahan ra. Chacan cuu cha chito ndi ti racan cuu ra cua sacacu chi ndi chi ndihi ca ñivi ñuñivi ―cati ñi.
43004043	Yaha uvi quivi, ta quee ra Jesuu ñuhun Samaria can, ta cuahan ra iti ñuhun Galilea.
43004044	Tican cuu nu ni cati ra nu quichi quivi ti ña tuhva ñivi sacahnu ñi chi iin rai cahan cuenda ra Ndioo suvi ni ñuun nu chahnu ra.
43004045	Tacan cuu, ta queta ra iti ñuhun Galilea, ta cusii ini ñivi Galilea ndehe ñi chi ra, vati cha ni ndehe tahan ñi cha ni savaha ra ñuun Jerusaleen quivi ni chacoo vico, vati ni chahan tahan ñi.
43004046	Tacan cuu, ta cuahan ndico tucu ra Jesuu iti ñuun Canaa cha iyo cuenda ñuhun Galilea can, ta suvi ni tican sanandacu ra nduta chiti uva. Iti ñuun Capernaum iyo iin ra cuu tiñu, ta cuhvi sehe ra,
43004047	ta queta tuhun nuun ra ti cha ni quee ra Jesuu ñuhun Judea, ta ni quichi ndico ra iti ñuhun Galilea. Chacan cuu cha cuahan ra cuu tiñu can nu iyo ra Jesuu, ta quechaha cahan ndahvi ra chi ra Jesuu ti coho iti vehe ra, ta na cua sanduvaha ra chi sehe ra. Tacan cahan ra cuu tiñu can, vati cha cuni cuvi sehe ra.
43004048	Tacan cuu, ta quechaha cati ra Jesuu chi ra ti: ―Tu ña cua ndehe ndo iin cha cahnu, tu ña cua nduiyo ndo, ña cua cuni ndo cuinu ini ndo chi ra Ndioo ―cati ra.
43004049	Ta cati ndico ra cuu tiñu can ti: ―Ra chahnu, coho vitin, coto cua cuvi cuii sehi ―cati ra.
43004050	Ta cati ndico ra Jesuu chi ra: ―Cuahan iti vehun. Ña cua cuvi sehun ―cati ra. Tacan cuu, ta chinu ini ra tuhun cha ni cati ra Jesuu, ta cuahan ra.
43004051	Cha cua queta ra vehe ra, ta quee musu ra cuu tiñu can vehe ra, vati cua satahan ra chi ra. Tacan cuu, ta quechaha cati ra chi ra ti: ―Cha ni nduvaha sehun ―cati ra.
43004052	Ta nducu tuhun ra chi musu ra: ―¿Ñaan hora nduvaha sehi? ―cati ra. Ta cati ndico musu can ti: ―Icu ca ucha cuu chi, ta ndico cahni chi ra ―cati ra.
43004053	Tacan cuu, ta chito ra ti suvi ni hora can cati ra Jesuu chi ra ti ña cua cuvi sehe ra, cati ra, ta chinu ini ra chi ra Jesuu, ta chinu tahan ini ndihi ñivi ra chi ra Jesuu.
43004054	Chacan cuu inca cuhva cha ni savaha ra Jesuu, ta cha ni quee ra ñuhun Judea, ta cuahan ra iti Galilea. Chacan cuu uvi cuhva cha ni savaha ra.
43005001	Tacan cuu, ta cua coo inca vico sacahnu ñivi judiio, ta cuahan ra Jesuu iti ñuun Jerusaleen.
43005002	Iyo iin soco nduta tichi ñuun Jerusaleen can, ta nani chi Betesda chi tuhun hebreo. Iyo uhun yuhu chi nu quihvi ñivi, ta yatin yu ñuun iyo chi, ta nani yuhu can nu yaha ri mbee.
43005003	Tuvi xaan ñivi cuhvi caa tican. Iyo ñi cuaa. Iyo ñi cojo. Iyo ñi nduñii. Ta tican ndatu ñi nda cua nda cua tuñu nduta can,
43005004	vati iyo hora quichi tatun Ndioo, ta quihvi ra tichi nduta, ta satuñu ra chi chi. Tacan cuu, ta cua quihvi tahan ñi cuhvi can, ta cua nduvaha ñi, tu cua quihvi xihna cuii ñi, ta cua naan cuehe tahan ñican.
43005005	Ican iyo tahan iin rai, ta cha queta oco chahun uni cuiya cha cuhvi ra.
43005006	Ndehe ra Jesuu chi ra nu caa ra, ta ni chito ra ti cha cuaha xaan tiempu cha caa ra, ta quechaha nducu tuhun ra chi ra ti: ―¿Atu cuni cun nduvaha cun? ―cati ra.
43005007	Ta cati ndico ra ndahvi can ti: ―Ra chahnu, cuni yu, soco yoni cua tindee chihin yu. Yoni cua cuiso chihin yu, ta cua quihvi yu tichi nduta ya hora tuñu chi. Cha cua quete, soco quihvi xihna inca ñivi ndihi ni chaha ―cati ra.
43005008	Ta cati ra Jesuu chi ra ti: ―Cuinda. Canihin yuvi cun, ta cuahan iti vehun ―cati ra.
43005009	Ta suvi ni hora can ni nduvaha ra ndahvi can, ta canihin ra yuvi ra, ta cuahan ra, ta quivi sabadu cuu chi [quivi cha ndaa tatun ñivi judiio].
43005010	Chacan cuu cha quechaha cati ñivi judiio can chi ra ndahvi can ti: ― Sabadu cuu chi, ta ñahni ndatu cha cua cuiso cun yuvi cun quivi vitin ―cati ñi.
43005011	Ta cati ndico ra chi ñi ti: ―Sanduvaha iin rai chihin, ta maan ra cati ti na cua canihin yu yuvi yu, ta na cuhin ―cati ra.
43005012	Ta nducu tuhun ñi chi ra: ―¿Yoo ra cati chihun ti cua canihun yuvi cun, ta cua cuhun? ―cati ñi.
43005013	Ta ña chito ra yoo rai cuu ra, vati cha cuahan ra Jesuu, vati cha ndutuvi ñivi tican.
43005014	Tacan cuu, ta ni tahan ra Jesuu chi ra soco ndavi veñuhun, ta cati ra Jesuu chi ra ti: ―Cha ni nduvahun. Ña cua savaha con cuati, coto cua tahun inca tundoho cahnu ca ―cati ra.
43005015	Tacan cuu, ta cuahan racan, ta cati ra chi ñi judiio can ti: ―Ra Jesuu cuu ra sanduvaha chihin yu ―cati ra.
43005016	Chacan cuu cha cuni cani tahan ñi chi ra Jesuu. [Cuni cahni ñi chi ra,] vati savaha ra chacan quivi ii,
43005017	ta cati ra Jesuu chi ñi ti: ―Nda cua nda vitin satiñu ra Ndioo suti ndihi ni quivi, ta ta ni cuhva satiñu tahin ndihi ni quivi ―cati ra.
43005018	Chacan cuu cha cuni xaan ca ñi cahni ñi chi ra. Cuni cahni ñi chi ra, vati ña sacahnu ra quivi ii, ta cuni cahni ñi chi ra, vati saxini ra ti Ndioo cuu tahan ra, vati cha cati ra ti ra Ndioo cuu sutu ra.
43005019	Ta cati ra Jesuu chi ñivi judiio can ti: ―Cati ndicha yu ti ñahni cha cuu savaha ra cuu sehe Ndioo cha mani maan ra. Ndacu ra cuhva ndehe ra cha ni savaha sutu ra, vati ndacu tahan ra cuhva ndacu sutu ra.
43005020	Chacan cuu chi, vati cuni mani ra Ndioo chi sehe ra, ta sanahan ra chi sehe ra ndihi cha ni savaha ra, ta ni cua sanahan ra cha cahnu ca chi sehe ra. Chacan cuu cha cua nduiyo ndo.
43005021	Cha chaha ra suti cha natacu ndico ñivi ndii, ta chaha tahan ra cha iyo ndito ndico ñi. Ta ni cuhva chaha tahan sehe ra cha iyo ndito ndico ñivi cuhva ni cuni ra.
43005022	Ña cua tachi tuni ra suti chi ñivi, soco cha chaha ra ndatu chi sehe ra, ta cua tachi tuni maan ra chi ñi.
43005023	Chacan cuu cha cua sacahnu ndihi ñivi chi sehe ra Ndioo cuhva sacahnu ñi chi maan sutu ra. Tu ña cua sacahnu ñivi chi sehe ra Ndioo, ña cua sacahnu ñi chi ra Ndioo sutu ra, ta maan ra cuu ra ni tava tiñu chi sehe ra.
43005024	’Cati ndicha yu chi ndo ti tu cua tasoho ñivi tuhun cha cahin, tu cua cuinu ini ñi chi ra ni tava tiñu chihin yu, cua coo ndito ñi chi ra Ndioo. Ña cua cutuni ñi, ta ni ña cua cuvi ñi cuenda ra Ndioo, soco cua coo ndito ñi chi ra.
43005025	Cati ndicha yu ti cua queta hora, ta cua tasoho ñivi ña chinu ini chi ra Ndioo. Cua tasoho ñi tuhun cahan sehe ra Ndioo, ta cua coo ndito ñi chi ra, ta vitin ni iyo hora can.
43005026	Iyo tundee ini chi ra suti, ta cua cuhva ra cha cua coo ndito ñivi chi ra. Ta ni cuhva chaha ra ndatu chi sehe ra, ta cua cuhva tahan ra cha cua coo ndito ñivi,
43005027	ta chaha tahan ra suti ndatu cha cua tachi tuni sehe ra, vati sehe ñivi ñuñivi cuu ra.
43005028	Ña cua nduiyo ndo cha cahin, vati cua queta hora, ta cua cuni soho ñivi ndii cha cahan ra.
43005029	Tacan cuu, ta cua natacu ndico ñivi ni savaha cha vaha, ta cua coo ndito ñi chi ra Ndioo, ta ta ni cuhva cua natacu ndico ñivi savaha ndavaha ni, ta cua cutuni ñi.
43005030	[Ni vii cahan ra Jesuu chi ñi judiio can:] ’Ñahni cha cuu savahi cha mani maan ni yu. Cua tachi tuni yu cuhva cua cati suti, ta iin cha ndicha ndicha cuu cha cua tachi tuni yu, vati ña cua savahi cuhva cuni main, cua savahi cuhva cuni ra tachi chihin yu.
43005031	Tu cua cuhve cuenda yoso cuhva iye cha mani maan ni yu, vasi cua saxini ndo ti ña ndicha cuhva cati yu,
43005032	soco iyo inca ra cha chaha cuenda yoso cuhva iye, ta chite ti chaha ndicha ra cuenda yoso cuhva iye.
43005033	Tava tiñu ndo chi tahan ndo nu iyo ra Juaan ra sacuanduta, ta cati tuhun ra iin cha ndicha.
43005034	Ñavi cha cati tuhun ñivi quihin cuenda yu, soco cati tuhun yu tuhun can, vati cuni yu cha cua cacu ndo.
43005035	Ra Juaan can chaha cuenda yoso cuhva iye, soco suhva ni hora cuni ndo cusii ini ndo chi ra nu cati tuhun ra.
43005036	Cahnu cuu tuhun cati tuhun ra Juaan can cuenda yu, soco cahnu xaan ca cuu tuhun cati tuhun ra suti, ta yuhu ndacu yu ndihi tiñu cha chaha ra suti chihin yu. Tacan cua coto ndo yoso cuhva iye, ta cua coto ndo ti ra suti cuu ra ni tava tiñu chihin yu.
43005037	Tachi ra suti chi. Chacan cuu cha maan ra chaha cuenda yoso cuhva iye, ta maan ndo ña ta tasoho ndo cha cahan ra, ta ni ña ndehe ndo yoso cuhva caa ra.
43005038	Ña tasoho ndo tuhun cha cahan ra, ta ni ña chinu ini ndo chi sehe ra, ta maan ra ni tava tiñu chi ra.
43005039	Sacuaha xaan ndo tutu Ndioo ni chacoo tiempu chahnu. Sacuaha ndo chi chi, vati saxini ndo ti tacan ni cua coo ndito ndo chi ra Ndioo, ta tutu can chaha cuenda yoso cuhva iye,
43005040	ta vitin ña cuni ndo cuinu ini ndo chihin yu, ta cua coo ndito ndicha ndo chi ra Ndioo.
43005041	’Ña cati yu chacan, vati cuni yu cha cua sacahnu ndo chihin yu,
43005042	soco chite ti ña cuni mani ndo chi ra Ndioo.
43005043	Yuhu cha quichi yu cuenda suti, ta maan ndo ña quihin cuenda ndo chihin yu. Tu cua quichi inca ñivi cuenda suvi ni maan ñi, cua quihin cuenda ndo chi ñi.
43005044	Ña cuni ndo cuinu ini ndo, vati cuni ndo cha cua sacahnu ñivi tahan ndo chi ndo. Ña cuni ndo cha ra Ndioo cua sanducahnu chi ndo, ta ituhun ni maan ra iyo.
43005045	Ña cua saxini ndo ti yuhu cuu ra cua tiso cuati ndo iti nuun ra suti, vati ra Moisee cuu ra cha ni tiso cuati ndo nda ni iti chata, ta cuenda maan ra saxini ndo ti cua coo vaha ndo.
43005046	Tu cua cuinu ndicha ini ndo chi ra Moisee, cua cuinu tahan ini ndo chihin yu, vati iti chata cha ni taa ra nu tutu yoso cuhva cua coi.
43005047	Tu ña cua cuinu ndicha ini ndo tuhun cha ni taa ra, tacan ni ña cua cuinu ini ndo tuhun cha cahan yu ―cati ra Jesuu chi ñivi judiio can.
43006001	Tacan cuu, ta cuahan ra Jesuu chi ra sacuaha chi ra inca chiyo tañuhun Galilea, ta nani tahan tañuhun can tañuhun Tiberia.
43006002	Tuvi ñivi ndicu chi ra Jesuu, vati ni ndehe ñi cuhva cha ni savaha ra, ta cahnu xaan cuhva ni savaha ra, vati sanduvaha ra chi ñivi cuhvi.
43006003	Tacan cuu, ta iti yucu cuahan ra Jesuu chi ra sacuaha chi ra, ta ni chacunda ra tican.
43006004	Cha yatin cua nducahnu vico cuenda cha ni cacu ñivi Israeel ñuhun Egipto iti chata cha sacahnu ñivi judiio can.
43006005	Tacan cuu, ta ni canihin nuun ra Jesuu, ta ndehe ra cha tuvi ñivi vachi nu ndaa ra, ta quechaha cati ra chi ra Felipe ti: ―¿Ndaa iti cua sata yo cha cua cachi ñi?
43006006	Tacan cati ra Jesuu chi ra, vati cuni ra coto ra yoso cuhva cua cati ndico ra Felipe, soco chito maan ra ñaan cha cuu cha cua savaha ra,
43006007	ta cati ndico ra chi ra Jesuu ti: ―Tu cua sata yo uvi ciendu denario xuhun cha cuu paan, ña cua queta cha cua cachi ñi. Masi suhva cua cachi iin iin ñi, soco ña cua queta chi ―cati ra.
43006008	Tacan cuu, ta nducahan inca ra sacuaha chi ra. Ndree yani ra Simoon Pedru cuu ra, ta quechaha cati ra chi ra ti:
43006009	―Cha iyo iin ra luhu ihya, ta ndiso ra uhun paan ta uvi tiaca, soco ña cua queta chacan, vati tuvi ñivi cuu ñi ―cati ra.
43006010	Tacan cuu, ta cati ra Jesuu chi ra sacuaha chi ra ti: ―Cua cati ndo ti na cua cunda ñi ―cati ra. Tican nu iyo ñi iyo xaan ita cuii. Chacan cuu cha ni chacunda ra rai, ta vasi queta uhun mil ra.
43006011	Tacan cuu, ta ni quihin ra Jesuu paan can, ta chaha ra iin tiahvi ndioo chi ra Ndioo, ta natahvi ra chi chi chi ra ta ra. Ta ni cuhva savaha ra Jesuu chi tiaca can, ta chachi vaha ra rai can.
43006012	Ndaha ini ra ta ra, ta cati ra Jesuu chi ra sacuaha chi ra ti: ―Cua canihin vaha ndo ndihi pedazu cuati cha ni ndoo. Chacan cuu cha ñahni chi cua ndoyo ñuhun ―cati ra.
43006013	Tacan cuu, ta canihin vaha ra ta ra ndihi chi, ta queta uchi uvi tica sacutu ra, ta uhun paan ni cuu chi, ta cha ña ni ndihi ca chachi ñi cuu chacan.
43006014	Ndehe ndihi ñivi can cha ni savaha ra Jesuu cuhva cahnu xaan can, ta quechaha cati ñi chi tahan ñi cuenda ra Jesuu ti: ―Ndicha ti rahya cuu ra cha cua coo nu ñuhun ñuñivi ya, ta cua cahan ra cuenda ra Ndioo ―cati ñi.
43006015	Tacan cuu, ta chito ra Jesuu ti cua quihin ñi chi ra, ta cua sanini ñi chi ra cha cua cundaca ñahan ra chi ñi. Chacan cuu cha nacoo ra chi ñi, ta quee ndico tucu ra, ta cuahan ndico ra iti yucu cha maan ituhun maan ni ra.
43006016	Tacan cuu, ta cha cua cuaa, ta cuahan ra sacuaha chi ra Jesuu iti yuhu tañuhun can.
43006017	Quihvi ra ta ra tichi tundoo, ta cuahan ra. Iti ñuun Capernaum inca chiyo nduta can cuahan ra, ta naan xaan hora can, ta ña ta quichi ra Jesuu nu iyo ra.
43006018	Nihin xaan quechaha tahnu nduta, vati nihin xaan caa tati.
43006019	Tacan cuu, ta sacunu ra ta ra tundoo can, ta queta iin uhun a iin iñu kilómetro cha chinu chi, ta quechaha ndehe ra ta ra ti cha vachi ra Jesuu. Chica ra nu nduta, ta cha cuyatin ra chi tundoo can. Tacan cuu, ta quechaha cuyuhvi ra ta ra,
43006020	ta quechaha cati ra Jesuu chi ra ta ra ti: ―Ña cuyuhvi ndo, vati yuhu cui ―cati ra.
43006021	Tacan cuu, ta cusii ini ra ta ra cha cua quihvi tahan ra Jesuu tichi tundoo can. Tacan cuu, ta cha queta tundoo yuhu nduta can nu ni cuahan ra ta ra.
43006022	Tuvi inca quivi, ta ni vii iyo ñivi can inca chiyo nduta can. Chito ñi ti ituhun ni tundoo ni chacoo yuhu tañuhun, ta chito ñi ti quihvi ra sacuaha chi ra Jesuu, ta cuahan ra ta ra, soco ña quihvi tahan ra Jesuu.
43006023	Iyo ca tundoo quee iti ñuun Tiberio, ta queta chi yatin nu ni chaha ra Jesuu tiahvi ndioo chi ra Ndioo, ta sacachi ra chi ñi,
43006024	ta ndehe ñi ti yoni ra Jesuu iyo, ta cha cuahan ra sacuaha chi ra. Chacan cuu cha quihvi tahan ñi tichi tundoo can, ta cuahan ñi iti ñuun Capernaum. Cuahan ñi, vati nanducu ñi chi ra Jesuu.
43006025	Nanihin ñivi can chi ra Jesuu tican inca chiyo nduta can, ta quechaha nducu tuhun ñi chi ra ti: ―¿Ñaan hora ni queta cun ihya, ta Mastru? ―cati ñi.
43006026	Ta cati ndico ra Jesuu chi ñi ti: ―Cati ndicha yu ti nanducu ndo chihin yu, soco ñavi vati ndehe ndo iin cha cahnu. Nanducu ndo chihin yu, vati chahi cha chachi ndo, ta ndaha ini ndo.
43006027	Ña cua nanducu ni ndo cha cua cachi ndo cuenda ñuhun ñuñivi ya, vati chacan ña cua ndunahan chi chihin ndo, soco na cua nducu ndo cha cua coo chi ndo cuenda ra Ndioo, vati cua coo chi chi ndo ndihi ni quivi ndihi ni tiempu. Cha cua cuhva ra cuu sehe ñivi chihin ndo cuu chi, vati chi racan cha chaha ra Ndioo suti tundee ini. [Chacan cuu cha chito ndo yoo rai cuu ra] ―cati ra.
43006028	Ta cati ñi chi ra Jesuu ti: ―¿Ñaan cha cuu cha cua savaha ndi, ta cua savaha ndi cuhva cuni ra Ndioo? ―cati ñi.
43006029	Ta cati ndico ra Jesuu chi ñi ti: ―Cha tava tiñu ra Ndioo chi iin rai. Tu cua cuinu ini ndo chi ra, cua savaha ndo cuhva cuni ra Ndioo ―cati ra.
43006030	Ta cati ñi chi ra ti: ―¿Ñaan cuhva cua savaha maun? Tu cua savahun iin cuhva, cua ndehe ndi, ta cua cuinu ini ndi chihun. ¿Ñaan cha cuu cha cua savahun?
43006031	Iti chata ni chachi ñivi yo manaa cha ni chaha ra Ndioo chi ñi. Chachi ñi chi chi tichi cuhu cuhva cati tutu Ndioo, vati cati chi ti chaha ra Ndioo cha chachi ñi, vati iti siqui andivi nuun chi. Tacan cati tutu Ndioo ―cati ñi.
43006032	Ta cati ndico ra Jesuu chi ñi ti: ―Cati ndicha yu ti ñavi ra Moisee cuu ra ni chaha cha chachi ñi iti chata, ra Ndioo cuu ra, ta vitin cua cuhva ra cuu suti iin cha ndicha ndicha chi ndo.
43006033	Cha ni tachi ra Ndioo iin rai nu iyo ndo. Cha quichi nuun ra iti siqui andivi, ta maan ra cuu ra cua cuhva cha cua coo ndito ñivi ñuñivi ―cati ra Jesuu.
43006034	Ta cati ñi chi ra Jesuu ti: ―Ra chahnu, na cua cuhvon cha ni cati cun chihin ndi ndihi ni quivi ―cati ñi.
43006035	Ta cati ndico ra Jesuu ti: ―Yuhu cuu sava ta cua iin cha cua cachi ndo, vati cua cuhve cha cua coo ndito ndo. Tu cua cuinu ini ndo chihin yu, cua cuu ndo sava ni ta cua iin ñivi, ta ña cua cuisoco ca ndo, [vati ña cua ndoyo ñuhun ndo, soco cua coo ndito ndo chihin yu].
43006036	Cha cati yu chi ndo ti cha ni ndehe ndo chihin yu, ta ña ta cuinu ini ndo chihin yu.
43006037	Cua cuhva ra suti cha cua cuinu ini ñivi chihin yu. Ndihi ñican cua coo chihin yu, ta ña cua tava ndai chi ñivi cua cuinu ini chihin yu.
43006038	Iti siqui andivi quichi nuun yu, vati cua savahi cuhva cuni ra ni tava tiñu chihin yu, ta ña cua savahi cuhva cuni yu.
43006039	Ña cuni ra cha cua ndoyo ñuhun ni iin ñi cha iyo cuenda yuhu, soco cua natacu ndico ñi quivi cua cutuni ñivi nu cuahan quivi.
43006040	Cuni ra suti cha cua coo ndito ñivi chinu ini chi sehe ra. Cua coo ndito ñi chi ra ndihi ni quivi ndihi ni tiempu, vati cua cuhve tundee ini chi ñi, ta cua natacu ndico ñi quivi cua cutuni ñivi ndacu ndavaha ni ―cati ra Jesuu chi ñivi judiio can.
43006041	Tacan cuu, ta ña ndoo ñivi judiio can vaha, ta quechaha cati ñi chi tahan ñi ti: ―Ña vaha, vati cati ra Jesuu ti maan ra cuu ra cha ni quichi nuun iti siqui andivi.
43006042	Ña vaha cha cahan ra tacan, vati nacoto yo chi sutu ra, ta nacoto yo chi sihi ra. Ra Cusee cuu sutu ra, ta maan ra nani Jesuu. Ña vaha cha cati ra ti iti siqui andivi ni quichi nuun ra ―cati ñi chi tahan ñi.
43006043	Tacan cuu, ta cati ra Jesuu chi ñi ti: ―Ña cua cahan xaan ndo chi tahan ndo.
43006044	Ni tava tiñu ra suti chihin yu. Tu ña cua tindee ra chi ndo, ña cua cuu cuinu ini ndo chihin yu. Tu cua cuinu ini ndo, cua cuhve tundee inichi ndo, ta cua natacu ndico ndo quivi cua cutuni ñivi ndacu ndavaha ni.
43006045	Iti chata cha ni taa ra ni cahan cuenda ra Ndioo tichi tutu ra, vati cati ra ti chaha ra Ndioo cha chini tuni chi ndihi ñivi chinu ini chi ra, cati tutu ra. Tu cua tasoho ndo cha cahan suti, tu cua savaha ndo cuhva cati ra, cua cuinu ini ndo chihin yu.
43006046	’Yoni ñivi ñuñivi cha ni ndehe chi suti, soco iyo iin ra ni tava tiñu ra, ta ituhun ni racan cuu ra ni ndehe chi ra.
43006047	Yuhu cati ti tu cua cuinu ini ndo chihin yu, cua coo ndito ndo chihin yu ndihi ni quivi ndihi ni tiempu.
43006048	Sava ni ta cua iin cha chachi ndo cuu yuhu, vati cua cuhve cha cua coo ndito ndo.
43006049	Iti chata chachi ñivi ndo manaa cha ni chaha ra Ndioo, soco queta quivi ni chihi tahan ñi.
43006050	Vitin cha ni tachi ra Ndioo cha cuu sava ni ta cua iin cha cua cachi ndo. Chacan cuu cha cua cachi ndo, ta ña cua ndoyo ñuhun ndo cuenda ra Ndioo.
43006051	Yuhu cuu ra cha ni quichi nuun iti siqui andivi, ta cui sava ni ta cua iin cha cua cachi ndo, ta cua cuhve cha cua coo ndito ndo chi ra Ndioo. Tu cua cachi ndo cha cua cuhva yu, cua coo ndito ndo chihin ra Ndioo ndihi ni quivi ndihi ni tiempu, vati cua cuhva cuenda yu cuñu yu cuenda ñivi ñuñivi. Chacan cuu cha cua cuu coo ndito ñi chi ra Ndioo. Tacan ni cati ra Jesuu chi ñi.
43006052	Tacan cuu, ta quechaha cahan yuhu ñivi judiio can chi tahan ñi, ta cati ñi ti: ―¿Yoso cua savaha ra, ta cua cuu cachi yo cuñu ra? ―cati ñi.
43006053	Ta cati ra Jesuu chi ñi ti: ―Cati ndicha yu ti tu ña cua cachi ndo cuñu ra cuu sehe ñivi, tu ña cua coho ndo niñi ra, ña cua coo ndito ndo chi ra Ndioo.
43006054	Tu cua cachi ndo cuñu yu, tu cua coho ndo niñi yu, cua coo ndito ndo chi ra Ndioo ndihi ni quivi ndihi ni tiempu, vati cua cuhve tundee ini chi ndo, ta cua natacu ndico ndo quivi cua cutuni ñivi ñuñivi.
43006055	Tu cua cachi ndo cuñu yu, tu cua coho ndo niñi yu, cua coo ndicha tundee ini chi ndo.
43006056	Tu tacan cua savaha ndo, cua coi chi ndo, ta cua coo ndo chihin yu.
43006057	Iyo ndito ra cuu suti, ta racan cuu ra ni tava tiñu chihin yu. Chacan cuu cha iyo ndito yu, vati tachi ra suti chihin yu. Tu cua coo ndo chihin yu, cua coo ndito ndo chihin yu.
43006058	Yuhu cuu ra ni quichi nuun iti siqui andivi. Yuhu cuu sava ta cua cha cua cachi ndo, soco ña cua tahan ndo cuhva ni tahan ñivi yo tiempu iti chata. Chachi ñi manaa can, soco queta quivi ni chihi tahan ñi. Tu cua coo ndo chihin yu, cua coo ndito ndo chihin yu ndihi ni quivi ndihi ni tiempu.
43006059	Tacan cati ra Jesuu veñuhuniyo ñuun Capernaum can nu ni sacuaha ra chi ñivi can.
43006060	Tuhun can ni chini soho tahan ñivi sacuaha chi ra, ta quechaha cati ñi chi tahan ñi ti: ―Ii xaan cha cua cuinu ini yo tuhun cahan ra, vati yoni cua cuu tasoho chacan ―cati ñi.
43006061	Tacan cuu, ta chito ra Jesuu chi anima ra ti quechaha cahan ñi tuhun can, ta cati ra chi ñi ti: ―Ña vaha cha saxini xaan ndo cuenda chacan.
43006062	Nu cua ndehe ndo cha cua cuhun ndico ra cuu sehe ñivi nu ni chacoo ra iti siqui andivi nu quichi quivi, ta ña vaha cha cua saxini ndico tucu ndo.
43006063	Maan ra Tati Ndioo cuu ra chaha cha iyo ndito yo, ta ñahni yahvi ndaa cuñu yo. Cha cati yu tuhun can, vati tacan cua coto ndo yoso cuhva iyo ra Ndioo, ta cua coto ndo yoso cuhva cua coo ndito ndo,
43006064	soco iyo ni ndo ña cua cuinu ini ndo. Tacan cati ra Jesuu, vati nda ni quivi xihna cuii chito ra ndaa ñi cuu ñi ña cua cuinu ini chi ra, ta chito ra ndaa ra cuu ra cua xico tuhun chi ra.
43006065	Cati ndico ra Jesuu ti: ―Chacan cuu cha cati yu ti tu ña cua cuhva ra cuu suti, ña cua cuu cuinu ini ndo chihin yu ―cati ra.
43006066	Tacan cuu, ta quechaha saña ñivi sacuaha chi ra. Tuvi ñivi cuu ñi saña chi ra, ta ña chahan ca ñi chi ra.
43006067	Tacan cuu, ta quechaha nducu tuhun ra Jesuu chi uchi uvi ra sacuaha ndicha chi ra ti: ―¿Atu cua cuhun tahan ndo chi ñivi can? ―cati ra.
43006068	Ta cati ndico ra Simoon Pedru chi ra ti: ―Ñahni nu cua cuhun ndi, vati maun cuu ra cati tuhun chi ndi yoso cuhva cua coo ndito ndi chi ra Ndioo.
43006069	Cha chinu ini ndi chihun, ta cha chito ndi ti maun cuu ra Cristo, vati sehe ra Ndioo cuun, ra chahnu ―cati ra Pedru.
43006070	Ta cati ra Jesuu chi ra ta ra ti: ―Yuhu nacachi chi ndihi ndo, ta uchi uvi rai cuu ndo, soco cuihna cuu iin ndo ―cati ra.
43006071	Cahan ra tacan cuenda ra Juda Iscariote sehe ra Simoon, vati racan cua xico tuhun chi ra Jesuu, ta chica tahan ra chi ra icaa ni.
43007001	Tacan cuu, ta chica cuu ra Jesuu ñuun ta ñuun iti ñuhun Galilea can. Ña cuni ra cuhun ra iti ñuhun Judea, vati nducu ñivi judiio cuhva cha cua cahni ñi chi ra.
43007002	Cha yatin cua coo vico cha iyo cuenda tiahva cha cua sacahnu ñivi judiio can.
43007003	Chacan cuu cha quechaha cati yani ra Jesuu chi ra ti: ―Saña tiñu ndaca cun ihya, ta cuahan iti ñuhun Judea. Chacan cuu cha cua ndehe tahan amigu cun iyo tican ndihi cha ndacu cun.
43007004	Tu cua cuni yo cha cua nacoto ñivi chi yo, ña cua cuindi xehe yo. Na cua ndehe ndihi ñivi cuhva ndacu cun ―cati ra chi ra Jesuu.
43007005	Tacan cati yani ra Jesuu chi ra, vati ña chinu ini ra chi ra.
43007006	Chacan cuu cha cati ra Jesuu chi ra ti: ―Ña ta queta quivi cha cua cuhin, soco ndihi ni quivi cua cuu cuhun maan ndo.
43007007	Ña cua cuxaan ini ñivi chihin ndo, soco chi yuhu xaan xaan cuni ñi ndehe ñi, vati chahi cuenda yoso cuhva iyo ñi, ta mani ndavaha ni ndacu ñi.
43007008	Cuahan maan ndo vico, soco yuhu ña cua cuhin, vati ña ta queta hora cha cua nacoto ñi yoo rai cui ―cati ra.
43007009	Tuhun can cati ra Jesuu chi ra ta ra, ta ni ndoo ra ñuhun Galilea can.
43007010	Tacan cuu, ta cuahan yani ra Jesuu vico, ta sa cuahan tahan ra Jesuu, soco ña ndehe ñivi cha cuahan ra, vati cuahan xehe ra.
43007011	Nanducu ñivi judiio chi ra nu vico can, ta quechaha nducu tuhun ñi ti: ―¿Ndaa iyo ra? ―cati ñi.
43007012	Cuaha xaan cahan ñi cuenda ra Jesuu, vati iyo ñi cati ti vaha xaan rai cuu ra, soco inca ñi cati ti ña ndicha ra, vati sandahyu ñahan ra chi ndihi ñivi, cati ñi.
43007013	Ña cachin cahan ñi cuenda ra, vati yuhvi ñi chi ra cumi tiñu iyo cuenda ñivi judiio can.
43007014	Tichi vico can cuahan ra Jesuu iti veñuhun, ta quihvi ra cora soco ndavi, ta sa quechaha sacuaha ra chi ñivi.
43007015	Iyo xaan cuni ñivi judiio can, ta quechaha nducu tuhun ñi chi tahan ñi ti: ―¿Ñacu chito xaan ra, ta ñahni cha sacuaha ra? ―cati ñi.
43007016	Ta cati ndico ra Jesuu chi ñi ti: ―Ñavi tuhun saxini yu sacuahi chi ndo, soco tuhun ra ni tava tiñu chi yu sacuahi chihin ndo.
43007017	Tu cua cuni ndo savaha ndo cuhva cuni ra, cua coto ndo ñaan cha cuu tuhun ra, ta cua coto ndo a tuhun Ndioo cati tuhin a cati tuhin tuhun saxini yu.
43007018	Cahan ñivi cuenda suvi ni maan ñi, vati cuni ñi cha cua sacahnu ñivi chi ñi, soco yuhu cuni yu cha cua sacahnu ñivi chi ra ni tava tiñu chihin yu. Chacan cuu cha cahan ndicha yu, ta ña tuhve sandahyu ñahan.
43007019	’Chaha cuenda ra Moisee ley ra Ndioo chihin yo, soco yoni ndo sacuinu cuhva cati chi. ¿Ñacu cuni cahni ndo chihin yu? ―cati ra Jesuu.
43007020	Ta cati ndico ñivi can chi ra ti: ―Sana cun, yoni cuni cahni chihun ―cati ñi.
43007021	Ta cati ndico ra Jesuu chi ñi ti: ―Iin cha cahnu cha ni savahi quivi cahnu, ta nduiyo ndo.
43007022	Chaha ra Moisee costumbre cha cua tahnda ñiin xini xuu ra cuati ndihli, soco ñavi ra Moisee cuu ra, vati iin ra cuu sutu ñuun iti chata cuu ra. Masi quivi ii cuu chi, soco ni sacuinu ndo costumbre can.
43007023	Sacahnu ndo costumbre can quivi ii, vati cuni sacuinu ndo cuhva cati ley Moisee, soco nduxaan ndo chihin yu, vati sanduvahi chi ñivi, ta quivi ii cuu chi.
43007024	Ña cua tachi tuni ndo cuhva saxini maan ndo, soco cua tachi tuni ndo iin cha ndicha ndicha ―cati ra Jesuu chi ñi.
43007025	Tacan cuu, ta quechaha nducu tuhun uvi uni ñivi xuñuun Jerusaleen can ti: ―¿Atu ña ndicha ti rahya cuu ra nanducu ñi, vati cuni cahni ñi chi ra?
43007026	Vachi ra ihya, ta cati tuhun ra, ta ña cahan ra cumi tiñu chi ra. Vasi saxini ra ta ra ti ra Cristo cuu ra, ta ni tava tiñu ra Ndioo chi ra,
43007027	soco chito yo ndaa iti vachi ra, soco ta cha cua quichi ra cuu Cristo, yoni cua coto ndaa iti cua quichi ra ―cati ñi.
43007028	Tacan cuu, ta sacuaha ra Jesuu chi ñivi. Iyo ra tichi cora soco ndavi can, ta quechaha cati ra ti: ―Nacoto ndo chi, ta chito ndo ndaa iti vachi yu. Ñavi cha cuni main vachi, soco iyo ra ni tava tiñu chihin yu, ta rai ndicha ndicha cuu ra, soco ña nacoto ndo chi ra.
43007029	Yuhu nacote chi ra, vati iti nuun ra quichi yu, ta maan ra cuu ra ni tava tiñu chihin yu ―cati ra chi ñi.
43007030	Chacan cuu cha cuni ñi tiin ñi chi ra, soco ña cuu, vati ña ta queta hora ra.
43007031	Tacan cuu, ta chinu ini ñivi chi ra. Tuvi ñi cuu ñi, ta quechaha cati ñi ti: ―Cuaha xaan cuhva cha ni savaha rahya, soco ra ni Cristo ña cua savaha ndihi ca cuhva ya quivi cua quichi ra ―cati ñi.
43007032	Chini soho ra fariseo cha cahan ñivi cuenda ra Jesuu. Chacan cuu cha nduvi nuun ra sutu chahnu chi ra fariseo, ta tachi ra chi ra cuu tatun ra, vati cua tiin ra chi ra Jesuu.
43007033	Tacan cuu, ta quechaha cati ra Jesuu chi ñivi can ti: ―Suhva ca quivi cua coi chi ndo, ta sa cua cuhin nu iyo ra ni tava tiñu chihin yu.
43007034	Cua nanducu ndo chihin yu, soco ña cua nanihin ca ndo chi, ta ni ña cua cuu cuhun ndo nu cua cuhin ―cati ra.
43007035	Tacan cuu, ta quechaha cahan ñivi judiio can chi tahan ñi, ta cati ñi ti: ―¿Ndaa iti cua cuhun ra, ta ña cua cuu nanihin yo chi ra? ¿Atu cua cuhun ra nu iyo ñivi yo chi ñivi griego? ¿Atu cua sacuaha ra chi ñivi griego can?
43007036	¿Ñaan cha cuu tuhun cha cati ra ti cua nanducu ndi chihin ra, soco ña cua nanihin ndi chihin ra? ¿Ñaan tuhun cuu cha cati ra ti ña cua cuu cuhun ndo nu cua cuhun ra? Tacan cahan ñi chi tahan ñi.
43007037	Cha cua ndihi vico can, ta ni iyo ra Jesuu. Nihin xaan cahan ra, ta quechaha cati ra chi ñi ti: ―Tu cua neti ndo nduta, na cua quichi ndo chihin yu, ta cua cuhve cha cua coho ndo.
43007038	Tu cua cuinu ini ndo chihin yu, cua cuu anima ndo sava ni ta cua iin yuta cha ña cua ndoco, ta cua coo ndito ndo cuhva cati tutu Ndioo ―cati ra Jesuu.
43007039	Tuhun can cati ra Jesuu, vati chaha ra cuenda yoso cuhva cua coo ra Tati Ndioo chi ñivi chinu ini chi ra. Ña ta quichi ra Tati Ndioo, vati ña ta cuhun ndico ra Jesuu iti siqui andivi.
43007040	Iyo ñivi chini soho ñi tuhun cha cahan ra Jesuu, ta quechaha cati ñi ti: ―Ndicha ti racan cahan cuenda ra Ndioo ―cati ñi.
43007041	Inca ñi cati ñi ti: ―Ra Cristo cuu ra, vati ni tava tiñu ra Ndioo chi ra. Soco cati inca tucu ñivi ti: ―Ña cua quichi ra Cristo iti ñuhun Galilea, vati cati tutu Ndioo ti ñivi ra Ndavii cua cuu ra Cristo can.
43007042	Cua quichi ra ñuun Beleen nu ni chacoo ra Ndavii iti chata. Tacan cati tutu Ndioo ―cati ñi.
43007043	Chacan cuu cha ña nduvi nuun ñivi can, [vati ña nihin ñi cuhva ndaa iti ni quichi ra Jesuu].
43007044	Iyo ñivi cuni ñi tihi ñi chi ra vecaa, soco yoni tiin chi ra.
43007045	Tacan cuu, ta cuahan ndico ra tatun can nu iyo ra sutu chahnu chi ra fariseo, ta quechaha nducu tuhun ra ta ra chi ra tatun ti: ―¿Ñacu ña ndaca ndo chi ra? ―cati ra.
43007046	Ta cati ndico ra tatun chi ra ti: ―Yoni cahan cuhva ni cahan racan ―cati ra.
43007047	Ta cati ra fariseo can chi ra ti: ―Cha ni sandahyu ñahan tahan ra chihin ndo.
43007048	Ña chinu ini ni ituhun ndi chi ra, ta ra cumi tiñu cuu ndi, ta ra fariseo ña ni chinu tahan ini ni iin ra chi ra,
43007049	soco ñivi can ña chito ñi ñaan cha cuu cha cati ley chahnu yo, ta ni ñavi cha vaha vihi ndacu ñi ―cati ra.
43007050	Iyo tahan ra Nicodemo nu iyo cuiti ra ta ra. Suvi ra Nicodemo cuu ra ni chahan nu ra Jesuu iin cha cuaa, ta ra cumi tiñu cuu tahan ra, ta quechaha cati ra Nicodemo can chi tahan ra ti:
43007051	―Ña chaha ley yo cha cua tachi tuni yo chi ñivi, tu ña cua tasoho xihna yo cha cua cati ñi. Ña cua tachi tuni yo, tu ña cua coto vaha yo ñaan cha cuu cha ni savaha ñi ―cati ra.
43007052	Tacan cuu, ta cati ndico ra ta ra ti: ―Vasi iti ñuhun Galilea quichi tahun. Na cua sacuahun tutu Ndioo, ta cua coton ti ñahni ra cahan cuenda ra Ndioo cua quichi iti ñuhun Galilea ―cati ra.
43007053	Tacan cuu, ta cuahan ra ta ra iti vehe ra.
43008001	Tacan cuu, ta cuahan ra Jesuu iti yucu Olivu.
43008002	Tuvi inca quivi, ta cuahan ndico ra iti veñuhun. Ni vii nahan, ta cuahan ra, ta nducuiti ndico tucu ñivi nu iyo ra. Ni chacunda ra, ta sa quechaha sacuaha ra chi ñi.
43008003	Tacan cuu, ta vachi ra sacuaha ley chahnu chi ra fariseo nu iyo ra. Vachi ndaca ra ta ra iin ñahan, vati ndehe ra nu ni chacoo ña ndavaha ni chi ra rai inca chiyo, ta sayaha ra chi ña nu nducuiti ñivi chi ra.
43008004	Tacan cuu, ta quechaha cati ra chi ra Jesuu ti: ―Mastru, cha tiin ñivi chi ñahya suvi ni hora cha ndacu ña ndavaha ni chi ra rai inca chiyo.
43008005	Iti chata cati ra Moisee tichi ley ti chi yuu cua cahni ndi chi ñahan savaha ndavaha ni can, ta yoho, ¿ñaan cua cati cun?
43008006	Tacan cati ra ta ra, vati cuni ndehe ra a ña vaha cua cati ndico ra Jesuu, ta cua cuu tiso ra ta ra cuati ra. Tacan cuu, ta ni chacunda toho ra Jesuu, ta quechaha taa ra chi nundaha ra nu ñuhun.
43008007	Ni vii nducu tuhun xaan ra ta ra chi ra, ta sa ni chacuinda ndico ra, ta quechaha cati ra chi ra ta ra ti: ―Tu ña ta savaha ndo ni iin cha ndavaha ni, na cua cani xihna ndo yuu chi ña ―cati ra.
43008008	Tacan cuu, ta ni chacunda toho ndico ra Jesuu, ta taa ndico ra nu ñuhun.
43008009	Chini ra ta ra tuhun cha cati ra Jesuu, ta sa quechaha ca chahan ra ta ra. Cuahan xihna ra chanihin ca, ta sa cuahan ndihi ca ra ta ra. Tacan cuu, ta ituhun ni ña ñahan can ni ndoo chi ra Jesuu.
43008010	Ndehe ra Jesuu ti cha cuahan ndihi ca ñivi, ta sa quechaha cati ra chi ña ñahan can ti: ― Cha cuahan ra ni tiso cuati cun. ¿Atu yoni cua tachi tuni chihun? ―cati ra.
43008011	Ta cati ndico ña chi ra ti: ―Ña ta yoni cahan, ra chahnu ―cati ña. Ta cati ra Jesuu chi ña ti: ―Ni ña cua tachi tuni yu chihun. Cuahan, ta ña savaha con cuati ―cati ra.
43008012	Tacan cuu, ta quechaha cati ndico tucu ra Jesuu chi ñivi can ti: ―Yuhu cuu sava ni ta cua iin ñuhun ndichin cua ndehe ñivi ñuñivi. Tu cua cuinu ini ndo chihin yu, ña cua savaha ndo ndavaha ni, vati ña cua coo ndo nu naan. Cua coo ndito ndo chi ra Ndioo, vati cua coo ra cuu sava ni ta cua iin ñuhun ndichin chihin ndo ―cati ra.
43008013	Ta cati ra fariseo chi ra ti: ―Suvi ni maun chaha cuenda yoso cuhva iyo cun. Chacan cuu cha ña chito ndi a ndicha cuhva cati cun ―cati ra.
43008014	Ta cati ndico ra Jesuu chi ñi ti: ―Chahi cuenda yoso cuhva iye, soco cha ndicha cuu chi, vati chite ndaa iti ni quichi yu, ta chito tahin ndaa iti cua cuhun ndico yu. Maan ndo ρa chito ndo ndaa iti ni quichi yu, ta ni ña chito ndo ndaa iti cua cuhun ndico tuqui.
43008015	Tachi tuni ndo cuhva saxini maan ndo, soco yoni cua tachi tuni yu vitin.
43008016	Cua queta quivi cha cua tachi tuni yu chi ñivi, soco cua tachi tuni yu iin cha ndicha ndicha, vati uvi ndi cua tachi tuni. Cua tachi tuni yu, ta cua tachi tuni tahan ra ni tava tiñu chihin yu.
43008017	Cha cati ley chahnu ndo ti tu cua queta uvi ñivi, ta inuun inuun cua cahan ñi, chito yo ti tuhun ndicha cahan ñi.
43008018	Cati tuhin yoso cuhva iye, ta cati tuhun tahan ra cuu suti yoso cuhva iye, ta maan ra cuu ra ni tava tiñu chihin yu ―cati ra Jesuu.
43008019	Chacan cuu cha nducu tuhun ñi chi ra ti: ―¿Ndaa iti iyo sutu cun? ―cati ñi. Ta cati ndico ra Jesuu chi ñi ti: ―Ña nacoto ndo chihin yu, ta ni ña nacoto ndo chi ra suti. Tu cua nacoto ndo chihin yu, cua nacoto tahan ndo chi ra suti ―cati ra.
43008020	Tacan cati ra Jesuu, ta sacuaha ra chi ñivi tichi corra soco ndavi veñuhun yatin nu iyo xuhun cha samani ñivi chi ra Ndioo, soco ña tiin ñi chi ra, vati ña ta queta hora ra.
43008021	Tacan cuu, ta quechaha cati ndico tucu ra Jesuu chi ñivi can ti: ―Yuhu cua cuhin, ta cua nanducu ndo chihin yu, [soco ña cua nanihin ca ndo chi]. Cua cuvi ndo, vati ña cua saña ndo cuati ndacu ndo, ta ña cua cuu cuhun ndo nu cua cuhin ―cati ra.
43008022	Ta cati ñi judiio can chi tahan ñi ti: ―Vasi cua cahni ra suvi ni chi maan ra, vati cati ra ti ña cua cuu cuhun yo nu cua cuhun ra ―cati ñi.
43008023	Tacan cuu, ta quechaha cati ra chi ñi ti: ―Cuenda ñivi ñuñivi iyo maan ndo, soco yuhu iye cuenda ra iyo iti siqui andivi. Iyo ndo cuenda ñuhun ñuñivi, soco yuhu ña iye cuenda chacan.
43008024	Chacan cuu cha cati yu ti cua cuvi ndo cuenda ra Ndioo, vati ña cua saña ndo cuati ndacu ndo. Tu ña cua cuinu ini ndo ti yuhu cuu ra cua sacacu chi ndo, cua cuvi ndo, vati ña cua saña ndo cuati ndacu ndo ―cati ra.
43008025	Tacan cuu, ta nducu tuhun ñi chi ra ti: ―¿Yoo rai cuun? ―cati ñi. Ta cati ndico ra Jesuu chi ñi ti: ―Xihna cuii cha ni cati yu chihin ndo.
43008026	Iyo xaan cha cua cati yu yoso cuhva iyo ndo, ta iyo xaan cha cua tachi tuni yu chihin ndo. Rai ndicha cuu ra ni tava tiñu chihin yu, ta cha chahi cuenda chi ndo chi ndihi ñivi ñuñivi ñaan cha cati ra chihin yu ―cati ra.
43008027	Tacan cuu, ta ña nihin tuni ini ñi cha cuenda sutu ra cahan ra.
43008028	Chacan cuu cha cati ra Jesuu chi ñi ti: ―Cua cahni ndo chi ra cuu sehe ñivi, ta sa cua coto ndo ti yuhu cuu ra. Cua coto ndo ti ña satiñu yu cuenda main, soco cati tuhin cuhva ni sanahan ra suti chihin yu.
43008029	Ni tava tiñu ra chihin yu, ta ni iyo ra chihin yu. Ña cua saña ndaha ra chi, vati ndihi ni quivi ndacui cha cua cusii ini ra ―cati ra Jesuu.
43008030	Tacan cati ra Jesuu, ta tuvi ñivi quechaha chinu ini chi ra.
43008031	Tacan cuu, ta quechaha cati ra Jesuu chi ñivi judiio ñi ni chinu ini chi ra ti: ―Tu cua savaha ndo cuhva cati yu, ñivi ndicha yu cua cuu ndo,
43008032	ta cua coto ndo ñaan cha cuu cha ndicha, ta sa cua ndoo ndo nu nuna ―cati ra.
43008033	Ta cati ndico ñi chi ra ti: ―Ñivi ra Abrahaam ra ni chacoo iti chata tiempu chahnu cuu ndi. Ña ta ñahni nu ni satiñu cuatu ndi chi inca ñivi. ¿Ñacu cati cun ti cua ndoo ndi nu nuna? ―cati ñi.
43008034	Ta cati ndico ra Jesuu chi ñi ti: ―Cati ndicha yu ti tu cua savaha ndo cuati sava ni ta cua iin musu cua cuu ndo.
43008035	Chito yo ti ña ndoo cuii ra cuu musu vehe chitoho ra, soco ra cuu sehe chitoho vehe can cuu ra ndoo cuii vehe sutu ra.
43008036	Chacan cuu cha tu cua savaha ra cuu sehe chitoho ndo cha cua ndoo ndo nu nuna, cua ndoo ndicha ndo nu nuna.
43008037	Yuhu chite ti ñivi ra Abrahaam cuu ndo, soco cuni ndo cahni ndo chihin yu, vati ña chinu ini ndo tuhun cati tuhin.
43008038	Chahi cuenda chi ndo ñaan cha cuu cha ni sanahan suti chihin yu, soco ndacu ndo cuhva cati ra cuu sutu maan ndo ―cati ra.
43008039	Ta cati ndico ñi chi ra ti: ―Ra Abrahaam cuu sutu ndi ―cati ñi. Ta cati ra Jesuu ti: ―Tu sehe ra Abrahaam chi ndo, cua savaha ndo cuhva cha ni savaha maan ra nu quichi quivi.
43008040	Yuhu cha cati yu cha ndicha chi ndo cuhva cha ni cati ra Ndioo chihin yu, soco vitin cuni cahni ndo chihin yu. Ñavi cuhva ni savaha ra Abrahaam cuu chacan.
43008041	Ndacu ndo cuhva cuni ra cuu sutu maan ndo ―cati ra. Ta cati ndico ñi chi ra ti: ―Ñavi sehe cuati cuu ndi. Sehe ndicha ra Ndioo cuu ndi, vati maan ra cuu sutu ndi ―cati ñi.
43008042	Ta cati ra Jesuu chi ñi ti: ―Tu ndicha ti ra Ndioo cuu sutu ndo, cua cuni mani ndo chihin yu, vati iti nu iyo ra quichi yu. Ñavi yuhu cati chi ra ti cua quichi yu, soco maan ra cuu ra ni tava tiñu chihin yu.
43008043	Ña nihin tuni ini ndo tuhun cati yu, vati ña cuni ndo tasoho ndo.
43008044	Run cuihna cuu sutu ndo, ta cuni savaha ndo cuhva cuni maan run, ta chahni run chi ñivi nda cua nda xihna cuii. Ña tuhva run savaha run cha ndicha, vati ña chito run ñaan cha cuu cha ndicha, ta sandahyu ñahan run. Tacan ni iyo run, vati ña ndicha run, ta maan run cuu run savaha cha sandahyu ñahan ñivi chi tahan ñi.
43008045	Ña chinu ini ndo cha cati yu, vati cati yu cha ndicha.
43008046	Yoni ndo cua cuu cati ti iyo cuati yu. Iyo cha cua cuinu ini ndo chihin yu, vati cati yu cha ndicha chi ndo.
43008047	Ndihi ñivi Ndioo tasoho tuhun cahan ra, soco ña tasoho maan ndo chi ra, vati ñavi ñivi ra chi ndo ―cati ra Jesuu chi ñi.
43008048	Ta nducu tuhun ñivi judiio can chi ra Jesuu ti: ―¿Atu ndicha cha ra ñuhun Samaria cuu cun? ¿Atu ña ndicha ti iyo tati cuihna chihun? ―cati ñi.
43008049	Ta cati ndico ra Jesuu chi ñi ti: ―Ñahni tati cuihna iyo chi yu. Sacahnu yu chi ra suti, soco ña sacahnu ndo chihin yu.
43008050	Ña nduqui cuhva cha cua sacahnu ndo chihin yu, soco iyo ra cuni ra cha cua sacahnu ndo chihin yu, ta maan ra cuu ra cua tachi tuni chi ndo.
43008051	Cati ndicha yu ti tu iyo ñivi cua savaha ñi cuhva cati yu, ña cua ndoyo ñuhun ñi, soco cua coo ndito ñi chi ra Ndioo ndihi ni quivi ndihi ni tiempu ―cati ra.
43008052	Ta cati ndico ñivi judiio can chi ra ti: ―Vitin cha chito ndi ti iyo run tati cuihna chihun. Cha ni chihi ra Abrahaam ra cuu ñivi ndi tiempu chahnu, ta ni chihi tahan ndihi ra ni cahan cuenda ra Ndioo, ta cati maun ti tu cua savaha ñivi cuhva cati cun, ña cua cuvi cuii ñi, soco cua coo ndito ñi chi ra Ndioo ndihi ni quivi ndihi ni tiempu.
43008053	Cahnu xaan rai cuu ra Abrahaam cha cuenda ra Ndioo, ta chihi maan ra. Chihi tahan ra ni cahan cuenda ra Ndioo, ta maun ña cahnu cun cuu. ¿Yoo rai cuun? ―cati ñi chi ra.
43008054	Ta cati ndico ra Jesuu chi ñi ti: ―Tu cua cati yu ti cahnu xaan rai cui, ñahni yahvi ndaa cha cua cati yu, vati maan ra suti cuu ra cua cati ti rai cahnu cui. Cati ndo ti sacahnu ndo chi ra Ndioo, ta suvi ra cuu ra cuu suti.
43008055	Ña nacoto ndo chi ra, soco yuhu nacoto vahi chi ra. Tu cua cati yu ti ña nacote chi ra, cua sandahyu ñahin cuhva sandahyu ñahan maan ndo. Yuhu nacote chi ra, ta ndacui cuhva cati ra.
43008056	Sii xaan cuni ra Abrahaam ñivi ndo, vati cua ndehe ra ti cua cacu yu nu ñuhun ñuñivi ya. Cha ni ndehe ra chihin yu, ta cusii ini ra ―cati ra Jesuu.
43008057	Ta cati ñivi judiio can chi ra ti: ―Ña ta queta cun ni uvi xico uchi cuiya cun, ta cati cun ti cha ni ndehun chi ra Abrahaam ―cati ñi.
43008058	Ta cati ndico ra Jesuu chi ñi ti: ―Cati ndicha yu ti ña ta cacu ra Abrahaam, ta yuhu cha iyo tahan maan yu ―cati ra.
43008059	Tacan cuu, ta quechaha canihin ñi yuu, vati cua cani ñi chi ra, soco ni chacuindi xehe ra, ta quee ra soco ndavi veñuhun can . Tacan ni quee ra nu iyo cuiti ñi, ta cuahan ra.
43009001	Cuahan ra Jesuu, ta ndehe ra ti iyo iin ra cuaa. Cuii nuun ra, vati tacan ni caa nuun ra nda ni cacu ra.
43009002	Tacan cuu, ta quechaha nducu tuhun ra sacuaha chi ra Jesuu ti: ―Mastru, ¿yoo savaha cuati, ta cacu ra cha cuii nuun ra? ¿Atu savaha maan ra cuati a savaha sutu ra chi sihi ra cuati? ―cati ra chi ra Jesuu.
43009003	Ta cati ndico ra Jesuu chi ra ti: ―Ñahni cuati savaha rahya, ta ni ñahni cuati savaha sutu ra chi sihi ra. Tacan tahan maan cacu ra, vati cua ndehe ñivi yoso cuhva cua savaha ra Ndioo chi ra.
43009004	Iyo cha cua savahi cuhva cuni ra ni tava tiñu chihin yu, vati ni vii cuu vitin. Cua queta quivi, ta ña cua cuu ca.
43009005	Ni iye nu ñuhun ñuñivi, ta cui sava ni ta cua iin ñuhun ndichin. [Chacan cuu cha cua tindei chi ñivi ñuñivi] ―cati ra.
43009006	Tacan ni cati ra, ta sa tivi sivi ra nu ñuhun, ta savaha ra ndahyu nu tivi sivi ra, ta taa ra chi chi nuun ra cuaa can.
43009007	Tacan cuu, ta quechaha cati ra Jesuu chi ra ti: ―Cuahan iti soco Siloee, ta cua nacata cun nuun cun ―cati ra. Tuhun Siloee can cuni cati ti cha tachi yu chihun. Tacan cuu, ta cuahan ra cuaa can, ta nacata ra nuun ra. Quichi ndico ra, ta ndichin vaha ndehe ra.
43009008	Ndehe ñivi ñuun ra chi ra, ta ndehe tahan ñivi nacoto chi ra, ta chito ñi ti cha chica ra caya ra, ta quechaha nducu tuhun ñi ta ñi ti: ―¿Atu ñavi ra chica caya cuu ra? ―cati ñi.
43009009	Iyo ñi cati ñi ti: ―Suvi ra cuu ra ―cati ñi. Ta inca ñi cati ti: ―Ñavi, soco cuhva caa racan caa ra ―cati ñi, soco maan ra cati ti: ―Yuhu cui.
43009010	Chacan cuu cha nducu tuhun ñi chi ra ti: ―¿Yoso ni nduvaha nuun cun? ―cati ñi.
43009011	Cati ndico ra chi ñi ti: ―Nacoto ndo chi ra nani Jesuu. Savaha ra ndahyu, ta taa ra chi chi nuin, ta cati ra ti na cua cuhin iti Siloee, ta cua nacate nuin. Chacan cuu cha chahin, ta nacate nuin, ta ndundichin vaha ndehi ―cati ra.
43009012	Ta nducu tuhun ñi chi ra ti: ―¿Ndaa iyo racan? ―cati ñi. Ta cati ndico ra chi ñi ti: ―Ña chite ―cati ra.
43009013	Tacan cuu, ta ni chandaca ñivi can chi ra nuun ra fariseo, vati xihna ca cuii nuun ra, ta vitin ndichin vaha ndehe ndico ra.
43009014	Quivi sabadu quivi ii ni savaha ra Jesuu ndahyu can, ta sanduvaha ra nuun ra cuaa can.
43009015	Chacan cuu cha quechaha nducu tuhun tahan ra fariseo chi ra nduvaha nuun can ti: ―¿Yoso cuu cha ni ndundichin ndehun? ―cati ra. Ta cati ndico ra chi ra ti: ―Ni taa iin ra ndahyu nuin, soco nacate chi chi, ta ni ndundichin vaha ndehi ―cati ra.
43009016	Chacan cuu cha iyo ra fariseo cati ra chi ra ti: ―Ña ni tava tiñu ra Ndioo chi racan, vati ña cumi ra quivi ii quivi cahnu ―cati ra. Ta cati ndico inca ra ti: ―Cahnu xaan cuhva ni savaha ra, ta ña cuu savaha rai ndacu cuati chacan ―cati ra. Tacan cuu, ta quechaha ndusaca cuni ra ta ra,
43009017	ta nducu tuhun ndico tucu ra fariseo chi ra ti: ―¿Ñaan cha cuu cha cua cati maun? Nuun maun cha ni sanduvaha ra ―cati ra. Ta cati ndico ra ti: ―Yuhu cati ti iyo ra cuenda ra Ndioo ―cati ra.
43009018	Tacan cuu, ta ña cuni cuinu ini ra judiio can ti ni nducuii ndicha nuun ra, ta ndundichin ndico ndehe ra. Cana xihna ra chi sutu ra chi sihi ra,
43009019	ta quechaha nducu tuhun ra chi ñi ti: ―¿Atu sehe ndo chi rahya? ¿Atu cuaa ra, ta cacu ra? ¿Ñacu ndichin vaha ndehe ra vitin? ―cati ra.
43009020	Ta cati ndico sutu ra chi sihi ra ti: ―Chito ndi ti rahya cuu sehe ndi, ta chito ndi ti cuaa ra, ta cacu ra,
43009021	soco ña chito ndi yoso cuhva ni ndundichin vaha ndehe ra vitin, ta ni ña chito ndi yoo rai ni sanduvaha nuun ra. Cua nducu tuhun ndo chi maan ra, vati cha cahnu ra. Cua cati ndico maan ra ñaan cha ni tahan ra ―cati ñi.
43009022	Tacan cati sutu ra chi sihi ra, vati yuhvi ñi chi ra judiio can, vati cha iyo vaha tuhun chi ra judiio ti tu cua cati ñivi ti cha ni tava tiñu ra Ndioo chi ra Jesuu, cua tava ndaa ra chi ñi veñuhun.
43009023	Chacan cuu cha cati ñivi ra ti cha cahnu ra, ta na cua nducu tuhun maan ra ta ra chi ra.
43009024	Chacan cuu cha cana ndico tucu ra judiio can chi ra nduvaha nuun can inca chaha, ta cati ra chi ra ti: ―Cua cati cun iin cha ndicha, vati iyo cun iti nuun ra Ndioo, ta chito ndi ti ra ndacu cuati cuu racan ―cati ra.
43009025	Ta cati ndico ra chi ra judiio can ti: ―Ña chite tu ndacu ra cuati, soco chehe cuu cha ni chite. Chite ti ra cuaa cui nu quichi quivi, soco vitin ndichin vaha ndehi ―cati ra.
43009026	Ta nducu tuhun ndico ra ta ra chi ra ti: ―¿Ñaan cha ni savaha ra chihun? ¿Yoso ni sanduvaha ra nuun cun? ―cati ra.
43009027	Ta cati ndico ra chi ra ti: ―Cha cati yu chihin ndo, soco ña tasoho ndo. ¿Ñacu cuni ndico tucu ndo cuni soho ndo? ¿Atu cuni tahan ndo coo ndo chi ra? ―cati ra.
43009028	Tacan cuu, ta quechaha nduxaan ra ta ra chi ra, ta cati ra chi ra ti: ―Maun iyo cuenda ra, soco maan ndi iyo ndi cuenda ra Moisee.
43009029	Chito ndi ti cahan ra Ndioo chi ra Moisee, soco ña chito ndi yoo rai cuu racan ―cati ra ta ra.
43009030	Ta cati ndico ra ndahvi can chi ra ta ra ti: ―Iyo xaan cuni yu, vati ña chito ndo yoo rai cuu ra, ta ni sanduvaha ra nuin.
43009031	Chito yo ti ña tasoho ra Ndioo chi ñivi ndacu cuati, soco tasoho ra chi ñivi sacahnu chi ra, ta tasoho ra chi ñivi ndacu cuhva cuni maan ra.
43009032	Nda quivi cha ni tuvi ñuhun ñuñivi, ta yoni sanduvaha nuun ñivi cuaa cha cuii tahan nuun ñi, ta cacu ñi.
43009033	Ni tava tiñu ra Ndioo chi ra ni sanduvaha chihin yu. Tu ña ndicha, ña cua cuu savaha ra cuhva cha ndacu ra ―cati ra.
43009034	Ta cati ndico ra ta ra chi ra ti: ―Iyo xaan cuati chihun, ta ni cacu cun. Ña cua tasoho ndi cha cahun ―cati ra. Tacan cuu, ta tava ndaa ra ta ra chi ra.
43009035	Ni chito ra Jesuu ti cha ni tava ndaa ra ta ra chi ra ndahvi can, ta nanducu ra Jesuu chi ra, ta nducu tuhun ra chi ra ti: ―¿Atu chinu ini cun chi ra cuu sehe ñivi? ―cati ra.
43009036	Ta cati ndico ra chi ra Jesuu ti: ―¿Yoo ra cuu ra, ta ra chahnu? Cua sanahun chihin yu, vati cua cuinu ini yu chi ra ―cati ra.
43009037	Ta cati ndico ra Jesuu chi ra ti: ―Cha ni ndehun chi ra, ta vitin ndatuhun cun chi ra ―cati ra.
43009038	Tacan cuu, ta sacahnu ra chi ra Jesuu, ta cati ra chi ra ti: ―Chinu ini yu chihun, ra chahnu ―cati ra.
43009039	Ta cati ndico ra Jesuu chi ra ti: ―Quichi yu nu ñuhun ñuñivi ya, vati cua tachi tuni yu chi ñivi ya. Chacan cuu cha cua ndundichin ndehe ñivi cuaa, ta ñivi cati ti ndichin vaha ndehe cua nducuii nuun ―cati ra Jesuu.
43009040	Iyo tahan ra fariseo yatin nu inda ra Jesuu, ta chini soho ra cha cahan ra, ta quechaha nducu tuhun ra chi ra ti: ―¿Atu cuii tahan nuun ndi cuni cun? ―cati ra ta ra.
43009041	Ta cati ndico ra Jesuu chi ra ta ra ti: ―Tu cuaa ndo, ñahni cuati ndo cua coo, soco cati ndo ti ndichin vaha ndehe ndo. Chacan cuu cha iyo xaan cuati ndo.
43010001	[Ni vii cahan ra Jesuu chi ra:] ’Cati ndicha yu chi ndo ti tu cua queta iin rai nu iyo cora nu indi sana ndo, ta ña cua quihvi ra iti yuhu cora, soco cua quihvi xehe ra, ñavi chitoho ri cuu ra. Ñasuhu cuu ra,
43010002	soco ra cuu chitoho ri―cua quihvi vaha ra iti yuhu cora.
43010003	Cua nuna ra cumi chi ri, ta cua quihvi chitoho ri, ta cua cuni soho ri ndusu ra, ta cua cana ra chi ri chi sivi ri, ta cua cundaca ra chi ri inca chiyo.
43010004	Cua tava xihna ra chi ri tichi cora, ta tacan sa cuahan ra iti nuun, ta ndicu ri chi ra, vati nacoto ri chi ra.
43010005	Ña cua cundicu ri chi inca ñivi, soco cua cunu ndico ri, vati ña nacoto ri chi ñi ―cati ra Jesuu.
43010006	Cati tuhun ra Jesuu cuhva can chi ñi, soco ña nihin tuni ini ñi cha cati ra.
43010007	Tacan cuu, ta cati ndico ra Jesuu chi ñi ti: ―Cati ndicha yu ti yuhu cuu sava ni ta cua iin nu cua yaha ri mbee.
43010008	Ña ta quichi yu, ta quichi ñivi cuni cundaca chi ri. Ñasuhu cuu ñican, soco ña tasoho ri mbee chi ñi.
43010009	Yuhu cuu sava ta cua iin nu cua yaha ri. Tu cua cuinu ini ñivi chihin yu, cua coo vaha ñi chi ra Ndioo. Cua sacuenda yu chi ñi nu iyo ñi, ta cua nihin ñi ndihi cha cua cuni ñuhun ñi.
43010010	’Vachi run ñasuhu, vati cua suhu run chi ri mbee. Cua sandoyo ñuhun run chi ri, ta cua cahni run chi ri, soco yuhu vachi, vati cua coo ndito ñivi chi ra Ndioo. Vaha xaan ca cua coo ñi chi ra.
43010011	Yuhu cuu sava ni ta cua iin rai cumi vaha chi sana ra. [Tu cua quichi iin tundoho chi sana ra, cua nducu ra cuhva cha cua cacu ri.] Masi cua ndoyo ñuhun maan ra, soco tacan ni cua sacacu ra chi sana ra.
43010012	soco ra satiñu cha ndicha cuii cuni ra yahvi ra, tu cua ndehe cha vachi ri xaan, cua nacoo ihni ra chi ri, ta cua cunu ra, vati ñavi chi maan ra cuu ri. Tacan ni cua tiin ri xaan can chi ri, ta ndihi ni ri cua cuita cuati.
43010013	Tacan ni cua savaha ra cuu musu can, vati musu ni cuu ra, ta ña cua tichaha ra chi sana ra cuu chitoho ra.
43010014	’Yuhu cuu sava ni ta cua iin rai cumi vaha chi sana ra. Nacoto vahi chi ñivi yu, ta nacoto vaha ñi chihin yu.
43010015	Ta ni cuhva nacoto ra cuu suti chihin yu, ta nacote chihin ra. Cua cuvi yu cuenda ñivi yu, [vati tacan ni cua sacacu-i chi ñi cuhva sacacu ñivi chi sana ñi].
43010016	Iyo inca ñivi yu, soco ñavi ñivi iyo vitin cuu ñi. Ni cua coo ñi chihin yu nu cuahan quivi, ta cua tasoho ñi cha cua cahan yu, soco ini ñivi cua cuu ndihi ñi, ta ini rai cua cucumi chi ndihi ñi.
43010017	’Chacan cuu cha cuni mani ra suti chihin yu, vati cua cuvi yu cuenda ñivi yu, vati cua coo ndito ndique.
43010018	Ñahni ndatu cha cua cahni ñivi chihin yu, soco yuhu cua sañe chihin yu cha na cua cahni ñi chihin yu. Iyo tundee ini chihin yu. Chacan cuu cha cua cuhve ndatu chi ñi, ta cua cuvi yu, soco iyo tundee ini chi yu, ta cua natacu ndique. Tacan ni cati suti chihin yu ―cati ra Jesuu chi ñi.
43010019	Ndusaca ndico tucu cuni ñivi judiio can, ta chini soho ñi tuhun cahan ra Jesuu.
43010020	Tuvi ñi cati chi tahan ñi ti: ―Tati cuihna iyo chi ra, ta ña vaha cuni xini ra. Ña cua tasoho yo cha cahan ra ―cati ñi.
43010021	Ta cati inca ñi ti: ―Ñahni tati cuihna chi ra, vati ña tuhva ñivi iyo tati cuihna cahan tacan. Tu iyo tati cuihna chi ra, ña cua cuu sanduvaha ra nuun ñivi cuaa ―cati ñi.
43010022	Cha ni queta tiempu vichin, ta sacahnu ndico tucu ñivi judiio inca vico iti ñuun Jerusalen, vati iti chata cundee ñi sandaa ñi veñuhun ñi. Chacan cuu cha sacahnu ñi vico can.
43010023	Tacan cuu, ta chica cuu ra Jesuu iti tichi soco ndavi veñuhun can nu cuu chi coredor Salomoon.
43010024	Queta ñivi judiio can nu iyo ra, ta chasi ñi nuun ra, vati xaan xaan cuni ñi ndehe ñi chi ra, ta nducu tuhun ñi chi ra ti: ―¿Yoso quivi, ta sa cua cati chachin cun chi ndi? Tu ra Cristo cuu cun, [tu cha ni tava tiñu ra Ndioo chihun,] cua cati cachin cun chi ndi ―cati ñi.
43010025	Ta cati ndico ra Jesuu chi ñi ti: ―Cha cati yu, soco ña chinu ini ndo. Cha ni ndehe ndo cuhva ni savahi, ta savahi chacan, vati chaha ra suti tundee ini chi. Chacan cuu cha cua cuu coto ndo yoo rai cui.
43010026	Ña chinu ini ndo chihin yu, vati ña iyo ndo chihin yu.
43010027	Tasoho ñivi yu tuhun cha cahin, ta nacote chi ñi, ta iyo ñi chihin yu, ta tacan ni iyo tucu ri mbee chi chitoho ri.
43010028	Cua cuhve cha cua coo ndito ñivi yu chihin yu ndihi ni quivi ndihi ni tiempu. Ña cua ndoyo ñuhun ñi, ta ni ña cua tava ndaa ñivi chi ñi.
43010029	Iyo tundee ini chi ñivi, soco iyo xaan ca tundee ini chi ra suti, ta maan ra cuu ra chaha cha chinu ini ñi chihin yu. Chacan cuu cha ña cua cuu tava ndaa ñivi chi ñi.
43010030	Iin ni rai cuu ndi chi suti ―cati ra Jesuu chi ñi.
43010031	Tacan cuu, ta canihin ndico tucu ñivi judiio can yuu, vati cua cani ñi chi ra Jesuu,
43010032	ta cati ndico tucu ra chi ñi ti: ―Chaha ra suti tundee ini, ta cuaha xaan cha vaha savahi chi ndo. Ta cua cani ndo yuu chihin yu, vati savahi chacan ―cati ra.
43010033	Ta cati ndico ñivi can chi ra ti: ―Ñavi cuenda cha vaha cha ni savahun cua cani ndi, soco cua cani ndi chihun, vati cha cahun ndavaha ni cuenda ra Ndioo. Cua cani ndi chihun, vati rai ñuñivi cuu cun, ta cati cun ti Ndioo cuu cun ―cati ñi.
43010034	Ta cati ra Jesuu chi ñi ti: ―Cha iyo nu cati tutu Ndioo ti cati ra Ndioo ti ndioo cuu ñivi ra, cati ra.
43010035	Cati ra Ndioo ti ndioo cuu ñivi tasoho tuhun ra, ta ña cuu cati yo ti ña ndicha tutu Ndioo.
43010036	Cati ndo ti cahan yu ndavaha ni chi ra Ndioo, vati cati yu ti sehe Ndioo cui, soco maan ra chaha tiñu chihin yu, ta tachi ra chihin yu ihya nu ñuhun ñuñivi ya.
43010037	Tu ña cua savahi cuhva cuni ra suti, na ña cua cuinu ini ndo chihin yu.
43010038	Tu cua savahi cuhva cuni ra, vasi ña cua cuinu ini ndo chihin yu, soco na cua cuinu ini ndo ti cuhva cuni maan ra cuu chi. Tacan ni cua coto vaha ndo ti iyo ra suti chihin yu, ta iyo yu chihin ra ―cati ra Jesuu.
43010039	Tacan cuu, ta cuni ndico tucu ñi tiin ñi chi ra Jesuu, soco quee ra cuahan ra.
43010040	Tacan cuu, ta cuahan ra Jesuu. Yaha ra inca chiyo yuta Jordaan, ta queta tucu ra nu ni sacuanduta xihna ra Juaan chi ñivi nu quichi quivi, ta ndoo nuun ra tican.
43010041	Tuvi ñivi cuahan nu iyo ra, ta quechaha cati ñi chi tahan ñi cuenda ra Jesuu ti: ―Ñahni cuhva ni savaha ra Juaan, soco cha ndicha ndicha cuu cha cati ra yoso cuhva cua coo rahya ―cati ñi.
43010042	Tacan cuu, ta tuvi ñivi chinu ini chi ra Jesuu tican inca chiyo yuta Jordaan can.
43011001	Ni chacoo iin ra ñuun Betania, ta Lazaro nani ra. Cuhva ña Mariia chi ña Marta chi ra, ta cuhvi xaan ra.
43011002	Ña Mariia can cuu ña ni choso aceite vixin chahan chaha ra chahnu Jesuu, ta nacuhva ña ixi xini ña chaha ra.
43011003	Chacan cuu cha tachi ñi ñahan can tuhun chi ra Jesuu, ta cati ñi ti: ―Ra chahnu, cuhvi xaan ra cuu amigu cun ―cati ñi.
43011004	Queta tuhun can nuun ra Jesuu, ta quechaha cati ra ti: ―Cuhvi ra, soco ña cua cuvi ra. Cuhvi ra, vati tacan ni cua ndehe ñivi ti iyo tundee ini chi ra Ndioo. Chacan cuu cha cua sacahnu ñi chi ra cuu sehe Ndioo ―cati ra Jesuu.
43011005	Cuni mani xaan ra Jesuu chi ña Marta chi cuhvi ña chi ra Lazaro.
43011006	Chito ra Jesuu tuhun cha cuhvi ra Lazaro can, soco ni nducuee nuun ra nu iyo ra inca uvi quivi.
43011007	Tacan cuu, ta quechaha cati ra chi ra sacuaha chi ra ti: ―Coho, vati cua cuhun ndico yo iti ñuhun Judea ―cati ra.
43011008	Ta cati ndico ra sacuaha chi ra ti: ―Mastru, cuni cani ñivi judiio yuu chihun vitin. ¿Atu cua cuhun ndicon tican? ―cati ra.
43011009	Ta cati ndico ra Jesuu chi ra ti: ―Uchi uvi hora cuu chi iin nduvi. Tu cua caca cuu yo chinucahni, [ta cua savaha yo cha vaha,] ña cua ndoyo ñuhun yo, vati ndichin vaha ndehe yo.
43011010	Tu cua caca cuu yo cha cuaa, ta cua savaha yo ndavaha ni, cua ndoyo ñuhun yo, vati ñahni cha chini tuni iyo chi yo.
43011011	Tacan cati ra Jesuu, [vati ña ta queta hora ra,] ta cati ndico ra chi ra ti: ―Quixi ni ra Lazaro amigu yo, soco cua cuhin, vati cua sandoye chi ra ―cati ra.
43011012	Ta cati ndico ra sacuaha chi ra Jesuu ti: ―Ra chahnu, cua ndoyo maan ra, vati cati cun ti quixi ni ra ―cati ra ta ra.
43011013	Tacan ni cahan ra Jesuu iin cuhva, vati cha ni chihi cuii ra Lazaro, soco saxini ra ta ra ti quixi ni ra.
43011014	Chacan cuu cha quechaha cati cachin ra chi ra ta ra ti: ―Cha chihi cuii ra Lazaro,
43011015	sii cuni yu, vati ña iye tican. Vaha xaan ca cha tacan cuenda maan ndo. Chacan cuu cha cua cuinu ini ndo. Coho ndo vitin ―cati ra.
43011016	Tacan cuu, ta quechaha cahan ra Tuma ra cuu xinihin, ta cati ra chi tahan ra ti: ―Coho, vati cua cuvi tahan yo chi ra ―cati ra, [vati cua cuhun ndico ra nu iyo ñivi cuxaan ini chi ra Jesuu].
43011017	Tacan cuu, ta cuahan ra Jesuu iti ñuun Betania, ta cati ñi chi ra ti cha queta cumi quivi cha ni cuchi ra Lazaro.
43011018	Yatin ñuun Jerusaleen iyo ñuun can. Vasi queta iin sava hora cua caca yo.
43011019	Chacan cuu cha queta ñivi judiio nu iyo ña Marta chi ña Mariia. Tuvi ñi queta, ta cua tindee ñi chi ñi ñahan can, vati chihi cuhva ñi.
43011020	Tacan cuu, ta sa queta tuhun nuun ña Marta ti cha vachi ra Jesuu, ta quee ña cuahan ña, vati cua satahan ña chi ra, soco ndoo ña Mariia vehe.
43011021	Tacan, ta tahan ña Marta chi ra, ta quechaha cati ña ti: ―Ra chahnu, cha ni chihi cuhve, vati ña iyo cun ihya,
43011022	soco chite ti cua savaha ra Ndioo ñaan cha cua cahun chi ra ―cati ña.
43011023	Ta cati ndico ra Jesuu chi ña ti: ―Cua nandoto ndico ra cuhva cun ―cati ra.
43011024	Ta cati ña Marta chi ra ti: ―Chite ti cua coo ndito ndico ra quivi cua natacu ndico ñivi ndii quivi cua tachi tuni ra Ndioo chi ñivi ñuñivi ―cati ña.
43011025	Ta cati ndico ra Jesuu chi ña ti: ―Yuhu cua savahi cha cua coo ndito ndico ñivi. Cua savahi cha cua natacu ndico ñi. Tu cua cuinu ini ñivi chihin yu, masi cua cuvi ñi, soco cua coo ndito ñi chi ra Ndioo.
43011026	Tu cua cuinu ini ñivi ni iyo ndito chihin yu, ña cua cuvi ñi cuenda ra Ndioo. ¿Atu chinu ini maun chacan? ―cati ra.
43011027	Ta cati ña chi ra ti: ―Chinu ini yu, ra chahnu. Chinu ini yu ti ra Cristo cuu cun, ta sehe Ndioo cuu cun, ta cha ni tachi ra Ndioo chihun ihya nu ñuhun ñuñivi ya ―cati ña.
43011028	Tacan ni cati ña Marta, ta cuahan ndico ña, ta cana ña chi Mariia cuhvi ña. Cahan xehe ña chi ña, ta cati ña ti: ―Cha queta ra mastru, ta cana ra chihun ―cati ña.
43011029	Tacan cuu, ta quii xaan ni chacuinda ña, ta cuahan ña nu iyo ra.
43011030	Ña ta quihvi ra tichi ñuun can, vati ni vii iyo ra nu ni cha satahan ña Marta chi ra.
43011031	Ni iyo ñivi judiio can chi ña, cha cahan ndee ini ñi chi ña. Ta ndehe ñi cha quii xaan ni chacuinda ña, ta cuahan ña. Chacan cuu cha ndicu ñi chi ña, vati saxini ñi ti cuahan ña nu ni cuchi ra ndii can, ta cua ndahyu ña tican.
43011032	Queta ña Mariia nu iyo ra Jesuu. Ndehe ña chi ra, ta chahnu chiti ña iti nuun ra, ta quechaha cati ña chi ra ti: ―Ra chahnu, ni chihi cuhve, vati ña iyo cun ihya ―cati ña.
43011033	Ndehe ra Jesuu ti ndahyu xaan ña, ta ndahyu tahan ñivi judiio can. Chacan cuu cha ndahvi xaan quechaha cuni anima ra,
43011034	ta quechaha nducu tuhun ra chi ñi ti: ―¿Ndaa cuu nuun ni cuchi ndo chi ra? ¯cati ra. Ta cati ndico ñi chi ra ti: ―Nahan, ra chahnu, ti cua ndehun ―cati ñi.
43011035	Tacan cuu, ta quechaha ndahyu tahan ra Jesuu,
43011036	ta cati ñivi judiio can chi tahan ñi ti: ―Ndicha ti cuni xaan ra chi ra ―cati ñi.
43011037	Iyo inca ñi cati ñi ti: ―Cha ni sanduvaha ra chi ra cuaa. Vasi cua cuu tindee tahan ra chi ra Lazaro, tu ni vii ndito ra, ta queta ra ―cati ñi.
43011038	Ndahvi xaan quechaha cuni ndico anima ra Jesuu cha queta ra nu ni cuchi ra Lazaro. Yavi yuu cuu chi, ta ndasi yuu yuhu chi.
43011039	Tacan cuu, ta cati ra Jesuu chi ñi ti: ―Cua sachiyo ndo yuu can ―cati ra. Ta quechaha cati ña Marta ña cuu cuhva ra ndii can ti: ―Ra chahnu, ini xaan chahan, vati cha queta cumi quivi cha ni chihi ra ―cati ña.
43011040	Ta cati ndico ra Jesuu chi ña ti: ―Cha cati yu ti tu cua cuinu ini cun, cua ndehun ti iyo xaan tundee ini chi ra Ndioo ―cati ra.
43011041	Chacan cuu cha sachiyo ñi yuu can, ta ndehe ndaa ra Jesuu iti siqui andivi, ta cati ra chi ra Ndioo ti: ―Tata, chahi iin tiahvi ndioo chihun, vati cha ni tasohun tuhun cahan yu.
43011042	Chite ti ndihi ni hora tasohun cha cahin. Tacan cati yu, vati cua cuni soho ñivi ya, ta cua cuinu ini ñi ti maun cuu ra ni tava tiñu chihin yu.
43011043	Tacan cati ra, ta cana chaa ra ti: ― Lazaro, quee, ican ―cati ra.
43011044	Tacan cuu, ta quee ra Lazaro can, ta ni vii isucu sahma ndii chi ra. Chacan cuu cha nuhni ndaha ra. Nuhni chaha ra, ta cha nuhni pañitu nuun ra. Tacan cuu, ta cati ra Jesuu chi ñi ti: ―Cua ndachin ndo chi ra. Cua saña ndo na cuhun ra ―cati ra chi ñi.
43011045	Ñivi judiio can cuu ñi ni queta vehe ña Mariia, ta ndehe ñi cha ni savaha ra Jesuu, ta tuvi ñi chinu ini chi ra,
43011046	soco iyo ñi cuahan ñi nu iyo cuiti ra fariseo, ta chaha ñi cuenda ñaan cha ni savaha ra Jesuu.
43011047	Chacan cuu cha cati ra sutu chahnu chi ra fariseo ti cua nducuiti ndihi ra cumi tiñu can. Tacan cuu, ta nducu tuhun ra chi tahan ra ti: ―¿Ñaan cua savaha yo, vati cuaha xaan cuhva cha ni savaha ra Jesuu can?
43011048	Tu ña cua casi yo nuun ra, cua cuinu ini ndihi ñivi chi ra, ta cua quichi sandadu ñuun Roma, ta cua sandoyo ñuhun ra veñuhun ya, ta cua cahni ra chi ndihi yo chi ñivi ñuun yo ―cati ra.
43011049	Iyo ra Caifaa. Sutu chahnu cuu ra cuiya can, ta quechaha cati ra chi ra ta ra ti: ―Ña chito cuii ni ndo.
43011050	Ña chito ndo ti vaha xaan ca cha cua cuvi ituhun ni maan ra Jesuu can, ta cua cacu ndihi maan yo. Tacan, ta ña cua ndoyo ñuhun yo chi ñivi yo ―cati ra.
43011051	Ñavi cha cuni maan ra Caifaa can cahan ra, vati sutu chahnu cuu ra cuiya can. Chacan cuu cha cati ra ti cua cuvi ra Jesuu, ta cua cacu ndihi ñivi judiio can.
43011052	Ñavi cuenda ñivi judiio ni cua cuvi ra, soco cua cuvi ra, vati tacan ni cua sanducuiti ra chi ndihi ñivi chinu ini chi ra Ndioo, ta iin ni ñivi cua cuu ndihi ñi ―masi inca ñuhun iyo ñi.
43011053	Chacan cuu cha quivi can quechaha nducu ra judiio can ta ra, yoso cuhva cua cahni ra chi ra Jesuu.
43011054	Chacan cuu cha ña chahan ca ra Jesuu nu iyo ñivi judiio can. Quee ra tican, ta cuahan ra iti ñuun Efraiin, ta tichi cuhu cuu ñuun can. Tican ni ndoo ra chi ra sacuaha chi ra.
43011055	Cha yatin cua coo tucu vico sacahnu ñivi judiio cuenda cha ni cacu ñi ñuhun Egipto iti chata. Chacan cuu cha tuvi ñivi cuahan iti ñuun Jerusaleen. Iti nuun cuahan ñi, vati cua cu-ii xihna ñi cuni ñi.
43011056	Nanducu ñi chi ra Jesuu ñuun Jerusaleen can, soco ña nanihin ñi chi ra. Queta ñi veñuhun, ta quechaha nducu tuhun ñi chi tahan ñi ti: ―¿Yoso saxini ndo? ¿Atu cua quichi ra vico ya a ña cua quichi ra? ―cati ñi.
43011057	Ta tachi ra sutu chahnu tuhun chi ra fariseo ti tu cua coto ñivi ndaa iyo ra, cua cati ndico ñi, vati cua tiin ra ta ra chi ra.
43012001	Cumani iñu quivi cha cua nducahnu vico can, ta queta ra Jesuu ñuun Betania nu iyo ra Lazaro ra ni natacu ndico ni savaha ra.
43012002	Chacan cuu cha sacahnu ñi iin vico luhu cuenda ra Jesuu. Tiso vaha ña Marta, ta ndaa tahan ra Lazaro chi ra Jesuu yuhu mesa can.
43012003	Tacan cuu, ta quihin ña Mariia iin sava litru aceite vixin chahan. Yahvi xaan chi, ta choso ña chi chi chaha ra Jesuu, ta nacuhva ña chaha ra chi xini ña. Ni tani xico nduta vixin can niniin cahnu vehe can. [Tacan savaha ña, vati cuni xaan ña chi ra Jesuu.]
43012004	Iyo tahan ra Juda Iscariote, vati sacuaha tahan ra chi ra Jesuu. Racan cuu ra cua xico tuhun chi ra, ta quechaha nducu tuhun ra Juda can ti:
43012005	―¿Ñacu ña ni xico ña nduta vixin ya? Tacan, ta cua nihin ña uni ciendu xuhun, ta cua tindee ña chi ñivi ndahvi.
43012006	Tacan ni cati ra Juda, soco ña ndicha ra cha ndahvi cuni ra ndehe ra chi ñivi ndahvi, vati ñasuhu cuu ra. Maan ra cuu ra cumi xuhun ra ta ra, ta suhu ra cha samani ñivi.
43012007	Tacan cuu, ta cati ra Jesuu chi ra ti: ―Saña chi ña. Cumi vaha ña chi nda cua queta quivi cha cua cuchi yu,
43012008	vati ndihi ni quivi iyo ñivi ndahvi chi ndo, soco yuhu ña nahan ca cua coi chi ndo ―cati ra.
43012009	Tacan cuu, ta quechaha chito ndihi ñivi judiio ti cha iyo ndico ra Jesuu tican. Chacan cuu cha cuahan ñi, vati cuni ndehe tucu ñi chi ra Jesuu, ta cuni ndehe tahan ñi chi ra Lazaro, vati cha iyo ndito ndico ra.
43012010	Ta ra sutu chahnu can―cuni ra cahni ra chi ra Lazaro,
43012011	vati tuvi ñivi judiio can ni ndehe cha ni tahan ra Lazaro, ta saña ñi chi ra sutu chahnu, ta chinu ini ñi chi ra Jesuu.
43012012	Tuvi ñivi iyo ñuun Jerusaleen, vati quichi ñi vico. Tuvi inca quivi, ta queta tuhun nuun ñi ti cha vachi ra Jesuu iti ñuun Jerusaleen.
43012013	Chacan cuu cha quihin ñi ndaha ticaha, ta quee ñi. Cuahan ñi, vati cua satahan ñi chi ra. Tacan cuu, ta quechaha cana chaa ñi ti: ―¡Cahnu xaan cuu ra chahnu! ¡Cahnu xaan rai cuu ra vachi cuenda ra chahnu! ¡Cua cundaca ñahan ra chi ndihi yo iyo ñuhun Israeel ya! ―cati ñi.
43012014	Nihin ra Jesuu iin buru yoso ra cuhva ni cati tutu Ndioo, vati cati chi cuenda ra Jesuu ti:
43012015	Ndioho ñivi iyo ñuhun Sioon―ña cua cuyuhvi ndo. Cha vachi ra cua cundaca ñahan chi ndo, ta yoso ra buru, cati chi.
43012016	Xihna ña cutuni ini ra sacuaha chi ra Jesuu cha cati tutu Ndioo can ti tacan ni cua quichi ra Jesuu iti ñuun Jerusaleen, soco nu ni natacu ndico ra Jesuu, ta quechaha chacuhun ini ra ta ra ti cati tutu Ndioo ti tacan ni cua coo chi, ta tacan ndicha ni tahan ra.
43012017	Iyo ñivi ni chahan nu ni natacu ndico ra Lazaro, ta chaha ñi cuenda ti chahan ñi nu ni cuchi ra Lazaro, ta cana ra Jesuu chi ra, ta natacu ndico ra Lazaro ni savaha ra.
43012018	Chacan cuu cha cuahan ñi cua satahan ñi chi ra Jesuu, vati chito ñi ti cha ni savaha ra chacan.
43012019	Tacan cuu, ta quechaha cati ra fariseo chi tahan ra ti: ―Cha ndehe yo ti ñahni cha cua cuu savaha yo. Ndihi ñivi ya cuni chi ra ―cati ra.
43012020	Queta tahan ñivi griego ñuun Jerusaleen can, vati cua sacahnu tahan ñi vico can.
43012021	Cha nanducu ñi chi ra Felipe, ra ñuun Betsaida cha iyo cuenda ñuhun Galilea. Tacan cuu, ta quechaha cati ñi chi ra Felipe ti: ―Ra chahnu, cuni ndi ndatuhun tahan ndi chi ra Jesuu ―cati ñi.
43012022	Tacan cuu, ta cuahan ra Felipe nuun iyo ra Ndree, ta chaha ra cuenda chi ra, ta nduvi tahan ra cuahan iti nuun iyo ra Jesuu, ta chaha ra cuenda chi ra.
43012023	Tacan cuu, ta cati ndico ra Jesuu chi ra ta ra ti: ―Cha queta hora cha cua cuvi yu, ta cua coto ñivi ti cahnu xaan rai cui.
43012024	Cati ndicha yu ti tu ña cua quihvi nuni tichi ñuhun, tu ña cua tahyu soo chi tichi ñuhun, ña cua coo ndixi chi chi.
43012025	Ta ni cuhva iyo maan yo. Tu cua cuni yo suvi ni chi maan yo, cua ndoyo ñuhun yo cuenda ra Ndioo. Tu ña cua saxini yo ñaan cha cuu cha cua tahan yo ihya nu ñuhun ñuñivi, cua coo vaha yo chi ra Ndioo ndihi ni quivi ndihi ni tiempu.
43012026	Tu cua satiñu ndo cuenda yu, iyo cha cua caca ndo chihin yu icaa ni, ta cua coo yu nu iyo ndo, vati satiñu ndo cuenda yu. Tu cua satiñu ndo chihin yu, cua sacahnu ra suti chihin ndo.
43012027	[Ni vii cahan ra Jesuu chi ra ta ra:] ’Vitin saxini xain, ta ña chite ñaan cha cua cati yu chi ra suti. Ña cua cati yu ti na cua sacacu ra chihin yu nu cua tahin tundoho vitin, vati chacan tiñu ni vachi yu.
43012028	Cua cati yu chi ra ti na cua coto ñivi ti rai cahnu cuu ra. Tacan cuu, ta nducahan ra Ndioo iti siqui andivi, ta cati ra ti: ―Cha ni ndehe ñivi ti cahnu xaan rai cui, ta ni cua ndehe ndico tucu ñi ti cahnu xaan rai cui ―cati ra.
43012029	Chini ñivi iyo tican ndusu can, ta cati ñi ti: ―Cha cahan ra savi ―cati ñi. Ta inca ñi cati ti: ―Iin ra tatun Ndioo cahan chi ra ―cati ñi.
43012030	Tacan cuu, ta cati ndico ra Jesuu chi ñi ti: ―Cahan ndusu can cuenda maan ndo. Ñavi cuenda yuhu cahan chi,
43012031	ta vitin cua cutuni ñivi ñuñivi, ta cua quee ndaa run ndaca ñahan chi ñi.
43012032	Cua sandaa ñivi chihin yu, ta cua savahi cha cua cuinu ini ñivi chihin yu ―cati ra.
43012033	Cuhva can ni chaha ra cuenda chi ñi yoso cuhva cua cuvi ra.
43012034	Tacan cuu, ta cati ñivi chi ra ti: ―Chito ndi ti cati tutu ley Ndioo ti cua cuhva ra Ndioo tiñu chi iin rai, ta cua coo ndito ra ndihi ni quivi ndihi ni tiempu. Chacan cuu cha ña cutuni ini ndi ñacu cati cun ti iyo cha cua cuvi ra cuu sehe ñivi. ¿Yoo rai cuu racan? ―cati ñi.
43012035	Ta cati ndico ra Jesuu chi ñi ti: ―Ni cua coo cha ndichin chihin ndo suhva ca quivi. Na cua coo vaha ndo, vati ni iyo cha ndichin nu iyo ndo, coto cua ndoyo ñuhun ndo nu naan. Tu cua caca cuu ndo nu naan, ña cua coto ndo ndaa iti cua cuhun ndo.
43012036	Vitin iyo ra cuu sava ni ta cua iin ñuhun ndichin chihin ndo, ta cua cuinu ini ndo chi ra. Chacan cuu cha cua coo cha chini tuni chi ndo. Tacan cati ra Jesuu, ta cuahan ra, ta chacuindi xehe ra, [vati ña cuni ra cha cua ndehe ñican chi ra].
43012037	Cuaha xaan cuhva savaha ra Jesuu ni ndehe ñivi judiio can, soco ña chinu ini ñi chi ra.
43012038	Chacan cuu cha quee chi cuhva cati ra Isaiia iti chata, vati cha cati ra chi ra Ndioo ti: Ra chahnu, yoni chinu ini tuhun cati tuhun ndi. Yoni saxini ti iyo tundee ini chihun, ra chahnu, cati ra.
43012039	Chacan cuu cha ña cuu cuinu ini ñi, ta cati ndico tucu ra Isaiia can cuenda ra Ndioo:
43012040	Ña chaha ra Ndioo cha cua cutuni ini ñi, ta saña ra cha na sanihin ini ñi. Chacan cuu cha ña cutuni ini ñi, ta ni ña nihin ñi cuhva. Chacan cuu cha ña cua saña ñi cha ndacu ñi, ta cua nduvaha anima ñi.
43012041	Tacan cati ra Isaiia, vati ndehe ra ti cahnu xaan cuu ra Cristo, ta chaha ra cuenda yoso cuhva iyo ra.
43012042	Chacan cuu cha tuvi ñivi judiio can quechaha chinu ini chi ra Jesuu,ta nda ra ndaca ñahan chi ñi chinu tahan ini chi ra, soco ña cati cachin ra, vati yuhvi ra chi ra fariseo, coto cua tava ndaa ra chi ra veñuhun.
43012043	Tacan iyo ra, vati cuni ra cha cua sacahnu ñivi chi ra, ta ña cuni ndicha ra cha cua sacahnu ra Ndioo chi ra.
43012044	Nihin xaan quechaha cahan ra Jesuu chi ñi, ta cati ra ti: ―Tu cua cuinu ini ndo chihin yu, cua cuinu tahan ini ndo chi ra ni tava tiñu chihin yu.
43012045	Tu cua nacoto ndo chihin yu, cua nacoto tahan ndo chi ra ni tachi chihin yu.
43012046	Vachi yu nu ñuhun ñuñivi ya, vati cua cuhve cha chini tuni chi ñivi. Chacan cuu cha tu cua cuinu ini ndo, ña cua ndoo ihni ndo.
43012047	Tu cua cuni soho ndo tuhun cati tuhin chi ndo, ta ña cua sacuinu ndo chi chi, ñavi yuhu cuu ra cua tachi tuni chi ndo. Ñavi cuenda chacan vachi yu, vachi yu, vati cuni yu sacacu-i chi ñivi ñuñivi.
43012048	Tu ña cua cuinu ini ndo chihin yu, tu ña cua tasoho ndo tuhun cahin, cua cutuni ndo, vati iyo ra cua tachi tuni chi ndo. Cua queta quivi cha cua cutuni ndo nu cuahan quivi, vati cha cati yu tuhun can.
43012049	Ña cahin cuhva cha saxini yu, soco cha tava tiñu ra suti chihin yu, ta maan ra cati ñaan tuhun cati tuhin.
43012050	Chite ti tu cua savaha ndo cuhva cati ra, cua coo ndito ndo chi ra ndihi ni quivi ndihi ni tiempu. Chacan cuu cha chahi cuenda chi ndo cuhva cati suti chihin yu ―cati ra Jesuu chi ñi.
43013001	Ni cumani cha cua nducahnu vico can, ta quechaha chito ra Jesuu ti cha yatin cua queta hora ra. Chito ra ti cua nacoo ra ñuhun ñuñivi ya, ta cua cuhun ndico ra nu iyo sutu ra. Tacan ni chito ra, ta cuni mani xaan ra chi ra sacuaha chi ra, ta ña cua naan ini ra chi ra ta ra.
43013002	Chito ra ti cha ni chaha run cuihna cha chini tuni chi ra Juda Iscariote can ra cuu sehe ra Simoon, ta cua xico tuhun ra chi ra.
43013003	Chito ra ti cha ni chaha sutu ra ndihi cuii tundee ini chi ra, ta chito ra ti quichi ra iti nuun ra sutu ra, ta cua cuhun ndico ra suvi ni iti nuun ra. Tacan ni saxini ra, ta cuxini ra chi ra sacuaha chi ra.
43013004	Ndihi cuxini ra ta ra, ta ni chacuinda ra Jesuu, ta tava ra sahma ndichin ra, ta quihin ra inca sahma, ta chuhni ra tichi ra.
43013005	Tacan cuu, ta tihi ra nduta tichi chicoho, ta quechaha nacata ra chaha ra sacuaha chi ra, ta nacuhva ra chaha ra chi sahma nuhni tichi ra.
43013006	Ta queta ra nu ndaa ra Simoon Pedru, ta quechaha cati ra Pedru chi ra ti: ―Ña cua nacata cun chahi, ra chahnu ―cati ra.
43013007	Ta cati ndico ra Jesuu chi ra ti: ―Ña ta cutuni ini cun cha cua savahi chihun, soco cua queta quivi, ta cua cutuni vaha ini cun ―cati ra.
43013008	Ta cati ra Pedru chi ra ti: ―Ña cua cuhve cha cua nacata cun chahin. Ta cati ndico ra Jesuu chi ra ti: ―Tu ña cua nacate chahun, ña cua coun chihin yu.
43013009	Ta cati ndico ra Simoon Pedru ti: ―Vaha. Cua nacata cun chahin, soco cua nacata tahun ndahi chi xini yu, ra chahnu ―cati ra.
43013010	Ta cati ndico ra Jesuu chi ra ti: ―Cha chiti cun. Ña chini ñuhun con cha cua sacuti chihun. Chaha ni cun cua nacate, vati ña yuma cun. Ndoo ndoo caa ndo, soco ña ndihi ni ndo ndoo caa ―cati ra.
43013011	Tacan ni cati ra Jesuu, vati chito ra ti iin ra cua xico tuhun chi ra. Chacan cuu cha cati ra ti ña ndihi ra ta ra ndoo caa.
43013012	Tacan ni nacata ra Jesuu chaha ra ta ra, ta chacundichin ndico ra, ta ni chacunda ndico ra. Tacan cuu, ta quechaha cati ra chi ra ti: ―Ña chito ndo ñaan cha cuu cha ni savahi chi ndo.
43013013	Cati ndo ti sacuahi chi ndo, ta ndaca ñahin chi ndo, ta cha ndicha cahan ndo, vati tacan ni iye chi ndo.
43013014	Ndicha ndaca ñahin chi ndo, ta sacuahi chi ndo, ta yuhu nacate chaha ndo. Chacan cuu cha iyo cha cua nacata tahan ndo chaha tahan ndo,
43013015	vati cha sanahin chi ndo yoso cuhva cua coo ndo. Cua savaha ndo chi tahan ndo cuhva ni savahi chi maan ndo.
43013016	Cati ndicha yu chihin ndo ti ña cahnu cuu ra musu satiñu tatun, cahnu ca cuu ra ndaca ñahan, ta ñavi ca sa ra cuu musu ra. Ta ni cuhva ña cahnu cuu ra tatun, cahnu ca cuu ra tava tiñu chi ra tatun can. [Chacan cuu cha cuhva ni chacoi cua coo tahan ndo.]
43013017	Ndihi chacan chito ndo. Tu cua savaha ndo cuhva cati yu, cua cusii ini ndo.
43013018	’Ña chahi cuenda yoso cuhva cua coo ndihi ndo. Nacote yoo ra ni nacachi yu, soco iyo cha cua coo chi cuhva cati tutu Ndioo, vati cati chi cuenda yu ti iyo iin ra chachi icaa ni chihin yu, ta cua cuinda cuati ra chi, cati chi.
43013019	Chahi cuenda chihin ndo vitin, ta ña ta ñahni cha tahin. Chacan cuu cha cua cuinu ini ndo ti yuhu cuu ra cuu Cristo quivi cua coo tundoho chihin yu cuhva cati yu.
43013020	Cati ndicha yu ti iyo ra cua tava tiñu yu. Tu cua quihin cuenda ñivi chi ra, cua quihin cuenda tahan ñi chihin yu, ta cua quihin cuenda tahan ñi chi ra ni tava tiñu chihin yu ―cati ra Jesuu.
43013021	Tacan cati ra Jesuu, ta quechaha saxini ra suhva. Chacan cuu cha cati ra chi ra ta ra ti: ―Cati cachin yu chi ndo ti cua xico tuhun iin ndo chi ―cati ra.
43013022	Tacan cuu, ta quechaha ndehe nuun tahan ra ta ra, ta ña chito ra ndaa ra cuu ra cahan Jesuu tuhun.
43013023	Yatin nu ndaa ra Jesuu ndaa tahan iin ra, ta amigu xaan ra Jesuu chi ra.
43013024	Tacan cuu, ta chi seña ni cahan ra Simoon Pedru chi racan, ta quechaha cati ra chi ra ti: ―Cua nducu tuhun yoo ra cuu ra cahan ra tuhun ra chahnu.
43013025	Ta tuhva ca ra amigu can nu ndaa ra Jesuu, ta quechaha nducu tuhun ra chi ra ti: ―Ra chahnu, ¿yoo ra cuu ra? ―cati ra.
43013026	Ta cati ndico ra Jesuu ti: ―Cua tihi yu paan yu tichi cohi, ta cua cuhve chi chi chi ra. Racan cuu ra ―cati ra. Chacan cuu cha tihi ra Jesuu paan tichi coho ra, ta sa chaha ra chi chi chi ra Juda Iscariote ra cuu sehe ra Simoon.
43013027	Chaha ra paan can chi ra Juda, ta quihvi run Cuihna anima ra Juda can. Chacan cuu cha cati ra Jesuu chi ra ti: ―Quii quii ni na cua savahun cha cua savahun ―cati ra.
43013028	Ta ni iin ra sacuaha chihin ra, ña nihin ra ta ra cuhva ñacu cati ra Jesuu tuhun can.
43013029	Chito ra ta ra cha ra Juda cumi xuhun. Chacan saxini ra ta ra ti cati ra Jesuu ti cua sata ra cha cua cuni ñuhun ra, cha cua sacahnu ra vico can, ta inca ra ta ra saxini ti cua cuhva ra xuhun can chi ñivi ndahvi.
43013030	Quihin ra Juda paan can, ta quee ra cuahan ra. Cha cuaa cuu chi, ta cuahan ra.
43013031	Tacan ni cuahan ra Juda, ta quechaha cati ra Jesuu ti: ―Vitin cua ndehe ñivi ti cha cahnu xaan cuu ra cuu sehe ñivi, ta cua ndehe tahan ñi ti cua sacahnu tahan ra chi ra Ndioo.
43013032	Tu cua sacahnu ra chi ra Ndioo, cua sacahnu tahan ra Ndioo chi ra, ta vitin vitin ni cua sacahnu ra chi ra.
43013033	Yani xaa, ña cuaha ca quivi cua coi chihin ndo. Cuhva cati yu chi ñi judiio can cati yu chihin ndo vitin, vati cua nanducu ndo chi yu, soco ña cua cuu cuhun ndo nu cua cuhin.
43013034	Tuhun chaa cati tuhin chi ndo, vati na cua cuni mani ndo chi tahan ndo. Cua cuni mani ndo chi tahan ndo cuhva cuni mani yu chihin ndo.
43013035	Chacan cuu cha cua coto ndihi ñivi ti cha ni sacuaha ndo chihin yu, vati cua cuni mani ndo chi tahan ndo ―cati ra.
43013036	Tacan cuu, ta quechaha nducu tuhun ra Simoon Pedru chi ra ti: ―¿Ndaa iti cua cuhun cun, ta ra chahnu? Ta cati ndico ra Jesuu ti: ―Vitin ña cua cuu cuhun ndo nu cua cuhin, soco cua cuhun tahan ndo nu cuahan quivi ―cati ra.
43013037	Ta nducu tuhun ndico ra Pedru chi ra ti: ―¿Ñacu ña cua cuu cuhin chihun vitin? Masi na cuvi yu, soco cua sacacu i chihun ―cati ra.
43013038	Ta cati ra Jesuu chi ra ti: ―¿Atu cua cuvi ndicha cun cuenda yu? Yuhu cati ti uni chaha cua sandahyu ñahun ti ña nacoto cun chihin yu, ta sa cua ndahyu ri chitoho ―cati ra.
43014001	[Ni vii cahan ra Jesuu chi ra sacuaha chi ra:] ’Ña cua saxini ndo. Cua cuinu ini ndo chi ra Ndioo, ta cua cuinu tahan ini ndo chihin yu.
43014002	Nu iyo suti iyo cuaha xaan nuun cua coo ñivi. Chahi cuenda chi ndo, vati cha ndicha cuu chi. Chacan cuu cha cua cuhin tican, ta cua tiso vahi nu cua coo ndo.
43014003	Tu cua cuhin, ta cua tiso vahi nu cua coo ndo, cua quichi ndico tuqui, vati cua quichi quihin yu chihin ndo. Chacan cuu cha cua coo tahan ndo nu cua coi,
43014004	ta chito ndo ndaa iti cua cuhin ―cati ra Jesuu.
43014005	Tacan cuu, ta quechaha nducu tuhun ra Tuma chi ra chahnu ti: ―Ña chito ndi ndaa iti cua cuhun. ¿Yoso cua nacoto ndi iti can? ―cati ra.
43014006	Ta cati ndico ra Jesuu chi ra ti: ―Yuhu cuu sava ni ta cua iin iti, ta cahin cha ndicha ndicha, ta cua cuhve cha cua coo ndito ñivi. Tu ña cua cuinu ini ñivi chihin yu, ña cua cuu yaha ñi iti nuun ra suti.
43014007	Cua nacoto ndo chi ra suti, vati nacoto ndo chihin yu. Vitin cua nacoto ndo chi ra, ta cua ndehe ndo chi ra ―cati ra Jesuu.
43014008	Ta cati ra Felipe chi ra ti: ―Cua sanahun chi ra cuu sutu cun chi ndi. Tacan cua ndoo ndi vaha, ra chahnu ―cati ra.
43014009	Ta cati ndico ra Jesuu chi ra Felipe ti: ―Cuaha xaan quivi cha cha iyo yu chihin ndo, ta ña ta nacoto ndo chi. Cha ndehe ndo chi ra suti, vati cha ni ndehe ndo chihin yu. Ña vaha cha cati cun ti na cua sanahin chi ra suti chi ndo.
43014010	Iyo cha cua cuinu ini ndo ti iyo ra suti chihin yu, ta iyo yu chihin ra. Ña cati tuhin chihin ndo cuhva cha saxini main. Iyo ra suti chihin yu, ta maan ra cuu ra ndacu cuhva cuni ra.
43014011	Na cua cuinu ini ndo ti iyo ra suti chihin yu, ta iye chi maan ra. Tu ña cua cuinu ini ndo cuenda chacan, na cua cuinu ini ndo, vati cha ni ndehe ndo cuhva cha ni savahi.
43014012	Cati ndicha yu ti tu cua cuinu ini ndo chihin yu, cua savaha tahan ndo cuhva cha ni savahi. Cahnu ca cuhva cua savaha ndo, vati cua cuhin iti nuun ra suti,
43014013	ta cua cuhve cha cua ndaca ndo cuenda yu. Tacan ni cua savahi, ta cahnu xaan ca cua cuu ra suti.
43014014	Cua savahi ndihi cha cua ndaca ndo cuenda yu.
43014015	[Ni vii cahan ra Jesuu chi ra ta ra:] ’Tu cua cuni ndo chihin yu, cua sacuinu ndo cuhva cati tuhin chi ndo.
43014016	-
43014017	Cua cahin chi ra suti ti cua tachi ra chi inca ra. Ra Tati Ndioo cuu ra, ta rai ndicha cuu ra. Ta ni cuhva cua tindee ra chi ndo, ta cua coo ra chi ndo ndihi ni quivi. Ña cua tindee ra chi ñivi ndacu ndavaha ni, vati ña cua ndehe ñi chi ra, ta ni ña cua nacoto ñi chi ra, soco maan ndo cua nacoto ndo chi ra, vati cua coo ra chi ndo icaa ni.
43014018	Ña cua nacoo ihni yu chihin ndo, vati cua quichi ndico tuqui nu iyo ndo.
43014019	Cua yaha suhva quivi, ta ña cua ndehe ca ñivi ñuñivi chihin yu, soco maan ndo cua ndehe ndo chihin yu, vati cua coo ndito ndico ndo cuhva cua coo ndito yu.
43014020	Quivi can cua coto ndo ti iyo ra suti chihin yu, ta iyo maan yo icaa ni.
43014021	Tu cua sacuinu ndo cuhva cati tuhin chi ndo, cua cuni ndo chihin yu. Tu cua cuni ndo chihin yu, cua cuni ra suti chi ndo. Tacan ta cua cuni tahin chi ndo, ta cua nacoto vaha ndo chihin yu ―cati ra Jesuu.
43014022	Tacan cuu, ta inca ra Juda quechaha nducu tuhun chi ra ti: ―¿Yoso cua savahun cha cua ndehe ndi chihun, ta ña cua ndehe tahan ñivi ñuñivi chihun?
43014023	Ta cati ndico ra Jesuu chi ra ti: ―Tu cua cuni ñivi chihin yu, cua sacuinu ñi cuhva cati yu, ta cua cuni suti chi ñi, ta cua coo ndi chi ñi.
43014024	Tu ña cua cuni ñivi chihin yu, ña cua sacuinu ñi cuhva cati yu. Ñavi cuenda yu cati tuhin tuhun ya chi ndo, soco cati tuhin chi chi cuenda ra suti ra ni tava tiñu chihin yu.
43014025	’Ni vii cahin tuhun can chihin ndo, ta iyo yu chihin ndo,
43014026	soco cua tachi sutu yu chi ra cua tindee chi ndo, ta cua quichi racan cuenda yu. Ra Tati Ndioo cuu ra. Cua sanahan ra chi ndo, ta cua savaha ra cha cua cuñuhun ini ndo ndihi tuhun cha cati tuhin chi ndo.
43014027	’Cuni yu cha cua coo taxin anima ndo, ta cua saña tahan yo. Cua savahi cha cua coo taxin anima ndo, soco ñavi cuhva ndacu ñivi ñuñivi cua savahi chi ndo. Ña cua saxini ca ndo, ta ni ña cua tichaha ca ndo.
43014028	Chito ndo ti cati yu ti cua cuhin, soco cua quichi ndique nu iyo ndo. Cuni mani ndo chihin yu. Chacan cuu cha cua cusii ini ndo, vati cua cuhin nu iyo sutu yu, ta cahnu xaan ca ra cuu suti, ta ñavi ca sa yuhu.
43014029	Vitin ña ta cuhin, soco chahi cuenda chi ndo. Chacan cuu cha cua cuinu ini ndo chihin yu, ta sa cua cuhin.
43014030	’Ña cua cahan que chi ndo, vati cha vachi run ndaca ñahan chi ñivi ñuñivi. Ña ndaca ñahan run chihin yu,
43014031	soco cua savahi cuhva cati tuhun suti chihin yu. Chacan cuu cha cua coto ñivi ñuñivi ti cuni mani yu chi suti. Coho vitin.
43015001	[Cahan ndico tucu ra Jesuu chi ra sacuaha chi ra. Iin cuhva ni cahan ra, ta cati ra ti:] ’Yuhu cuu sava ni ta cua iin yoho, ta ra suti cuu sava ta cua ra cumi yoho can.
43015002	Tu ña cua coo vaha chiti chaha yoho can, cua cahnda ra chi. Tu cua coo vaha chiti chi, cua sacuun ra ndaha chi, vati tacan ni cua coo ca chiti chi.
43015003	Cha iyo vaha maan ndo, vati tasoho ndo tuhun cati tuhin chi ndo.
43015004	Cua coo ndo chihin yu, ta cua coo tahin chi ndo. Ña cua cuu coo vaha ndo, tu ña cua coo ndo chihin yu. Tacan ni iyo ndaha yoho can, vati tu cua coyo cuii ndaha yoho can, ñahni chiti chi cua coo.
43015005	’Yuhu cuu sava ni ta cua yoho can, ta maan ndo cuu sava ta cua ndaha chi. Tu cua coo ndo chihin yu, cua quee vaha tiñu cua savaha ndo, soco tu ña cua coo ndo chihin yu, ñahni cha cua cuu savaha ndo.
43015006	Tu ña cua coo ndo chihin yu, cua tava ndai chi ndo, ta cua ndoyo ñuhun ndo cuhva cua ndoyo ñuhun ndaha yoho can. Cua neti chi, ta cua seta yu chi chi, ta cua tai ñuhun chi chi, ta cua cayu chi.
43015007	’Tu cua sacuinu ndo cuhva cati yu, cua ndaca ndo ndaa cha cuni ndo, ta cua cuhve chi chi chi ndo.
43015008	Tacan, ta cahnu xaan ca cua cuu ra suti, vati cua savaha ndo cha vaha, ta cua ndehe ñivi ti chica ndo tiñu yu.
43015009	Cuni mani yu chi ndo cuhva cuni mani ra suti chihin yu. Na cua coo vaha ndo chihin yu, ta cua cuni mani yu chi ndo.
43015010	Tu cua sacuinu ndo cuhva cati tuhin chi ndo, cua cuni mani yu chi ndo. Ta ni cuhva cha ni sacuinu yu cuhva cati tuhun ra suti chihin yu, ta cuni mani ra chihin yu.
43015011	’Tacan cati yu, vati tacan ni cua cusii ini xaan ndo cuhva cusii ini yu.
43015012	Yuhu cati tuhin chi ndo ti na cua cuni mani ndo chi tahan ndo cuhva cuni mani yu chihin ndo.
43015013	Tu cua cuvi iin ñivi cuenda cha cua sacacu ñi chi amigu ñi, cua savaha ñi iin tu manini cahnu xaan, ta ñahni cha cahnu ca cha cua cuu savaha ñi.
43015014	Ndioho cuu amigu yu, tu cua savaha ndo cuhva cati tuhin chi ndo.
43015015	Ña cua cati yu ti musu yu chi ndo, vati ña chito ra musu ñaan cha ndacu ra cuu chitoho ra. Yuhu cati ti amigu yu chi ndo, vati cha chahi cuenda chi ndo ndihi cha ni cati ra suti chihin yu.
43015016	Ñavi maan ndo nacachi chihin yu, main nacachi chihin ndo, ta cha chahi tiñu chi ndo, vati cua satiñu ndo, ta cua quee vaha cha cua savaha ndo, ta cua ndoo chi. Chacan cuu cha cua cuhva ra suti cha cua ndaca ndo chi ra cuenda yu.
43015017	Chacan cati yu ti cua cuni mani ndo chi tahan ndo.
43015018	[Ni vii cahan ra Jesuu chi ra ta ra:] ’Tu cua cuxaan ini ñivi ñuñivi chi ndo, cua coto ndo ti xihna ca cha cuxaan ini ñi chihin yu.
43015019	Tu cua coo ndo cuhva iyo ñivi ñuñivi, cua cuni ñi chi ndo, vati cuni ñi chi tahan ñi. Cuxaan ini ñi chihin ndo, vati nacachi yu chi ndo, ta ña ndacu ndo cuhva ndacu maan ñi.
43015020	Ña cua naan ini ndo cha cati yu chihin ndo, vati cati yu ti ña cahnu ca cuu ra musu chi chitoho ra. Cua coo ndo chi tundoho cua savaha ñi, vati tacan ni savaha ñi chihin yu. Ña cua savaha ñi cuhva cua cati ndo, vati ña ndacu ñi cuhva cha ni cati yu.
43015021	Cua savaha ñi ndihi chacan chi ndo, vati iyo ndo chihin yu. Tacan cua savaha ñi, vati ña nacoto ñi chi ra ni tava tiñu chihin yu.
43015022	’Quichi yu, ta chahi cuenda chi ñi. Chacan cuu cha iyo cuati ñi. Tu ñavi tacan, ña cua coo cuati ñi, soco vitin ñahni cha cua cuu cati ñi ti ñahni cuati ñi iyo.
43015023	Tu cua cuxaan ini ñivi chihin yu, cua cuxaan ini tahan ñi chi ra ni tachi chihin yu.
43015024	Iyo cuati ñi, vati cahnu xaan cuhva savahi iti nuun ñi, ta ña ni chinu ini ñi, ta yoni ca ñivi savaha tacan nu ni quichi quivi. Vitin cha ni ndehe ñi cuhva ni savahi, soco xaan cuni ñi ndehe ñi chihin yu chi suti.
43015025	Tacan ni iyo ñi, vati saqueta ñi cuhva cati tutu Ndioo, vati cati chi ti xaan xaan cuni ñi ndehe ñi chihin yu, soco ñahni cuati ni savahi, cati chi.
43015026	’Cua quichi ra cua tindee chi ndo, vati cua tachi yu chi ra hora cha cua queta yu nuun suti. Racan cuu ra cua quee iti nuun suti, ta cua cahan ra cha ndicha, ta cua cahan ra cuenda yu.
43015027	Cua cuhva tahan ndo cuenda, vati cha ni chica ndo chihin yu nda quivi quechaha cati tuhin chi ñivi.
43016001	’Ndihi chacan chahi cuenda chi ndo, coto cua ndoyo ñuhun ndo.
43016002	Cua tava ndaa ñivi chi ndo veñuhun, vati cua queta quivi cha cua saxini ñivi ti satiñu vaha ñi cuenda ra Ndioo, ta cua cahni ñi chi ndo.
43016003	Tacan ni cua savaha ñi, vati ña nacoto ñi chihin yu, ta ni ña nacoto ñi chi ra suti.
43016004	Cha chahi cuenda chi ndo, vati cua queta quivi cua tahan ndo tacan, ta cua cucuhun ini ndo cha cati yu.
43016005	soco vitin cua cuhin nu iyo ra tachi chihin yu. Ña ta nducu tuhun ndo ndaa iti cua cuhin,
43016006	soco cuihya xaan cuni anima ndo, vati cati yu tuhun can chi ndo.
43016007	Cati yu cha ndicha ti cua coo vaha ca ndo, vati cua cuhin. Tu ña cua cuhin, ña cua quichi ra cua tindee chi ndo, soco tu cua cuhin, cua tava tiñu yu chi ra, ta cua quichi ra nu iyo ndo.
43016008	-
43016011	Cua quichi maan ra, ta cua sacoto ra chi ñivi ñuñivi ti ndacu ñi cuati, ta ña chinu ini ñi chihin yu. Cua sacoto ra yoso cuhva cua coo vaha ñi chi ra Ndioo, vati cua cuhin nu iyo suti, ta ña cua ndehe ca ndo chihin yu. Cua sacoto tahan ra yoso cuhva cua cutuni ñivi ndacu ndavaha ni, vati cua cutuni run cuu run ndaca ñahan chi ñivi ñuñivi ya.
43016012	’Ni iyo cuaha tuhun cua cati tuhin chi ndo, soco ña cua cundee ini ndo vitin.
43016013	Cua quichi xihna ra cuu Tati Ndioo, ta sa cua sacoto ra cha ndicha chi ndo, vati ndicha ra. Ña cua cahan ra yoso cuhva saxini maan ra, soco cua cuhva ra cuenda cha cati ra Ndioo, ta cua cati tuhun ra yoso cuhva cua coo chi iti nuun.
43016014	Cua sacahnu ra chihin yu, vati cua tasoho ra cha cua cati yu chi ra, ta cua cuhva ra cuenda chi ndo.
43016015	Ndihi cha iyo chi ra suti iyo chi main. Chacan cuu cha cati yu ti cua tasoho ra cuu Tati Ndioo cha cua cati yu chi ra, ta cua cuhva ra cuenda chi ndo.
43016016	[Ni vii cahan ra Jesuu chi ra ta ra:] ’Ña cuaha ca quivi cunami, ta ña cua ndehe ca ndo chihin yu, ta inca suhva ca quivi, ta cua ndehe ndico tucu ndo chihin yu ―cati ra Jesuu chi ra ta ra.
43016017	Tacan cuu, ta quechaha cati ra sacuaha chi ra chi tahan ra ti: ―¿Ñaan cha cuu cha cati ra chi yo? Cati ra ti ña cuaha ca quivi, ta ña cua ndehe ca yo chi ra, ta inca suhva quivi, ta cua ndehe ndico tucu yo chi ra. Cati tahan ra ti tacan cua cuu chi, vati cua cuhun ra nu iyo sutu ra.
43016018	¿Ñacu cati ra ti suhva quivi cuu chi? Ña cutuni ini yo cha cahan ra ―cati ra chi tahan ra.
43016019	Chito ra Jesuu ñaan cha cuni nducu tuhun ra ta ra chi ra. Chacan cuu cha cati ra chi ra ta ra ti: ―Cha cati yu ti ña cuaha ca quivi, ta ña cua ndehe ca ndo chi yu, ta inca suhva ca quivi, ta cua ndehe ndico tucu ndo chihin yu. [Ñavi cha vaha cuu cha nducu tuhun ndo chi tahan ndo ñaan cha cuu tuhun can.]
43016020	Cati ndicha yu ti cuihya xaan cua cuni anima ndo, soco sii xaan cua cuni ñivi ñuñivi. Cuihya cua cuni ndo, soco cua naan chacan, ta cua cusii ini xaan ndico ndo.
43016021	Hora cha cua cacu sehe ñi ñahan, ndehe xaan ñi tundoho, soco cua yaha ñi tundoho can, ta ña cua saxini ca ñi cuenda chi, vati sii xaan cuni ñi cha ni cacu sehe ñi.
43016022	Vitin cua coo tu cuihya ini chi maan ndo, soco cua ndehe ndico tucu ndo chihin yu, ta cua cusii ini ndico ndo. Tacan ni cua coo ndo, ta ña cua cuu naan cha sii cuni ndo.
43016023	’Ñahni cha cua ndaca ndo chihin yu quivi cua quichi racan, soco cati ndicha yu ti cua cuhva ra suti cha cua ndaca ndo chi ra cuenda yu.
43016024	Ña ta ñahni cha ndaca ndo cuenda yu nda cua nda vitin. Na cua ndaca ndo chi ra, ta sa cua cuhva ra chi chi chi ndo. Tacan, ta cua cusii ini ndicha ndo.
43016025	[Ni vii cahan ra Jesuu chi ra:] ’Cha chahi cuenda chi ndo, soco mani chi cuhva ni cahin chi ndo. Cua queta quivi, cha ña cua cahan que chi cuhva chihin ndo, vati cua cati cachin yu yoso cuhva iyo ra suti.
43016026	Quivi can cua cahan maan ndo chi ra cuenda sivi yu, ta ña cua cati que chi ndo ti ni vii cahin chi ra cuenda ndo, vati cua cuu cahan maan ndo chi ra.
43016027	Cuni mani ra suti chi ndo, vati cha cuni mani ndo chihin yu, ta cha chinu ini ndo ti iti nuun ra ni quichi yu.
43016028	Quee yu iti nuun ra, ta quichi yu ihya nu ñuhun ñuñivi ya vitin, soco cua quee ndique nu ñuhun ñuñivi ya, ta cua cuhun ndico tuqui nu iyo ra ―cati ra Jesuu.
43016029	Tacan cuu, ta quechaha cati ra sacuaha chi ra ti: ―Vitin cati cachin cun, vati ña cahan con chi cuhva.
43016030	Vitin chito ndi ti chito cun ndihi cuii, ta chito ndi ti ña nini cha cua nducu tuhun ñivi chihun, [ta cua cati ndico cun]. Chacan ni chinu ini ndi ti quichi cun iti nuun ra Ndioo ―cati ra chi ra Jesuu.
43016031	Ta cati ndico ra Jesuu chi ra ta ra ti: ―Vitin cha chinu ini ndo,
43016032	soco cua queta hora cua cunu ndo. Cua queta hora can, ta ndihi ndo cua cuhun vehe ndo, ta cua nacoo ihni ndo chi, ta cua ndoo ituhun yu, soco ña cua ndoo ituhin, vati iyo ra suti chi.
43016033	Tacan cati yu, vati cua cuhve cha cua coo taxin anima ndo. Ihya nu ñuhun ñuñivi ya cua coo tundoho chi ndo, soco na ña cua nducuihya ini ndo, vati cha ni sacanain chi run cani tahan chi ndo nu ñuhun ñuñivi ya.
43017001	Tacan ni cati ra Jesuu, ta ndehe ndaa ra iti siqui andivi, ta quechaha cati ra chi sutu ra ti: ―Tata, cha cua queta hora yu vitin. Na cua sacahnu cun chihin yu, vati tacan cua sacahnu tahin chihun
43017002	cuhva cha ni chahun tundee ini chihin yu, ta ndaca ñahin chi ndihi ñivi. Chacan cuu cha cua cuhve cha cua coo ndito ndihi ñi cha iyo chihin yu. Cua coo ndito ñi chihin yo ndihi ni quivi ndihi ni tiempu.
43017003	Cua coo ndito ñi, vati nacoto ñi chihun, ta ituhun ni ra Ndioo ndicha cuu cun. Nacoto tahan ñi chi yuhu ra Jesucristo, ta maun tava tiñu chi.
43017004	’Yuhu cha ni sacahnui chihun nu ñuhun ñuñivi ya, ta cha saquete tiñu cha ni chahun chihin yu.
43017005	Tata, na cua sacahnu cun chihin yu vitin, ta na cua cuhva cun cha cua coo ndico tucu cha vaha chihin yu cuhva ni chacoo chi chihin yu, nda ni cha ña ta tuvi ñuhun ñuñivi.
43017006	’Cha ni savahun cha chacoo rahya ta ra chihin yu, ta sanahin chi ra yoso cuhva iyo cun. Cha chacoo ra chi maun, ta chahun chihin ra ta ra chihin chihin yu, ta ni sacuinu ra cuhva cati cun.
43017007	Vitin chito ra ti maun chaha ndihi cha ni savahi.
43017008	Cha chahi cuenda chi ra cuhva cati cun chihin yu, ta ni tasoho ra ta ra cha cahin, ta chito ra ti ndicha quichi yu iti nuun cun. Chinu ini ra ti maun cuu ra ni tava tiñu chihin yu.
43017009	’Cahan ndahvi yu chihun cuenda ra ta ra. Ña cahan yu cuenda ndihi ñivi ñuñivi, soco cahan yu cuenda ra iyo chihin yu. Maun chaha cha iyo ra ta ra chihin yu, soco chi maun cuu ra ta ra.
43017010	Ndihi ra iyo chi yuhu, ta iyo tahan ra chi yoho, ta ndacu ra ta ra cha cahnu cui.
43017011	’Ña cua coo que nu ñuhun ñuñivi ya, vati cua cuhin nu iyo cun, soco cua ndoo ra ta ra ihya. Tata, na cua cumi cun chi ra ta ra, vati iyo tundee ini chihun, ta maun chaha chi ra chihin yu. Chacan cuu cha cua nduvi nuun ra cuhva iyo inuun yo.
43017012	Cha ni chacoi chi ra ihya nu ñuhun ñuñivi ya, ta cumi yu chi ra ta ra, vati chahun tundee ini chihin yu. Tindei chi ra ta ra, ta ndoyo ñuhun ituhun ni ra cuhva cati tutu cun, soco yoni ca ra ndoyo ñuhun.
43017013	’Vitin cua cuhin iti nuun cun, soco cahin chacan ihya. Chacan cuu cha cua cusii ini vaha ra ta ra.
43017014	Cha cati tuhin tuhun cun chi ra ta ra, ta cha cuxaan ini ñivi ñuñivi chi r ata ra, vati ña iyo ra cuenda ñuhun ñuñivi cuhva cha ña iyo yu cuenda ñuhun ñuñivi.
43017015	Ña cati yu ti cua canihun chi ra ihya nu ñuhun ñuñivi ya, soco cahan ndahvi yu chihun ti na cua cumi vahun chi ra, ta ña cua cuu savaha run cuihna ndavaha ni chi ra.
43017016	Ña iyo ra cuenda ñuhun ñuñivi cuhva cha ña iyo yu cuenda chacan.
43017017	Na cua sacu-ii ndicha cun chi ra ta ra. Cha ndicha cuu tuhun cun.
43017018	Tava tiñu yu chi ra ihya cuhva ni tava tiñu cun chihin yu.
43017019	Cha iyo ii yu cuenda ra. Chacan cuu cha cua coo ii ndicha maan ra.
43017020	’Cahan ndahvi yu chihun cuenda racan ta ra, soco cahan ndahvi tahin cuenda ñivi cua tasoho tuhun cua cahan ra, ta cua cuinu ini ñi chihin yu.
43017021	Cahan ndahvi yu chihun ti na cua coo inuun ndihi ñican cuhva iyo inuun yo, tata. Chacan cuu cha cua coo inuun ñi chihin yo, ta cua cuinu ini ñivi ñuñivi ti maun cuu ra ni tava tiñu chihin yu.
43017022	Cha sanahin chi ñi ti chahun cha vaha chi ñi cuhva cha chahun cha vaha chihin yu. Chacan cuu cha cua coo inuun ñi cuhva iyo inuun maan yo.
43017023	Inuun iyo cun chihin yu, ta inuun iyo yu chihin ñi. Chacan cuu cha cua coo vaha ñi, vati iyo inuun ñi. Chacan cuu cha cua coto ñivi ñuñivi ti cha tava tiñu cun chihin yu, ta cuni mani cun chi ñi cuhva cuni mani cun chihin yu.
43017024	’Tata, cha chaha cuenda cun chi ñi chihin yu, ta cuni yu cha cua coo ñi chihin yu nu iye. Chacan cuu cha cua coto ñi ti cha cahnu xaan cui cha ni savahun. Cua coto ñi ti tacan ni savahun chihin yu, ta ña ta tuvi ñuhun ñuñivi.
43017025	Tata, ña nacoto ñivi ñuñivi chihun, soco yuhu nacote chihun, ta chito amigu yu ti maun cuu ra ni tava tiñu chihin yu.
43017026	Cha sacote chi ñi yoo rai cuun, ta cha sacoto tahin chi ñi ti cua cuni mani tahan ñi chi tahan ñi cuhva cuni mani cun chihin yu. Sacoto tahin ti cua coi chi ñi nu cuahan quivi ―cati ra Jesuu.
43018001	Chacan ni cahan ra Jesuu, ta quee ra. Cuahan ra chi ra sacuaha chi ra. Cuahan ra ta ra inca chiyo xahva Cedroon, ta queta ra ta ra iin nu cumi ñivi yutun tata, ta quihvi ra.
43018002	Chito tahan run Juda ndaa iyo chi, vati cuaha chaha nducuiti ra Jesuu chi ra sacuaha chi ra tican.
43018003	Chacan cuu cha quihin run iin cuenda sandadu, ta quihin run chi tatun tachi ra sutu chahnu chi ra fariseo, ta cuahan ra tican, ta naan ra ta ra ñuhun. Naan ra ta ra machete. Naan ra ta ra garote.
43018004	Ta cha chito tahan maan ra Jesuu ñaan cha cuu cha cua tahan ra, ta quee ra, ta quechaha nducu tuhun ra chi ñi ti: ―¿Yoo chi nanducu ndo?
43018005	Ta cati ndico ñi chi ra ti: ―Chi ra Jesuu ra ñuun Nazaret vachi quihin ndi ―cati ñi. Ta cati ndico ra chi ñi ti: ―Yuhu cui ―cati ra. Chacuinda tahan run Juda chi ñi, ta maan run cuu run ni xico tuhun chi ra Jesuu.
43018006	Cha cati ra Jesuu ti maan ra cuu ra, ta chinu chata ñi suhva, ta nduva ñi nu ñuhun.
43018007	Tacan cuu, ta nducu tuhun ndico tucu ra chi ñi ti: ―¿Yoo chi nanducu ndo? Ta cati ñi ti: ―Chi ra Jesuu ra ñuun Nazaret vachi quihin ndi.
43018008	Ta cati ndico ra Jesuu chi ñi ti: ―Cha cati yu ti yuhu cui. Saña ndo chi rahya ta ra, vati chi yuhu vachi quihin ndo.
43018009	Tacan ni cati ra, ta saqueta ra tuhun cha ni cati ra, vati cha cati ra nu quichi quivi ti cha chaha cuenda sutu ra chi ra chica chihin ra, ta ña cua ndoyo ñuhun ni iin ra, cati ra.
43018010	Tacan cuu, ta xita ra Pedru machete ra, ta chahnda ra iin chiyo soho ra ndahvi can iti chiyo cuaha chahnda ra. Malco nani ra ndahvi can.
43018011	Tacan cuu, ta cati ra Jesuu chi ra Pedru ti: ―Tihi ndico machete cun tichi vena cun. Cua ndehi tundoho cuhva ni cati suti chihin yu ―cati ra.
43018012	Tacan cuu, ta tiin ra sandadu can chi ra Jesuu, ta chuhni ra chi ra,
43018013	ta chandaca xihna ra ta ra chi ra iti nuun ra Anaa, vati chiso ra chi ra Caifaa ra cuu sutu chahnu cuiya can.
43018014	Maan ra Caifaa can cuu ra cati chi ñivi judiio ti nini xaan cha cua cuvi iin ñivi, vati tacan ni cua cacu ndihi ca maan ñi.
43018015	Chandicu ra Pedru chi ra Jesuu nu cuahan ra chi ra sandadu ta ra, ta chandicu tahan inca ra sacuaha chi ra, ta nacoto ra sutu chahnu chi racan. Chacan cuu cha quihvi tahan ra chi ra Jesuu vehe ra sutu chahnu can,
43018016	soco ndoo ra Pedru iti chata yatin yuvehe, ta ican iyo iin ña ñahan cumi yuvehe. Chacan cuu cha chahan ndico ra nacoto chi ra sutu chahnu iti yuvehe, ta cahan ra chi ña ñahan can, ta sa yaha tahan ra Pedru.
43018017	Tacan cuu, ta quechaha cati ña ñahan can chi ra Pedru ti: ―¿Yoho cuu ra chica cuu tahan chi ra Jesuu? Ta cati ndico ra Pedru chi ña ti: ―Ña ndicha ―cati ra.
43018018	Satahan ra musu can chi ra tatun can ta ra ñuhun, vati cua tuni ra ta ra, vati vichin xaan. Inda tahan ra Pedru ican tuni ra ñuhun.
43018019	Tacan cuu, ta nducu tuhun ra sutu chahnu chi ra Jesuu yoso cuhva iyo ra sacuaha chi ra, ta nducu tuhun tahan ra ñaan cha cuu cha ni sacuaha ra chi ñivi,
43018020	ta cati ndico ra Jesuu chi ra ti: ―Cha cati cachin yu chi ndihi ñivi, ta cha sacuahi chi ñi ndihi veñuhun nu nducuiti ñivi judiio, ta ñahni cha cahan xehi chi ñi.
43018021	Ña cua nducu tuhun ndo chihin yu. Cua nducu tuhun ndo chi maan ñi, vati chini soho ñi ndihi tuhun cha ni cahin, ta chito ñi ñaan tuhun cahin chi ñi ―cati ra.
43018022	Tacan cati ra Jesuu, ta cani iin ra tatun can chi ra Jesuu, vati yatin nu inda ra inda tahan ra, ta cati ra chi ra ti: ―Ña vaha cha cahun chi ra sutu chahnu tacan.
43018023	Ta cati ndico ra Jesuu chi ra ti: ―Tu ndavaha ni cuu cha ni cati yu, cua cuhva cun cuenda ñaan ndavaha ni cuu chi, soco tu cha vaha cuu chi, ña vaha cha cani cun chihin yu ―cati ra.
43018024	Tacan cuu, ta tachi ra Anaa chi ra Jesuu nu iyo ra Caifaa ra cuu sutu chahnu, nuhni ra, ta cuahan ra.
43018025	Ni inda ra Simoon Pedru tuni ra ñuhun, ta nducu tuhun ra ta ra chi ra ti: ―¿Yoho cuu ra chica cuu tahan chi ra Jesuu? Ta cati ndico ra Pedru ti: ―Ñahni, xaa.
43018026	Inda tahan iin musu ra sutu chahnu can, ta ñivi ra chi ra ni tahnda soho, ta quechaha cati ra chi ra Pedru ti: ―Ndehe tahin chihin cun cha iyo cun chi ra hora cha ni chaquihin ndi chi ra nu iyo yutun tata can ―cati ra.
43018027	Ta cati ndico tucu ra Pedru ti ña ndicha, ta sa ndahyu ri chitoho, [vati cha queta uni chaha cha ni sandahyu ñahan ra Pedru].
43018028	Tacan cuu, ta quee ra ta ra nuun iyo ra Caifaa, ta chandaca ra ta ra chi ra Jesuu iti nu iyo vehe ra cumi tiñu cha iyo cuenda ñuun Roma, ta ni nahan cuu chi. Ña quihvi ra judiio can vetiñu, vati cuni ra sacahnu ra vico can.
43018029	Chacan cuu cha quee ra Pilato iti chata nu iyo ra ta ra, ta nducu tuhun ra chi ra ta ra ti: ―¿Ñaan cuati cuni ndo chi rahya?
43018030	Ta cati ndico ra ta ra chi ra ti: ―Ndacu ra ndavaha ni. Chacan cuu cha vachi ndaca ndi chi ra chihun ―cati ra ta ra.
43018031	Ta cati ra Pilato chi ra ta ra ti: ―Cua ndehe maan ndo, vati cua tachi tuni maan ndo chi ra cuhva cati ley maan ndo ―cati ra. Ta cati ndico ra judiio can ti: ―Ñahni ndatu cha cua cahni ndi chi ñivi ―cati ra.
43018032	Chacan cuu cha quee chi cuhva ni cati ra Jesuu, vati cha ni cati ra yoso cuhva cua cuvi ra.
43018033	Tacan cuu, ta quihvi ndico tucu ra Pilato tichi vetiñu, ta cana ra chi ra Jesuu, ta nducu tuhun ra chi ra ti: ―¿Atu maun cuu ra ndaca ñahan chi ñivi judiio?
43018034	Ta cati ndico ra Jesuu chi ra ti: ―¿Atu cha saxini maun cuu chi a cha cati inca ñivi chihun ti tacan cuu chi?
43018035	Ta cati ra Pilato ti: ―Ñavi ra judiio cui. Cha ni chaha cuenda ra sutu chahnu chi ndihi ñivi cuu ñivi cun chihun chihin yu. ¿Ñaan cha cuu cha ni savahun? ―cati ra.
43018036	Ta cati ndico ra Jesuu ti: ―Ñavi cuenda ñuhun ñuñivi ya cua cundaca ñahin. Tu cua cundaca ñahin ihya nu ñuhun ñuñivi ya, cua cani tahan ñivi yu, ta ña cua cuu cuhva cuenda cun chihin yu chi ñivi judiio can, soco ñavi tacan cuu chi. Ña cua cundaca ñahin ihya ―cati ra.
43018037	Ta cati ndico ra Pilato chi ra ti: ―¿Atu cua cundaca ñahun chi ñi? Ta cati ndico ra Jesuu ti: ―Maun cati ti cua cundaca ñahin chi ñi. Chacan cuu cha quichi yu ihya nu ñuhun ñuñivi ya. Chacan cuu cha cacu yu ihya, vati cua cati tuhin cha ndicha. Tu cua cuni ñivi coto ñi iin cha ndicha, cua tasoho ñi cuhva cati yu ―cati ra.
43018038	Ta nducu tuhun ra Pilato chi ra ti: ―¿Ñaan cha cuu cha ndicha? ―cati ra.
43018039	Chito ndo ti iyo costumbre cha cua sañe iin ra indi vecaa tichi vico ya. ¿Atu cuni ndo cha cua sañe chi ra cua cundaca ñahan chi ndo? ―cati ra.
43018040	Tacan cuu, ta cuvaa ndihi ñi, ta cati ñi ti: ―Ña cua saña cun chi rahya. Chi ra Barabaa cua saña cun ―cati ñi, ta ñasuhu cuu ra Barabaa can.
43019001	Tacan cuu, ta quihvi ndico ra Pilato, ta cati ra ti cua cani ra sandadu chi ra Jesuu.
43019002	Tacan cuu, ta savaha ra sandadu can iin tivi iñu, ta tihi ra chi chi xini ra Jesuu, ta sacundichin ra ta ra sahma tixinda chi ra.
43019003	Tacan cuu, ta tuhva ra nu inda ra Jesuu, ta cati ra ti: ―Na cumi chi maun, tata. Yoho cuu ra cua cundaca ñahan chi ñivi judiio ―cati ra, [vati cahan cateni ra ta ra chi ra]. Ta cani ra ta ra chi ra.
43019004	Cuahan ndico ra Pilato iti chata, ta cati ndico ra chi ra judiio ta ra ti: ―Tava ndique chi ra ihya. Chacan cuu cha cua coto ndo ti ñahni cuati ra cuni yu ―cati ra.
43019005	Chacan ni quee ndico ra Jesuu, ta indi xini ra tivi iñu can, ta ndichin ra sahma tixinda can, ta cati ra Pilato chi ra judiio can ti: ―Ndehe ndo chi ra.
43019006	Tacan cuu, ta ndehe ra sutu chahnu chi ra musu ra chi ra Jesuu, ta quechaha cana chaa ra ta ra ti: ―Cahni chi ra. Cahni chi ra ―cati ra. Ta cati ra Pilato ti: ―Cua quihin maan ndo chi ra, ta cua cahni maan ndo chi ra, vati ñahni cuati ra cha cuenda yuhu.
43019007	Ta cati ndico ra judiio can chi ra ti: ―Iyo ley ndi, ta iyo cha cua cuvi rahya cuenda ley ndi, vati cati ra ti sehe Ndioo cuu ra ―cati ra.
43019008	Chini ra Pilato cha cahan ra judiio can, ta quechaha cuyuhvi cuni ra, [vati cati ra ti sehe Ndioo cuu ra].
43019009	Quihvi ndico tucu ra tichi vetiñu, ta nducu tuhun ra chi ra Jesuu ti: ―¿Ndaa iti vachi cun? ―cati ra. Ta ra Jesuu taxin inda ra. Ñahni cha cahan ra.
43019010	Tacan cuu, ta cati ra Pilato chi ra ti: ―¿Atu ña cua cahun cha cahin? ¿Atu ña chito cun ti iyo ndatu chihin yu cha cua sañe chihun, ta iyo ndatu chihin yu cha cua cahni yu chihun? ―cati ra.
43019011	Ta cati ndico ra Jesuu chi ra ti: ―Tu ña cua cuhva ra Ndioo ndatu chihun, ña cua cuu tachi tuni cun chihin yu. Chacan cuu cha cahnu xaan ca iyo cuati ra ni chaha cuenda chihin yu chihun ―cati ra.
43019012	Chini ra Pilato cha cati ra Jesuu, ta quechaha nducu ra cuhva cha cua saña ndico ra chi ra, soco cana chaa ndico tucu ra judiio can ti: ―Tu cua sañon chi ra, ñavi amigu cun chi ra Cesar ra cumi tiñu cahnu iyo ñuun Roma. Xaan cuni ra Jesuu ndehe ra chi ra Cesar, vati cuni ra Jesuu cundaca ñahan maan ra ―cati ra judiio can.
43019013	Chini ra Pilato tuhun cha cahan ra judiio can, ta cati ra ti cua tava ra sandadu chi ra Jesuu iti chata. Tacan cuu, ta ni chacunda ra Pilato nu cua tachi tuni ra chi ra nu nani chi Gabata cuhva cati ñivi judiio can chi tuhun hebreo tuhun cahan maan ñi.
43019014	Quivi can tiso vaha ñi, vati cua sacahnu ñi vico, ta cha cua cuu chi hora cuiti, ta quechaha cati ra Pilato chi ra judiio can ti: ―Ihya iyo ra ndaca ñahan chihin ndo.
43019015	Ta cana chaa ndico tucu ra ta ra ti: ―Cahni chi ra. Cahni chi ra nu cruu ―cati ra. Ta nducu tuhun ra Pilato chi ra ta ra ti: ―¿Atu cua cahni yu chi ra ndaca ñahan chi ndo? Ta quechaha cati ndico ra sutu chahnu ta ra ti: ―Ituhun ni ra Cesar cuu ra ndaca ñahan chi ndi ―cati ra.
43019016	Tacan cuu, ta chaha cuenda ndico ra Pilato chi ra Jesuu chi ra judiio can, vati cua cahni maan ra ta ra chi ra, ta quihin cuenda ra ta ra chi ra.
43019017	Cuahan ra Jesuu chi ra ta ra, ta ndiso ra cruu nu cua cuvi ra. Cuahan ra iti nu nani chi nu cuecu iquin xini ndii. Goolgota nani chi, cati ñivi judiio can chi tuhun cahan maan ñi.
43019018	Tican chahni ñi chi ra. Nu cruu chahni ñi chi ra, ta chahni tahan ñi chi inca uvi ra. Mahñu ni chacuita caa ra Jesuu, ta iin iin chiyo xiin ra chacuita caa ra ta ra.
43019019	Tacan cuu, ta cati ra Pilato ti cua taa ra ta ra iin vitu cahnu, ta cua taa ra ta ra chi chi xini cruu can, ta cati chi ti: “Jesuu ñuun Nazaret cuu rahya, ta ndaca ñahan ra chi ñivi judiio,” cati chi.
43019020	Tacan cuu, ta tuvi ñivi judiio ndehe tuhun can, vati yatin ñuun Jerusaleen cuu nu ni taa ñi chi ra Jesuu nu cruu. Uni tuhun ndiso vitu can, ta ndiso chi tuhun cahan ñivi judiio can. Ndiso tahan chi tuhun cahan ñivi ñuun Roma, ta ndiso tahan chi tuhun cahan ñivi griego.
43019021	Chacan cuu cha cati ra sutu chahnu chi ra Pilato ti: ―Ña vaha cha ni taun ti ndaca ñahan ra chi ñivi judiio. Vaha ca cha cua taun ti maan ra cati ti ndaca ñahan ra chi ñivi judiio. Tacan cati ra chi ra Pilato, [vati ña ndoo ra vaha cha cua saxini ñivi ti ndaca ñahan ra Jesuu chi ñivi judiio].
43019022	Ta cati ndico ra Pilato chi ra judiio can ti: ―Cua ndoo chi cuhva can, vati cha ni tai chi chi.
43019023	Nu ni chahni ra sandadu chi ra Jesuu quihin ra ta ra sahma cuati ra, ta natahvi ra chi chi cumi cuenda, vati cua quihin iin iin ra iin iin chi. Quihin tahan ra sahma ndichin ra, soco ñahni nu cuicu chi, vati sahma ninii cuu chi.
43019024	Chacan cuu cha cati ra sandadu can chi tahan ra ti: ―Ña cua cahnda yo chehe, soco cua siqui yo yuu cuati, ta cua ndehe yo yoo cua quihin chi chi ―cati ra. Tacan ni savaha ra, ta saqueta ra cuhva cati tutu Ndioo nu cati chi ti natahvi ra ta ra sahma ra, ta quihin iin iin ra chi chi, soco siqui ra chi yuu cuati ti cua ndehe ra yoo cua quihin sahma ndichin ra, cati tutu Ndioo cuenda ra Jesuu. Chacan ni savaha ra sandadu can.
43019025	Yatin nu inda cruu nu chacuita caa ra Jesuu inda sihi ra chi ña Mariia cuhvi ña. Ñasihi ra Cleofa chi ña, ta inda tahan ña Mariia Magdalena.
43019026	Tacan cuu, ta ndehe ra Jesuu ti yatin inda sihi ra chi iin ra sacuaha chi ra, ta cuni xaan ra Jesuu chi racan. Tacan cuu, ta quechaha cati ra chi sihi ra ti: ―Yaa, ican inda sehun.
43019027	Ta cati ra chi racan ti: ―Ican inda sihun ―cati ra. Tacan cuu, ta hora can quihin ra chi ña, ta cha cucumi ra chi ña vehe ra [sava ni ta cua sihi maan ra].
43019028	Tacan cuu, ta chito ra Jesuu ti cha iyo vaha tiñu quichi ra, ta cati ra ti: ―Neti xaan cuni yu ―cati ra. Chacan cuu cha queta chi cuhva cati tutu Ndioo.
43019029	Tican iyo iin coho nduta chiti uva ndahvi. Chacan cuu cha tihi ñi iin yahma tichi nduta can, ta taa ñi chi chi nu yutun, ta sayaha ñi chi chi yuhu ra.
43019030	Tacan cuu, ta ni chihi ra Jesuu chi chi, ta cati ra ti: ―Cha iyo vaha. Tacan cuu, ta nducuhun xini, ta chihi ra.
43019031	Chica ra judiio tu manini chi ra Pilato ti cua cahnu ra iquin chaha ra ndaa nu cruu can. Tacan cua cahni ra chi ra ta ra, tu ña ta cuvi cuii ra, ta cua sanuun ndico ra ta ra chi ra nu cruu. Tacan ni cuni ra judiio can, vati ni tiso vaha ra ta ra tiñu, vati inca quivi cuu quivi ii quivi cahnu. Chacan cuu cha ña cuni ra cha cua ndoo iquin cuñu ra ta ra nu cruu quivi sabadu can.
43019032	Tacan cuu, ta quichi ra sandadu, ta ni chahnu ra iquin chaha ra ni chihi chi ra Jesuu. Ndihi nduvi tahan ra chahnu ra iquin chaha ra.
43019033	Tacan cuu, ta queta ra sandadu nu ndaa ra Jesuu, ta ndehe ra ti cha ni chihi ra. Chacan cuu cha ña chahnu ca ra iquin chaha ra.
43019034	Tacan cuu, ta caan iin ra xiin ra Jesuu chi nduyu ra, ta chati niñi ra, ta chati nduta.
43019035	Ndihi chacan ni ndehe yu, ta chahi cuenda chi ndo. Ndicha cuhva cati tuhin cuu chi, vati ndicha yu, vati cuni yu cha cua cuinu tahan ini ndo chi ra Jesuu.
43019036	Tacan ni chacoo chi, vati cuhva cati tutu Ndioo cuu chi. Cati chi ti ña cua tahnu iquin ra,
43019037	ta iyo inca nu cati chi ti cua ndehe ñivi chi ra nu ni caan ra, cati chi.
43019038	Tacan cuu, ta ni chica ra Cusee ra ñuun Arimatea tu manini chi ra Pilato. Cuni ra Cusee can quihin ra iquin cuñu ra Jesuu, vati amigu ra chi ra, soco ña chito ñivi cha amigu ra chi ra, vati yuhvi ra Cusee chi ra judiio tahan ra. Tacan cuu, ta chaha ra Pilato ndatu chi ra.
43019039	Tacan cuu, ta cuahan tahan ra Nicodemo chi ra Cusee, ta ra Nicodemo can cuu ra ni cahan chi ra Jesuu iin cha cuaa nu quichi quivi. Chandaca ra sucha xico vixin chahan. Mirra chi aaloe cuu chi, ta queta oco uchi kilu chi chandaca ra.
43019040	Tacan cuu, ta quihin ra ta ra iquin cuñu ra Jesuu, ta tuvi ra sahma vaha chi ra, ta cuhu ra cha vixin chahan can iquin cuñu ra ticu sahma cuhva iyo costumbre ñi cha cuchi ñi ndii.
43019041	Yatin nu chihi ra iyo iin nu iyo ita taqui. Tican iyo iin yavi yuu cha savaha ñivi, ta chaa chi, vati ña ta ñahni ndii cucuchi ican.
43019042	Tican cuchi ra chi ra Jesuu, vati quivi tiso vaha ñivi judiio cha cua sacahnu ñi vico cuu chi, ta yatin iyo yavi yuu can.
43020001	Xini vita cuu chi, ta cuahan ña Mariia Magdalena nu ni cuchi ra Jesuu. Nahan xaan, ta ni naan, ta cuahan ña. Queta ña, ta ndehe ña ti ña ndasi ca yuu yuhu chi.
43020002	Chacan cuu cha chinu ndico ña, ta cuahan ña nu iyo ra Simoon Pedru chi ra iyo mani xaan chi ra Jesuu, ta quechaha cati ña chi ra ti: ―Cha ni tava ndico ñivi chi ra chahnu tichi yuu can, ta ña chito ndi ndaa iti chanaan ñi chi ra ―cati ña.
43020003	Chacan cuu cha quee ra Pedru chi inca ra, ta cuahan ra ta ra. Cuahan ra iti nu ni cuchi ra Jesuu,
43020004	ta chinu ra ta ra cuahan ra. Nduvi ra chinu, soco nihin ca chinu inca ra, ta xihna ra queta nu ni cuchi ra Jesuu.
43020005	Quechaha ndehe ihni ra, ta ndehe ra ti caa sahma ra, soco ña quihvi ra.
43020006	Tacan cuu, ta sa queta tahan ra Simoon Pedru. Iti chata ra queta ra, [vati ña nihin vaha chinu ra,] ta quihvi ra iti tichi, ta ndehe tahan ra ti caa sahma can.
43020007	Caa tahan pañitu cha chacunuhni xini ra, soco ñavi nu caa inca sahma can caa chi. Siin chiyo caa chi, ta ituvi vaha chi.
43020008	Tacan cuu, ta quihvi tahan inca ra. Ra quichi xihna cuii cuu ra, ta ni ndehe tahan ra, ta ni chinu ini ra [ti cha natacu ndico ra Jesuu].
43020009	Ña ta cutuni ini ra ta ra yoso cuhva cati tutu Ndioo ti cua cuvi ra, ta cua natacu ndico ra.
43020010	Tacan cuu, ta cuahan ndico ra ta ra iti vehe ra.
43020011	Tacan cuu, ta inda ña Mariia Magdalena can iti chata nu ni cuchi ra Jesuu. Ndahyu ña. Ta tichi cha ndahyu ña, ta ndehe ihni ña, vati cuni ña ndehe iti tichi,
43020012	ta ndehe ña ti iyo uvi tatun Ndioo. Ndichin ra sahma cuichin, ta ndaa ra nu ni chacava ra Jesuu. Iin ra ndaa nu chacoo xini ra, ta inca ra ndaa nu chacoo chaha ra.
43020013	Tacan cuu, ta quechaha cati ra chi ña ti: ―¿ñacu ndahyu xaun? Ta cati ña chi ra ti: ―Quichi quihin ñivi chi ra chahnu, ta ña chite ndaa iti cha cuchi ndico ñi chi ra.
43020014	Tacan cati ña, ta ndico coo ña, ta ndehe ña ti cha inda ra Jesuu, soco ña chito ña cha ra Jesuu cuu ra,
43020015	ta quechaha cati ra chi ña ti: ―¿Ñacu ndahyu cun? ¿Yoo chi nanducu cun? ―cati ra. Saxini ña ti ra cumi ita cuu ra, ta cati ña chi ra ti: ―Vasi maun cuu ra quichi quihin iquin cuñu ra. Cati chi ndaa iti cha cuchi ndico cun chi ra ndii can, ta cua cuiso ndico main chi ra ―cati ña.
43020016	Ta cati ndico ra Jesuu chi ña ti: ―¡Mariia! ―cati ra. Ta ndico coo ña, ta cahan ña chi ra. Tuhun hebreo cahan ña, ta cati ña ti: ―¡Raboni! ―cati ña. Mastru cuni cati tuhun can.
43020017	Tacan cuu, ta cati ra Jesuu ti: ―Ña tiin cun chi, vati ña ta cuhin nuun iyo suti. Cuahan nu iyo amigu yu, ta cua cati cun chi ra ta ra ti cua cuhin nuun iyo suti nu iyo sutu ndo ―cati ra.
43020018	Tacan cuu, ta cuahan ña Mariia Magdalena can, ta chaha ña cuenda ti cha ni ndehe ña chi ra chahnu, ta cati tuhun cha ni cati ra chi ña.
43020019	Cha cuaa domingu xini vita can, ta ndasi vaha yuvehe nu iyo cuiti ra sacuaha chi ra Jesuu, vati yuhvi ra cuenda ra judiio. Tacan cuu, ta quichi ra Jesuu, ta ni chacuinda ra mahñu nu iyo ra ta ra, ta quechaha cati ra chi ra ti: ―Na cua coo taxin anima ndo.
43020020	Tacan cati ra, ta sanahan ra ndaha ra chi ra ta ra, ta sanahan ra xiin ra chi ra ta ra. Chacan cuu cha quechaha cusii ini ndico ra ta ra, vati ndehe ndico ra chi ra chahnu sacuaha chi ra.
43020021	Tacan cuu, ta cati ndico ra Jesuu chi ra ti: ―Na cua coo vii anima ndo. Tava tiñu yu chi ndo cuhva ni tava tiñu suti chihin yu.
43020022	Tacan cati ra, ta ni tivi ra tati ra chi ra, ta quechaha cati ra ti: ―Na cua coo ra Tati Ndioo chi ndo.
43020023	Tu cua sanaan ndo cuati ndacu ñivi, cua naan ndicha cuati ñi. Tu ña cua sanaan ndo cuati ndacu ñi, ña cua naan chi ―cati ra.
43020024	Ra Tuma cuu tahan ra iin ra uchi uvi ra sacuaha chi ra Jesuu, ta cati ñivi ti Tuma xinihin cuu ra. Racan ña iyo ra nu iyo cuiti tahan ra, ta ni quichi ra Jesuu.
43020025	Chacan cuu cha quechaha cati tahan ra chi ra Tuma ti: ―Cha ni ndehe ndi chi ra chahnu ―cati ra. Ta cati ndico ra Tuma chi ra ti: ―Tu ña cua ndehi nu ni caan clavu ndaha ra, tu ña cua tihi nundahi nu ni caan clavu can, tu ña cua tihi ndahi nu caan nduyu xiin ra, ña cua cuinu ini yu ―cati ra.
43020026	Yaha una quivi, ta ni nducuiti ndico tucu ra sacuaha chi ra Jesuu, ta iyo tahan ra Tuma. Ndasi yuvehe, soco quihvi ra Jesuu, ta ni chacuinda ra mahñu nu iyo cuiti ra, ta quechaha cati ra ti: ―Na cua coo taxin anima ndo.
43020027	Tacan cuu, ta quechaha cati ra chi ra Tuma ti: ―Cua tihun nundahun tichi ndahi, ta cua tihun ndahun xiin yu, ta cua ndehun. Ρa cua saxini con, ta cua cuinu ini cun ―cati ra.
43020028	Tacan cuu, ta cati ndico ra Tuma chi ra ti: ―Sacahnu ndicha yu chihun, vati Ndioo cuu cun, tata ―cati ra.
43020029	Ta cati ndico ra Jesuu chi ra ti: ―Chinu ini cun, vati cha ndehun chihin yu. Iyo ñivi ña cua ndehe ñi chihin yu, ta cua cuinu ini ñi. Vaha xaan ca cua cusii ini ñican ―cati ra.
43020030	Cuaha xaan ca cuhva ni savaha ra Jesuu ndehe ra sacuaha chi ra, soco ña ni tai ndihi chacan tichi tutu ya.
43020031	Ndihi tuhun ya ni tai, vati tacan ni cua cuinu ini ndo ti ra Jesuu ra cuu sehe Ndioo, vati racan cuu ra ni tava tiñu ra Ndioo. Chacan cuu cha cua coo ndito ndo chi ra, tu cua cuinu ini ndo chi ra.
43021001	Tacan cuu, ta queta inca quivi, ta ndehe ndico tucu ra sacuaha chi ra Jesuu chi ra yu tañuhun Tiberia, ta tehen ni ndehe ra chi ra.
43021002	Iyo cuiti ra Simoon Pedru chi ra Tuma xinihin chi ra Natanael ñuun Canaa chi nduvi ra cuu sehe ra Zebedeo chi inca uvi ra sacuaha chi ra.
43021003	Tacan ni iyo cuiti ra, ta quechaha cati ra Simoon Pedru chi ra ta ra ti: ―Cuahin, vati cua tiin main tiaca. Ta cati ndico ra ta ra chi ra ti: ―Coho, vati cua cuhun tahan ndi chihun. Chacan cuu cha cuahan ra ta ra, ta quihvi ra tichi tundoo can, ta ña ta ñahni cha tiin ra ta ra cha cuaa can.
43021004	Cha cua cundichin, ta ndehe ra cha inda Jesuu yuhu nduta can, soco ña chito ra ta ra cha ra Jesuu cuu ra.
43021005	Tacan cuu, ta cati ra Jesuu chi ra ta ra ti: ―¿Atu ña ta ñahni cha tiin ndo, ta yani xaa? Ta cati ndico ra ta ra ti: ―Ña ta ñahni.
43021006	Ta cati ra Jesuu chi ra ti: ―Cua cani ndo taraya inca chiyo, ta cua nihin ndo chi ri ―cati ra. Chacan cuu cha cani ra ta ra chi chi inca chiyo, ta ña cuu ca canihin ra chi chi, vati cuaha xaan ri tiaca indi.
43021007	Iyo tahan ra cha cuni xaan ra Jesuu, ta cati racan chi ra Pedru ti: ―¡Jihna! Ra chahnu cuu ra inda ican. Nu ni chini ra Simoon Pedru ti ra chahnu cuu ra chuhni ndico ra tichi ra, vati ñahni sahma ndichi ra, ta chapa ra tichi nduta, ta cuahan ra iti yuhu nduta can,
43021008	soco cuahan inca ra tichi tundoo can, vati ña cani iyo yuhu nduta. Vasi queta ciendu metro cuu chi, ta queta ra ta ra yuhu nduta can. Xita queñuhun ra taraya can, ti cuaha xaan tiaca ñuhun tichi chi.
43021009	Tacan cuu, ta queta ra ta ra yu nduta can, ta ndehe ra cha cayu ñuhun, ta cha tihyo tiaca, ta iyo tahan paan.
43021010	Tacan cuu, ta cati ra Jesuu chi ra ta ra ti: ―Cua naquihin ndo uvi uni tiaca cha tiin ndo vitin ―cati ra.
43021011	Quihvi ra Simoon Pedru tichi tundoo can, ta quechaha xita queñuhun ra chi ri nda cua nda nu ñuhun iti, ta mani tiaca nahnu ñuhun tichi taraya can. Queta iin ciendu uvi xico uchi uni ri, ta cuaha xaan ri cuu ri, soco ña tahnda taraya can.
43021012	Tacan cuu, ta cati ra Jesuu chi ra ta ra ti: ―Nahan ndo, vati cua curamosa ndo ―cati ra. Ta yuhvi ra ta ra nducu tuhun ra chi ra yoo ra cuu ra, vati chito ra ti ra chahnu cuu ra, [soco tucu cuhva iyo ra].
43021013	Tacan cuu, ta ni tuhva ra Jesuu yu nuhun can, ta quihin ra paan can, ta ni chaha ra chi chi chi ra ta ra, ta ta ni cuhva chaha ra tiaca can.
43021014	Chehe cuu uni chaha cha ni ndehe ra sacuaha chi ra Jesuu chi ra, ta cha cha ni chihi ra, ta natacu ndico ra.
43021015	Ndihi chachi ra ta ra, ta sa quechaha cati ra Jesuu chi ra Simoon Pedru sehe Jonaa ti: ―Simoon a tu cuni ca cun chi ta ñavi ca rahya ta ra. Ta cati ndico ra Pedru chi ra ti: ―Chito cun ti cuni yu chihun, ra chahnu. Ta cati ra Jesuu ti: ―Cua tindeun chi ñivi yu ―cati ra.
43021016	Tacan cuu, ta cati ndico tucu ra Jesuu chi ra Pedru ti: ―¿Atu cuni cun chi Simoon? Ta cati ndico ra Pedru chi ra ti: ―Chito cun ti cuni yu chihun, ra chahnu. Ta cati ra Jesuu chi ra ti: ―Cua cumi cun ñivi yu ―cati ra.
43021017	Tacan cuu, ta cati ndico tucu ra Jesuu chi ra cha cuu uni chaha: ―¿Atu cuni cun chi Simoon? ―cati ra. Ta quechaha nducuihya cuni anima ra Pedru, vati cha uni chaha cha nducu tuhun ra tuhun can chi ra, ta cati ra chi ra ti: ―Ra chahnu, chito cun ndihi cha iyo. Chito cun ti cuni yu chihun. Ta cati ndico ra Jesuu ti: ―Cua tindeun chi ñivi yu.
43021018	Cati ndicha yu chihun ti cha cuun ra tivaa, ta chacundichin cun sahma cun, ta cuahun ndaa iti cuni maun cuhun, soco cua nduchahnu cun, ta sa cua sacaun ndahun, ta cua sacundichin inca ñivi chihun, ta cua cuiso ñi chihun ndaa iti cuni maan ñi. Ña cua cuu ca cati maun ndaa iti cua cuhun cun ―cati ra Jesuu chi ra Pedru.
43021019	Tacan cati ra Jesuu, vati chaha ra cuenda yoso cuhva cua cuvi ra Pedru, ta cua sacahnu ra chi ra Ndioo. Tacan cuu, ta cati ndico tucu ra chi ra ti: ―Na cua savahun cuhva cuni yu ―cati ra.
43021020	Tacan cuu, ta ndico coo ra Pedru, ta ndehe ra ti chata ra vachi iin ra cuni xaan ra Jesuu. Racan cuu ra ni chacava yatin nu chacava ra Jesuu, ta chachi ra icaa ni nu quichi quivi, ta quivi can quechaha nducu tuhun ra chi ra Jesuu ti yoo ra cuu ra cua xico tuhun chihin ra.
43021021	Ndehe ra Pedru ti ra cahan tuhun can cuu ra vachi iti chata, ta cati ra chi ra Jesuu ti: ―¿Ñaan cha cua tahan racan, ta ra chahnu? ―cati ra.
43021022	Ta cati ndico ra Jesuu chi ra Pedru ti: ―Tu cuni yu cha cua ndoo ra nda cua nda quivi cua quichi ndico yu, ñavi cuenda cun cuu chacan. Maun na cua cundicu chi ―cati ra.
43021023	Tacan cuu, ta quechaha saxini ndihi ñivi Ndioo ti ña cua cuvi racan, soco ña cati ra Jesuu ti ña cua cuvi ra. Cati ra ti tu cua cuni ra cha cua ndoo ra nda cua nda quivi cua quichi ndico tucu ra, ñavi cuenda ra Pedru cua cuu chi, cati ra.
43021024	Ta ra cuu amigu xaan chi ra Jesuu cuu ra ni cati tuhun ndihi tuhun ya, ta ni taa ra chi chi nu tutu ya, ta chito yo ti cha ndicha cuu tuhun cati tuhun ra.
43021025	Cuaha xaan cha ni savaha ra Jesuu, soco yuhu saxini ti ña cua cundee yo taa yo ndihi tuhun cha ni savaha ra, vati cuaha xaan chi cuu chi. Na cua cuu chi tacan ni.
44001001	-
44001002	Yuhu cha ni tai iin tutu chihun iti chata nu ni quichi quivi, Teoofilo. Tutu tai chihun xihna cuii cuu chacan, ta chahi cuenda yoso cuhva ni savaha ra Jesuu nu quichi quivi. Chaha tahin cuenda yoso cuhva ni sacuaha ra chi ñivi. Quivi can ni nacachi ra chi ra cuu tatun ra. Tacan cuu, ta cati ra Tati Ndioo chi ra Jesuu ti cua cati tuhun ra chi ra tatun ra ñaan tiñu cua savaha ra ta ra. Tacan ni savaha ra Tati Ndioo, ta sa cuahan ra Jesuu iti siqui andivi.
44001003	Xihna ca ni ndehe ra Jesuu tundoho, ta ni chihi ra. Chito tatun ra ti cha ndicha iyo ndito ndico ra Jesuu, vati ndehe ra ta ra cha ni savaha ra Jesuu quivi can. Uvi xico quivi cha iyo ndico ra chi tatun ra, ta cati tuhun maan ra yoso cuhva cua cundaca ñahan ra Ndioo chi ñivi ra.
44001004	Ni vii iyo ra Jesuu chi tatun ra, ta quechaha cati tuhun ra chi tatun ra. Cati ra chi ra ta ra ti: ―Ña cua quee ndo tichi ñuun Jerusaleen, soco cua cuatu nuun ndo. Na cua quichi xihna ra Tati Ndioo, vati cua tachi suti chi ra cuhva cati yu chi ndo. Nu quichi quivi chahi cuenda chi ndo, vati cua quichi ra Tati Ndioo.
44001005	Ni sacuanduta ra Juaan chi nduta, soco vaha xaan ca cha cua quichi ra Tati Ndioo. Inca suhva ca quivi, ta cua quichi coo ra chihin ndo ―cati ra Jesuu.
44001006	Tacan cuu, ta nducuiti tucu ra Jesuu chi ra tatun ra, ta quechaha nducu tuhun ra ta ra chi ra Jesuu ti: ―Ra chahnu, ¿atu tichi quivi ya cua cuhva ndico maun ndatu, ta cua cundaca ñahan ndico ra cuu ñivi judiio? ―cati ra.
44001007	Cati ndico ra Jesuu chi ra ta ra: ―Ña cua coto ndo ndaa quivi, ta ni ña cua coto ndo ñaan yoo cua cundaca ñahan ndico ra cuu ñivi judiio. Chi sutu yu cuu ndatu can,
44001008	soco cua coo ra Tati Ndioo chihin ndo, ta cua coo tundee ini ra Ndioo chi ndo, ta cua cati tuhun ndo ñaan cuhva ni chacoi chi ndo. Cua cati tuhun ndo tichi ñuun Jerusaleen, ta cua cati tuhun ndo nini cahnu ñuhun Judea chi ñuhun Samaria, ta cua cati tuhun tahan ndo nini cahnu ñuhun ñuñivi ―cati ra Jesuu.
44001009	Cha ndihi cahan ra Jesuu, ta ndehe tatun ra ti ndaa ra iti siqui. Chasi iin vico nu cuahan ra. Ña ndehe ca ra tatun chi ra,
44001010	soco ndehe xaan ra ta ra iti siqui nu cuahan Jesuu, ta jihna cha iyo uvi rai nu inda ra ta ra. Nduvi tahan ra nami sahma cuichin,
44001011	ta quechaha cati ra chi ra tatun Jesuu can ti: ―Ndioho yani xaa, ña cua ndehe ca ndo iti siqui andivi. Cha quee ra Jesuu nuun iyo ndo, ta cuahan ra iti siqui. Cua quichi ndico ra ta ni cuhva cha ni ndehe ndo cha cuahan ra iti siqui andivi ―cati racan ta ra.
44001012	Tacan cuu, ta quee ra tatun Jesuu yucu Olivu can, ta cuahan ndico ra iti ñuun Jerusaleen. Yatin ñuun Jerusaleen iyo yucu can. [Vasi queta sava hora chica ñivi cha chahan ñi tican.]
44001013	Quihvi ndico ra tatun Jesuu tichi ñuun, ta cuahan ra ta ra nda vehe iyo nda siqui, ta ni chacunda ra ta ra. Ican iyo ra Pedru chi ra Jacobo chi ra Juaan chi ra Ndree chi ra Felipe chi ra Tuma chi ra Bartolomé chi ra Mateo chi ra Jacobo sehe ra Alfeo chi ra Simoon ra cuni cuati chi ñivi ñuun Roma chi ra Juda yani ra Jacobo.
44001014	Ndihi ni quivi nducuiti ndihi ra ta ra, ta nducuiti tahan ña Mariia sihi ra Jesuu chi inca ñi ñahan. Nducuiti tahan yani ra Jesuu chi ñi, ta nahan xaan tuhva ñi cahan ñi chi ra Ndioo.
44001015	Tuvi ñivi Ndioo nducuiti quivi can. Iin cahnu ni nducuiti ñi. Vasi queta iin ciendu oco ñi, ta ni chacuinda ra Pedru, ta quechaha cati ra chi ñi ti:
44001016	―Ndioho yani xaa, nini xaan cua sacuinu yo cuhva cati ra Ndioo tichi tutu ra. Nu quichi quivi cati tuhun ra Tati Ndioo chi ra Ndavii ti cua taa ra tuhun yoso cuhva cua tahan ra Juda. Racan cuu ra ndaca chi ñivi tiin chi ra Jesuu.
44001017	Chica tahan ra Juda can chi ndi, ta tiñu savaha ndi satiñu tahan ra.
44001018	Quihin ra Juda xuhun yahvi ra, vati savaha ra ndavaha ni, ta sata ra iin ñuhun. Ta quehni chi xini ra, ta ndata tichi ra, ta quee chiti ra, ta chihi ra.
44001019	Chito ndihi ñivi iyo ñuun Jerusaleen ñaan cha ni tahan ra Juda can. Chacan cuu cha Aceeldama nani ñuhun can cati ñi chi tuhun cahan maan ñi. Nu chati niñi ñivi cuu tuhun can, vati tican ndoyo ñuhun ra Juda can.
44001020	Tichi libru Salmo cati ra Ndioo cuenda ra Juda ti: Taxin cua ndoo nu ni chacoo ra, ta yoni cua coo tican. ta cati ndico tucu ra Ndioo ti: Tiñu ni chiso ra cua quihin inca rai. Tacan ni cati ra Ndioo cuenda ra Juda iti chata.
44001021	-
44001022	’Chacan cuu cha cua quihin inca rai tiñu ni chiso ra Juda, ta cua cati tuhun tahan ra ti cha natacu ndico ra Jesuu. Iyo cha ni chica tahan ra chihin ndi ndihi ni quivi ni chacoo ra chahnu Jesuu chihin yo. Iyo cha chica ra chihin ra Jesuu nda quivi ni sacuanduta ra Juaan ta nda quivi cha cuahan ra Jesuu iti siqui andivi. ¿Ndaa ndo cuu ra? ―cati ra Pedru.
44001023	Tacan cuu, ta cha nihin ñi uvi ra. Iin ra nani Cusee Barsabaa. Justo nani tahan ra, ta inca ra nani Matiia.
44001024	Tacan cuu, ta quechaha cahan ndahvi ñi chi ra Ndioo, ta cati ra Pedru chi ra ti: ―Ra chahnu, chito cun yoso saxini ndihi ñivi chi anima ñi. Cua sanahun chihin ndi yoo rai cua quihin tiñu ni chiso ra Juda, vati uvi ra cuu ra iyo ihya.
44001025	Cua sanahun yoo ra cua cuu tatun Jesuu, vati quee siin ra Juda, ta ndoyo ñuhun ra. Tacan ni cati ra Pedru chi ra Ndioo.
44001026	Tacan cuu, ta quechaha siqui ra ta ra chi yuu cuati, ta sacanaan ra Matiia, vati quee yuu ra. Chacan cuu cha quihvi tahan ra Matiia, ta cha cuu tahan ra tatun Jesuu, vati uchi iin ni ra ni ndoo.
44002001	Queta iin vico sacahnu ñivi judiio, ta ni nducuiti ndihi ñivi Ndioo.
44002002	Tacan cuu, ta quii xaan quechaha chini ñi iin ndusu. Iti siqui andivi quee ndusu can, ta cuhva caa tati nihin xaan caa chi. Chini ñi cha nihin xaan yaha tati can niniin vehe nu ndaa ñi,
44002003	ta ndehe ñi iin cha caa cuhva caa yaa ñuhun. Chita cuati chi, ta chacoso chi xini iin iin ñivi can.
44002004	Quihvi ra Tati Ndioo anima ndihi ñi, ta quechaha cahan ñi tuhun cahan ñivi cuu inca tucu ñivi, ta siin siin tuhun cahan ñi ta ñi. Cahan ñi cuhva chaha ra Tati Ndioo chi ñi.
44002005	Quivi can iyo ñivi judiio cha quee ñi nini cahnu ñuhun ñuñivi, ta cha iyo cuii ñi ñuun Jerusaleen. Cumi vaha ñi costumbre maan ñi cha sacahnu ñi chi ra Ndioo.
44002006	Chini tahan ñican ndusu quee iti siqui. Chacan cuu cha nducuiti ñi. Ña nihin ñi cuhva ñacu chini ñi cha cahan ñivi Ndioo can. Iin iin ñi judiio can cutuni ini ñi cha cahan ñivi Ndioo can, vati tuhun cahan maan ñi ñuun ñi cahan tahan ñivi Ndioo can.
44002007	Iyo xaan iyo xaan cuni ñivi judiio can, ta quechaha cati ñi chi tahan ñi ti: ―Ñivi ñuhun Galilea cuu ndihi ñi, ta cahan ñi tuhun cahan maan yo.
44002008	Iin iin yo chini yo tuhun cha cahan ñivi can. Cahan ñi cuhva cahan ñivi iyo ñuun yo nu vachi cuahnu yo, ta siin siin ñuun yo.
44002009	Iyo yo quichi yo ñuhun Partia. Inca yo quichi yo ñuhun Media, ta cuaha xaan ñuhun quichi yo. Quichi yo ñuhun Elam, ñuhun Mesopotamia, ñuhun Judea, ñuhun Capadocia, ñuhun Ponto, ñuhun Asia quichi yo.
44002010	Quichi tahan yo ñuhun Frigia, ñuhun Panfilia, ñuhun Egipto, ta sava ñuhun Libia cha iyo cuenda ñuhun Cirene. Ndihi ñuhun can quichi yo, ta iyo ñivi tahan yo quichi ñi ñuun Roma, ta iyo ñi ihya.
44002011	Iin cuhva yo cuu ñivi judiio, vati tata judiio vachi cuahnu yo, ta inca cuhva yo sacuaha yo, ta ni quihvi yo cuenda ñivi judiio. Iyo tahan yo quichi yo ñuhun Creta chi ñuhun Arabia. Chini soho yo tuhun cha cahan ñivi Ndioo can, vati cahan ñi tuhun cahan maan yo, ta cati ñi ti cahnu xaan cha ni savaha ra Ndioo ―cati ñi chi tahan ñi.
44002012	Iyo xaan cuni ndihi ñivi can, ta ña nihin ñi cuhva ñaan cha cuu chi. Iyo ñi cati ñi chi tahan ñi ti: ―¿Ñaan cha cuu chehe? ―cati ñi.
44002013	Inca ñi sacateni ñi, ta cati ñi ti: ―Chini xaan ra ta ra, vati cha chihi ra ndixi ―cati ñi.
44002014	Tacan cuu, ta ni chacuinda ra Pedru chi ndihi ra tatun Jesuu, ta quechaha cati tuhun ra Pedru chi ñican cha iyo ñuun Jerusaleen can. Cati ra ti: ―Ndioho yani xaa, na cua tasoho ndo tuhun cua cati tuhin chihin ndo, vati tacan cua coto ndo ñaan cuenda cha cahan ndi inca tuhun.
44002015	Ña chini ndi cuhva saxini maan ndo, vati caa iin cha nahan cuu chi, ta [ña ta queta hora cha chica cuu ra chini].
44002016	Ni chacoo iin rai cha cunani Joel iti chata. Ra cahan cuenda ra Ndioo cuu ra, ta cati ra ti:
44002017	Cha cati ra Ndioo ti: Nu cuahan quivi cua tachi yu Tati Ii yu, ta cua coo ra chi ndihi ñivi. Sehe ndo cua cahan tuhin. Cua ndehe ra tivaa cha cua sanahin chi ra, ta cua cahan ñumahna chi ra chanihin.
44002018	Nu cuahan quivi cua tachi yu Tati Ii yu, ta cua coo ra chi ñivi cuu musu yu, ta cua cahan ñi tuhin.
44002019	Iti siqui cua savahi iin cuhva, ta cua nduiyo ñivi. Iti nu ñuhun cua savahi inca cuhva, ta cua ndehe ñi yoso cuhva iye. Cua coo tundoho, vati cua cuvi xaan ñivi, ta cahnu xaan ñuhun cua cayu, ta cuaha xaan yuhma cua coo.
44002020	Cua ndahva ñuhun ri nicandi, ta cua nducuaha ri yoo. Cuaha ri cua cuu sava ta cua iyo niñi. Tacan cuu, ta cua queta quivi cahnu quivi cua quichi ndico ra chanu, ta cua tachi tuni ra chi ndihi ñivi.
44002021	Tu cua cahan ndahvi ñivi chihin yu, cua cacu ñi chi tundoho can. Tacan ni cati ra Ndioo ―cati ra Joel can.
44002022	’Ndioho yani xaa, tasoho ndo tuhun cua cati tuhin chi ndo. Chahi cuenda chi ndo yoo rai cuu ra Jesuu ra ñuun Nazaret. Chito ndo ti tiso ra Ndioo tiñu chi ra Jesuu, vati savaha ra Jesuu iin cuhva inca cuhva. Chacan cuu cha chito ndo ti cha iyo tundee ini chihin ra Jesuu, ta chito ndo cha nduiyo ñivi ndehe ñi cha savaha ra, ta chito ndo yoso cuhva iyo ra Ndioo. Ndehe maan ndo ndihi cha savaha ra Jesuu, vati chaha ra Ndioo tundee ini chi ra chacoo nu iyo ndo.
44002023	Iti chata nu quichi quivi chito ra Ndioo yoso cuhva cua savaha ndo chi ra Jesuu, ta vitin chaha ra cha savaha ndo cuhva cuni maan ndo. Chacan cuu cha chaha ndo cha taa ra savaha ndavaha ni chi ra Jesuu nu cruu. Tacan ni chahni ndo chi ra,
44002024	soco chaha ra Ndioo tundee ini chi ra, ta natacu ndico ra. Tava ra Ndioo chi ra Jesuu nu iyo ñivi ndii, vati ña cuu ndoo ra tican.
44002025	Iti chata ni cati ra Ndavii cuenda ra Jesuu ti: Chite vati iyo ra chahnu chihin yu. Iyo ra ndihi ni hora, vati ndoo cuii ra chihin yu. Chacan cuu cha ña cua saxini yu.
44002026	Chacan cuu cha cusii ini yu, ta chahi cuenda vati sii cuni yu. Chito vahi cha cua nandoto ndico ndiche.
44002027	Ña tichahi, vati ña cua nacoo ihni cun chihin yu nuun iyo ñivi ndii, ta ni ña cua cuhvon cha cua tahyu iquin cuñu yu.
44002028	Cha sanahun chihin yu yoso cua coo ndito yu chihun. Cua cusii ini yu cua savahun, vati cua coi chihun, cati ra Ndavii cuenda ra Jesuu, [vati ña cua ndoyo ñuhun cuii ra Jesuu nu cuahan quivi].
44002029	’Yani xaa, cua cati cachin yu chihin ndo ñaan ni tahan ra chahnu Ndavii ra ni chaundaca ñahan chi yo nu ni quichi quivi. Chihi tahan maan ra, ta cuchi ra, ta ihya ni iyo ñaña ra nda cua nda vitin.
44002030	Iin ra cahan cuenda ra Ndioo cuu ra chahnu Ndavii can. Chito ra ti cua savaha ra Ndioo cuhva cati ra chi ra, vati cati ra ti nu cuahan quivi cua coo iin ñivi ra Ndavii, ta cua cundaca ñahan ra cuhva ndaca ñahan ra Ndavii quivi, cati ra Ndioo.
44002031	Tuhun can chito ra Ndavii iti chata. Chito ra ti cua tava tiñu ra Ndioo chi ra Cristo nu cuahan quivi, ta cua sacacu ra chi ñivi nu iyo ñi chi tundoho. Chaha ra Ndavii cuenda ti cua natacu ndico ra Cristo. Chacan cuu cha cati ra cuenda ra Cristo ti ña cua ndoo ihni ra nu iyo ñivi ndii, ta ni ña cua tahyu iquin cuñu ra, cati ra Ndavii iti chata.
44002032	Ndihi ndi cati tuhun ndi cha ni ndehe ndi, ta ndehe ndi ti chaha ra Ndioo tundee ini chi maan ra Jesuu, ta natacu ndico ra.
44002033	Chaha ra Ndioo ndatu cahnu xaan chi Jesuu iti siqui andivi, vati iti chata cati ra Ndioo chi ra ti cua queta quivi cua cuhun ra Tati Ndioo nu ñuhun ñuñivi, cati ra. Chacan cuu cha tachi ra Jesuu chi ra ihya. Maan ra Tati Ndioo cuu ra savaha ndihi cha ni ndehe ndo vitin quivi ya, ta suvi ra savaha ndihi cha ni chini ndo vitin, vati sa quichi ra chuhva.
44002034	Chaha ra Ndavii cuenda yoso cuhva cua cuhun ra Jesuu iti siqui, vati ñavi ra Ndavii cuu ra cuahan iti siqui. Cati ndico tucu ra Ndavii can cuenda ra Jesuu ti: Maan ra ndaca ñahan chi yuhu, ta cati ra chahnu Ndioo chi ra ti cua cunda ra Jesuu iti chiyo ndaha cuaha ra, vati iyo ndatu chihin ra.
44002035	Iyo ra cua cuxaan ini ra chihin ra, soco cua sacanaan ra chi racan ta ra, vati cua tindee ra Ndioo chihin ra. Tacan ni cati ra Ndioo, cati ra Ndavii tiempu chahnu, [vati cua coo tundee ini chi ra Jesuu quivi cua ndehe ra tundoho].
44002036	’Ndihi ndioho yani xaa, na cua cutuni ndicha ini ndo tuhun cha cati tuhin chihin ndo, vati tava tiñu ra Ndioo chi ra Jesuu, vati cua sacacu ra chi ñivi nu iyo ñi chi tundoho. Chaha ra Ndioo tundee ini chi ra, ta ndaca ñahan ra chi ñivi ra. Maan ndo chahni ndo chi racan, vati taa ndo chi ra nu cruu ―cati ra Pedru chi ndihi ñivi iyo cuiti tican.
44002037	Sa chini ñi tuhun cati tuhun ra Pedru, ta cuihya xaan quechaha cuni anima ñi. Quechaha nducu tuhun ñi chi ra Pedru chi ndihi ra tatun Jesuu ti: ―Yani xaa, ¿ñaan cua savaha ndi? ―cati ñi.
44002038	Ta cati ndico ra Pedru chi ñi ti: ―Iin iin ndo cua saña ihni ndo cuati ndacu ndo, ta cua nanducu ndo iti Ndioo. Cuanduta ndo cuenda ra Jesucristo, vati cua naan cuati ndo. Cua coo tahan ra Tati Ndioo chi ndo, vati iin cha samani Ndioo chihin ndo cuu chacan.
44002039	Iti chata cati ra Ndioo ti cua tachi ra Tati Ii ra chihin ndo chi ñivi ndo chi ndihi ñivi cuu inca tucu ñivi. Cua coo ra Tati Ndioo chi ndihi ñivi, tu cua cana ra chihin ñi, cati ra Ndioo ―cati ra Pedru.
44002040	Cuaha tuhun cati tuhun ra Pedru, ta chaha ra cha chini tuni chi ñi. Cati ra chi ñi ti: ―Coo vaha ndo chi ra Ndioo, coto cua ndoyo ñuhun tahan ndo chi ñivi ndacu ndavaha ni ―cati ra.
44002041	Iyo ñi chinu ini ñi tuhun cati tuhun ra Pedru, ta ni chanduta ñi. Vasi queta uni mil ñivi quihvi cuenda ra Ndioo quivi can.
44002042	Ndihi ni quivi nducuiti ñivi, ta sacuaha xaan ñi chi ra tatun Jesuu. Inuun inuun chacoo ndihi ñi chi tahan ñi. Chachi tahan ñi paan Ndioo, vati ñuhun ini ñi ti chihi ra Jesuu cuenda maan ñi, ta cahan ndahvi ñi chi ra Ndioo ndihi ni quivi.
44002043	Tacan cuu, ta quechaha cuyuhvi ndihi ca ñivi, vati cuaha xaan cuhva savaha ra tatun Jesuu. Ndehe ñi cha savaha ra, ta nduiyo ñi suhva, ta ndehe ñi yoso cuhva iyo ra Ndioo.
44002044	Iyo cuiti ndihi ñivi Ndioo, ta iin cahnu ni iyo ñi chi tahan ñi.
44002045	Xico ndico ñi cha iyo chi ñi. Xico ñi tihyo ñi, ta xico ñi ndatiñu ñi, ta chaha ñi cha ni nihin ñi chi tahan ñi, tu iyo cha cumani chi tahan ñi.
44002046	Inuun inuun iyo ñi ta ñi, ta ndihi ni quivi nducuiti xaan ñi veñuhun cha iyo cuenda ñivi judiio can. Vehe tahan ñi chachi ñi paan Ndioo cha iyo cuenda ra Jesuu. Icaa ni chachi ñi chi tahan ñi ndihi ni quivi. Cusii ini ñi, ta ña xii anima ñi.
44002047	Sacahnu ñi chi ra Ndioo, ta iyo xaan tu manini chi ñi. Chacan cuu cha vaha cuni ndihi ca ñivi ndehe ñi chi ñi. Ndihi ni quivi nducu ñivi cha cua naan cuati ñi, ta quihvi ñi cuenda ra Ndioo. Tacan ni savaha ra chahnu Ndioo quivi can.
44003001	Iin quivi cuahan ra Pedru chi ra Juaan iti veñuhun nu sacahnu ñivi judiio. Caa uni cha cua ini hora cha cahan ñivi judiio can chi ra Ndioo cuu chi.
44003002	Cha cua queta ra ta ra tican, ta yaha ñivi ndiso ñi chi iin ra cojo. Cojo cuu ra, vati tacan ni cacu ra, ndihi ni quivi nacoo ñi chihin ra yu corra soco ndavi veñuhun can . Nu taqui nani yu cora can. Ican ni nacoo ñi chi ra, ta caya ra xuhun, vati yaha xaan ñivi cha cua quihvi ñi veñuhun.
44003003	Tacan cuu, ta ndehe ra ti cua quihvi tahan ra Pedru chi ra Juaan, ta chica ra xuhun chi ra ta ra.
44003004	Ndehe xaan ra ta ra chi ra, ta quechaha cati ra Pedru chi ra ti: ―Na cua ndehe cun chihin ndi ―cati ra.
44003005	Tacan cuu, ta ndehe ra cojo can chi ra ta ra, vati saxini ra ti cua cuhva ra ta ra xuhun chi ra,
44003006	ta cati ra Pedru chi ra ti: ―Ñahni xuhun iyo chi yuhu, soco cua tindei chihun yoso cuu. Iyo tundee ini chi ra Jesucristo ra ñuun Nazaret. Cuenda racan cati yuhu ti cua cuindon, ta cacon ―cati ra Pedru.
44003007	Tacan cuu, ta tiin ra Pedru ndaha cuaha ra ndahvi can. Sacuinda ra chi ra, ta ni nduvita ni chaha ra.
44003008	Quii xaan ni chacuinda ra, ta quechaha chica cuu ra. Tacan, ta quihvi ra Pedru chi ra Juaan tichi cora veñuhun can, ta quihvi tahan ra chi ra ta ra. Chica cuu ra. Ndava lahndi ra, ta sacahnu ra chi ra Ndioo.
44003009	Ndehe ndihi ñivi ti chica cuu tahan ra, ta sacahnu ra chi Ndioo.
44003010	Nacoto ñi chi ra, vati chito ñi ti suvi ra cuu ra ni chacunda yu corra can, ta caya ra xuhun chi ñivi. Iyo xaan quechaha cuni ñi, ta ña nihin ñi cuhva yoso cuhva ni nduvaha ra.
44003011	Ña saña ra cojo can chi ra Pedru chi ra Juaan. Quii xaan nducuiti ndihi ñivi coredor iyo soco ndavi veñuhun can nu inda ra Pedru ta ra. Nu nani chi Coredor Salomoon. Tican chinu ñi cuahan ñi, ta iyo xaan iyo xaan cuni ñi.
44003012	Ndehe ra Pedru cha ni nducuiti ñi, ta quechaha cati ra chi ñivi can ti: ―Ndioho yani xaa, nduiyo xaan ndo, vati ndehe ndo cha nduvaha chaha rahya. Iyo xaan ndehe ndo chi ndi. Vasi saxini ndo ti iyo xaan tundee ini chi ndi. Vasi saxini ndo ti iyo vaha xaan ndi chi ra Ndioo. Vasi saxini ndo ti cuenda chacan ni sanduvaha ndi chaha ra. Ñavi, xaa.
44003013	Ñivi chahnu yo―ra Abrahaam, ra Isaac, ra Jacob―sacahnu ra ta ra chi ra Ndioo nu quichi quivi. Iin ni maan ra Ndioo sacahnu chi ra Jesuu musu ra. Maan ndo tiin chi ra Jesuu, ta sayaha ndo chi ra iti nuun ra Pilato. Saxini ra Pilato can ti cua saña ndico ra chi ra Jesuu, soco ña chaha ndo.
44003014	Ña chaha ndo cha saña ra Pilato chi ra, ta ra ii ndicha cuu ra Jesuu. Ra cuiti vaha cuu ra, ta chica ndo tu manini chi ra Pilato ti cua saña ra chi inca rai cuhva iyo costumbre cha cua saña ra chi iin ñivi vico suhun can. Chacan cuu cha saña ra Pilato chi inca ra, ta ra chahni ñivi cuu ra.
44003015	Chahni ndo chi ra Jesuu, ta maan ra chaha cha cua coo ndito ñivi chi ra Ndioo, soco chaha ra Ndioo tundee ini chi ra, ta natacu ndico ra. Ña ndoo ra nu iyo ñivi ndii. Cha ni ndehe ndi ti cha ni natacu ndico ra, ta chaha ndi cuenda.
44003016	Cha ndehe ndo chi ra cojo ya. Nacoto ndo chi ra. Chinu ini ra ti cha iyo tundee ini chi ra Jesuu, ta sanduvita ra Ndioo chaha ra. Chinu ini ra chi ra Jesuu. Chacan cuu cha nduvaha ra cuhva ni ndehe ndihi ndo.
44003017	’Yani xaa, chite ti ña chito maan ndo ti tava tiñu ra Ndioo chi ra Jesuu, ta ni ña chito tahan ra cumi tiñu ñuun ndo.
44003018	Cati ra Ndioo ti cua cati tuhun ndihi ra ni cahan cuenda ra iti chata. Chacan cuu cha cati ra ta ra ti cua tava tiñu ra Ndioo chi ra cuu ra Cristo, vati cua sacacu ra chi ñivi nu iyo ñi chi tundoho, soco cua ndehe ra tundoho, ta cua cuvi ra. Tacan ni tahan ra Jesuu. Chacan cuu cha sacuinu ra Ndioo cuhva ni cati ra.
44003019	Vitin na cua saña ihni ndo cuati ndacu ndo. Cuinu ini ndo chi ra Ndioo, ta tacan ni cua naan cuati ndo.
44003020	Chacan cuu cha cua savaha ra Ndioo cha cua coo vaha ndo chi ra. Tacan cuu, ta cua tachi ndico ra chi ra Jesuu nu cuahan quivi, vati chi maan ra Cristo can tiso ra Ndioo tiñu, ta nu iyo ndo cua tachi ra Ndioo chi ra Jesuu.
44003021	Cua queta quivi cua nduchaa ñuhun ñuñivi ya cuhva cati ra Ndioo chi ra ni cahan cuenda ra iti chata, soco ni cua ndoo ra Jesuu iti andivi nda cua nda cua queta quivi can.
44003022	Suvi ni iti chata cati ra Moisee ti cua tachi ra chahnu Ndioo iin ra cuu ñivi ra cuhva ni tachi ra chi ra Moisee, ta cua cahan ra cuenda ra Ndioo. Cua tasoho ñivi ra ndihi tuhun cua cati tuhun ra chihin ñi.
44003023	Tu ña cua tasoho ñivi cha cua cati tuhun racan, cua cuvi cuii ñi, ta ña cua coo ca ñi chi ñivi Ndioo, cati ra Moisee.
44003024	’Ndihi ra ni cahan cuenda ra Ndioo iti chata cati tuhun ra yoso cuhva cua quichi ra Jesuu nu cuahan quivi, ta quivi vitin cha ni quichi ra. Iin ni tuhun ni cati tuhun ra Samuel, ta chacan ni cati tuhun tahan ndihi ra quichi iti nuun ra.
44003025	Nu quichi quivi ni chacoo ra ni cati tuhun ra cuenda ra Ndioo, ta tahan yo vitin cuhva ni cati ra iti chata. Chacoo vaha tuhun, vati nduvi nuun ra Ndioo chi ñivi yo iti chata, ta iin ni tuhun ndoo chi maan yo nda cua nda vitin. Iti chata ni cati ra Ndioo chi ra Abrahaam ti nu cuahan quivi cua savaha iin ñivi ra tu manini chi ndihi ñivi ñuñivi, cati ra Ndioo.
44003026	Chacan cuu cha ni tava tiñu ra Ndioo chi Jesuu musu ra. Xihna cuii tachi ra Ndioo chi ra nu iyo maan ndo, vati cuni ra savaha ra tu manini chi ndihi ndo. Cuni ra cha cua nacoo ihni ndo cuati ndacu ndo ―cati ra Pedru chi ñi.
44004001	Ni vii cahan ra Pedru chi ñivi can, ta queta ra sutu judiio chi ra saduceo chi ra cuu xini cuenda ra policiia veñuhun can.
44004002	Ña ndoo ra sutu can ta ra vaha, vati sacuaha ra Pedru ta ra chi ñivi can, ta cati tuhun xaan ra chi ñi ti chito ñi ti cua natacu ndico ñivi ndii, vati cha ni natacu ndico ra Jesuu.
44004003	Tacan cuu, ta tiin racan ta ra chi ra Pedru chi ra Juaan, ta tihi ra chi ra ta ra vecaa. Nda inca quivi cua cutuni ra, vati cha cua cuaa, ta tiin ra chi ra,
44004004	soco tuvi ñivi tasoho ñi tuhun cati tuhun ra Pedru ta ra, ta quechaha chinu ini ñi chi ra Jesuu. Vasi queta uhun mil ra rai quihvi cuenda ra Ndioo, ta siin cuu ñi ñahan.
44004005	Tuvi inca quivi, ta nducuiti ra sutu chahnu chi ra mandoni veñuhun chi ra sacuaha ley chahnu. Nducuiti ra ta ra suvi ni ñuun Jerusaleen can.
44004006	Iyo ra Anaa ra cuu sutu chahnu chi ra Caifaa chi ra Juaan chi ra Lejandru, ta cha iyo tahan ndihi ñivi maan ra sutu chahnu can.
44004007	Tacan cuu, ta cana tiñu chi ra Pedru chi ra Juaan, ta yaha ra ta ra iti nuun ra chanihin can, ta quechaha nducu tuhun ra chanihin can chi ra ta ra ti: ―¿Yoso cuhva ni sanduvaha ndo chi ra cojo can? ¿Yoo ni chaha ndatu chihin maan ndo? ―cati ra.
44004008	Tacan cuu, ta iyo ra Tati Ndioo chi ra Pedru, ta quechaha cati ra chi ndihi ra chanihin can ti: ―Ndihi ndioho tata,
44004009	vitin cha chica tuhun xaan ndo chi ndi, vati tindee ndi chi ra cojo ya. Cha chica tuhun ndo yoso cuhva ni nduvaha ra.
44004010	Tu tacan cuu, yuhu sacote chihin ndo chi ndihi ñivi judiio ti ni nduvaha ra, vati iyo tundee ini chi ra Jesucristo ra ñuun Nazaret. Maan ndo taa chi ra Jesuu nu cruu, soco natacu ndico ra tañu ñivi ndii, vati chaha ra Ndioo tundee ini chi ra.
44004011	Maan ndo cuu sava ta cua ra sandaa vehe, ta tava ndaa ndo yuu vaha tutu vehe, ta ra Jesuu cuu sava ta cua iin yuu vaha xaan. Tava ndaa ndo chi ra, ta rai cahnu cuu ra.
44004012	Maan ra Jesuu sanduvaha anima ñivi. Ña cuu chi inca ñivi, vati yoni ca ñivi iyo nu ñuhun ñuñivi ya cha cuu sanduvaha anima ñivi. Ituhun ni maan ra Jesuu tachi ra Ndioo ihya ñuhun ñuñivi ya, ta iin ni maan ra Jesuu sanduvaha anima yo ―cati ra Pedru.
44004013	Tacan cuu, ta ndehe ra chanihin can vati ña yuhvi ra Pedru, ta ni ña yuhvi ra Juaan. Chito ra ta ra cha ña chahan ra ta ra sicuela, ta ra cuati ni cuu ra. Chacan cuu cha iyo xaan quechaha cuni ra chanihin ta ra, soco chito ra cha sacuaha ra ta ra chi ra Jesuu.
44004014	Ndehe tahan ra cumi tiñu can vati cha iyo tahan ra cojo can chi ra, ta ni nduvaha ra. Chacan cuu cha ña nihin ra ta ra cuhva cha cua cati ndico ra.
44004015	Tacan cuu, ta tava ndaa ra chanihin chi ra ta ra iti chata, vati cua ndatuhun xihna ra chi tahan ra.
44004016	Tacan cuu, ta quechaha nducu tuhun ra chi tahan ra ti: ―¿Ñaan cha cuu cha cua savaha yo chi ra? Ña cua cuu cati yo ti ñahni ñaan cha savaha ra, vati cha savaha ra iin cuhva cahnu xaan, ta chito vaha ndihi ñivi iyo ñuun ya.
44004017	Cua sayuhvi yo chi ra, vati cua cati yo chi ra ti ña cua cahan ca ra tuhun yoso cuhva iyo ra Jesuu. Chacan cuu cha ña cua cati tuhun ca ra chi ñivi ―cati ra.
44004018	Tacan cuu, ta cana ndico ra chi ra Pedru chi ra Juaan, ta cati tuhun ra chi ra ti ña cua cahan ca ra yoso cuhva iyo ra Jesuu, ta ni ña cua sacuaha ca ra chi ñivi, cati ra.
44004019	Ta cati ndico ra Pedru chi ra ta ra ti: ―Cua saxini xihna ndo, ta cua cati ndico ndo ñaan cha cuu cha vaha cuenda ra Ndioo. ¿Atu vaha cua savaha ndi cuhva cati maan ndo a cua savaha ndi cuhva cati ra Ndioo va?
44004020	Ndiuhu cati ti ña cua cuu ndoo taxin ndi, vati nini xaan cua cati ndico ndi cha ni ndehe ndi. Nini xaan cua cati ndico tahan ndi cha ni chini soho ndi ―cati ra Pedru.
44004021	Tacan cuu, ta sayuhvi ndico tucu ra cumi tiñu can chi ra, ta saña ni ra chi ra, coto cua cuxaan ñivi chi ra, vati ña nihin ra cuhva yoso cuhva cua tachi tuni ra chi ra ta ra. Sacahnu xaan ñivi can chi ra Ndioo, vati ni nduvaha ra cojo can.
44004022	Cha yaha uvi xico cuiya ra cha iyo ra chi tundoho, ta nduvaha ra. Tacan ni ndehe ñivi yoso cuhva iyo ra Ndioo, vati ni sanduvaha ra chi ra cojo can.
44004023	Tacan cuu, ta quee ra Pedru chi ra Juaan, ta cuahan ra ta ra nu iyo cuiti ñivi Ndioo. Chaha ra ta ra cuenda ñaan cha cati ra sutu chahnu chi ra chanihin can chihin ra.
44004024	Ni chini soho ñi cha cahan ra ta ra, ta inuun ni quechaha cahan ndahvi ñi chi ra Ndioo. Cati ñi chi ra ti: ―Tata, chitoho ndi cuun. Maun ni savaha andivi chi ñuhun ñuñivi chi tañuhun, ta maun ni savaha ndihi cuii cha iyo.
44004025	Iti chata chaha maun cuenda chi ra Tati Ii cun ti cua cati tuhun ra chi ra Ndavii ra cuu ñivi ndi tiempu chahnu, ta musu cun ni cuu ra. Chacan cuu cha ni savaha ra cuhva cuni cun, ta ni cati ra ti: Ndicha ti ndurai xaan ñivi cuu inca tucu ñivi, ta ndicha ti saxini xaan ñivi judiio, ta ñahni yahvi ndaa cha saxini ñi.
44004026	Ndurai ra rey iyo nu ñuhun ñuñivi ya, ta nducuiti ra cumi tiñu cahnu ta ra. Cuni cani tahan ra ta ra chi maun chi ra Cristo, ta tava tiñu maun chi ra, vati cua sacacu ra chi ñivi nu iyo ñi chi tundoho, cati ra Ndavii iti chata.
44004027	’Ihya ñuun ya ni nducuiti ndicha ra Herode chi ra Poncio Pilato chi ra ni quichi inca ñuhun chi ñivi judiio, ta chahni ra ta ra chi ra Jesuu, ta musu ii cun cuu ra. Rai ni tava tiñu maun cuu ra Jesuu, vati cua cundaca ñahan maan ra.
44004028	Tacan ni savaha ra cumi tiñu can ta ra, vati iti chata ni cati tuhun maun yoso cuhva cua savaha ñivi iti nuun.
44004029	Tata chahnu, na ndehe. Cuni sayuhvi xaan ra chi ndi. Cuhva maun tundee ini chi ndi, vati musu cun chihin ndi. Ña cuhvon cha cua cuyuhvi ndi ni suhva. Tacan cua cundee vaha ini ndi, ta cua cati tuhun ndi tuhun maun.
44004030	Cua cati tuhun maan ndi, ta maun cua sanduvahun chi ñivi. Maun cua savahun iin cuhva inca cuhva, vati chaha maun tundee ini chi ra Jesuu, ta musu ii cun cuu ra. Cahnu xaan cuhva cua savahun, ta cua ndehe ñivi yoso cuhva iyo cun, ta cua nduiyo ñi cha cua ndehe ñi.
44004031	Cha ndihi cahan ñi chi ra Ndioo, ta taan nu iyo cuiti ñi, vati quichi tucu ra Tati Ndioo anima ndihi ñi, ta ña yuhvi ñi cati tuhun ñi tuhun Ndioo.
44004032	Inuun xaan iyo ndihi ñivi cuu ñivi Ndioo. Ndihi ñi cati chi tahan ñi ti cua cuhva ñi cha iyo chi ñi chihin ñivi cuu tahan ñi cuenda Ndioo, cati ñi. Chacan cuu cha ndihi cha iyo chi ñi cuu chi tahan ñi.
44004033	Chacoo xaan tundee ini chi ra tatun Jesuu, vati tindee ñivi Ndioo can chi tahan ñi, ta cati tuhun ra tatun Jesuu can tuhun cha ni natacu ndico ra Jesuu, ta iyo xaan tu manini chi ndihi ñi ta ñi.
44004034	-
44004035	Ñahni cha chini ñuhun ni iin ñi, vati tindee ñi chi tahan ñi. Xico ñi vehe ñi. Xico ñi tihyo ñi, ta quichi ndaca ñi xuhun yahvi chi chihin ra tatun Jesuu, ta sachan ra xuhun can chihin ñivi chini ñuhun chihin chi.
44004036	Tacan ni savaha iin ra nani Cusee, ta sama ra tatun Jesuu sivi ra. Bernabee nani ra savaha ra ta ra, vati chaha xaan ra tundee ini chi ndihi ñivi. Ra ñuhun Chipre cuu ra, ta ñivi ra Levii ra cuu sutu cuenda ra Ndioo tiempu chahnu cuu ra.
44004037	Ni chacoo iin ñuhun chi ra, soco xico ra chihin chi, ta quichi ndaca ra xuhun yahvi chi iti nuun ra tatun Jesuu.
44005001	Tacan cuu, ta iyo tahan inca ra chi ñasihi ra. Ananiia nani ra, ta ñasihi ra nani Safira. Xico tahan ñi iin ñuhun ñi,
44005002	soco naquihin xehe ra Ananiia suhva xuhun yahvi chi, ta chito ñasihi ra. Suhva chi chandaca ra chi ra tatun Jesuu, ta quechaha cati ra chi ra ta ra ti vachi ndaca ra ndihi xuhun yahvi ñuhun xico ra, cati ra,
44005003	ta quechaha cati ra Pedru chi ra ti: ― Ananiia, cha chaha maun cha sandoyo ñuhun run Cuihna chihun. Cha sandahyu ñahun chi ra Tati Ndioo. Cha tixehun suhva xuhun yahvi ñuhun xicon.
44005004	Ndicha ti ñuhun maun cuu chi. Ndicha ti chi maun cuu xuhun yahvi chi cha xico maun chi chi, soco cha saxini xaun ndavaha ni, ta savahun chacan. Ñavi chi ñivi ni sandahyu ñahun. Chi maan ra Ndioo cha sandahyu ñahun ―cati ra Pedru chi ra.
44005005	Chini ni ra Ananiia tuhun ni cahan ra Pedru, ta nduva ni ra, ta chihi ra. Chini soho ndihi ñivi tuhun can, ta quechaha cuyuhvi xaan ñi.
44005006	Iyo tahan ra tivaa ta ra, ta ni tuhva ra nu nduva ra ndii can, ta ni tuvi ra ta ra sahma chi ra, ta canihin ra ta ra ndii can, ta cuahan ra ta ra, ta cuchi ra ta ra chi ra.
44005007	Yaha suhva hora, ta quichi tahan ñasihi ra ndii can. Ña ta coto ña ñaan cha ni tahan ii ña, ta quihvi ña,
44005008	ta quechaha nducu tuhun ra Pedru chi ña ti: ―¿Atu tehen ni xico ndo ñuhun ndo? Ta cati ndico ña ti: ―Avi. Tacan ni, tioo.
44005009	Ta cati ndico ra Pedru chi ña ti: ―Ña vaha cha nduvi nuun ndo, ta sandahyu ñahan ndo chi ra Tati Ndioo. Ndehe. Cha vachi ndico ra cuati, ta chuhva ni cuchi ra ta ra chi ra ii cun. Vitin cua cuiso ndico ra chihun ¯cati ra.
44005010	Tacan cuu, ta nduva ni ña iti nuun ra Pedru, ta chihi ña. Quihvi ra tivaa can, ta ndehe ra ta ra vati chihi tahan maan ña. Naquihin tahan ra ta ra chi ña, ta cuahan ra ta ra, ta cuchi tahan ra ta ra chi ña nu ni cuchi ii ña.
44005011	Chini ndihi ñivi cha ni tahan ñi, ta yuhvi xaan cuni ñi, ta yuhvi tahan ñivi Ndioo.
44005012	Cuaha xaan cuhva savaha ra tatun Jesuu. Tacan ni ndehe ñivi yoso cuhva iyo ra Ndioo, ta nduiyo tahan ñi. Inuun iyo ndihi ñivi Ndioo, ta nducuiti ñi soco ndavi veñuhun nu iyo coredor Salomoon,
44005013	soco inca ñivi yuhvi ñi cha cua quihvi ñi cuenda Ndioo, soco chito ñi vati vaha xaan ñivi cuu ñivi Ndioo.
44005014	Vasi iyo ñivi yuhvi, soco tuvi xaan ñivi quechaha chinu ini chi ra chahnu Jesuu. Quihvi ra rai, ta quihvi tahan ñi ñahan cuenda ra.
44005015	Chacan cuu cha ni chandaca ñi ta ñi chi ñivi cuhvi yuhu iti. Ican caa ñi cuhvi can. Caa ñi nu yuvi. Caa ñi nu ticati. Caa ñi. Yuhu iti queta ñi, vati saxini ñi ti tu cua yaha ra Pedru, vasi cua yani condahvi ra nu caa ñi cuhvi can, ta cua nduvaha ñi.
44005016	Quichi tahan ñivi iyo ndihi ñuun iyo yatin ñuun Jerusaleen, ta quichi ndaca ñi chi ñivi cuhvi chi ñivi iyo tati cuihna anima, ta ni nduvaha ndihi ñi ta ñi.
44005017	Tacan cuu, ta cha iyo cuiti tucu ra sutu chahnu chi ra saduceo ta ra. Ndusoo ra ta ra ndehe ra chi ra tatun Jesuu.
44005018	Chacan cuu cha tiin ra ta ra chi ra tatun Jesuu, ta tihi ra chi ra ta ra vecaa.
44005019	Cha cuaa can quichi iin ra tatun Ndioo, ta nuna ra yu vecaa can, ta tava ra chi ra ta ra. Cati ra tatun Ndioo can chi ra ta ra ti:
44005020	―Cuahan ndo veñuhun nu sacahnu ñivi judiio, ta cati tuhun vaha ndo yoso cuhva cua nduvaha anima ñivi ―cati ra.
44005021	Cha ndihi cahan ra tatun Ndioo can, ta cha vachi cundichin. Cuahan ra tatun Jesuu ta ra, ta quihvi ra tichi cora soco ndavi can, ta quechaha sacuaha ra chi ñivi can. Tacan cuu, ta nducuiti tucu ra sutu chahnu chi tahan ra. Cana ra chi ndihi ra toho ñuun chi ndihi ra cumi tiñu ta ra cha iyo cuenda ñivi judiio can, ta tachi ra tiñu ti cua quichi ndaca ra chi ra indi vecaa.
44005022	Cha cuahan ra tatun, vati cua quihin ra chi ra indi vecaa can, soco ña nihin ra chi ra ta ra. Chacan cuu cha cuahan ndico ra tatun can, ta chaha ndico ra cuenda chi ra cumi tiñu,
44005023	ta cati ra chi ra ti: ―Queta ndi tican, ta ndehe ndi ti ndasi vaha yu vecaa can, ta inda ra policiia cumi vaha ra chi chi. Nuna ndi, ta ndehe ndi ti ñahni ra tatun Jesuu indi iti tichi ―cati ra.
44005024	Chini ra cuu xini cuenda ra policiia veñuhun can chi ra sutu chahnu cha cahan ra tatun can, ta ña nihin ra ta ra cuhva ñaan cua savaha ra ta ra.
44005025	Tacan cuu, ta sa quichi iin rai, ta quechaha cati ra chi ra ta ra ti: ―Ta ra ni tihi ndo vecaa, vitin cha iyo ra veñuhun, ta sacuaha ra chi ñivi ―cati ra.
44005026	Tacan cuu, ta cuahan ra cuu xini chi ra policiia ra, ta quihin ra chi ra tatun Jesuu. Vii xaan quihin ra chi ra, vati yuhvi xaan ra chi ñivi, coto cua cani ñi yuu chi ra.
44005027	Quichi ndaca ra chi ra ta ra, ta sayaha ra chi ra ta ra iti nu ra cumi tiñu can, ta quechaha cati ra sutu chahnu chi ra ta ra ti:
44005028	―Cha cati tuhun xaan ndi chihin ndo. Cati ndi ti ña cua sacuaha ca ndo yoso cuhva iyo ra Jesuu, ta vitin nihin xaan ca cha sacuaha ndo. Ndihi ñivi iyo ihya ñuun Jerusaleen ya cha chini soho ñi, cha cati ndo ti ni chahni ndi chi ra Jesuu ―cati ra sutu chahnu chi ra.
44005029	Nducahan ra Pedru cuenda ndihi ra tatun Jesuu, ta cati ndico ra chi ra cumi tiñu can ti: ―Cua tasoho ndi cuhva cati maan ra Ndioo, soco ña cua tasoho ndi cuhva cati ñivi.
44005030	Iti chata tiempu chahnu sacahnu ñivi yo chi ra Ndioo, ta suvi ra cuu ra chaha cha natacu ndico ra Jesuu. Maan ndo chahni chi ra, vati ni taa ndo chi ra nu cruu.
44005031	Vitin cahnu xaan rai cuu ra Jesuu, vati chaha Ndioo ndatu chi ra. Chacan cuu cha ndaca ñahan ra chihin ndi, ta ni sanduvaha ra anima ndi. Cuni ra cha cua saña ihni ñivi judiio cuati ndacu ñi, ta cua sanaan ra cuati ñi.
44005032	Tuhun can cati tuhun ndi, vati chito ndi ti cha ndicha cuu chi. Ta ni cuhva chaha ra Tati Ndioo cuenda. Tachi ra Ndioo chi ra Tati Ndioo, ta quichi ra chi ñivi tasoho chi ra Ndioo ―cati ra Pedru ta ra.
44005033	Ndihi tuhun can chini ra cumi tiñu ta ra, ta xaan xaan quechaha cuni ra, ta cuni cahni ra chi ra ta ra.
44005034	Ni chacoo iin ra nani Gamaliel, ta ra cumi tiñu can cuu tahan ra. Sacuaha tahan ra tuhun Ndioo tuhun chahnu, ta iyo tahan ra cuenda ra fariseo. Sacahnu ndihi ñivi chi ra. Ni chacuinda racan, ta tachi ra tuhun ti cua quee ndico ra tatun Jesuu iti chata iin hora luhu ni. Tacan cati ra, vati iyo cha cua cahan ra chi ra cumi tiñu ta ra.
44005035	Tacan cuu, ta quechaha cati ra Gamaliel can chi tahan ra ti: ―Ndioho yani xaa, cua saha vaha ndo cuenda ñaan cua savaha ndo chi racan ta ra.
44005036	Cua cuñuhun ini ndo, vati nu quichi quivi ni chacoo iin ra nani Teuda, ta suvi ra cati ti cahnu xaan rai cuu ra. Vasi queta cumi ciendu rai cha chica chihin ra Teuda can, ta cani tahan ra ta ra chi ra cumi tiñu, soco chahni ñivi chi ra, ta chinu ndihi ra chica chi ra, ta ñahni yahvi ndaa cha ni savaha ra Teuda can.
44005037	Iti nuun ca quivi ni chacoo censo cha quihvi sivi ñivi nuun ra cumi tiñu, ta ni chacoo inca ra nani Juda. Rai ñuun Galilea cuu ra. Chica tahan ñivi chi ra, soco chahni tahan ñivi chi ra, ta chinu tahan ra ni chica chi ra.
44005038	Vitin, yani xaa, yuhu cati ti na cua saña ndo chi rahya ta ra, ta na cua quee siin ra ta ra. Tu cua savaha ra cuhva saxini ñivi, ñahni ndico tucu yahvi ndaa chi,
44005039	soco tu cua savaha ra cuhva cati ra Ndioo, ña cua cuu casi yo cha savaha ra. Saña ndo, coto cua cani tahan ndo chi ra Ndioo ―cati ra Gamaliel chi ra ta ra. Tacan cuu, ta savaha ra cumi tiñu ta ra cuhva cati ra Gamaliel can.
44005040	Chacan cuu cha cana ndico tucu ra cumi tiñu chi ra tatun Jesuu can, ta cani ra chi ra, ta cati tuhun xaan ndico ra chi ra ti ña cua cahan ca ra ta ra cuenda ra Jesuu, ta saña ra chi ra ta ra.
44005041	Tacan cuu, ta quee ra tatun Jesuu can iti nuun ra cumi tiñu can, ta cusii ini ra, vati chaha ra Ndioo cha ni ndehe ra ta ra tundoho cuenda ra Jesuu.
44005042	Ña saña ra cha sacuaha ra, vati ndihi ni quivi sacuaha ra chi ñivi veñuhun nu sacahnu ñivi judiio can, ta cati tuhun ra chi ñivi can ti: ―Ni vii ndatu ndo chi ra Cristo ra cua sacacu chi ndo nu iyo ndo chi tundoho. Yuhu cati ti ra Jesuu cuu ra, vati cha ni tava tiñu ra Ndioo chi ra nu iyo yo ihya ―cati ra. Tacan ni sacuaha tahan ra vehe ñivi.
44006001	Quivi can cha cuahan ndutuvi ñivi Ndioo. Iyo ñi cahan tuhun griego, ta iyo tahan ñi cahan tuhun hebreo, ta quechaha cahan yuhu ñivi cahan griego chi tahan ñi cahan hebreo, vati ña nihin tahan ñi ñahan ndahvi can cha sachan ra tatun Jesuu ndihi ni quivi.
44006002	Chacan cuu cha cana ra tatun Jesuu chi ndihi ñivi Ndioo, ta quechaha cati ra ta ra chi ñi ti: ―Ña vaha cha cua saña nuun ndi cha cati tuhun ndi tuhun Ndioo, ta cua sachan ndi cha cua cachi ñivi.
44006003	Yani xaa, na cua nacachi ndo ucha ra yani yo. Cua nducu ndo ndaa ra yani yo cuu rai vaha ndicha, ta iyo vaha ra Tati Ndioo chi ra, ta nditi vaha xini ra. Cua nducu ndo chi ra, ta cua cuhva ndi tiñu chi ra, ta cua sachan ra cha cua cachi ñahan ndahvi can.
44006004	Ta ndiuhu ni cua cahan ndi chi ra Ndioo, ta cua cati tuhun ndi tuhun ra ndihi ni quivi ―cati ra.
44006005	Tacan cuu, ta ndoo ndihi ñi vaha. Ni nacachi ñi chi ra Esteban, vati vaha xaan chinu ini ra chi ra Jesuu, ta vaha xaan iyo ra Tati Ndioo chi ra. Nacachi tahan ñi chi ra Felipe chi ra Proocoro chi ra Nicanor chi ra Timoon chi ra Parmena chi ra Nicolaa. Ra ñuun Antioquiia cuu ra Nicolaa can, ta cha quihvi ra cuenda ñivi judiio nu quichi quivi, vati ña ta nacoto ra chi ra Jesuu.
44006006	Yaha ra ta ra iti nu ra tatun Jesuu, ta cahan ndahvi ra tatun Jesuu chi ra Ndioo, ta tiso ra ndaha ra xini racan ta ra, vati cua quihin ra tiñu can.
44006007	Tuvi ñivi chini tuhun Ndioo, ta cha cuahan ndutuvi ca ñivi chinu ini chi ra Jesuu iti ñuun Jerusaleen. Tuvi tahan ra sutu judiio tasoho ra, ta chinu tahan ini ra ta ra.
44006008	Cahnu xaan cuhva savaha ra Esteban nu iyo ñivi can, vati tindee ra Ndioo chi ra. Ndehe ñivi yoso cuhva iyo ra Ndioo, ta nduiyo ñi suhva cha ndehe ñi cuhva ni savaha ra Esteban. Chacan cuu cha iyo xaan tu manini chi ra Esteban, ta iyo xaan tundee ini chi ra.
44006009	Iyo ra judiio ta ra ni quichi iti veñuhun nu iyo ñivi ndoo nuna, vati ña satiñu cuatu ca ñi, ta iyo tahan ra judiio quichi iti ñuun Alejandriia chi ñuhun Cirene. Iyo tahan ra judiio can quichi iti ñuhun Cilicia chi ñuhun Asia. Ndihi ñuhun can quichi ra ta ra, ta quechaha cahan yuhu ra ta ra chi ra Esteban.
44006010	Ña nihin ra ta ra cuhva yoso cua cati ndico ra cha ni cahan ra Esteban, vati nditi ra Esteban suhva, ta tindee ra Tati Ndioo chi ra. Chacan cuu cha cati vaha xaan ndico ra Esteban chi ra ta ra.
44006011	Quihin ra judiio can rai vata, ta quechaha cati ra vata can ti: ―Chini ndi cha cahan ra Esteban, ta cahan ra ndavaha ni chi ra chahnu Moisee chi ra Ndioo ―cati ra.
44006012	Chacan cuu cha quechaha ndusaca. Xaan cuni ñivi can. Nduxaan tahan ra chanihin can chi ra sacuaha ley chahnu cha ni ndehe ra ta ra chi ra Esteban. Chacan cuu cha chinu ñi nu iyo ra Esteban, ta tiin ñi chi ra, ta chandaca ñi chi ra nu iyo cuiti ra cumi tiñu.
44006013	Quihin ñivi can chi ra testigu vata, ta quechaha cati ra vata can ti: ―Ndihi ni hora cahan ra Esteban ndavaha ni. Cati ra ti ñahni yahvi ndaa veñuhun yo, ta ni ña vaha ley chahnu yo.
44006014	Chini ndi vati cati ra ti cua sanduva ra Jesuu ra ñuun Nazaret veñuhun ya, ta cua sanaan tahan ra Jesuu costumbre cha sanahan ra Moisee chihin yo ―cati ra vata can.
44006015	Tacan cuu, ta quechaha ndehe xaan ra nducuiti tican chi ra Esteban. Ndehe ra ta ra ti cuhva caa nuun iin tatun Ndioo caa nuun ra Esteban, vati ndundichin suhva nuun ra.
44007001	Ta quechaha nducu tuhun ra sutu chahnu can chi ra Esteban ti: ―¿Atu ndicha cuhva cati racan ta ra?
44007002	Ta cati ndico ra Esteban chi ra cumi tiñu can ti: ―Ndioho tata chahnu, ndioho yani xaa, na cua taa vaha ndo soho ndo cha cua cati yu chihin ndo. Ñivi ra Abrahaam chihin yo, ta iti chata ni ndehe ra chi ra Ndioo cahnu. Ni chacoo ra Abrahaam ñuhun Mesopotamia. Ña ta cuhun ra iti ñuun Haraan, ta ni ndehe ra chi ra Ndioo.
44007003	Quivi can cati ra Ndioo chi ra ti cua quee siin ra Abrahaam ñuun ra, ta cua nacoo ra ñivi ra. Cua cuhun ra ñuhun nu cua sanahan Ndioo chihin ra, cati ra Ndioo chi ra.
44007004	Chacan cuu cha quee siin ra Abrahaam ñuhun Mesopotamia nu iyo ñivi Caldea, ta cuahan ra cua coo cuii ra ñuun Haraan can. Ican chihi sutu ra, ta cati ra Ndioo ti na cua quichi ra Abrahaam ihya ñuhun Israeel nu iyo yo vitin.
44007005	Ña chaha ra Ndioo cha cua nihin ra ñuhun quivi can. Ña chaha ra ni iin pedazu chi nu cua cuañu chaha ra, soco cati ndicha ra Ndioo chi ra ti cua cuhva ra iin ñuhun chihin ra. Chi maan ra cua cuu chi, soco cua queta quivi cua cuvi ra, ta cua cuhva ra Ndioo chihin chi chi sehe ra chi ñivi sehe ra, cati ra Ndioo chi ra Abrahaam can. Ña ta coo ni iin sehe ra Abrahaam, soco tacan ni cati ra Ndioo chi ra.
44007006	Cati tahan ra Ndioo chi ra ti cua coo nuun ñivi ra inca ñuhun nu iyo inca ñivi. Tican cua cani ñivi can chi ñivi ra, ta cua satiñu cuatu ñivi ra chihin ñi. Cumi ciendu cuiya cua ndehe ñivi ra tundoho, cati ra.
44007007	Ta cati ndico tucu ra Ndioo chi ra Abrahaam ti cua tachi tuni ra Ndioo chi ñivi savaha tundoho can. Cua yaha xihna ñivi ra Abrahaam tundoho, ta cua quee ñi tican. Cua queta ñi ñuhun Israeel, ta cua sacahnu ñi chi ra Ndioo, cati ra.
44007008	Cha ndoo vaha tuhun can, vati nduvi nuun ra Ndioo chi ra Abrahaam nu quichi quivi. Chacan cuu cha tiso ra Ndioo costumbre cha cua tahnda ñiin xini xuu ra cuati ndihli, ta ña cua naan ini ñi ti cha iyo vaha tuhun can chi ra Ndioo. Tacan cuu, ta ni cacu ra Isaac sehe ra Abrahaam. Queta ra una quivi ra, ta savaha ra Abrahaam chi ra cuhva cati ra Ndioo. Tacan ni savaha tahan Isaac chi ra Jacob sehe ra. Suvi ni tacan savaha tahan ra Jacob chi ndihi uchi uvi sehe ra, ta chahnu ra ta ra, ta ndihi ra cuu sutu ñuun iti chata nu ni quichi quivi.
44007009	’Iin ra cuu sehe ra Jacob nani Cusee, ta ndusoo ndihi ra yani ra chi ra. Chacan cuu cha xico yani ra chi ra chi toho cuahan iti ñuhun Egipto, soco ña saña ra Ndioo chi ra Cusee can.
44007010	Sacacu ra Ndioo chi ra ndihi nu ndehe ra tundoho. Tindee ra Ndioo chi ra Cusee, ta ndehe ra Faraoon ra ndaca ñahan chi ñivi iyo ñuhun Egipto can ti iyo xaan tu manini chi ra Cusee, ta nditi suhva xini ra. Chacan cuu cha tiso ra Faraón tiñu chi ra, ta ndaca ñahan ra Cusee chi ndihi ñivi Egipto chi ndihi ñivi iyo vehe ra Faraoon. Cumi cuenda ra ndihi ñuhun ra Faraoon can chi ndihi ndatiñu ra.
44007011	’Chacoo iin tama niniin ñuhun Egipto can chi ñuhun Canaan. Ndehe xaan ñivi can tundoho, ta ñivi yo ni chacoo iti chata tiempu chahnu ña nihin ñi cha cua cachi ñi.
44007012	Queta tuhun nuun ra Jacob ti iyo nuni iti ñuhun Egipto, ta tachi ra chi sehe ra tican. Ñivi yo chi racan ta ra. Cha chahan ra xihna cuii cuu chacan.
44007013	Cuahan ndico ra ta ra inca chaha cha cuu uvi chaha, ta sacoto ra Cusee ti yani ra chi ra, ta quechaha chito ra Faraoon ndaa ñivi cuu ñivi ra Cusee.
44007014	Tachi ra Cusee tuhun ti cua quichi ra Jacob sutu ra chi ndihi ñivi ra. Uni xico chahun ñivi ra cuu ñi.
44007015	Tacan cuu, ta cuahan ra Jacob iti ñuhun Egipto, ta chacoo cuii ra tican, ta queta quivi chihi ra. Suvi ni tican ni chihi tahan sehe ra,
44007016	soco queta quivi chiso ndico ñivi ra iquin ra Jacob chi sehe ra iti ñuun Siquem. Tihi ñi iquin ra ta ra tichi ndaca ñaña cha ni sata ra Abrahaam tiempu chahnu, vati sata ra chi chi chi sehe ra Hamor. Tiahvi ra xuhun cuichin chi ra quivi ni iyo ra ñuun Siquem can.
44007017	’Cha cuahan ndutuvi ñivi ra Abrahaam ñuhun Egipto can, ta cha cua queta quivi cha cua cuhva ra Ndioo ñuhun chi ñivi ra Abrahaam cuhva ni cati ra Ndioo chi ra xihna cuii.
44007018	Tacan cuu, ta sa quihvi inca ra rey ndaca ñahan ñuhun Egipto can. Ña chito ra yoo rai cuu ra Cusee can, vati cha iyo cuiya cha ni chihi ra.
44007019	Sandahyu ñahan ra rey can chi ñivi yo, ta savaha ra ndavaha ni chi ñi, vati cuaha xaan ñivi cuahan china. Chacan cuu cha cati tuhun ra ti tu cua cacu ve cuati sehe ñi, cua seta ñi chi ve, ta cua cuvi ve. [Tacan cati ra, vati cuahan ndutuvi ñivi ra Abrahaam suhva.]
44007020	Suvi ni quivi can ni cacu ra Moisee, ta ndehe ra Ndioo ti rai vaha cuu ve. Uni yoo ni chacoo ve vehe sutu ve,
44007021	soco queta quivi tixehe sihi ve sutu ve chi ve tichi tuñiin, vati yuhvi ñi chi ra rey can, soco ni nanihin sehe sihi ra Faraoon chi ve, ta quihin ña chi ve. Sacuahnu ña chi ve, ta cuu ve sava ni ta cua iin sehe maan ña.
44007022	Chacan cuu cha sacuaha ra Moisee ndihi cha chini tuni cha iyo chi ñivi Egipto can, ta chacoo tundee ini chi ra. Vaha xaan cahan ra, ta vaha xaan satiñu ra.
44007023	’Tacan cuu, ta queta ra uvi xico cuiya ra, ta quechaha saxini ra chi anima ra ti cua cu ndehe ra yoso cuhva iyo ñivi tahan ra ñivi Israeel nu iyo ñi,
44007024	ta iin quivi ni ndehe ra Moisee cha cani ra ñuhun Egipto can chi iin ra cuu tahan ra Moisee. Tindee ra Moisee chi ra ni ndoho, vati cani ndico ra Moisee chi ra Egipto can. Ni chahni ra Moisee chi ra, vati nduxaan ra suhva.
44007025	Saxini ra Moisee can ti cua nihin ñivi ra cuhva ti chaha ra Ndioo tundee ini chi ra, ta cua sacacu ra chi ñi nu iyo ñi chi tundoho. Tacan ni saxini ra, soco ña nihin ñi cuhva.
44007026	Inca quivi yaha ndico tucu ra Moisee, ta ndehe ra chi ra cuu ñivi ra. Ndehe ra ti cani xaan iin ra chi tahan ra, ta cuni ra Moisee sandumani ndico ra chi ra, ta quechaha cati ra chi ra ta ra ti ini ñivi cuu ra ta ra, ta ña vaha cani tahan ra ta ra, cati ra.
44007027	Ta ra cani chi tahan ra―tindaha ihni ra chi ra Moisee, vati cuati cuni ra chi ra, ta quechaha cati ra chi ra Moisee ti ñavi maan ra ndaca ñahan chi ra. Ta ñavi maan ra cua tachi tuni chi ra. Yoni chaha tiñu chihin ra.
44007028	Masi cua cahni ra chihin ra cuhva chahni ra chi ra Egipto inca quivi, cati ra chi ra Moisee.
44007029	Tacan cuu, ta chinu ra Moisee, vati yuhvi ra. Cuahan ra inca ñuhun nu cani nu nani chi Madiaan. Cua ndoo nuun ni ra tican, soco nihin ra ñasihi ra, ta ni chacoo uvi sehe ra.
44007030	’Uvi xico cuiya cha iyo ra tican, ta queta iin quivi cha cuahan ra tichi cuhu. Yucu Sinaí yaha ra, ta ndehe ra nu cayu iin cuhu. Tichi yaa ñuhun nu cayu cuhu can ni chacuindi iin ra cuu tatun Ndioo.
44007031	Chacan ni ndehe ra Moisee, ta iyo xaan cuni ra, soco tuhva ra suhva ca nu cayu cuhu can, vati cuni ndehe ra ñaan cha cuu chi. Tacan cuu, ta quechaha chini ra ti cahan ra Ndioo.
44007032	Quechaha cati ra Ndioo chi ra ti ra Ndioo cuu ra, ta ndihi ñivi ra Moisee sacahnu chi ra tiempu chahnu. Ra Abrahaam, ra Isaac, ra Jacob¯ndihi ra ta ra sacahnu chi ra Ndioo, cati ra, ta nihin xaan quechaha naquisi chi chi ra Moisee, ta ña cuni ca ra ndehe ra tican.
44007033	Cati ndico ra chahnu Ndioo chi ra ti cua tava ra ndichan ra, vati ñuhun ii cuu chi nu inda ra.
44007034	Chito vaha ra Ndioo ti ndehe xaan ñivi ra tundoho nu iyo ñi ñuhun Egipto can. Chini ra cha cati ñi, vati ña cundee ca ñi. Chacan cuu cha quichi nuun ra, vati cua sacacu ra chi ñi. Cua cuhun ra Moisee, vati chi maan ra cua tava tiñu ra Ndioo iti ñuhun Egipto can, cati ra Ndioo chi ra.
44007035	’Suvi ra Moisee cuu ra, soco xihna ca ña sacahnu ñi chi ra, vati cati ñi chi ra ti ñavi maan ra cuu ra ndaca ñahan chi ñi. Ñavi maan ra cuu ra tachi tuni chi ñi, cati ñi. Ta ndehe. Suvi ra Moisee cuu ra, ta ni tiso ra Ndioo tiñu chi ra. Tacan ni savaha ra Ndioo, vati cua sacacu ra Moisee chi ñi nu iyo ñi chi tundoho, ta cua cundaca ñahan ra chi ñi. Quivi ni ndehe ra Moisee chi ra tatun Ndioo nu cayu cuhu can―quivi can tava tiñu ra Ndioo chi ra.
44007036	Tacan cuu, ta cahnu xaan cuhva savaha ra Moisee ñuhun Egipto, ta cuyuhvi ra rey can, vati ndehe ra yoso cuhva iyo ra Ndioo. Tacan cundee quee ñi tican, ta ni chandaca ra Moisee chi ñi inca ñuhun. Savaha tahan ra Moisee inca cuhva cahnu xaan Tañuhun Cuaha can, ta savaha ndico tucu ra Moisee cuhva cahnu xaan nu chica cuu ñi tichi cuhu. Queta uvi xico cuiya savaha ra cuhva tican, ta ndehe ñivi can yoso cuhva iyo ra Ndioo.
44007037	Ini ra Moisee can cati chi ñivi Israeel can ti cua tava tiñu ra Ndioo chi inca ra cua cahan cuenda ra cuhva tava tiñu ra chi ra. Cua cuu tahan ra ñivi ñi, ta cua tasoho ñi chi ra, cati ra.
44007038	Chahan tahan ra Moisee chi ñivi Israeel cha chica cuu ñi tichi cuhu tiempu chahnu. Tican yucu Sinaii can ni cahan ra tatun Ndioo chi ra, ta suvi ni tican cati tuhun ra Moisee chi ñivi yo tiempu chahnu. Tican ni quihin cuenda ra ley Ndioo, ta sacoto ndico ra chi chi chi maan yo.
44007039	’Ña cuni ñivi tasoho yo cha cahan ra Moisee quivi can. Chacan cuu cha ña cuni ca ñi chi ra, vati cuni xaan ñi coo ñi cuhva ni chacoo ñi ñuhun Egipto.
44007040	Chacan cuu cha ni vii iyo ra Moisee yucu Sinaii, ta quechaha cati ñi chi ra Aaroon yani ra ti cua savaha ra ita niñu chihin ñi, ta cua cundaca chi chihin ñi nu cua cuhun ñi. Ra Moisee chacundaca chihin ñi cha quee ñi ñuhun Egipto, soco ña chito ñi ñaan ni tahan ra quivi can, cati ñi.
44007041	Quivi can savaha ñi iin ita niñu ñi. Sundiquin luhu cuu ri savaha ñi, ta quichi ndaca ñi sana ñi. Chahni ñi chi ri iti nuun ita niñu can, vati cha sacahnu ñi chi chi, ta cusii ini ñi ndehe ñi ita niñu cha ni savaha maan ñi.
44007042	Chacan cuu cha saña ndaha ra Ndioo chi ñi, ta chaha ra cha sacahnu ñi chi ri nicandi chi ri yoo chi ri tiñu. Savaha ñi cuhva taa ra ni cahan cuenda ra Ndioo tichi tutu taa ra ta ra iti chata, vati ra Ndioo chaha cuenda chi ra, ta cati ra ta ra cuenda ra Ndioo ti: Ndioho ñivi Israeel, ni chica cuu ndo tichi cuhu uvi xico cuiya, ta ña sacahnu ndo chi yuhu, vati ña chahni ndo sana ndo, ta samani ndo chi ri chi yuhu.
44007043	Ndihi nu chahan ndo chiso ndo vehe ñiin luhu nu ndaa ita niñu sacahnu ndo, ta nani chi Moloc. Chiso tahan ndo inca ita niñu sacahnu ndo, ta nani chi Renfaan. Cuhva caa ri tiñu iti siqui caa chi. Ita niñu can savaha ndo, ta sacahnu ndo chi chi. Chacan cuu cha cua tava ndai chihin ndo, ta cani xaan inca chiyo ñuhun Babilonia cua tava ndai chihin ndo, cati ra Ndioo chihin ñi.
44007044	’Tiempu chahnu quivi cha chica cuu ñivi yo tichi cuhu cha ni chacoo iin vehe ñiin nu sacahnu ñi chi ra Ndioo. Savaha ñi vehe can cuhva ni cati tuhun ra Ndioo, vati cha sanahan ra yoso cuhva cua savaha ra Moisee chi chi.
44007045	Tacan cuu, ta queta quivi ndaca ñahan ra Josuee chi ñivi yo tiempu can. Ni vii chiso tahan ñi vehe ñiin can quivi can, ta cundee quenda ñi ñuhun nu ni chacoo ñivi ñuhun Canaan, vati tava ndaa ra Ndioo chi ñivi Canaan can quivi cha cua quihvi ñivi maan yo. Tacan ni sacahnu ñi chi ra Ndioo tichi vehe ñiin can nda cua nda quivi cha cuu ra Ndavii tiñu.
44007046	Cuni mani ra Ndioo chi ra Ndavii can. Chacan cuu cha chica ra Ndavii tu manini chi ra Ndioo, vati cuni ra Ndavii savaha ra iin vehe vaha cuenda ra Ndioo, ta iin ni ra Ndioo cuu ra sacahnu ra Jacob. Ña nihin ra Ndavii tundee iniiti nuun ra Ndioo.
44007047	Chacan cuu cha Salomoon cuu ra ni savaha vehe cuenda ra Ndioo.
44007048	Yuhu cati ti ñavi tichi vehe ni savaha ñivi cuu nu iyo ra Ndioo. Ña chini ñuhun ra Ndioo cahnu iin vehe nu cua ndoo ra. Iyo ra cuhva cati ra ni cahan cuenda ra Ndioo, vati cati ra ti:
44007049	Cha cati ra Ndioo ti iyo ndatu yu iti siqui andivi, ta iyo tahan ndatu yu nu ñuhun ñuñivi. Ña cua cuu savaha ndo iin vehe vaha ndicha nu cua coi. Ña chini ñuhin iin nu cua cunda tatun i,
44007050	vati savaha main ndihi cuii cha iyo. Tacan ni cati ra Ndioo, cati ra ni cahan cuenda ra Ndioo tiempu chahnu.
44007051	’Ndioho ñivi Israeel, ndava xaan ini ndo. Ña tasoho cuii ni ndo. Cani tahan ndo chi ra Tati Ndioo. Savaha ndo cuhva ni savaha ñivi ndo tiempu chahnu.
44007052	Iti chata cani ñivi ndo chi ndihi ra ni cahan cuenda ra Ndioo. Cati tuhun ra ti cua quichi iin rai cuiti vaha nu cuahan quivi, ta chahni ñi chi ra ni cahan cuenda ra Ndioo can. Quichi ra Jesuu, ta xico tuhun ndo chi ra, ta chahni ndo chi ra.
44007053	Iti chata ni cati tuhun ra tatun Ndioo ñaan cha cuu ley ra Ndioo chi ñivi ndo. Chito tahan ndo chi chi, soco ña sacuinu ndo cuhva cati ra ―cati ra Esteban chihin ra ta ra.
44007054	Sa chini ra cumi tiñu can cha cahan ra Esteban, ta quechaha chachi ndasun nuhun ra, [vati xaan xaan cuni ra ndehe ra chi ra,]
44007055	soco vaha xaan iyo ra Tati Ndioo chi ra Esteban can. Ndehe ndaa ra iti siqui andivi, ta ndehe ra ti cahnu xaan cuu ra Ndioo, ta chiyo ndaha cuaha ra inda ra Jesuu.
44007056	Tacan cuu, ta quechaha cati ra Esteban ti: ―¡Ndehe ndo! Nuna iti siqui andivi, ta ndichin ndehi chi ra cuu sava ta cua ra cuu sehe ñivi. Chiyo ndaha cuaha ra Ndioo inda ra Jesuu can ―cati ra.
44007057	Tacan cuu, ta chasi ra ta ra soho ra, ta cana chaa xaan ra, [vati quihin xaan ra tisihi,] ta quii xaan tuhva ra ta ra nu ni chacuinda ra Esteban.
44007058	Tava ndaa ra ta ra chi ra Esteban can iti yuhu ñuun can, vati cua cani ra yuu chi ra, ta cua cahni ra chi ra. Tava ra ta ra sahma ndichin ra, ta chaha ra chi chi na cua cumi iin ra tivaa nani Saulu chi chi.
44007059	Tacan cuu, ta cani ra ta ra yuu chi ra Esteban can, ta quechaha cahan ndahvi ra Esteban chi ra Jesuu. Cati ra chi ra ti: ―Ra chahnu Jesuu, na cua canihin vahun chi yuhu ―cati ra.
44007060	Ni chahnu chiti ra, ta nihin xaan cana chaa ra, ta cati ra chi ra Jesuu ti: ―Ra chahnu Jesuu, ña cua tiso cun cuati ndacu ra vitin siqui ra. Tacan cati ra Esteban, ta chihi ni ra.
44008001	-
44008002	Tacan cuu, ta vaha xaan cuni ra Saulu, vati chahni ra ta ra chi ra Esteban. Iyo tahan ra sacahnu chi Ndioo, ta cuchi ra ta ra chi ra Esteban, ta chacu xaan ra suhva, vati cha ni chihi ra Esteban can. Suvi ni quivi can quechaha chacoo tundoho cahnu xaan chi ñivi Ndioo iyo ñuun Jerusaleen, ta chinu ndihi ñi. Iyo ñi chinu ñi iti ñuhun Judea, ta iyo tahan ñi chinu ñi iti ñuhun Samaria, soco ra tatun Jesuu―ña chinu ra.
44008003	Tacan cuu, ta quechaha cani tahan xaan ra Saulu chi ñivi Ndioo, vati cuati cuni ra chi ñi. Vehe ta vehe cuahan ra, ta xita queñuhun ra chi ra rai chi ñi ñahan, ta tihi ra chi ñi vecaa.
44008004	Chinu ñivi Ndioo cha quee ñi ñuun Jerusaleen, soco cati tuhun ñi tuhun Ndioo ndihi ni ñuun nu yaha ñi.
44008005	Chinu tahan ra Felipe, ta cuahan ra iti ñuhun Samaria. Queta ra iin ñuun tican, ta cati tuhun ra chi ñivi yoso cuhva ni quichi ra Cristo, vati ni tava tiñu ra Ndioo chi ra nu quichi quivi, vati cua sacacu ra chi ñivi nu iyo ñi chi tundoho.
44008006	Vaha xaan tasoho ñican cha cati tuhun ra Felipe can, ta ndehe ñi ti savaha tahan ra cuhva cahnu xaan. Chacan cuu cha inuun iyo ñi.
44008007	Cuaha xaan tati cuihna tava ra tichi anima ñivi. Cana chaa maan run tati cuihna can, ta quee run, ta nduvaha tahan ñivi nduñiin chi ñivi cojo.
44008008	Chacan cuu cha cusii ini ndihi ñivi iyo ñuun can.
44008009	Iyo tahan iin rai nani Simoon ñuun can. Ra tasi cuu ra, ta iyo xaan cuni ndihi ñivi iyo ñuhun Samaria can ndehe ñi chi ra. Cati ra ti cahnu xaan rai cuu ra.
44008010	Tasoho ndihi ñivi cha cahan ra. Masi ñivi cahnu cuu ñi, masi ñivi ndahvi cuu ñi, soco tasoho ñi chi ra. Cati ñi ti cahnu xaan tundee ini yo chi ra, vati ni chaha ra Ndioo tundee ini chi ra.
44008011	Tasoho ñivi cha cahan ra Simoon can, vati nahan xaan cha sandahyu ñahan ra chi ñi, vati cuaha xaan cha savaha ra.
44008012	Cati tuhun ra Felipe yoso cuhva cua cundaca ñahan ra Ndioo, ta cati tuhun tahan ra yoso cuhva iyo tundee ini chi ra Jesucristo. Tacan cuu, ta chinu ini ñican cha cahan ra Felipe, ta ni chanduta ñi. Chanduta ra rai, ta chanduta tahan ñi ñahan.
44008013	Suvi ra Simoon chinu tahan ini ra, ta ni chanduta tahan ra. Tacan, ta quechaha chica ra chi ra Felipe, ta ndehe ra Simoon can iin cuhva inca cuhva cha ni savaha ra Felipe can. Iyo xaan iyo xaan cuni ra Simoon cha ni ndehe ra ndihi cuhva cha ni savaha ra Felipe.
44008014	Ni vii iyo ra tatun Jesuu ñuun Jerusaleen, ta chini ra tuhun cha ni chinu ini ñivi iyo ñuhun Samaria can chi ra Jesuu. Chacan cuu cha tachi ra tatun Jesuu chi tahan ra. Chi ra Pedru chi ra Juaan tachi ra tican.
44008015	Cuahan ra ta ra iti ñuhun Samaria. [Queta ra ta ra,] ta quechaha cahan ndahvi ra ta ra chi ra Ndioo, ta cati ra ti na cua quichi coo ra Tati Ndioo anima ñi.
44008016	Tacan ni cahan ra, vati cha chanduta ñivi can cuenda ra chahnu Jesuu, ta ña ta coo ra Tati Ndioo chi ñi.
44008017	Tacan cuu, ta tiso ra ta ra ndaha ra chi ñican, ta quihvi ra Tati Ndioo anima ñi.
44008018	Ndehe ra Simoon ti tiso ndaha ni ra tatun Jesuu chi ñivi, ta quichi ra Tati Ndioo chi ñi.
44008019	Chacan cuu cha quechaha cati ra Simoon chi ra ta ra ti: ―Cuhva ndo tundee ini chi yuhu, ta cua tiso tahin ndahi chi ñivi, ta cua coo ra Tati Ndioo chi ñi, ta cua tiahvi yu chihin ndo ―cati ra.
44008020	Cati ndico ra Pedru chi ra ti: ―Cua ndoyo ñuhun xuhun cun, ta cua ndoyo ñuhun tahun, vati saxini cun ti cua cuu sata cun cha samani ra Ndioo.
44008021	Ña cua cuu satiñu tahun tiñu ya, vati ña iyo vahun chi ra Ndioo.
44008022	Nacoo ihni ndavaha ni cha saxini cun, ta cahan ndahvi cun chi ra chahnu Ndioo ti na cua naan chi cuhva saxini cun chi anima cun, tu cua cuu naan chi.
44008023	Chite yoso cuhva iyo cun. Cha ndusoo cun. Ña ta saña cun cuati ndacu cun. Chacan cuu cha cua ndoyo ñuhun cun ―cati ra Pedru.
44008024	Ta cati ndico ra Simoon chi ra ti: ―Na cua cahan ndahvi ndo chi ra Ndioo cuenda yu, ta ña cua tahin cuhva cati ndo ―cati ra.
44008025	Tacan cuu, ta cati tuhun ra Pedru chi ra Juaan tuhun Ndioo, ta chaha ra ta ra cuenda yoso cuhva cha savaha ra Ndioo. Cuaha ñuun iyo ñuhun Samaria can yaha ra ta ra, ta cati tuhun ra yoso cuhva cua nduvaha anima ñivi, ta cuahan ndico ra iti ñuun Jerusaleen.
44008026	Tacan cuu, ta quechaha cati iin ra tatun Ndioo chi ra Felipe ti: ―Cuahan iti ñuun Gaza. Cua quihun iti ni tahan chi ñuun Jerusaleen, ta cuahun iti ñuun Gaza can ―cati ra. Ñahni ñivi iyo nu yaha iti tican.
44008027	Tacan cuu, ta quee ra Felipe cuahan ra, ta ndehe ra ti yaha iin rai ñuhun Etiopiia. Cha iyo ica racan suhva, vati ndiso tiñu ra. Tesorero ñuhun can cuu ra, vati cumi ra ndihi xuhun ña Candace ña ndaca ñahan chi ñivi iyo ñuhun Etiopiia can. Chahan racan ñuun Jerusaleen, vati cha sacahnu tahan ra chi ra Ndioo cuhva iyo costumbre ñivi judiio.
44008028	Tichi careta ndaa ra, ta cuanuhun ndico ra ñuun ra. Ndaa ra sacuaha ra tuhun cha ni taa ra Isaiia ra ni cahan cuenda ra Ndioo iti chata,
44008029	ta cati ra Tati Ndioo chi ra Felipe ti: ―Cuahan, ta cua satahun chi ra yoso nu careta can ―cati ra.
44008030	Chacan cuu cha chinu ra Felipe nu cuahan ra Etiopiia can, ta chini ra ti sacuaha ra tuhun ni taa ra Isaiia, ta quechaha nducu tuhun ra Felipe chi ra ti: ―¿Atu cutuni ini cun tuhun sacuahun?
44008031	Ta cati ndico racan chi ra ti: ―Tu iyo ra cua sacuaha chi yuhu, cua cutuni ini yu ―cati ra. Tacan cuu, ta cana ra chi ra Felipe na cua ndaa ra nu careta, ta cunda tahan ra chi ra.
44008032	Chehe cuu tuhun sacuaha ra. Inda ri mbee nu cua sata ixi ri, ta ña ndahyu ri. Cha ndaca ñivi chi ri mbee nu cua cuvi ri, ta ña ndahyu ri. Ta ni cuhva cua ndehe ra tundoho, ta ña cua cahan ra.
44008033	Taxin cua ndoo ra, ta cua cutuni ra, soco ñahni cuati savaha ra. Yoni cua cuhva cuenda yoso cuhva ni savaha ñivi ndavaha ni chi ra quivi chacoo ra nu ñuhun ñuñivi, vati cua cahni ñi chi ra. Tuhun can ni sacuaha ra.
44008034	Tacan cuu, ta quechaha cati ndico ra Etiopiia can chi ra Felipe ti: ―Na cua savahun tu manini, ta cua cati tuhun ndico cun. ¿Yoo rai cuu ra cati tuhun ra ni cahan cuenda ra Ndioo? ¿Atu cuenda suvi ni maan ra cahan ra a cuenda inca rai cahan ra tuhun can? Tacan ni nducu tuhun ra chi ra Felipe.
44008035	Chacan cuu cha quechaha cati tuhun ra Felipe chi ra. Chaha xihna ra cuenda ñaan tuhun cuu chi cha ni sacuaha ra, vati cati cachin ra ti ra Jesuu cuu ra.
44008036	Ni vii cuahan ra ta ra iti, ta queta ra ta ra nu iyo nduta, ta quechaha cati ra Etiopiia can chi ra ti: ―¡Jihna! Ihya iyo nduta. ¿Atu ña cua cuu cuandute? ―cati ra.
44008037	Ta cati ra Felipe chi ra ti: ―Tu chinu ini cun chi ra Jesuu chi ndihi cuii anima cun, cua cuu ―cati ra. Ta cati ndico ra chi ra Felipe ti: ―Chinu ini yu ti ra Jesucristo cuu sehe Ndioo ―cati ra.
44008038	Tacan cuu, ta cati ra ñu Etiopiia can ti cua cucuiñi careta can. Tacan cuu, ta nuun ra ta ra, ta quihvi ra ta ra tichi nduta, ta sacuanduta ra Felipe chi ra.
44008039	Quee ra ta ra tichi nduta can, ta quihin ra Tati Ndioo chi ra Felipe, ta ni chandaca ra chi ra ñuun Azoto. Chacan cuu cha ña ndehe ca racan chi ra. Sii xaan cuni ra Etiopiia can nu cuahan ra, vati nihin ra cuhva yoso cuhva iyo ra Jesuu.
44008040	Tacan cuu, ta iyo ra Felipe ñuun Azoto can. Quee ra cuahan ra, ta cati tuhun ra tuhun Jesuu ndihi ni ñuun nu yaha ra, ta queta ra ñuun Cesarea.
44009001	Ña ta saña ra Saulu cha cani tahan ra chi ñivi Ndioo. Ni vii cati ra ti cua cahni ra chi ñi. Chacan cuu cha cuahan ra iti nuun ra sutu chahnu judiio can,
44009002	ta chica ra tutu cua cuhva ra chi ra cuu xini veñuhun ñivi judiio iyo ñuun Damasco. Tacan, ta ni nihin ra ndatu. Tu cua nanihin ra chi ñivi chica iti Jesuu, cua tiin ra chi ñi, ta cua cundaca ra chi ñi iti ñuun Jerusaleen.
44009003	Tacan cuu, ta quee ra cuahan ra. Cha cua queta ra ñuun Damasco can, ta ni ndehe ra iin ñuhun iti siqui andivi, ta tuun chi nuun ra.
44009004	Quehni ra Saulu can nu ñuhun, vati tuun ñuhun can nuun ra, ta chini ra ti cahan ra Jesuu. Cati ra chi ra Saulu ti: ― Saulu, cha cani tahan xaun chi yuhu ―cati ra.
44009005	Cati ndico ra Saulu chi ra: ―¿Yoo cahan, ta tata? Ta cati ndico ra Jesuu chi ra ti: ―Yuhu ra Jesuu cui. Chi yuhu cani tahan xaun, soco suvi ni chi maun sandoyo ñuhun cun ―cati ra.
44009006	Yuhvi xaan ra Saulu, ta cati ndico ra chi ra chahnu ti: ―¿Ñaan cha cuun chihin yu, ta tata? ―cati ra. Ta cati ndico ra chahnu chi ra ti: ―Cuinda, ta cuahan tichi ñuun. Cua cuhva ñivi cuenda ñaan cha cua savahun ―cati ra.
44009007	Ta ra chica chi ra Saulu―ña cahan ra, vati yuhvi xaan ra. Chini ra ndusu cha cahan chi, soco ña ndehe ra yoo rai cahan.
44009008	Ni chacuinda ndico ra Saulu, ta nuna ra titi nuun ra, soco ña cuu ca ndehe ra. Chacan cuu cha tiin ra amigu ra Saulu ndaha ra, ta chandaca ra chi ra tichi ñuun Damasco can.
44009009	Queta uni quivi ña ndehe ca ra. Ña chachi ca ra, ta ni ña chihi ca ra nduta.
44009010	Ñuun Damasco can cha iyo iin ra nani Ananiia. Cha ni quihvi tahan ra cuenda ra Ndioo, ta tichi ñumahna nducahan ra chahnu Ndioo chi ra. Cati ra Ndioo chi ra ti: ― Ananiia. Ta cati ndico ra Ananiia chi ra ti: ―¿Ñaan cha cuu cha cuun chihin yu, ta tata?
44009011	Ta cati ndico ra chahnu chi ra ti: ―Cuahan iti nu nani chi iti cuiti, ta vehe ra Juda cua nanducu cun chi iin ra ñuun Tarso. Saulu nani ra, ta cahan ra chi yuhu.
44009012	Tichi ñumahna ndehe ra cha vachi iin ra nani Ananiia, ta tiso ra ndaha ra chi ra, vati cua ndundichin ndico ndehe ra ―cati ra Ndioo.
44009013	Cati ndico ra Ananiia chi ra Ndioo ti: ―Tata chahnu, tuvi xaan ñivi cuu ñi chaha cuenda yoso cuhva iyo ra Saulu can, vati cuaha xaan ndavaha ni cha ni savaha ra chi ñivi cun ñuun Jerusaleen, cati ñi.
44009014	Vitin cha iyo ra ihya, ta tava ra ndatu nuun ra sutu chahnu can, vati cua tiin ra chi ndihi ndi cuu ñivi cun ―cati ra.
44009015	Ta cati ndico ra chahnu chi ra Ananiia ti: ―Cuahan, vati ni nacachi main chi ra Saulu can. Cua cati tuhun ra tuhun yu chi ñivi cuu inca tucu ñivi. Cua cati tuhun ra chi ra cumi tiñu ndaca ñahan chi ñican, ta cua cati tuhun tahan ra chi ñivi judiio.
44009016	Cua cuhve cuenda chi ra yoso cuhva cua ndehe ra tundoho cuenda yu ―cati ra Ndioo chi ra Ananiia tichi ρumahna can.
44009017	Tacan cuu, ta cuahan ra Ananiia nu iyo ra Saulu. Quihvi ra tichi vehe can, ta tiso ra ndaha ra chi ra Saulu, ta quechaha cati ra Ananiia chi ra ti: ― Saulu, yani xaa, cha ndehun chi ra Jesuu iti nu ni quichi cun. Maan ra tachi chi yuhu. Chacan cuu cha cua ndundichin ndico ndehun, ta cua coo vaha ra Tati Ndioo chihun ―cati ra Ananiia.
44009018	Tacan cuu, ta ndundichin vaha ndehe ra Saulu, vati quicoyo iin cha cuu sava ta cua soo ri tiaca nuun ra. Tacan cuu, ta cha chanduta ra.
44009019	Chachi ndico ra, ta cha coo ndico tundee ini chi ra, ta suhva quivi ni ndoo nuun ra Saulu chi ñivi Ndioo ñuun Damasco can.
44009020	Chahan tahan ra Saulu veñuhun ñivi judiio, ta cati tuhun ra ti sehe Ndioo cuu ra Jesuu.
44009021	Chini ñivi can cha cahan ra, ta iyo xaan cuni ndihi ñi, ta quechaha cati ñi chi tahan ñi ti: ―Rahya cuu ra cani tahan xaan chi ñivi Ndioo iti ñuun Jerusaleen, ta quichi ra ihya, vati cua tiin tahan ra chi ñivi Ndioo ihya, ta cua cundaca ra chi ñi iti nuun ra sutu chahnu ―cati ñi.
44009022	Tacan cuu, ta chaha xaan ca ra Ndioo tundee inira chi ra Saulu, ta cachin xaan sanahan ra chi ñivi ti ra Jesuu cuu ra Cristo ndicha, [vati tava tiñu ra Ndioo chi ra, vati cua sacacu ra chi ñivi nu iyo ñi chi tundoho,] ta ña nihin ñivi judiio can cuhva yoso cua cati ndico ñi.
44009023	Yaha quivi, ta ni nduvi nuun ra judiio can, vati cua cahni ra chi ra Saulu,
44009024	soco quechaha chito ra Saulu yoso saxini ra ta ra. Iyo ndaca yuu candaa yu ñuun can. Ndasi cutu chi, soco iyo yuhu chi nu yaha ñivi. Nduvi ta niñu cumi ra judiio can ndihi yuhu chi, vati cua cahni ra chi ra Saulu,
44009025	soco iin cha cuaa sacacu amigu ra Saulu chi ra, vati tihi ra chi ra tichi tica. Tacan ni sanuun ra chi ra iti chata ndaca can, ta chinu ra Saulu.
44009026	Cuahan ra Saulu can iti ñuun Jerusaleen, vati cuni natahan ra chi ñivi Ndioo tican, soco yuhvi ñi, vati ña chinu ini ñi ti cha ni quihvi ra cuenda Ndioo.
44009027	Quihin cuenda ra Bernabee chi ra, ta chandaca ra chi ra nu iyo ra tatun Jesuu, ta chaha ra cuenda chi ra ta ra ti ni ndehe ra Saulu chi ra chahnu Jesuu iti, ta cahan ra Jesuu chi ra. Ñuun Damasco cati tuhun ra tuhun ra Jesuu, ta ña yuhvi ra, cati ra Bernabee.
44009028	Tacan cuu, ta quihin cuenda ra tatun Jesuu chi ra Saulu can, ta chica tahan ra chi ra ta ra ñuun Jerusaleen.
44009029	Cati tuhun xaan ra Saulu tuhun ra chahnu, ta ña yuhvi ra. Quechaha nducahan ra chi ra judiio ta ra, ta cati tuhun xaan ra chi ra ta ra. Suvi ra cahan tuhun griego cuu ra judiio can ta ra, ta cuni cahni ra ta ra chi ra Saulu.
44009030	Quechaha chito ñivi Ndioo cha tacan cuu chi, ta chandaca ñi chi ra Saulu iti ñuun Cesarea, ta tachi ndico ñi chi ra iti ñuun ra.
44009031	Tacan cuu, ta ñahni ca tundoho chacoo chi ñivi Ndioo tican ñuhun Judea chi ñuhun Galilea chi ñuhun Samaria, ta chacoo ca tundee ini chi ñivi Ndioo. Cha cuahan ndutuvi ca ñi, ta vaha xaan tasoho ñi cuhva cati ra Ndioo, ta chaha ra Tati Ndioo tundee ini chi ñi.
44009032	Tacan cuu, ta chahan ra Pedru ndihi ñuun nu iyo ñivi Ndioo. Chahan tahan ra ñuun Lida, vati cua ndehe tahan ra yoso cuhva iyo ñivi Ndioo tican.
44009033	Ican ni tahan ra chi iin ra nani Enea, ta cuhvi ra. Cha queta una cuiya cha caa ra, vati nduñiin ra,
44009034	ta cati ra Pedru chi ra ti: ― Eneaa, cha ni sanduvaha ra Jesucristo chihun. Cuinda, ta tuvi cun yuvi cun ―cati ra. Tacan cuu, ta ni chacuinda ra Enea can, vati nduvaha ra.
44009035	Ndehe ndihi ñivi iyo ñuun Lida can chi ñuun Saroon cha ni nduvaha ra, ta quechaha chinu ini ñi chi ra chahnu Jesuu.
44009036	Ñuun Jope ni chacoo iin ñahan nani Tabita, ta Dorca nani ña chi tuhun cahan ñivi griego. Chinu tahan ini ña chi ra Jesuu, ta iyo xaan tu manini chi ña, ta tindee tahan ña chi ñivi ndahvi.
44009037	Quivi can quihin cuehe chi ña Dorca can, ta chihi ña. Sacuti ñivi chihin ña, ta chaqui vaha ñi chi ña iin vehe iyo nda siqui.
44009038	Tacan cuu, ta chini ñivi Ndioo iyo ñuun Jope can ti cha iyo ra Pedru ñuun Lida. Chacan cuu cha tachi ñi chi uvi ra nu iyo ra Pedru, vati ña cani ñuun Lida can. Queta ra, ta cahan ndahvi ra ta ra chi ra Pedru ti na cua cuhun ra, vati caa ndii. Cati ra chi ra Pedru ti: ―Vitin vitin coho iti ñuun ndi ―cati ra.
44009039	Tacan cuu, ta quee ra Pedru, ta cuahan ra chi ra. Queta ra ta ra, ta quihvi ra nda vehe iyo nda siqui nu caa ndii can. Iyo ndihi ñi ndahvi cha ñahni ii ñi, ta chacu xaan ñi. Sanahan ñi ndihi sahma ndihi cha savaha ña Dorca cha ni ndito ña,
44009040	soco tava ra Pedru chi ndihi ñi iti chata, ta chahnu chiti ra, ta quechaha cahan ndahvi ra chi Ndioo. Tacan cuu, ta tuhva ra nu caa ndii can, ta quechaha cati ra chi ña ti: ―Cuinda, Tabita ―cati ra. Tacan cuu, ta nuna ña Dorca titi nuun ña. Ndehe ña chi ra Pedru, ta ni chacunda ña.
44009041	Tiin ra ndaha ña, ta sacuinda ra chi ña. Cana ra Pedru chi ñi ndahvi can chi ndihi ñivi Ndioo, ta chaha ra cuenda chi ñi, ta ndehe ñi vati cha iyo ndito ndico ña.
44009042	Chito ndihi ñivi ñuun Jope can ñaan cha ni tahan ña Dorca, ta tuvi ñi cuu ñi quechaha chinu ini chi ra chahnu Jesuu.
44009043	Cuaha quivi ndoo nuun ra Pedru ñuun can, ta vehe ra nani Simoon ra satahyu ñiin ni chacoo ra.
44010001	Cha iyo iin rai nani Cornelio ñuun Cesarea. Capitaan cuu ra, vati queta iin ciendu sandadu sacuenda ra, ta iyo tahan ra cuenda ra sandadu quichi iti ñuhun Italia.
44010002	Sacahnu xaan ra Cornelio can costumbre judiio. Ñavi ra judiio cuu ra, vati quichi ra inca ñuhun, soco sacahnu ra chi ra Ndioo. Ta ni cuhva iyo ndihi ñivi ra, vati sacahnu tahan ñi chi ra Ndioo. Samani xaan ra xuhun chi ñivi ndahvi, ta ndihi ni quivi cahan ra chi ra Ndioo.
44010003	Caa uni cha cua ini ndehe ra iin ñumahna. Cachin xaan ndehe ra, vati quichi iin ra tatun Ndioo nu iyo ra, ta quechaha cati ra tatun Ndioo can chi ra ti: ― Cornelio ―cati ra.
44010004	Ndehe xaan Cornelio chi ra, ta yuhvi xaan cuni ra, ta cati ndico ra chi ra ti: ―¿Ñaan cuu cun chihin yu, ta ra chahnu? ―cati ra. Ta cati ra tatun Ndioo can chi ra ti: ―Cha chini soho ra Ndioo tuhun cha cahan ndahvi cun chi ra, ta ndehe ra cha tindee xaun chi ñivi ndahvi. Chacan cuu cha ñuhun ini ra chihun.
44010005	Vitin cua tachi maun uvi rai iti ñuun Jope, vati cua cana cun chi iin ra nani Simoon Pedru ti na cua quichi ra ihya.
44010006	Ndoo nuun ra vehe inca ra nani Simoon. Ra satahyu ñiin cuu racan, ta yu tañuhun iyo vehe ra. Cua cati maan ra Pedru can ñaan cha cuu cha cua savahun ―cati ra tatun Ndioo can.
44010007	Tacan cuu, ta quee ndico ra tatun Ndioo, ta cuahan ra. Cana ra Cornelio chi uvi ra musu ra ta iin ra sandadu cumi chi ra. Chinu tahan ini ra sandadu can chi ra Ndioo.
44010008	Cati cachin ra Cornelio chi ra ta ra ndihi cha ni tahan ra, ta tava tiñu ra chi ra iti ñuun Jope can, vati cua cuquihin ra chi ra Pedru.
44010009	Tuvi inca quivi, ta quee ra musu ta ra cuahan ra. Cha cua queta ra ñuun Jope can hora cuiti, ta suvi ni hora can ndaa ra Pedru xini vehe, vati cua cahan ra chi ra Ndioo.
44010010	Chisoco ra suhva. Chacan cuu cha cuni cusama ra, soco ni vii tiso vaha ñi, ta ndaa ra xini vehe can. Tacan cuu, ta quechaha ndehe ra ñumahna.
44010011	Ndehe ra ti nuna andivi, ta vachi nuun iin cha cuu sava ta cua iin sunduhu cahnu. Nuhni ndihi cumi punta chi. Tacan ni vachi nuun chi iti nu ñuhun.
44010012	Ndihi ri quiti cuhu ta ndihi ri coo iyo nu ñuhun ñuñivi―ñuhun ri tichi chi, ta ñuhun tahan ndihi ri saa.
44010013	Chini ra Pedru ti nducahan ra Ndioo chi ra, ta cati ra ti: ― Pedru, cuinda, vati cua cahni cun chi ri quiti cuhu can, ta cua cachi cun chi ri.
44010014	Ta cati ndico ra Pedru chi ra ti: ―Ña cuu, vati ña tuhva yu cachi yu ni iin cha iyo ica cuenda costumbre maan ndi, ra chahnu.
44010015	Inca chaha cati ndico ra Ndioo chi ra ti: ―Ña cua cati cun ti cha iyo ica cha chaha yuhu chihun ―cati ra.
44010016	Tacan ni cahan ndico tucu ra Ndioo chi ra inca chaha cha cuu uni chaha. Tacan cuu, ta ndehe ra ti cuahan ndico sunduhu can iti siqui andivi.
44010017	Chacan cuu cha iyo xaan cuni ra Pedru, ta suvi ni hora can cha cua queta musu ra Cornelio nu cuahan ra, ta nducu tuhun ra chi ñivi ti: ―¿Ndaa iti iyo vehe ra Simoon? ―cati ra. Ni vii saxini ra Pedru ñaan cha cuu cha ni ndehe ra, ta queta ni musu can yuvehe ra Simoon can.
44010018	Cana ra musu can, ta quechaha nducu tuhun ra ti: ―¿Atu iyo iin ra nani Simoon Pedru ihya? ¯cati ra.
44010019	Ni vii saxini ra Pedru ñaan cha cuu cha ni ndehe ra, ta quechaha cati ra Tati Ndioo chi ra ti: ―Cha vachi uni rai, ti cha nanducu ra chihun.
44010020	Cua nuun cun tichi vehe, ta cua cuhun cun chi ra. Ña cua saxini cun ti inca tucu ñivi cuu ra, vati yuhu tachi chi ra nu iyo cun ―cati ra.
44010021	Tacan cuu, ta nuun ra Pedru xini vehe, ta queta ra nu inda musu ra Cornelio, ta quechaha cati ra Pedru chi ra ti: ―Yuhu cuu ra. Cha nanducu ndo chi yuhu. ¿Ñaan tiñu vachi ndo? ―cati ra.
44010022	Ta quechaha cati ra musu can chi ra Pedru ti: ―Iyo iin rai nani Cornelio. Capitaan cuu ra. Rai vaha cuu ra, ta sacahnu ra chi ra Ndioo. Ndihi ñivi judiio cati ti vaha xaan rai cuu ra. Cha ni cati tuhun iin ra tatun Ndioo chi ra Cornelio can ti cua cana ra chihun ti na cua cuhun cun iti vehe ra. Chacan cuu cha cua cuu tasoho ra tuhun cua cahan maun chi ra ―cati ra musu can chi ra Pedru.
44010023	Tacan cuu, ta cati ra Pedru chi ra ta ra ti: ―Yaha ndo tichi vehe. Iyo nu cua cusu ndo ihya ―cati ra. Tuvi inca quivi, ta quee ra Pedru ta ra, ta cuahan ra, ta icaa ni cuahan tahan uvi uni ra sacahnu tahan chi ra Jesuu ñuun Jope can.
44010024	Tuvi ndico tucu inca quivi, ta queta ra ta ra ñuun Cesarea. Cha nataca ndihi ñivi ra Cornelio chi amigu ra vehe ra, vati cana ñahan ra chi ñi. Chacan cuu cha iyo ra Cornelio chi ndihi ñi vehe ra, ta cha ndatu ñi chi ra Pedru.
44010025	Sa queta ra Pedru chi ra ta ra, ta quihin cuenda ra Cornelio chi ra. Chahnu chiti ra iti nuun ra Pedru can, [vati sacahnu ra chi ra,]
44010026	ta sacuinda ndico ra Pedru chi ra, ta quechaha cati ra chi ra ti: ―Cuinda, Cornelio. Ña vaha cha sacahnu cun chihin yu, vati rai ñuñivi cuu tahin.
44010027	Tacan cuu, ta quechaha ndatuhun ra ta ra, ta quihvi ra ta ra tichi vehe. Ndehe ra Pedru ti tuvi ñivi cha ni nducuiti,
44010028	ta quechaha cati ra Pedru chi ñi ti: ―Cha chito ndo ti ñivi judiio cuu ndi, ta tucu ñivi cuu maan ndo. Chacan cuu cha iyo costumbre cha ña cuu coo nuun ndi chi maan ndo, ta ni ña cuu natahan ndi chi ndo, vati ica xaan iyo ndi cuenda costumbre sacahnu ndi nu quichi quivi, soco vitin cha sacoto ra Ndioo chihin yu cha ña cuu cati yu ti ica iyo yu cuenda costumbre yu, ta ni ña cuu cati yu ti ña cuu natahin chi ñivi cuu inca tucu ñivi.
44010029	Chacan cuu cha ña saxini que cha iyo ica yu, ta quichi yu hora cha quichi quihin ra chihin yu, ta vitin cua nducu tuhin chi ndo ti: “¿Ñacu cha quihin ndo chihin yu?”
44010030	Ta quechaha cati ra Cornelio chi ra ti: ―Vitin cha iyo cumi quivi cha cahin chi ra Ndioo ihya tichi vehi. Tehen hora cuu chi, vati caa uni cha cua ini, ta cahin chi ra Ndioo. Ni chacoo ndita yu, vati tacan ni sacahnu i chi ra Ndioo, ta ndehi tichi ñumahna ti quichi iin rai iti nuin. Ndichin xaan sahma ndichin ra, vati tatun Ndioo cuu ra,
44010031	ta quechaha cati ra chihin yu ti cha chini ra Ndioo ti cahan ndahvi yu chi ra, ta ndehe ra ti tindee xain chi ñivi ndahvi, ta ñuhun ini ra chihin yu.
44010032	Hora can cua tachi yu tuhun iti ñuun Jope ti na cua quichi iin ra nani Simoon Pedru ihya. [Cua quichi ra, ta cua cati tuhun ra chihin yu.] Iyo nuun ra vehe ra Simoon ra satahyu ñiin, ta yu tañuhun iyo vehe ra, cati ra.
44010033	Ña nducuei, ta tachi yu tuhun chihun. Vaha xaan rai cuun, vati cha quichi cun. Vitin cha iyo cuiti ndihi ndi iti nuun ra Ndioo, vati cuni tasoho ndi ndihi tuhun cha cati tuhun ra chahnu chihun ―cati ra Cornelio.
44010034	Quechaha cati ra Pedru chi ñi ti: ―Chito ndicha yu ti cuni mani ra Ndioo chi ndihi ñivi.
44010035	Vasi inca tucu ñivi cuu ñi, soco ini cuhva iyo ñi iti nuun ra. Tu cua sacahnu ñi chi ra Ndioo, tu cua savaha ñi cuhva cuni ra Ndioo, cua quihin cuenda ra chi ñi.
44010036	Chito ndo ti tachi ra Ndioo tuhun chi ñivi judiio. Cati tuhun ra tuhun vaha cha sanduvii ra Jesucristo anima ñivi, ta ndaca ñahan ra Jesuu chi ndihi ñivi.
44010037	-
44010038	Chito ndo cha ni chacoo nu quichi quivi ya niniin ñuhun nu iyo ñivi judiio, vati xihna cuii ni cati tuhun ra Juaan, ta sacuanduta ra chi ñivi. Tacan ni cuu, ta quechaha cati tuhun ra Jesuu ra ñuun Nazaret iti ñuhun Galilea, ta cati tuhun tahan ra niniin ñuhun nu iyo ñivi judiio can. Chito ndi ti tava tiñu ra Ndioo chi ra, ta chaha ra Ndioo cha ni chacoo Tati Ndioo chi ra, ta chaha tahan ra tundee ini chi ra. Chica cuu ra Jesuu ñuun ta ñuun, ta cuaha xaan cha vaha savaha ra chi ñivi can. Sanduvaha ra chi ndihi ñivi ndehe tundoho cuenda run cuihna, vati tindee ra Ndioo chi ra.
44010039	Cati tuhun ndi ndihi cha ni savaha ra Jesuu iti ñuun Jerusaleen chi ndihi ca ñuun nu iyo ra judiio ta ra, vati ndehe ndi cuhva ni savaha ra. Tacan cuu, ta ni chahni ñivi judiio chi ra, vati taa ñi chi ra nu cruu,
44010040	soco chaha ra Ndioo tundee ini chi ra Jesuu, ta tichi uni quivi natacu ndico ra, ta chaha ra Ndioo cha ndehe ndico tucu ndi chi ra.
44010041	Ña ni ndehe ndihi ñivi chi ra. Mani maan ndi ndehe chi ra, vati chi maan ndi ni nacachi ra Ndioo nu quichi quivi. Cati tuhun ndi cha ni ndehe ndi, vati icaa ni chachi ndi chi ra, ta icaa ni chihi tahan ndi nduta chi ra, vati quivi cha natacu ndico ra tañu ñivi ndii ni chacoo ndico ra chi ndi icaa ni.
44010042	Tava tiñu ra Jesuu chi ndi, vati cua cati tuhun ndi tuhun ra chi ñivi. Cua cati tuhun ndi ti tava tiñu ra Ndioo chi ra Jesuu, vati nu cuahan quivi cua ndehe ra yoso cuhva cha iyo ñivi cuenda ra. Ndihi ñivi chihi ta ndihi ñivi iyo ndito―cua queta ñi iti nuun ra.
44010043	Tuhun maan ra Jesuu ni cati tuhun ndihi ra ni cahan cuenda ra Ndioo nu ni quichi quivi, ta cati tuhun ra ta ra ti maan ra cua sanaan cuati ndacu ndihi ñivi, tu cua cuinu ini ñi chi ra, vati iyo tundee ini chi ra ―cati ra Pedru chi ñi.
44010044	Ni vii cati tuhun ra Pedru tuhun can chi ñivi iyo cuiti vehe ra Cornelio, ta sa quihvi ra Tati Ndioo anima ndihi ñivi tasoho tuhun cati tuhun ra Pedru can.
44010045	Tacan cuu, ta iyo xaan iyo xaan cuni ra quichi chi ra Pedru. Cha chinu tahan ini ra chi ra Jesuu nu quichi quivi, soco ra judiio cuu ra. Chacan cuu cha iyo xaan cuni ra, vati chaha ra Ndioo ti quichi tahan ra Tati Ndioo coo ra chi ñi, ta ñavi ñivi judiio cuu ñi.
44010046	Chito ra ta ra cha quichi tahan ra Tati Ndioo anima ñi, vati chini ra ti cahan ñi tuhun cahan inca tucu ñivi, ta cati ñi ti cahnu xaan cuu ra Ndioo.
44010047	Tacan cuu, ta cati ndico ra Pedru chi ra quichi chi ra ti: ―Cha quichi tahan ra Tati Ndioo chi ñivi ya cuhva ni quichi ra chi maan yo. Chacan cuu cha yoni cua cati ti ña cua cuu cuanduta ñi ―cati ra.
44010048	Tacan cuu, ta cati tuhun ra Pedru ti cua cuanduta ñi cuenda ra Jesucristo. Tacan cuu, ta chica ñi tu manini chi ra Pedru ti cua ndoo nuun ra suhva quivi.
44011001	Ni queta tuhun nuun iyo ra tatun Jesuu chi ndihi ñivi Ndioo iyo ñuhun Judea ti tuhun Ndioo chinu tahan ini ñivi cuu inca tucu ñivi.
44011002	Cuahan ndico ra Pedru iti ñuun Jerusaleen, ta queta ra nu iyo ñivi Ndioo tican, ta quechaha cahan yuhu ñi chi ra, vati ni sacahnu tahan ñi costumbre judiio, vati ñivi judiio cuu ñi nu quichi quivi.
44011003	Cati ñi chi ra ti: ―Ña vaha savahun, vati quihvi cun tichi vehe ñivi cuu inca tucu ñivi, ta chachi cun chi ñi icaa ni ―cati ñi.
44011004	Tacan cuu, ta chaha ra Pedru cuenda ndihi cha ni chacoo. Quechaha cati ra chi ñi ti:
44011005	―Ni iye ñuun Jope, ta quechaha cahin chi ra Ndioo, ta quechaha ndehi ñumahna. Ndehi iin cha cuu sava ta cua iin sunduhu cahnu, ta quichi nuun chi iti siqui andivi, ta queta chi nu iye. Nuhni ndihi cumi punta chi.
44011006	Saha vahi cuenda, vati ndehe xain tichi chi, ta ndehi ti cha ñuhun ri quiti cuhu. Ñuhun ri coo. Ñuhun ri saa. Ñuhun ri.
44011007	Chini yu ti cahan ra Ndioo, ta cati ra chihin yu ti cua cuinda yu, ta cua cahni yu chi ri, ta cua cachi yu chi ri,
44011008	ta cati ndique chi ra ti ña cuu cachi yu chi ri. Ña cuu, vati ña tuhve cachi cha iyo ica cuenda costumbre maan ndi, vati ñivi judiio cuu ndi, cati yu,
44011009	ta cahan ndico ra Ndioo iti siqui andivi inca chaha. Cati ra chihin yu ti ña cua cati que ti ña vaha chi, ta chaha maan ra ti cua cachi yu, cati ra.
44011010	Tacan ni cati ra Ndioo uni hora, ta ndaa ndico tucu sunduhu can iti siqui andivi.
44011011	Tacan cuu, ta sa queta uni rai vehe nu iye. Tiñu quichi ra iti ñuun Cesarea, ta nanducu ra chi yuhu.
44011012	Cati tuhun ra Tati Ndioo chi yu ti cua cuhin chi ra ta ra, ta ña cua saxini yu. Cuahan tahan iñu ra yani yo, ta ndihi ndi quihvi tahan ndi tichi vehe iin ra nani Cornelio.
44011013	Chaha ra Cornelio can cuenda chi ndi yoso cuhva ni ndehe ra ti quichi iin ra tatun Ndioo vehe ra. Inda ra, ta quechaha cati ra chihin ra Cornelio can ti cua tava tiñu maan ra musu ra iti ñuun Jope, ta cua cahan ndahvi ra chi iin rai nani Simoon Pedru ti na cua cuhun ra tican.
44011014	Ra Pedru can cua cati tuhun chihin ra yoso cuhva cua nduvaha anima maan ra chi ndihi ñivi ra. Tacan ni cati ra tatun Ndioo, cati ra Cornelio.
44011015	Tacan cuu, ta nducahin chi ñi, ta sa quihvi tahan ra Tati Ndioo anima ñi cuhva cha ni quihvi ra anima maan yo nu quichi quivi.
44011016	Chacan cuu cha ñuhun ini yu tuhun cha ni cati ra chahnu Jesuu ti cati ra chi yo ti sacuanduta ra Juaan chi nduta, soco vaha xaan ca cha cua quichi ra Tati Ndioo. Cua queta quivi cua quichi coo ra chi maan yo, cati ra Jesuu.
44011017	Maan ra Ndioo cuu ra chaha cha quichi tahan ra Tati Ndioo chi ñican cuhva ni chaha ra cha quichi ra chi maan yo, vati chinu ini yo chi ra chahnu Jesucristo, ta ña cuu casi main cha savaha ra Ndioo ―cati ra Pedru.
44011018	Tuhun can chini soho ñivi Ndioo iyo ñuun Jerusaleen can, ta ña cahan ca ñi. Quechaha sacahnu ñi chi ra Ndioo, ta cati ñi ti: ―Chaha ra Ndioo cha cua saña ihni tahan ñivi cuu inca tucu ñivi cuati ndacu ñi, ta cua coo ndito tahan ñi chi ra Ndioo ―cati ñi.
44011019	Quivi chahni ñivi chi ra Esteban nu quichi quivi ni chacoo tundoho chi ñivi Ndioo. Chacan cuu cha iyo ñi chinu ñi. Iyo ñi cuahan ñuhun Fenicia, ta iyo ñi cuahan ñuhun Chipre, ta iyo ñi cuahan ñuun Antioquiia. Ndihi ñuun can cati tuhun ñi tuhun Ndioo chi ñivi judiio ni, ta ña cati tuhun ñi chi inca ñivi.
44011020	Iyo tahan ñivi Ndioo ñuhun Chipre chi ñuhun Cirene, ta quee ñi ñuun ñi, ta cuahan ñi iti ñuun Antioquiia. Tican quechaha cati tuhun ñi chi ñivi cuu inca tucu ñivi. Cati tuhun ñi tuhun yoso cuhva sanduvaha ra chahnu Jesuu anima ñivi.
44011021	Cha tindee ra chahnu chi ñi nu ni cati tuhun ñi. Chacan cuu cha saña ihni ñivi cuu inca tucu ñivi ndavaha ni ndacu ñi, ta quechaha chinu tahan ini ñi chi ra chahnu Jesuu.
44011022	Tacan cuu, ta chini tuhun ñivi Ndioo iyo ñuun Jerusaleen ti cha ni chinu tahan ini ñivi cuu inca tucu ñivi. Chacan cuu cha tachi ñi chi ra Bernabee iti ñuun Antioquiia.
44011023	Queta ra tican, ta ndehe ra ti chaha xaan ra Ndioo tu manini chi ñi, ta cusii ini ra. Cati tuhun xaan ra chi ndihi ñi ti na cua cundee ini ñi, ta na cua coo vaha ñi chi ra chahnu.
44011024	Tacan cati ra Bernabee, vati rai vaha cuu ra, ta vaha xaan iyo ra Tati Ndioo chi ra, ta chinu vaha ini ra chi ra Jesuu. Chacan cuu cha quihvi xaan ñivi cuenda ra chahnu Ndioo.
44011025	Tacan cuu, ta cuahan ra Bernabee iti ñuun Tarso, vati cua nanducu ra chi ra Saulu. Cha ni nanihin ra chi ra, ta chandaca ndico ra chi ra ñuun Antioquiia.
44011026	Cha queta iin cuiya ni chacoo ra ta ra chi ñivi Ndioo tican, ta tuvi xaan ñivi cuu ñi sacuaha chi ra. Suvi ni tican ñuun Antioquiia can cati xihna ñivi ti ñivi Cristo cuu ñivi chinu ini chi ra.
44011027	Quivi cha queta ndico ra Bernabee chi ra Saulu ñuun Antioquiia queta ra cahan cuenda ra Ndioo, vati ni quichi ra iti ñuun Jerusaleen, ta queta ra ñuun Antioquiia can.
44011028	Iin ra nani Agabo, ta iyo tahan ra Tati Ndioo chi ra. Chacan cuu cha ni chacuinda ra nu nducuiti ñivi Ndioo can, ta sacoto ra chi ñi ti cua coo iin tama cahnu xaan nini cahnu nu ñuhun ñuñivi. Tacan cuu, ta ni chacoo tama can cuhva ni cati ra. Chacoo chi quivi cha cuu ra Claudio cumi tiñu cahnu cuenda ñuun Roma.
44011029	Tacan cuu, ta iyo ñivi Ndioo ñuun Antioquiia can―saxini ñi ti cua tindee ñi chi tahan ñi iyo ñuhun Judea. Cua tindee ñi chi ñi yoso cuu chi ñi.
44011030	Tacan ni savaha ñi, ta tachi ñi xuhun chi ra Bernabee chi ra Saulu. Chacan cuu cha ni chandaca ra ta ra chi chi chi ra sacuenda chi ñivi Ndioo ñuhun Judea can.
44012001	Quivi cha iyo ra Bernabee chi ra Saulu ñuun Antioquiia can quechaha savaha ra chahnu Herode ndavaha ni chi ñivi Ndioo.
44012002	Chacan cuu cha tiin tiñu chi ra Jacobo yani ra Juaan, ta chahni ra chi ra chi cha cuu ta iin machete ni savaha ra Herode can.
44012003	Tacan cuu, ta ni ndehe ra Herode ti vaha xaan cuni ñivi judiio, vati chihi ra Jacobo. Chacan cuu cha tiin tahan tiñu chi ra Pedru. Tacan ni savaha ra Herode quivi cua sacahnu ñivi judiio vico cha ni cacu ñivi ñi ñuhun Egipto tiempu chahnu, ta vico can chachi ñi paan ña ndaa.
44012004	Quivi tiin tiñu chi ra Pedru tihi ra chi ra vecaa, ta cati tuhun ra Herode chi ra ta ra ti: ―Chahun iin sandadu cua cumi chi ra Pedru, vati cumi cumi ra cua cumi chi ra, cati ra. Saxini ra ti cua yaha xihna vico can, ta cua tava ra chi ra Pedru, ta cua tachi tuni ra chi ra nu iyo cuiti ñivi judiio can, ta cua cahni ra chi ra, vati tacan cua cusii ini ñivi judiio can.
44012005	Tacan cuu, ta indi ra Pedru vecaa, ta cumi vaha ra sandadu chi ra, soco cahan ndahvi ñivi Ndioo chi ra Ndioo chi ndihi cuii anima ñi ti na cua tindee ra chi ra Pedru.
44012006	Tacan cuu, ta iin cha cuaa quechaha saxini ra Herode ti cua tava ra chi ra Pedru na cua tuvi inca quivi. Suvi ni cha cuaa can quixi ra Pedru mahñu uvi ra sandadu, ta nuhni ra chi uvi cadena caa. Iyo tahan ra sandadu ta ra―cumi vaha ra yu vecaa can.
44012007	Tacan, ta quii xaan quihvi iin ra tatun Ndioo tichi vecaa can, ta ndundichin iti tichi chi. Tuchi ndaha ra xiin ra Pedru, vati cua sandoyo ra chi ra, ta quechaha cati ra chi ra ti: ―Quii quii ni cua ndoyo cun ―cati ra. Tacan cuu, ta ni ndachin cadena nuhni ndaha ra Pedru,
44012008	ta cati ndico ra tatun Ndioo chi ra ti: ―Cuhni tichi cun, ta taa chahun ―cati ra. Tacan ni savaha ra Pedru, ta cati ndico ra tatun chi ra ti: ―Cuisucu cun ticati cun, ta na coho ―cati ra.
44012009	Tacan cuu, ta ndicu ra Pedru chi ra tatun Ndioo can, ta quee ra ta ra, soco ña chito ra Pedru a ndicha cha ndacu ra tatun Ndioo chi ra. Saxini ra ti ndehe ra chi ra tichi ñumahna.
44012010	Tacan, ta yaha ra ta ra iin nu cumi ra sandadu. Yaha ra inca, ta queta ra nu ndasi vitu caa yuvehe nu yaha ñivi iti chata. Tican ni queta ra, ta nuna maan chi tacan ni, ta quee ra, ta cuahan ra iti, ta tican ni nacoo ra tatun Ndioo can chi ra.
44012011	Tacan cuu, ta quechaha chacuhun ini ra Pedru, ta saxini ra ti: ―Vitin chito ndicha yu ti tachi ra chahnu tatun ra nu ni chacoi, ta sacacu ra chihin yu iti nuun ra Herode. Ña cua cuu savaha ñivi judiio can cuhva cuni maan ñi chihin yu ¯saxini ra Pedru can.
44012012	Tacan ni saxini ra Pedru, ta cuahan ra iti vehe ña Mariia sihi ra Juaan Macu. Tican ni iyo nducuiti ñivi, ta tuvi ñivi cuu ñi, ta cahan ndahvi xaan ñi chi ra Ndioo ti na cua tindee ra chi ra Pedru.
44012013	Tacan, ta queta ra Pedru yuvehe can, ta quechaha cani ra. Ni iyo tahan iin ña musu nani Rode, ta cua ndehe ña yoo cani yuvehe.
44012014	Chini ña ti ra Pedru cuu ra cahan, soco ña nuna ña yuvehe, vati cusii ini ña suhva. Chacan cuu cha chinu ndico ña tichi vehe, ta cati ña chi ñi ti: ―Cha inda ra Pedru yuvehe ―cati ña.
44012015	Soco cati ndico ñi chi ña ti: ―¿Atu ña vaha cuni xini cun? ―cati ñi. Ni vii cati ña ti ra Pedru cuu ra, soco cati ndico ñi ti: ―Ñavi ra Pedru cuu ra. Vasi iin ra tatun Ndioo cumi chi ra cuu ra ―cati ñi.
44012016	Ni vii cani ra Pedru yuvehe, ta nuna ñi chi chi. Ndehe ñi ti ra Pedru cuu ndicha ra, ta quechaha nduiyo ñi.
44012017	Tacan cuu, ta savaha ra Pedru iin seña chi ndaha ra ti na cua cutaxin ñi, ta quechaha chaha ra cuenda yoso cuhva cha ni tava ra chahnu chi ra nu chacuindi ra vecaa, ta cati tahan ra chi ñi ti: ―Cua cati ndo chi ra Jacobo chi ra yani yo ñaan cha cuu cha ni tahin ―cati ra. Tacan cuu, ta quee ra Pedru, ta cuahan ra inca chiyo.
44012018	Tuvi inca quivi, ta quechaha saxini xaan ra sandadu ta ra, vati ña chito ra ñaan cha cuu cha ni tahan ra Pedru.
44012019	Tacan cuu, ta tachi ra Herode tiñu ti cua nanducu ra chi ra Pedru can, soco ña nanihin ra chi ra. Chacan cuu cha sanahma xaan ra Herode chi ra sandadu can, soco ña nihin ra sandadu ta ra cuhva cha cua cati ndico ra. Chacan cuu cha cati ra Herode ti cua cuvi ra sandadu can. Tacan cuu, ta quee ra Herode ñuun can, ta cuahan ra iti ñuun Cesarea, vati cua coo nuun ra tican.
44012020	Tacan cuu, ta xaan xaan cuni ra Herode chi ñivi iyo ñuun Tiro chi ñivi iyo ñuun Sidoon, vati cuni cuati ra chi ñi. Cuahan ñivi ñuun can nuun iyo ra, vati cuni ñi cha cua coso vaha tiñu. Iin cahnu ni queta ñi nu iyo ra, ta xihna cahan vaha ñi chi ra Blasto iin ra ndiso tiñu iti nuun ra Herode, ta cati ra Blasto can ti cua tindee ra chi ñi. Tacan cuu, ta cahan ndahvi ñi chi ra Herode ti na cua ndumani ndico ra chi ñi. Tacan ni cati ñi chi ra, vati ndihi cha chachi ñi quichi iti ñuhun nu ndaca ñahan ra.
44012021	Tacan cuu, ta ni queta quivi cha ni tiso ra Herode, ta chacundichin ra sahma cuhva cha cuu ra tiñu, vati cua tiso vaha ra tiñu, ta ni chacunda ra nu inda mesa ra, ta quechaha cati tuhun ra chi ñi.
44012022	Tacan cuu, ta quechaha cana chaa ñi, ta cati ñi cuenda ra Herode can ti: ―Ñavi rai iyo nu ñuhun ñuñivi cuu ra cahan tuhun ya. Ndioo cuu ra ―cati ñivi can, [vati cuni ñi cha cua ndumani ndico ra chi ñi].
44012023	Suvi ni hora can ni sayani ra tatun Ndioo cuehe chi ra Herode, vati chaha ra Herode cha cati ñivi ti Ndioo cuu ra. Cahnu xaan tundoho ndehe ra, vati chachi ri tindacu chi ra, ta chihi ra.
44012024	Tacan cuu, ta tuvi xaan ca ñivi quechaha chinu ini ñi tuhun ra chahnu Ndioo, ta cati tuhun xaan ca ñi tuhun ra chi ndihi ñivi.
44012025	Tacan cuu, ta sacuinu ra Bernabee chi ra Saulu tiñu cha ndaca ra xuhun iti ñuun Jerusaleen, ta quee ndico ra. Cuahan ndico ra iti ñuun Antioquiia, ta cuahan tahan ra Juaan Macu chi ra.
44013001	Cha iyo ñivi Ndioo ñuun Antioquiia can. Tican iyo ra cahan cuenda ra Ndioo, ta iyo tahan ra sacuaha tuhun Ndioo chi ñivi. Tacan ni iyo ra Bernabee chi ra Simoon tuun chi ra Lucio ra ñuun Cirene chi ra Saulu chi ra Manaen ra cuu amigu chi ra chahnu Herode, vati tacan ni vachi cuahnu ra Manaen can chi ra Herode icaa ni.
44013002	Tacan, ta queta iin quivi cha iyo cuiti ra ta ra chi ñivi Ndioo. Cha chacoo ndita ñi, [vati sacahnu ñi chi ra Ndioo,] ta quechaha cati ra Tati Ndioo chi ñi ti: ―Cua tachi ndo chi ra Bernabee chi ra Saulu nu cua satiñu ra cuenda yuhu, vati cua cuhva main tiñu chi ra ―cati ra.
44013003	Tacan cuu, ta ni iyo ndita ñi, ta cahan ndahvi ñi chi ra Ndioo, ta tiso ñi ndaha ñi chi ra ta ra, [vati cua cuiso ra tiñu]. Tacan cuu, ta saña tahan ñi ta ñi. Tuhun Ndioo ni cati tuhun ra tatun Jesuu iti ñuhun Chipre
44013004	Tacan ni tava tiñu ra Tati Ndioo chi ra Bernabee chi ra Saulu. Chacan cuu cha cuahan ra iti ñuun Seleucia, ta tican quihin ra tundoo, ta cuahan ra iti ñuhun Chipre. Mahñu tañuhun caa ñuhun can.
44013005	Queta ra tican ñuun Salamina, ta ndihi veñuhunñivi judiio yaha ra, ta cati tuhun ra tuhun Ndioo. Cuahan tahan ra Juaan, vati tindee tahan ra chi ra ta ra.
44013006	Tacan cuu, ta quee ra ta ra cuahan ra inca chiyo ñuhun can, ta queta ra ñuun Pafo. Tican ni tahan ra chi iin ra judiio nani Barjesuu. Nani tahan ra Elima, vati ra tasi cuu ra, ta sandahyu ñahan ra chi ñivi, vati cati ra ti tuhun Ndioo cahan ra, ta ña ndicha ra.
44013007	Iyo ra cuenda ra Sergio Paulo ra ndaca ñahan ñuhun can, ta ra Sergio Paulo can nditi xaan xini ra suhva. Cana ra chi ra Bernabee chi ra Saulu, vati cuni ra tasoho ra tuhun Ndioo,
44013008	soco ra tasi can ña cua cuhva ra cha cua cati tuhun ra ta ra chi ra cumi tiñu can, vati ña cuni ra cha cua cuinu ini ra chi ra Jesuu.
44013009	Ra Saulu can nani tahan ra Paulu. Iyo vaha ra Tati Ndioo chi ra Paulu can, ta ndehe xaan ra nuun ra tasi can,
44013010	ta quechaha cati ra chi ra: ―Cuaha xaan sandayhu ñahan cun. Cahnu xaan ndavaha ni savahun. Cuihna cuun. Ña tuhva cun savahun ni iin cha vaha. Ndihi ni hora cati cun ti ña vaha chica ñivi iti Ndioo,
44013011	soco vitin cua tachi tuni ra chahnu Ndioo chihun, ta cua nducuaa nuun cun. Ña cua ndehe con nda cua nda quivi iti nuun ―cati ra. Tacan cuu, ta quii xaan nducuii nuun ra tasi can, vati chacunda vico nuun ra, ta nanducu ra yoo cua cundaca chi ra.
44013012	Ndehe ra Sergio Paulo cha ni tahan ra tasi can, ta quechaha chinu ini ra chi ra Jesuu, vati iyo xaan cuni ra ndehe ra yoso cuhva sanahan ra Paulu tuhun ra chahnu.
44013013	Tacan cuu, ta quee ra Paulu chi tahan ra ñuun Pafo can. Quihin ndico tucu ra ta ra tundoo, ta cuahan ra iti ñuun Perge cha iyo cuenda ñuhun Panfilia, soco tican ni saña ra Juaan, ta cuahan ndico tucu ra iti ñuun Jerusaleen.
44013014	Tacan cuu, ta yaha ra Paulu ñuun Perge, ta cuahan ra iti ñuun Antioquiia cha iyo cuenda ñuhun Pisidia can. Queta ra tican, ta quivi sabadu quihvi ra veñuhun nu sacahnu ñivi judiio, ta chacunda tahan ra.
44013015	Sacuaha xihna ñi iin tuhun ni taa ra Moisee, ta sacuaha tahan ñi iin tuhun ni taa inca ra ni cahan cuenda ra Ndioo tiempu chahnu. Tacan cuu, ta tachi ra cuu xini veñuhun can tuhun chi ra Paulu, ta cati ra chi ra ti: ―Yani xaa, tu iyo iin tuhun cua cati tuhun ndo chi ñivi ya, cua cuu cati tuhun ndo vitin ―cati ra.
44013016	Tacan cuu, ta ni chacuinda ra Paulu, ta savaha ra iin seña chi ndaha ra, vati na cua coo taxin ñi, ta quechaha cati ra chi ñivi judiio can chi ndihi ca ñivi iyo cuiti tahan ti: ―Ndihi ndioho yani xaa, cua taa vaha ndo soho ndo cha cua cati yu.
44013017	Maan ra Ndioo cuu ra ni nacachi chi ñivi yo tiempu chahnu, ta sacahnu ñi chi ra. Tindee ra chi ñi quivi ni chacoo nuun ñi iti ñuhun Egipto, vati cha cuahan ndutuvi ñi. Tacan cuu, ta ni chandaca maan ra Ndioo chi ñi, ta quee ñi tican, vati iyo xaan tundee ini chi ra.
44013018	Vasi queta uvi xico cuiya cha cundee ini ra Ndioo cha ni savaha ñi cuhva cuni maan ñi tichi cuhu.
44013019	Queta quivi quihvi ñi ñuhun Canaan, ta tindee ra Ndioo chi ñi, ta sandoyo ñuhun ñi ucha ñuun nahnu cha ni chacoo tican. Mani xini ñuun cuu chi, ta chaha ra Ndioo ndihi ñuhun can chi maan ñi.
44013020	Queta cumi ciendu uvi xico uchi cuiya ni chacoo ñi tican, ta chaha ra Ndioo ti chandaca ñahan ra juee ta ra nda cua nda quivi ni chacoo ra Samuel ra ni cahan cuenda ra Ndioo.
44013021	Quivi chacoo ra Samuel can, ta ni cahan ndahvi ñivi can ti na cua tiso ra Ndioo iin rey cha cua cundaca ñahan chi ñi. Chacan cuu cha chaha ra Ndioo cha ni chandaca ñahan ra Sauul sehe Cis chi ra, ta ñivi ra Benjamiin chi ra. Ni chacundaca ñahan ra Sauul chi ñi uvi xico cuiya,
44013022	ta tava ndaa ra Ndioo chi ra. Tacan cuu, ta chaha ra Ndioo tiñu can chi ra Ndavii, ta ndaca ñahan ra chi ñi. Cati tuhun ra Ndioo yoso cuhva ni chacoo ra Ndavii iti chata, ti cati ra ti nacoto ra chi ra Ndavii sehe ra Isaii, ta cusii ini ra ndehe ra chi ra, vati savaha ra ndihi cuii cha cuni ra, cati ra Ndioo.
44013023	Tiempu chahnu ni cati ra Ndioo ti nu cuahan quivi cua coo iin ñivi ra Ndavii, ta cua sanduvaha ra anima yo, ti ñivi judiio cuu yo. Ra Jesuu cuu racan.
44013024	Ña ta quechaha cati tuhun ra Jesuu, ta cati tuhun ra Juaan ti na cua saña ihni ndihi ñivi judiio cuati ndacu ñi, ta na cua cuanduta ñi.
44013025	Nu cua sandihi ra Juaan tiñu ni savaha ra, ta cati ra chi ñivi cuenda ra Jesuu ti ndatu ñi chi iin rai cahnu xaan. Vasi saxini ñi ti maan ra cuu ra, soco ñavi ra cuu ra. Ni cua quichi ra iti nuun ra, ta cua coo xaan ndatu chi ra. Chacan cuu cha ñahni yahvi ndaa ra iti nuun racan. Chacan cuu cha ni ña cua cuu ndachi ra tiendu ndichan racan, cati ra Juaan.
44013026	’Yani xaa, chaha ra Ndioo cuenda yoso cuhva cua nduvaha anima yo.
44013027	Quivi sabadu una una quivi cha sacuaha ñivi ñuun Jerusaleen chi ra cumi tiñu ñi tuhun ni taa ra ni cahan cuenda ra Ndioo tiempu chahnu, soco ña nihin tuni ini ñi cha sacuaha ñi. Tacan cuu, ta ni sacuinu ñi tuhun sacuaha ñi, vati ña nacoto ñi yoo rai cuu ra Jesuu, ta ni tachi tuni ñi chi ra.
44013028	Chito ñi ti ñahni cha ni savaha ra, ta cuni cahni ñi chi ra. Chica ñi tu manini chi ra Pilato ti cua cahni ra chi ra Jesuu.
44013029	Chacan cuu cha cuaha xaan cha ni savaha ñi chi ra Jesuu. Chahni ñi chi ra cuhva cha ni taa ra ni cahan cuenda Ndioo ta ra tiempu chahnu. Tacan cuu, ta ni quenda ñi chi ra nu cruu, ta cuchi ñi chi ra,
44013030	soco chaha ra Ndioo tundee ini chi ra, ta natacu ndico ra nuu iyo ñivi ndii can.
44013031	Cuaha quivi ndehe amigu ra chi ra, vati ni natacu ndico ra. Suvi ñi cuu ñi quichi chi ra icaa ni quivi ni quee ra ñuhun Galilea, ta cuahan ra iti ñuun Jerusaleen, ta suvi ni maan ñi cuu ñi chaha cuenda ti cha ni ndehe tucu ñi chi ra Jesuu.
44013032	’Cati tuhun ndi tuhun vaha chi ndo. Chito ndo ti tiempu chahnu chaha ra Ndioo cuenda chi ñivi yo yoso cuhva cua savaha ra nu cuahan quivi.
44013033	Vitin chito ndi ti cha ni savaha ra Ndioo cuhva cati ra, vati chaha ra tundee ini chi ra Jesuu, ta natacu ndico ra. Tichi salmo uvi ni taa ra Ndavii cuhva ni cati ra Ndioo cuenda ra Jesuu. Cati ra ti sehe ra chihin ra, ta quivi can cha ndehe ñivi ti sehe ra chihin ra, cati ra.
44013034	Iyo inca nu cati ndico tucu ra Ndioo cuenda ra Jesuu, vati cati ra ti cua tindee ndicha ra chihin ra cuhva ni cati ra chi ra Ndavii. Tacan cati ra Ndioo, vati cua cuhva ra tundee ini chi ra Jesuu, ta cua natacu ndico ra nu iyo ñivi ndii. Ña cua cuhva ra Ndioo cha cua tahyu iquin cuñu ra Jesuu.
44013035	Chacan cuu cha iyo inca nu cati ndico tucu ra Ndavii cuenda ra Jesuu ti ña cua cuhva ra Ndioo cha cua tahyu iquin cuñu ra musu ii ra, cati ra.
44013036	Quivi ni chacoo ra Ndavii ihya nu ñuhun ñuñivi savaha ra cuhva cuni ra Ndioo, ta queta quivi ni chihi tahan ra. Cuchi ra nu cuchi ñivi chahnu ra, ta tahyu iquin cuñu ra.
44013037	Tacan ni tahan ra Ndavii, soco chi ra Jesuu chaha ra Ndioo tundee ini, ta natacu ndico ra, ta ña tahyu iquin cuñu ra.
44013038	Yani xaa, na cua coto ndo ti cati tuhun ndi ti suvi ni ra Jesuu cuu ra cua sanaan cuati ndacu ndo.
44013039	Ña ta cuu nduvaha anima ndo. Vasi cumi vaha ndo ley chahnu ra Ndioo cha ni taa ra Moisee, soco ña cuu nduvaha anima ndo cha tacan ni. Vitin cua sanduvaha maan ra Jesuu anima ndo, tu cua cuinu ini ndo chi ra.
44013040	Cua saha vaha ndo cuenda, coto cua tahan ndo cuhva ni taa ra cahan cuenda ra Ndioo tiempu chahnu, vati cati ra cuenda ra Ndioo ti:
44013041	Ndioho ña chinu ini ndo. Na cua nduiyo ndo, ta na cua ndoyo ñuhun ndo, vati ña cua cuinu ini ndo. Tu cua savahi iin cha cahnu xaan tichi quivi ndo, vasi cua sanducachin ñivi ñaan cha cuu chi, cati ra iti chaha. Tacan ni cati tuhun ra Paulu chi ñi.
44013042	Tacan cuu, ta cha cua quee ra Paulu veñuhun can, ta cahan ndahvi ñivi judiio can chi ra ti quivi can una quivi cua quichi ndico tucu ra, ta cua cati tuhun tucu ra tuhun cha ni cati tuhun ra.
44013043	Saña tahan ñi, ta quee ñi veñuhun, ta tuvi xaan ñivi judiio ndicu chi ra Paulu chi ra Bernabee. Ndicu tahan inca ñivi sacahnu tahan costumbre ñivi judiio can. Tacan, ta cati tuhun vaha xaan ra ta ra chi ñi ti na cua saxini vaha ñi yoso cuhva iyo tu manini chi ra Ndioo.
44013044	Quivi sabadu can una quivi ni nducuiti ndico tucu ñi. Vasi ndihi ñivi iyo ñuun can nducuiti ñi, vati cuni ñi tasoho tahan ñi tuhun Ndioo.
44013045	Iyo tahan ñivi judiio―ña chaa ini ñi cha tacan. Ndehe ñi cha tuvi xaan ñivi nducuiti, ta quechaha ndusoo cuni ñi. Chacan cuu cha quechaha cati ñi ti ña vaha cuhva cati ra Paulu, ta cahan ñi ndavaha ni chi ra ta ra.
44013046	Ña yuhvi ra Paulu, ta ni ña yuhvi ra Bernabee, ta quechaha cati ra chi ñi ti: ―Nini xaan cha cua cati tuhun xihna ndi tuhun Ndioo chihin ndo, vati ñivi judiio cuu ndo, soco vitin cua cati tuhun ndi chi ñivi cuu inca tucu ñivi, vati ña cuni ndo tasoho ndo, ta ni ña cuni ndo coo ndito ndo chi ra Ndioo ndihi ni quivi.
44013047	Cua cati tuhun ndi chi inca tucu ñivi, vati cati tuhun ra chahnu Ndioo chi ndi, vati iti chata cati ra cuenda maan ndi ti: Cha tava tiñu i chihun, vati cua cati tuhun cun chi ñivi cuu inca tucu ñivi. Chacan cuu cha nini cahnu nu ñuhun ñuñivi cua cuhvon cuenda yoso cuhva cua nduvaha anima ñivi. Tacan cati ra Ndioo ―cati ndico ra Paulu.
44013048	Sa chini soho tahan ñivi cuu inca tucu ñivi tuhun can cha cati ra Paulu, ta quechaha cusii ini ñi. Cati ñi ti vaha xaan tuhun Ndioo ya, ta iyo ñi quechaha chinu ini ñi, vati ni nacachi ra Ndioo chi ñi, ta cua coo ndito ñi chi ra ndihi ni quivi.
44013049	Tacan cuu, ta quechaha cati tuhun ñivi tuhun ra chahnu ndihi ñuun iyo tican.
44013050	Iyo ñi ñahan ta ñi, ta sacahnu xaan ñi chi ra Ndioo cuhva iyo costumbre maan ñi, ta sacahnu xaan ñivi chi ñi. Tacan, ta quechaha cahan xaan ñivi judiio chi ñican chi ra toho ñuun can, ta sandusaca xaan ñi. Tacan ni cundee ñi chaha ñi tundoho chi ra Paulu, vati xaan xaan ñi cuu, ta sacunu ñi chi ra tican.
44013051	Tacan cuu, ta naquisi ra Paulu ñuhun iñi chaha ra iti nuun ñivi can, vati ña cua coo ca ra chi ñi, ta quee ra cuahan ra iti ñuun Iconio.
44013052	Sii xaan cuni ñivi Ndioo tican ñuun can, ta vaha xaan iyo tahan ra Tati Ndioo chi ñi.
44014001	Queta ra Paulu chi ra Bernabee ñuun Iconio, ta quihvi tahan ra ta ra veñuhun ñivi judiio can. Tican cati tuhun vaha xaan ra ta ra tuhun Ndioo chi ñi. Chacan cuu cha quechaha chinu tahan ini ñivi chi ra Jesuu. Chinu ini ñivi judiio, ta chinu tahan ini ñivi cuu inca tucu ñivi, ta tuvi xaan ñi cuu,
44014002	soco ñivi judiio can ña tasoho ñi, ta sandusaca tahan ñi suhva. Savaha ñican ti cua saxini ñivi cuu inca tucu ñivi ndavaha ni chi ñivi Ndioo.
44014003	Chacan cuu cha cuaha quivi ndoo ra Paulu ñuun can. Ña yuhvi ra ta ra cha cati tuhun ra yoso cuhva iyo ra chahnu, ta sanahan ra chahnu chi ñi cha iyo tu manini chi ra, vati chaha ra tundee ini chi ra Paulu ta ra. Tacan ni savaha tahan tucu ra cuaha xaan cuhva, ta chito ñivi ti cati tuhun ndicha ra tuhun Ndioo, vati ndehe ñi yoso cuhva iyo ra Ndioo, ta nduiyo cuni ñi.
44014004	Ña nduvi nuun ñivi ñuun Iconio can, vati iyo ñi inda naan chi ñivi judiio can, ta iyo tahan ñi inda naan chi ra tatun Jesuu can.
44014005	Tacan, ta quechaha saxini ñivi judiio can chi ñivi cuu inca tucu ñivi can chi ra cumi tiñu ti cua savaha ñi ndavaha ni chi ra ta ra, ta cua cani ñi yuu chi ra.
44014006	Tacan cuu, ta chito ra Paulu ta ra, ta chinu ra cuahan ra iti ñuhun Licaonia. Yaha ra ñuun Listra, ta yaha tahan ra ñuun Derbe. Ndihi ñuun iyo tican yaha ra,
44014007	ta cati tuhun ra ta ra tuhun vaha yoso cuhva iyo Ndioo. Cani ra ta ra yuu chi ra Paulu ñuun Listra
44014008	Ñuun Listra can iyo iin rai, ta nduñiin chaha ra, vati tacan ni cacu ra. Chacan cuu cha ña ta cuu caca ra, ta chini soho ra cha cati tuhun ra Paulu.
44014009	Ndehe xaan ra Paulu nuun ra cojo can, ta chito ra Paulu ti chinu ini ra ti cua nduvaha ra.
44014010	Chacan cuu cha nihin xaan quechaha cati ra Paulu chi ra ti: ―Cuinda cuiti vaha ―cati ra. Tacan ni cuu, ta ndava lahndi ra, ta quechaha chica cuu ra.
44014011	Ndehe ñivi can cha ni savaha Paulu, ta quechaha cana chaa ñi ti: ―Cha vachi nuun ra ndioo ihya nu iyo yo. Caa ra cuhva caa maan yo, ta ñivi ñuñivi cuu yo. Tacan cati ñi chi tuhun cahan maan ñi, ta tuhun cahan ñivi ñuhun Licaonia can cuu chi.
44014012	Cati ñi ti ra Bernabee cuu Jupiter, ta ra Paulu cuu Mercurio, vati maan ra cuu ra cati tuhun, [ta ita niñu sacahnu maan ñi cuu Jupiter chi Mercurio can].
44014013	Nda yuhu ñuun can iyo veñuhun nu sacahnu ñivi can chi ra Jupiter, ta ra sutu iyo cuenda Jupiter can quichi ndaca ra sundiquin, ta quichi ndaca tahan ra corona ita tican. Cuni cahni ra sutu can chi ri sundiquin can cuenda ra Bernabee chi ra Paulu, [vati tacan ni cua sacahnu ñi chi ra, vati saxini ñi ti ndioo cuu ra].
44014014	Tacan cuu, ta quechaha chini soho ra Bernabee chi ra Paulu ti tacan cuu chi, ta quechaha chahnda cuati ra ta ra sahma ndichin ra, [vati cuihya xaan cuni anima ra,] ta chinu ra nda mahñu nu iyo cuiti ñivi can, ta cana chaa ra chi ñi.
44014015	Cati ra Paulu chi ñi ti: ―Yani xaa, ña vaha cuhva ndacu ndo, vati rai ñuñivi cuu tahan ndi. Cati tuhun ndi chi ndo ti na cua saña ihni ndo cha ndacu ndo, vati ñahni yahvi ndaa chi. Na cua cuinu ini ndo chi ra Ndioo ndito. Na cua cuinu ini ndo chi maan ra, vati ni savaha ra ndihi cuii cha iyo. Savaha ra andivi, ta savaha tahan ra ñuhun ñuñivi, ta savaha tahan ra tañuhun.
44014016	Nu quichi quivi chaha ra Ndioo cha ndacu ndihi ñivi ñuñivi cuhva cuni maan ñi,
44014017	soco chaha ra cha chito ñi yoso cuhva iyo ra, vati savaha ra cha vaha chi ndihi ñi. Chaha ra cha cuun savi, ta chaha ra cha chacoo vaha itu ñivi ndihi ni cuiya. Chaha ra cha chachi ñi, ta cusii ini ñi. Tacan ni chaha tahan ra chi maan yo.
44014018	Tacan ni cati ra Paulu, soco cuaha xaan tundoho, ta ni chasi ra cha cua cahni ñi chi ra sundiquin can, vati cuni xaan ñi sacahnu ñi chi ra ta ra, [vati ndioo cuu ra cuni ñi].
44014019	Tacan cuu, ta ñivi judiio iyo ñuun Antioquiia can―quichi ñi nu iyo ra Paulu ta ra, ta quichi tahan ñi judiio iyo ñuun Iconio. Tacan cuu, ta quechaha sandusaca ñivi judiio can chi ñivi ñuun Listra, ta quechaha cuxaan ñi chi ra Paulu ta ra. Chacan cuu cha cani ñi yuu chi ra Paulu can, ta naan ini ra savaha ñi. Chacan cuu cha xita queñuhun ñi chi ra nda yu ñuun, vati saxini ñi ti cha chihi cuii ra.
44014020	Tacan cuu, ta queta ñivi sacuaha chi ra nu caa ra, ta chacuhun ndico ini ra, ta chacuinda ra, ta quihvi ndico ra tichi ñuun. Tuvi inca quivi, ta quee iti tucu ra chi ra Bernabee, ta cuahan ra ta ra iti ñuun Derbe.
44014021	Cati tuhun ra ta ra tuhun Ndioo tican ñuun Derbe can, ta tuvi xaan ñivi chinu ini chi ra Jesuu. Tacan cuu, ta quee iti ndico ra ta ra, ta cuahan ndico ra ñuun Listra. Yaha ndico ra ñuun Iconio, ta queta ndico ra ñuun Antioquiia.
44014022	Chaha ra ta ra tundee ini chi ndihi ñivi ra Jesuu, ta cati tuhun ra ta ra chi ñi ti: ―Na cua cuinu vaha ini ndo chi ra Jesuu, ta na ña cua saña ndo chi ra. Cua coo tundoho chi yo, soco tacan ni cua queta yo nu cua cundaca ñahan ra Ndioo ―cati ra.
44014023	Tacan cuu, ta chaha ra ta ra tiñu chi uvi uni rai ndihi nu nducuiti ñivi sacahnu chi ra Jesuu, vati cua sacuenda ra ta ra chi ñi. Tacan cuu, ta chacoo ndita ra ta ra chi ñi, ta cahan ndahvi ra ta ra chi ra Ndioo cuenda ñi, ta cati ra chi ñi ti: ―Cha chinu ini ndo chi ra chahnu. Maan ra cuu ra cua cumi vaha chihin ndo ―cati ra.
44014024	Tacan cuu, ta yaha ndico ra Paulu ñuhun Pisidia, ta queta ndico ra ñuun Perge cha iyo cuenda ñuhun Panfilia.
44014025	Tican cati tuhun tahan ra ta ra tuhun Ndioo, ta cuahan ra iti ñuun Atalia.
44014026	Tican quihin ndico tucu ra tundoo, ta cuahan ndico ra ñuun Antioquiia nu ni quee iti ra. Tican cuu nu cha chica xihna cuii ñivi Ndioo tu manini chi ra Ndioo ti cua tindee ra chi ra Paulu nu cua cuhun ra. Cuahan ndico ra tican, vati cha ni queta tiñu savaha ra.
44014027	Sa queta ndico ra ñuun, ta sacuiti ndico ra chi ñivi Ndioo, ta chaha ra cuenda yoso cuhva ni tindee ra Ndioo chi ra, ta cati ra chi ñi ti: ―Cha chaha ra Ndioo cha ni chinu tahan ini ñivi cuu inca tucu ñivi chi ra Jesuu ―cati ra.
44014028	Tacan cuu, ta ndunahan ra chi ñivi Ndioo can.
44015001	Quivi can cha iyo ndico ra Paulu chi ra Bernabee ñuun Antioquiia, ta iyo ñivi judiio quee ñuhun Judea, ta cuahan ñi iti ñuun Antioquiia can, ta quechaha sacuaha ñican chi ñivi Ndioo iyo ñuun Antioquiia can, ta inca tucu ñivi cuu ñi. Quechaha cati ñivi judiio can chi ñi ti: ―Tu ña cua sacuinu ndo costumbre chahnu cuhva ni cati tuhun ra Moisee, tu ña cua tahnda ñiin xini xuu ndo cuhva ni cati ra Ndioo tiempu chahnu, ña cua cuu nduvaha anima ndo ―cati ñi.
44015002	Ña ni nduvi nuun ra Paulu chi ñican, ta cahan xaan ñi chi ra ta ra. Chacan cuu cha chaha ñivi Ndioo iyo ñuun Antioquiia can tiñu chi ra Paulu chi ra Bernabee chi inca ra tahan ñi ti cua cuhun ra ta ra iti ñuun Jerusaleen nu iyo ra tatun Jesuu nu iyo ra ndiso tiñu veñuhun tican, ta tacan ni cua ndatuhun ra Paulu chi ra tatun Jesuu yoso cuhva cua ndoo tiñu cha ni ndusaca.
44015003	Ni tava tiñu ñivi Ndioo iyo ñuun Antioquiia can chi ra ta ra, ta cuahan ra iti ñuun Jerusaleen. Yaha ra ñuhun Fenicia. Yaha ra ñuhun Samaria. Yaha ra, ta chaha ra cuenda chi ñivi Ndioo iyo tican ti cha ni nacoo ihni ñivi cuu inca tucu ñivi costumbre sacahnu maan ñi, ta cha quechaha chinu ini ñi chi ra Jesuu. Tacan cuu, ta ndihi ñivi Ndioo can―cusii ini ñi.
44015004	Queta ra Paulu ñuun Jerusaleen, ta quihin cuenda ra tatun Jesuu chi ra, ta quihin cuenda tahan ra ndiso tiñu veñuhun chi ra. Tacan ni quihin cuenda tahan ndihi ñivi Ndioo can chi ra. Tacan cuu, ta quechaha cati tuhun ra Paulu ndihi cha ni savaha ra Ndioo ndihi ñuun nu ni chahan ra.
44015005	Tican chacoo tahan uvi uni ra ni chacoo cuenda ra fariseo iti chata, ta cha ni chinu tahan ini ra chi ra Jesuu. Racan ni chacuinda ra, ta quechaha cati ra ti: ―Nini xaan cha cua tahnda ñiin xini xuu ndihi ra quihvi cuenda ra Jesuu cuhva ni cati ra Ndioo tiempu chahnu. Nini xaan cha cua savaha yo cha cua sacuinu ñivi ndihi cha ni cati tuhun ra Moisee ―cati ra.
44015006	Chacan cuu cha nducuiti ra tatun Jesuu chi ra ndiso tiñu veñuhun, vati cua ndehe ra yoso cuhva cua ndoo tiñu can.
44015007	Nahan xaan cahan ra ta ra, ta ni chacuinda ra Pedru, ta quechaha cati ra chi ra ta ra ti: ―Yani xaa, cha chito yo ti nu quichi quivi tava tiñu ra Ndioo chi yuhu, vati cua cati tuhin chi ñivi cuu inca tucu ñivi. Tacan ni chini soho ñi tuhun vaha yoso cuhva iyo ra Ndioo, ta chinu tahan ini ñi chi ra Jesuu. Tacan ni savaha ra Ndioo.
44015008	Maan ra chito yoso saxini ndihi ñivi chi anima ñi, ta sanahan ra chi yo ti cha ni quihin cuenda ra chi ñi, vati tachi tahan ra chi ra Tati Ndioo chihin ñi.
44015009	Ña ni cati ra Ndioo chihin yo ti ña vaha maan ñi, ta maan yo vaha xaan yo. Sanduvaha tahan ra anima ñivi cuu inca tucu ñivi, vati chinu tahan ini ñi chi ra.
44015010	Vitin na cua sacuinu yo cuhva cuni ra Ndioo. Ña vaha cha cua cuhva yo tundoho chi ñivi Ndioo, ta cua cati yo ti cua cumi ñi costumbre cha ni sanahan ra Moisee. Chito yo ti ña cuu cundee ini ñivi yo savaha ñi ndihi cha cati ra Moisee tiempu chahnu, ta chito yo ti ña cuu cundee tahan ini maan yo savaha yo chi chi.
44015011	Ñavi cuenda chacan ni nduvaha anima yo. Chito yo ti nduvaha anima yo, vati iyo xaan tu manini chi ra chahnu Jesuu, ta ta ni cuhva nduvaha anima inca ñivi. Tacan cati ra Pedru chi ñi.
44015012	Tacan cuu, ta taxin ndaa ñi, vati cachin vaha cati tuhun ra Pedru. Tasoho tahan ñi cha cati tuhun tahan ra Paulu chi ra Bernabee, vati chaha tahan ra cuenda yoso cuhva ni tindee ra Ndioo chi ra ta ra, vati savaha tahan ra iin cuhva inca cuhva nu iyo ñivi cuu inca tucu ñivi, ta ndehe ñi yoso cuhva iyo ra Ndioo, ta nduiyo tahan ñi suhva.
44015013	Cha ndihi cati tuhun ra Paulu, ta quechaha cati tuhun tahan ra Jacobo chi ñi ti: ―Yani xaa, cua tasoho ndo cha cua cati yu.
44015014	Cha chaha ra Simoon Pedru cuenda yoso cuhva cha ni nacachi ra Ndioo chi ñivi cuu inca tucu ñivi, ta ñivi maan ra Ndioo cuu tahan ñi.
44015015	Ini tuhun can ni taa tahan ra ni cahan cuenda ra Ndioo tiempu chahnu, ta chaha ra ta ra cuenda yoso cuhva cua tindee ra Ndioo chi ñivi cuu inca tucu ñivi, vati cati racan ta ra cuenda ra Ndioo ti:
44015016	Nu cuahan quivi cua quichi ra cuu Cristo, vati cua tava tiñu i chi ra. Quivi ni chacoo ra Ndavii sacahnu ndicha ñivi chi yuhu, soco queta quivi saña ndaha ñi chihin yu. Cuhva sacahnu ñi chi yuhu quivi ni chacoo ra Ndavii cua sacahnu ndico ñivi chi yuhu nu cuahan quivi.
44015017	Chacan cuu cha cua nanducu ñivi cuu inca tucu ñivi chi yuhu, ta cua cuinu ini ñi chihin yu.
44015018	Tacan ni cati ra chahnu, vati nu ni quichi quivi sacoto ra tuhun can chi yo, cati ra ni cahan cuenda ra Ndioo.
44015019	’Chacan cuu cha saxini yu ti ña cua cuhva ca yo tundoho chi ñivi tahan yo cuu inca tucu ñivi, ta cha vitin ni quechaha chinu ini ñi chi ra Jesuu.
44015020	Yuhu cati ti na cua cati tuhun yo chi ñi ti ña cua cachi ca ñi cha samani ñivi chi ita niñu sacahnu ñi. Ña cua coo ca ra rai ndavaha ni chi ñi ñahan inca chiyo, ta ni ña cua coo ca ñi ñahan ndavaha ni chi ra rai inca chiyo. Ña cua cachi ca ñi cuñu ndihi ri tuhva chachi ñi, tu ña chati vaha niñi ri, ta chihi ri. Ña cua coho ca ñi niñi ri.
44015021	Yuhu cati ti na cua cati tuhun yo tacan ni, vati ndihi ñuun cati tuhun ra ta ra tuhun cha ni taa ra Moisee tiempu chahnu, ta quivi sabadu una una quivi sacuaha ñivi tuhun can veñuhun ñivi judiio nda cua nda vitin. Tacan ni cua coto ñivi yoso cuhva iyo tahan ñi cha cuu ñivi judiio nu ni quichi quivi ―cati ra Jacobo chi ñi.
44015022	Tacan cuu, ta saxini ra tatun Jesuu chi ra ndiso tiñu cuenda veñuhunchi ndihi ñivi Ndioo can ti cua nacachi ñi chi uvi ra tahan ñi, ta cua tava tiñu ñi chi ra na cua cuhun tahan ra chi ra Paulu chi ra Bernabee iti ñuun Antioquiia. Chacan cuu cha tachi ñi chi ra Juda Barsabaa chi ra Sila, ta ra ndiso tahan tiñu veñuhun can cuu ra ta ra.
44015023	Cua cuiso ra ta ra tutu cua tachi ñi, ta tehen ni taa ñi tutu chi ñivi cuu inca tucu ñivi iyo ñuun Antioquiia chi ñuhun Siria chi ñuhun Cilicia: “Ndiuhu ra tatun Jesuu cuu ndi chi ra ndiso tiñu veñuhunchi ndihi ñivi Ndioo iyo ihya, ta tachi ndi Iin tuhun na cumi chihin ndo, yani xaa.
44015024	Cha ni queta tuhun nuun ndi ti cha quee iti ñivi tahan yo ihya, ta chahan ñi tican, ta sandusaca ñi suhva cuenda costumbre chahnu, ta vitin saxini xaan ndo. Ña ni tachi ndi chi ñican.
44015025	Chacan cuu cha nducuiti ndi, ta saxini ndi ti cua nacachi ndi uvi ra yani yo, ta cua tachi ndi chi ra nu iyo ndo. Cua cuhun tahan ra chi ra Bernabee chi ra Paulu, ta rai cuni mani xaan ndi cuu racan ta ra.
44015026	Cha chahan ra ta ra nu ni cuni cahni ñivi chi ra, vati satiñu ra cuenda ra chahnu Jesucristo.
44015027	Chacan cuu cha tava tiñu ndi chi ra Juda chi ra Sila, vati cua cati cachin ra ta ra ndihi tuhun cha taa ndi chihin ndo ihya nu tutu ya.
44015028	Cha tindee ra Tati Ndioo chi ndi. Chacan cuu cha saxini ndi ti cua cati ndi ti ña cuaha xaan ni tuhun cua cucumi ndo, soco nini xaan cha cua cucumi ndo cha taa ndi chi ndo ihya nu tutu ya.
44015029	Ña cua cachi ca ndo cha samani ñivi chi ita niñu sacahnu ñi. Ña cua cachi ca ndo cuñu ndihi ri tuhva chachi ndo, tu ña chati vaha niñi ri. Ña cua coho ca ndo niñi ri. Ña cua coo ca ndo ndavaha ni chi ñi ñahan inca chiyo, ta tacan ni ndioho ñi ñahan, ña cua coo ca ndo ndavaha ni chi ra rai inca chiyo. Tu cua cucumi vaha ndo chi ndo cuhva cati ndi, cua ndoo vaha ndo. Na cua coo vaha ndo chi ra chahnu.” Tacan ni taa ra ta ra tutu chi ñi quivi cha ni nducuiti ra ta ra iti ñuun Jerusaleen.
44015030	Tacan cuu, ta ndiso tiñu ra Paulu, ta quee ra cuahan ra iti ñuun Antioquiia can. Queta ra ta ra tican, ta cana ra ta ra chi ndihi ñivi Ndioo, ta chaha ra tutu can chi ñi.
44015031	Sacuaha ñi chi chi, ta cusii ini ñi, vati chaha chi tundee ini chi ñi.
44015032	Tacan cuu, ta quechaha cati tuhun ra Juda chi ra Sila chi ñi, vati ra cahan cuenda ra Ndioo cuu ra. Chaha tahan ra ta ra tundee ini chi ñi, ta tindee ra chi ñi, ta vaha xaan ndoo ndico ñi.
44015033	Ndunahan ra Juda chi ra Sila, ta queta quivi tachi ndico ñivi Ndioo can chi ra ta ra, vati cua cuhun ndico ra nu iyo ñivi tava tiñu chi ra, ta cati ñi chi ra ta ra ti na cua cuhun vii ra ta ra, cati ñi,
44015034	soco saxini ra Sila ti cua ndoo nuun ra suhva ca.
44015035	Ndunahan tahan ra Paulu chi ra Bernabee ñuun Antioquiia can, ta sacuaha ra ta ra chi ñivi can, ta cati tuhun ra tuhun Ndioo. Tacan ni cati tuhun tahan tuvi ra ta ra.
44015036	Tacan cuu, ta queta quivi quechaha cati ra Paulu chi ra Bernabee ti: ―Na coho, ta cua cuhun ndico yo ndihi ñuun nu ni cati tuhun yo tuhun ra chahnu. Cua ndehe yo ñaan caa iyo ñivi tahan yo ―cati ra.
44015037	Cuni ra Bernabee ti cua cuhun tahan ra Juaan Macu,
44015038	soco ña cuni ra Paulu, vati cha ni saña ra Macu can chi ra iti ñuhun Panfilia, ta ña chahan ca ra chi ra, ta ni ña satiñu tahan ra chi ra tican.
44015039	Ña cundee nduvi nuun ra Bernabee chi ra Paulu. Chacan cuu cha saña tahan ra ta ra. Tacan cuu, ta quihin ra Bernabee chi ra Macu can, ta quihin ra ta ra tundoo, ta cuahan ndico ra iti ñuhun Chipre.
44015040	Tacan cuu, ta quihin ra Paulu chi ra Sila. Cahan ndahvi ñivi Ndioo can chi ra Ndioo ti na cua savaha tucu ra Ndioo tu manini chi ra Paulu, ta na cua tindee tucu ra chi ra ta ra. Tacan cuu, ta quee ra cuahan ra.
44015041	Yaha ra iti ñuhun Siria, ta yaha ra iti ñuhun Cilicia, ta chaha ra tundee ini chi ndihi ñivi Ndioo iyo tican.
44016001	Tacan cuu, ta queta ndico ra Paulu chi ra Sila ñuun Derbe, ta yaha ndico tahan ra ñuun Listra. Tican ni tahan ra ta ra chi iin ra nani Timoteo, ta cha quihvi tahan ra cuenda ra Ndioo. Ñahan judiio cuu sihi ra, soco chinu tahan ini ña chi ra Jesuu, ta rai griego cuu sutu ra.
44016002	Cati ñivi Ndioo iyo ñuun Listra can ti rai vaha cuu ra Timoteo can, ta ta ni cuhva cati tahan ñivi iyo ñuun Iconio.
44016003	Chacan cuu cha cuni ra Paulu cha na cua cuhun tahan ra Timoteo chi ra ta ra, soco quihin xihna ra chi ra, ta ni chahnda ra ñiin xini xuu ra, coto cua cahan xaan ñivi judiio iyo tican, vati chito ñi ti ra griego cuu sutu ra, [ta ña sacahnu ra costumbre maan ñi].
44016004	Tacan cuu, ta yaha ra ta ra ñuun ta ñuun. Chaha ra ta ra cuenda ñaan tuhun ni cati tuhun ra tatun Jesuu chi ra ndiso tiñu veñuhunñuun Jerusaleen cuenda costumbre ñi, vati tacan cua cumi ñi cuhva ni taa ra ta ra nu tutu can.
44016005	Chacan cuu cha ni chacoo ca tundee ini chi ñivi Ndioo can, vati vaha xaan ca chinu ini ñi chi ra Ndioo, ta ndihi ni quivi cha cuahan ndutuvi ñi.
44016006	Yaha ra Paulu ñuhun Frigia, ta yaha tahan ra ñuhun Galacia, vati ña chaha ra Tati Ndioo cha cua cati tuhun ra tuhun Ndioo iti ñuhun Asia.
44016007	Tacan cuu, ta queta ra ta ra yu ñuhun Misia, vati cuni ra cuhun ra iti ñuhun Bitinia, soco ña chaha ndico tucu ra Tati Ndioo cha cua cuhun ra tican.
44016008	Chacan cuu cha quihvi ra iti ñuhun Misia, ta queta ra ñuun Troa.
44016009	Tacan cuu, ta quechaha quixi ra ta ra cha cuaa can, ta ndehe ra Paulu tichi ñumahna ti cha inda iin ra ñuhun Macedonia, ta cha cahan ndahvi ra chi ra Paulu can, ta cati ra chi ra ti: ―Na cua quichi ndo iti ñuhun Macedonia, ta na cua tindee tahan ndo chihin ndi ―cati ra.
44016010	Tacan ni ndehe ra Paulu ñumahna can, [ta queta tahan yuhu nu iyo ra Paulu]. Tacan cuu, ta cuni ndi cuhun ndi iti ñuhun Macedonia can, vati chito ndi ti cha cati ra Ndioo ti cua cuhun ndi, ta cua cati tuhun ndi tuhun ra chi ñivi iyo ican.
44016011	Ñuun Troa can quihin ndi iin tundoo, ta cuahan cuiti ndi iti ñuhun Samotracia. Tuvi inca quivi, ta cuahan ndi iti ñuun Neapoli.
44016012	Quee ndi tichi tundoo tican, ta cuahan ndi iti ñuun Filipo. Iin ñuun cahnu xaan cuu chi, ta ñahni inca ca ñuun cahnu ca tican, ta ndaca ñahan ra cumi tiñu iyo ñuun Roma chi ñivi ñuun can. Cuaha quivi ndoo nuun ndi ñuun can.
44016013	Queta iin quivi sabadu, ta quee ndi nda yu ñuun. Cuahan ndi nu nducuiti ñivi judiio yu yuta, ta cahan ñi chi ra Ndioo. Queta tahan ndi, ta ni chacunda ndi, ta ndatuhun ndi chi ñi ñahan cha iyo cuiti tican. Tuhun Ndioo ndatuhun ndi.
44016014	Iyo tahan iin ña nani Lidia. Iin ñahan xico sahma vaha sahma yuhva tixinda cuu ña, vati chacan cuu tiñu satiñu maan ña. Ñahan ñuun Tiatira cuu ña, ta sacahnu tahan ña chi ra Ndioo cuhva sacahnu ñivi judiio. Tasoho vaha tahan ña, ta tindee ra Ndioo chi ña. Chacan cuu cha chinu ini ña cha cati tuhun ra Paulu,
44016015	ta cha chanduta ña chi ndihi ñivi ña vehe ña. Tacan cuu, ta quechaha cati ña chi ndi ti: ―Coho iti vehi, ta cua ndoo nuun ndo suhva quivi, vati chito ndo ti chinu ndicha ini yu chi ra chahnu ―cati ña. Ni sanini xaan ña chi ra Paulu ta ra, ta cuahan ra ta ra vehe ña.
44016016	Inca quivi cha cuahan ndico ndi iti nu cahan ñivi judiio can chi ra Ndioo, ta tahan ndi chi iin ñahan tivaa. Cha tuhva tahan ña natava ña chi ñivi, ta cati ña ñaan cua coo chi ñi nu cuahan quivi, vati iyo tati cuihna anima ña. Tacan ni sacanaan xaan ña xuhun chi chitoho ña.
44016017	Quechaha ndicu ña chi ra Paulu chi ndihi ndi, vati cuni ña natava tahan ña chi ndi, ta quechaha cana chaa ña chi ndi, ta cati ña ti: ―Rahya satiñu ra cuenda ra Ndioo cahnu iyo iti siqui. Cua cati tuhun ra chi yo yoso cuhva cua nduvaha anima yo ¯cati ña.
44016018	Tacan ni ndicu xaan ña chi ndi cuaha xaan quivi, ta queta quivi ña cundee ca ini ra Paulu, ta ndico coo ra iti chata ra nu vachi ña, ta quechaha cati ra chi run tati cuihna can ti: ―Yuhu cati ti cua queun tichi anima ña, vati iyo tundee ini chi ra Jesucristo ―cati ra. Tacan cuu, ta ni quee run anima ña suvi ni hora can.
44016019	Tacan cuu, ta ndehe chitoho ña ti ña cua cuu ca sacanaan ña xuhun chi ra, vati cha ni quee run tati cuihna ñuhun anima ña. Chacan cuu cha ni tiin ra ta ra chi ra Paulu chi ra Sila, ta chandaca ra chi ra nuyahvi nu iyo cuiti ra cumi tiñu.
44016020	Chandaca ra chitoho ña chi ra nuun ra juee ta ra, ta quechaha cati ra chi ra juee can ti: ―Sandusaca xaan rahya ta ra ihya ñuun yo, vati ñivi judiio cuu ra.
44016021	Cati tuhun ra ti na cua sacahnu tahan yo costumbre maan ra, ta ña chaha ley yo cha cua sacahnu yo costumbre ra, vati iyo yo cuenda ñuun Roma ―cati ra.
44016022	Tacan ni cati tuhun tahan ndihi ñivi nducuiti ican. Tacan cuu, ta quechaha cati ra juee ta ra chi ra policía ti: ―Cua cahnda ndo coto ra, ta cua cani ndo chi ra chi yutun ―cati ra.
44016023	Tacan cuu, ta cani xaan ra ta ra chi ra Paulu chi ra Sila. Tihi ra chi ra vecaa, ta cati ra chi ra policiia cumi vecaa can ti: ―Cua cumi vahun chi ra ta ra.
44016024	Tacan ni cati ra juee chi ra policiia, ta quihin ra policía can chi ra ta ra, ta tihi ra chi ra ta ra vecaa iyo nda tichi, ta tihi ra chaha ra ta ra tichi vitu can.
44016025	Vasi sava ñuun cuu chi, ta quechaha cahan ra Paulu chi ra Ndioo, ta chita tahan ra yaa Ndioo, ta chini soho ndihi ra ñuhun tahan vecaa can.
44016026	Tacan cuu, ta quii xaan ni taan, ta nihin xaan quisi niniin vecaa can. Tacan ni, ta quii xaan nuna ndihi yuvehe caa can, ta ndachin ndihi cadena caa cha nuhni chi ra ta ra.
44016027	Chacuhun ini ra cumi yu vecaa can, ta ndehe ra ti cha nuna yuhu chi. Tacan cuu, ta xita ra cha cuu ta machete ra, vati cha cua cahni ra suvi ni chi maan ra, vati saxini ra ti cha ni chinu ndihi ra ñuhun vecaa can.
44016028	Ndehe ra Paulu cha cua savaha ra, ta cana chaa ra chi ra, ta cati ra chi ra ti: ―Ña cahni cun chiun, vati ni iyo ndihi ndi ihya ―cati ra.
44016029	Tacan cuu, ta chica ra policiia can ñuhun, ta quii xaan chinu ra iti tichi, ta chahnu chiti ra iti nuun ra Paulu chi ra Sila, ta ni naquisi chi chi ra, vati yuhvi xaan ra.
44016030	Tacan ni cuu, ta tava ra policiia can chi ra ta ra iti chata, ta quechaha nducu tuhun ra chi ra ti: ―Amigu, ¿ñaan cua savahi, ta cua naan cuati yu? ―cati ra.
44016031	Ta cati ndico ra Paulu chi ra ti: ―Na cua cuinu ini cun chi ra chahnu Jesucristo, ta cua naan cuati cun. Tacan ni cua naan tahan cuati ndihi ñivi cun iyo vehun ―cati ra ta ra.
44016032	Tacan cuu, ta cati tuhun ra Paulu tuhun Ndioo chi ra chi ndihi ñivi ra iyo vehe ra.
44016033	Suvi ni hora can cha cuaa can nacata ra policiia can nu ni ndoho ra Paulu. Tacan cuu, ta ni chanduta ra policiia can, ta chanduta tahan ndihi ñivi ra.
44016034	Tacan cuu, ta quihvi ra ta ra tichi vehe ra, ta sacachi ra chi ra ta ra. Cusii ini ra policiia can chi ndihi ñivi ra, vati cha chinu ini ñi chi ra Jesuu. [Tacan cuu, ta quihvi ndico ra Paulu chi ra Sila vecaa.]
44016035	Tuvi inca quivi, ta tachi ra juee tiñu chi ra policiia, ta cati ra chi ra ti: ―Cua saña ndo chi racan ta ra ―cati ra.
44016036	Tacan cuu, ta chaha ra policiia can cuenda chi ra Paulu, ta cati ra chi ra ti: ―Tachi ra juee tuhun ti cua saña ndi chihin ndo. Chacan cuu cha cua quee ndo, ta cua cuhun vii ndo ―cati ra.
44016037	Ta cati ndico ra Paulu chi ra ti: ―Rai iyo cuenda ñuun Roma cuu tahan ndi. Chacan cuu cha ñahni ndatu chi ra cha cani ra chi ndi nu iyo cuiti ñivi, ta tihi ra chi ndi vecaa, ta ñahni cha tachi tuni ra chi ndi, ta vitin cuni saña xehe ra chi ndi. Ña cua cuu. Cua cati ndico ndo chi ra juee ti cua quichi ra, ta cua saña maan ra chi ndi ―cati ra Paulu.
44016038	Tacan cuu, ta cati ndico ra policiia chi ra juee can ñaan tuhun cha ni cati ra Paulu. Chini ra ti ra iyo cuenda ñuun Roma cuu tahan ra, ta quechaha cuyuhvi ra juee ta ra.
44016039	Tacan cuu, ta cuahan ra nu indi ra Paulu vecaa can, ta cahan ndahvi ra chi ra. Tava ra juee can chi ra ta ra vecaa can, ta cati ra chi ra ti: ―Na cua cucahnu ini maan ndo. Cua quee ndo ñuun ndi, ta cua cuhun ndo ―cati ra.
44016040	Tacan cuu, ta quee ra ta ra vecaa can, ta cuahan ra iti vehe ña Lidia. Tican cahan tahan tucu ra chi ñivi tahan ra iyo cuenda ra Ndioo, ta chaha ra tundee ini chi ñi. Tacan cuu, ta quee ra cuahan ra.
44017001	Yaha ra Paulu ñuun Amfipoli, ta yaha ra ñuun Apolonia, ta queta ra ñuun Tesalonica, ta tican iyo tahan veñuhun nu sacahnu ñivi judiio.
44017002	Quihvi ra Paulu, vati tacan ni savaha ra ndihi nu chahan ra. Uni sabadu chahan ra, ta sacuaha ra tutu Ndioo chi ñi.
44017003	Cati tuhun ra, ta sanducachin ra tuhun Ndioo chi ñi, ta cati ra chi ñi ti: ―Chaha tutu Ndioo cuenda, vati cua ndehe ra Cristo tundoho, ta cua cuvi ra, ta cua natacu ndico ra nu iyo ñivi ndii, cati chi. Yuhu cati ti ra Jesuu cuu ra Cristo, [vati ni tava tiñu ra Ndioo chi ra nu quichi quivi, ta cua sacacu ra chi ñivi nu iyo ñi chi tundoho] ―cati ra Paulu.
44017004	Tacan cuu, ta iyo ñivi judiio can quechaha chinu ini ñi chi ra Jesuu, ta sacuaha ñi chi ra Paulu chi ra Sila. Tican iyo tahan ñivi griego, ta cha ni quihvi ñi cuenda ñivi judiio. Chinu tahan ini ñi, ta tuvi ñi cuu ñi. Iyo tahan ñi ñahan cahnu, ta chinu tahan ini ñi chi ra Jesuu, ta tuvi tahan ñi cuu ñi.
44017005	Iyo inca ñivi judiio, ta ña chinu ini ñi, soco ndusoo cuni ñi. Chacan cuu cha quihin ñi uvi uni ra ña sacahnu tiñu―ra saxini ndavaha ni. Tacan cuu, ta quechaha cana chaa maan ra ta ra, ta quii xaan nataca ñivi ñuun can, ta sandusaca xaan ra chi ñi. Cuahan ñi ta ñi vehe ra Jasoon, ta quihvi ñi, vati nanducu ñi chi ra Paulu chi ra Sila, vati cuni ñi cundaca ñi chi ra ta ra nu iyo cuiti ndihi ca ñi,
44017006	soco ña nanihin ñi chi ra ta ra. Chacan cuu cha xita queñuhun ñi chi ra Jasoon chi inca ra cha iyo cuenda Ndioo, ta chandaca ñi chi ra iti nuun ra cumi tiñu, ta nihin xaan cati ñi chi ra ti: ―Iyo ra ni quichi ihya ñuun yo, ta sandusaca ra ndihi nu chahan ra nini cahnu nu ñuhun ñuñivi ya.
44017007	Ra Jasoon ya cha quihin cuenda ra chi racan ta ra vehe ra. Ña sacahnu ra ta ra cuhva cati ra Cesar―ra cumi tiñu cahnu iyo ñuun Roma, vati cati ra ta ra ti iyo inca rai ndaca ñahan chi ndihi ñivi ñuñivi. Ra Jesuu cuu ra ―cati ra chi ra cumi tiñu can.
44017008	Tacan ni cati ra, ta quechaha saxini xaan ra cumi tiñu chi ñivi can suhva, ta quechaha cuvaa xaan ñi.
44017009	Chacan cuu cha quihin ra cumi tiñu can xuhun ra Jasoon nda cua nda cua cuhun ra Paulu chi ra Sila, ta saña ndico ra cumi tiñu can chi ra Jasoon.
44017010	Tacan cuu, ta quii xaan sacuhun ñivi Ndioo can chi ra Paulu iti ñuun Berea. Cha cuaa cuahan ra ta ra, ta queta ra ta ra tican, ta quihvi ra veñuhun nu sacahnu ñivi judiio.
44017011	Vaha xaan ca ñivi judiio iyo ñuun Berea can, vati ña savaha ñi cuhva savaha ñivi judiio iyo ñuun Tesaloonica. Cuni xaan ñivi ñuun Berea can tasoho ñi tuhun Ndioo, ta ndihi ni quivi sacuaha vaha ñi tutu Ndioo, vati cuni coto ñi a ndicha cuhva ni cati ra Paulu.
44017012	Chacan cuu cha chinu ini tuvi ñi chi ra Jesuu, ta chinu tahan ini ñivi griego. Tuvi ñivi cuu ñi, ta ñivi cahnu cuu ñi. Quihvi ñi ñahan, ta quihvi tahan ra rai.
44017013	Tacan cuu, ta queta tuhun can ñuun Tesalónica, ta quechaha chini soho ñivi judiio can ti cati tuhun tahan ra Paulu tuhun Ndioo iti ñuun Berea. Chacan cuu cha cuahan ñi tican, ta sandusaca xaan ñi chi ñivi ñuun can, ta quechaha saxini xaan ñi suhva.
44017014	Tacan ni cuu, ta cati ñivi Ndioo can chi ra Paulu ti cua cuhun ra iti yu tañuhun, soco ndoo nuun ca ra Sila chi ra Timoteo ñuun Berea can.
44017015	Cuahan tahan ra yani yo chi ra Paulu, ta ni chandaca ra ta ra chi ra nda ñuun Atena. Tacan cuu, ta tachi ndico ra Paulu tuhun chi ra yani yo ti cua cati ra chi ra Sila chi ra Timoteo ti quii xaan ni cua cuhun ra nu iyo ra Paulu. Tacan cuu, ta cuahan ndico ra yani yo iti ñuun Berea.
44017016	Chatu ra Paulu chi ra Sila chi ra Timoteo ñuun Atena can, ta ndahvi xaan cuni anima ra, vati ndehe ra ti cuaha xaan ita niñu iyo ndihi iti tichi ñuun can.
44017017	Chacan cuu cha ndatuhun xaan ra chi ndihi ñivi. Ndatuhun ra chi ñivi judiio veñuhun nu sacahnu ñi, ta ndatuhun tahan ra chi inca ñivi sacahnu chi ra Ndioo. Ndihi ni quivi ndatuhun tahan ra chi ñivi iyo nuyahvi.
44017018	Tacan cuu, ta quechaha ndatuhun tahan ñivi chi ra Paulu. Iyo ñi sacuaha tuhun ra Epicureo, ta tacan tahan iyo ñi sacuaha tuhun ñivi estoico. Chi ñican ndatuhun ra Paulu, ta quechaha cati ñi chi tahan ñi ti: ―¿Ñaan cha cuu cha cati rahya? Vata xaan cahan ra ―cati ñi. Ta inca ñi cati ñi chi tahan ñi ti: ―Cati tuhun ra ti iyo inca ndioo. Tacan cati ñi, vati cati ra ti iyo iin ra nani Jesuu, ta cati tuhun tahan ra tuhun ti natacu ndico ñivi ndii.
44017019	Tacan, ta tiin ñi chi ra Paulu, ta ni chandaca ñi chi ra siqui yucu Areopago nu nducuiti ra toho ñuun nu tiso vaha ra ta ra tiñu. Tacan cuu, ta cati ñi chi ra ti: ―Cuni ndi coto ndi ñaan tuhun chaa cuu cha sacuaha cun chi ñivi,
44017020	vati tucu xaan cati tuhun maun. Ña ta cuni ndi tuhun ni cati tuhun cun, ta cuni coto ndi ñaan cha cuu chi ―cati ñi.
44017021	Ndihi ñivi iyo ñuun Atena can―cuni xaan ñi cati tuhun ñi iin tuhun chaa, ta cuni tahan ñi tasoho ñi tuhun chaa, vati iin cuhva iyo tahan maan ñi cuu chacan, ta ñahni ñaan inca cha cuni savaha ñi. Tacan ni savaha ñivi ñuun can, ta tacan ni savaha tahan ñivi ni quichi inca ñuun.
44017022	Tacan cuu, ta ni chacuinda ra Paulu nu nducuiti ra ta ra nda siqui yucu Areopago can, ta quechaha cati ra chi ra ñuun Atena can ti: ―Ndihi ndioho tata chahnu, yuhu ndehi ti cha sacahnu xaan ndo ndioo ndo chi ndihi cuii anima ndo.
44017023	Nu cha ni chica cui tichi ñuun ndo, ta ndehi ita niñu ndo. Ndehi iin nu cua cuinda ita niñu ndioo, soco ñahni chi inda. Ndaa letra nuun chi, ta cati letra can ti: “Ña nacoto ndi yoo cuu ndioo ya.” Ndioo can sacahnu ndo, ta ña nacoto ndo chi ra. Vitin cua cati main chi ndo yoo ra cuu ra.
44017024	’Suvi ra cuu ra Ndioo cha ni savaha ñuhun ñuñivi, ta savaha tahan ra ndihi cha iyo nu ñuhun ñuñivi. Maan ra ndaca ñahan iti siqui andivi, ta ndaca ñahan tahan ra ihya nu ñuhun ñuñivi ya, soco ña chini ñuhun ra vehe cha savaha ñivi nu cua ndoo ra cuhva chini ñuhun maan ita niñu.
44017025	Ña chini ñuhun ra cha cua tindee ñivi chi ra, vati ñahni cha cumani chi ra. Suvi ni maan ra cuu ra chaha ndihi cha cha iyo. Chaha ra cha ndito yo, ta chaha ra cha iyo tati yo.
44017026	’Ituhun ñivi ni savaha xihna ra Ndioo [tiempu chahnu]. Tacan ni cuu, ta cuahan ndutuvi ñivi, ta cati tuhun ra Ndioo ti cua coo ñi nini cahnu nu ñuhun ñuñivi. Cati maan ra ndaa quivi cua coo ñivi ñuñivi, ta taa ra cuhva ndaa ñuhun cua coo ñi.
44017027	Chacan cuu cha cua nanducu ñi chi ra, saxini ra. Tu tacan ni cuu, vasi cua nanihin ñi chi ra, vati ñahni tundoho cha cua nanihin ñi chi ra.
44017028	Maan ra chaha cha iyo ndito yo, ta maan ra chaha cha chica cuu yo, ta maan ra chaha cuhva yoso cuhva iyo maan yo. Tacan ni taa iin ra nditi ni chacoo ñuun ndo nu ni quichi quivi, vati cati ra ti maan ra Ndioo savaha chihin yo, cati ra.
44017029	Chacan cuu cha ña vaha saxini ndo ti ra Ndioo cuu sava ta cua saxini ñivi ñuñivi, ta savaha ñi ita niñu cuhva saxini maan ñi. Ñavi ita niñu xuhun cuaan cuu ra Ndioo, ta ni ñavi ita niñu xuhun cuichin cuu ra, ta ni ñavi ita niñu yuu ni ndutaqui cuu ra. Ñavi. Ña vaha cha saxini ndo ti tacan ni cuu ra, vati maan ra cuu ra ni savaha chihin yo.
44017030	Nu ni quichi quivi ña chito ñivi ñaan cha ndacu ñi, ta ñahni cha savaha ra Ndioo chi ñi quivi can, soco vitin quivi ya cha ni cati tuhun ra chi ndihi ñivi ihya nu ñuhun ñuñivi ya ti na cua saña ihni ñi cuati ndacu ñi.
44017031	Tacan ni cuni ra, vati cha tiso ra quivi cha cua yaha ñivi iti nuun ra, vati cha ni chaha ra tiñu chi ra cua ndehe a vaha savaha ñivi a ña vaha savaha ñi, ta mani cha ndicha cua cati ra. Cha sacoto ra Ndioo chi ndihi ñivi ti chacan cuu chi, vati chaha ra tundee ini chi racan, ta natacu ndico ra tañu ñivi ndii ―cati ra Paulu.
44017032	Sa chini ra ta ra tuhun cha ni cati ra Paulu ti natacu ndico ñivi ndii, ta quechaha cahan cateni ra, soco inca ra cati chi ra Paulu ti: ―Inca tucu chaha cua cuni soho tucu ndi chihun yoso cuhva natacu ndico ñivi ndii ―cati ra.
44017033	Tacan ni cuu, ta quee ra Paulu nu iyo cuiti ra ta ra, ta cuahan ra.
44017034	Iyo ñivi chica ñi chi ra Paulu, ta chinu ini ñi chi ra Jesuu. Iin ra nani Dionisio. Ra toho ñuun cuu ra, ta inca ña nani Damari. Ta ni cuhva chinu tahan ini inca ñivi.
44018001	Tacan cuu, ta quee ra Paulu ñuun Atena, ta cuahan ra iti ñuun Corinto,
44018002	ta tican ni tahan ra chi iin ra judiio nani Aquila. Ra ñuhun Ponto cuu ra. Quivi can sa quichi ra chi Pricila ñasihi ra iti ñuhun Italia, vati cha ni tava ndaa ra Claudio chi ndihi ñivi judiio ni chacoo ñuun Roma can, ta ra ndaca ñahan ndihi ñuhun Italia cuu ra Claudio can. Cuahan ra Paulu vehe ñi,
44018003	ta ni ndoo nuun ra chi ñi, vati ini tiñu satiñu ñi. Vehe sahma savaha ñi, ta icaa ni satiñu ñi, vati tacan ni cua sacanaan ñi,
44018004	soco ndihi quivi sabadu chahan ra Paulu veñuhun ñivi judiio, ta cati tuhun ra chi ñi. Cati tuhun ra chi ñivi judiio, ta cati tuhun tahan ra chi ñivi cuu inca tucu ñivi, vati cuni ra na cua cuinu ini ñi chi ra Jesuu.
44018005	Tacan cuu, ta quichi tahan ra Sila chi ra Timoteo iti ñuhun Macedonia. Mani tuhun Ndioo cati tuhun ra Paulu, ta sacuaha ra chi ñivi judiio can, ta cati ra chi ñi ti: ―Ni vii ndatu ndo chi ra Cristo, soco yu cati ti ra Jesuu cuu ra, [vati cha ni tava tiñu ra Ndioo chi ra nu quichi quivi, ta cua sacacu ra chi ñivi nu iyo ñi chi tundoho] ―cati ra.
44018006	Ta quechaha nduxaan ñivi judiio can chi ra Paulu, ta cahan ñi ndavaha ni chi ra. Chacan cuu cha naquisi ra Paulu sahma ra, [vati ña cundee ca ini ra cha cahan ñi,] ta cati ra chi ñi ti: ―Cua ndoyo ñuhun ndo, soco cuati maan ndo cuu chi. Ñavi cuati main cuu chi, vati cha ni cati tuhin chihin ndo cuhva ni cati ra Ndioo. Vitin cuahin, ta cua cati tuhin tuhun Ndioo chi ñivi cuu inca tucu ñivi ―cati ra.
44018007	Tacan cuu, ta quee ra veñuhun can, ta cuahan ra vehe ra nani Justo. Iin chiyo xiin veñuhun inda vehe ra, ta sacahnu tahan ra Justo can chi ra Ndioo.
44018008	Iyo tahan iin ra nani Crispo, ta xini veñuhun can cuu ra. Chinu ini ra chi ra chahnu Jesuu, ta chinu tahan ini ndihi ñivi ra. Tacan tuvi ñivi ñuun Corinto can―tasoho tahan ñi tuhun Ndioo. Chinu tahan ini ñi chi ra Jesuu, ta ni chanduta tahan ñi.
44018009	Tacan cuu, ta quechaha ndehe ra Paulu ñumahna cha cuaa, ta cahan ra chahnu chi ra. Cati ra chi ra Paulu ti: ―Ña cua cuyuhvi cun, soco cua cati tuhun cun, ta ña cua coo taxin cun,
44018010	vati cua cumi main chihun. Yoni cua cuu savaha ndavaha ni chihun, vati tuvi xaan ñivi ihya ñuun ya cua cuinu ini chihin yu ―cati ra tichi ñumahna can.
44018011	Tacan cuu, ta ndoo ra Paulu ñuun Corinto can iin cuiya yoso sava, ta sacuaha ra tuhun Ndioo chi ñi.
44018012	Ra Galioon cuu ra ndaca ñahan ñuhun Acaya quivi can, ta nduvi nuun ñivi judiio chi tahan ñi, ta tiin ñi chi ra Paulu, ta ni chandaca ñi chi ra iti nuun ra Galión can,
44018013	ta cati ñi chi ra ti: ―Rahya cati tuhun ti na cua sacahnu ñivi chi ra Ndioo, soco ñavi cuhva cati ley yo cuu chacan ―cati ñi.
44018014	Cha cua cati ndico ra Paulu, ta quechaha cati ra Galioon chi ñivi judiio can ti: ―Ndioho yani xaa, ñahni cha savaha rahya. Tu savaha ra cuati, tu savaha ra ndavaha ni, cua tasohi cha cahan ndo, soco ñavi tacan cuu chi. Yu cati ti cua ndehe maan ndo.
44018015	Cuni ndo cuati chi ra, vati inca tuhun sacuaha ra. Inca tuhun cati tuhun ra, ta tucu iyo ley ndo. Ña cua tiin yu tiñu cahan ndo ―cati ra.
44018016	Tacan cuu, ta tava ndaa ra Galioon chi ñi iti chata.
44018017	Ndihi ñivi griego can―tiin ñi chi ra Sostene ra cuu xini veñuhun judiio can, ta cani ñi chi ra iti nuun ve tiñu, vati cuati cuni ñi chi ñivi judiio can, ta ñahni cha saxini ra Galioon can.
44018018	Ndunahan xaan ra Paulu ñuun Corinto can. Tacan cuu, ta saña tahan ra chi ñivi Ndioo can, ta quee ra cuahan ra iti ñuun Cencrea. Cuahan tahan ra Aquila chi ña Pricila. Queta ñi ñuun Cencrea can, ta ndii ndii sata ra Paulu xini ra, vati cha ni sacuinu ra cuhva ni cati ra chi ra Ndioo. Quihin ñi tundoo tican, ta cuahan ñi iti ñuhun Siria.
44018019	Queta ñi ñuun Efeso, ta ndoo ra Aquila chi ña Pricila. Cuahan ra Paulu veñuhun ñivi judiio can, ta cati tuhun ra chi ñi,
44018020	ta cuni ñi ti cua ndoo nuun ca ra suhva ca quivi, soco ña cuni ra.
44018021	Cha cua saña tahan ra chi ñi, ta quechaha cati ra chi ñi ti: ―Cuahin iti ñuun Jerusaleen, vati cua sacahnu tahin vico. Tu cua cuhva ra Ndioo, cua quichi ndique ¯cati ra. Tacan cuu, ta quee ra Paulu yu ñuun Efeso can, ta quihvi ndico ra tichi tundoo.
44018022	Queta ra ñuun Cesarea, ta cuahan ra iti ñuun Jerusaleen, ta sacahnu ra chi ñivi Ndioo tican. Tacan cuu, ta quee ra cuahan ra iti ñuun Antioquiia,
44018023	ta ndunahan ra ñuun Antioquiia can. Tacan cuu, ta quee iti tucu ra, ta yaha ndico tucu ra ñuhun Galacia. Cuahan ndico tucu ra ñuhun Frigia. Ñuun ta ñuun cuahan ra, ta chaha ra tundee ini chi ndihi ñivi Ndioo iyo tican.
44018024	Quivi cha yaha ra Paulu ñuhun can cha queta iin rai judiio ñuun Efeso. Apolo nani ra, ta ra ñuun Alejandriia cuu ra. Vii xaan cati tuhun ra, ta vaha xaan chito ra tutu Ndioo tutu chahnu.
44018025	Cha sacuaha ra yoso cuhva iyo ra chahnu Ndioo, ta cati tuhun ra chi ndihi cuii anima ra. Sacuaha vaha ra cha ni chito ra cuenda ra Jesuu, soco ña chito vaha ra yoso cuhva iyo ra Jesuu. Chito ni ra yoso cuhva ni cati tuhun ra Juaan, ra ni sacuanduta ra chi ñivi.
44018026	Ña yuhvi ra Apolo can, ta quechaha cati tuhun xaan ra veñuhun ñivi judiio can, ta chini ra Aquila chi ña Pricila cha ni cahan ra. Chacan cuu cha ndatuhun ñi chi ra, ta ndihi cha cumani ra cati cachin ñi chi ra, vati chaha ñi cuenda yoso cuhva iyo ra Ndioo.
44018027	Tacan cuu, ta cuni ra Apolo cuhun ra iti ñuhun Acaya. Tindee ñivi Ndioo can chi ra, ta taa ñi tutu chi tahan ñi iyo ñuhun Acaya can, ta cati ñi chi ñi ti na cua quihin cuenda ñi chi ra Apolo can. Tacan ni taa ñi, ta cuahan ra tican. Tindee xaan ra Apolo chi ñivi iyo ñuhun Acaya can, ta cha chinu ini ñican chi ra Jesuu, vati iyo xaan tu manini chi ra Ndioo.
44018028	Ndehe ndihi ñivi can ti vaha xaan cati ndico ra Apolo chi ñivi judiio, vati chaha ra Ndioo tundee ini chi ra. Chacan cuu cha sanahan ra cuhva cati tutu Ndioo, ta cati ra chi ñi ti: ―Ni vii ndatu ndo chi ra Cristo. Yu cati ti ra Jesuu cuu ra, [vati cha ni tava tiρu ra Ndioo chi ra nu quichi quivi, ta cua sacacu ra chi ρivi nu iyo ρi chi tundoho] ―cati ra.
44019001	Ni iyo ra Apolo ñuun Corinto, ta yaha ra Paulu iti nu iyo xaan yucu ñuhun Asia can, ta cuahan ra iti ñuun Efeso. Tican iyo tahan ra chinu ni ini tuhun cha ni cati tuhun ra Juaan ra sacuanduta, ta ni tahan ra Paulu chi ra,
44019002	ta quechaha nducu tuhun ra chi ra ta ra ti: ―¿Atu quichi ra Tati Ndioo chihin ndo quivi cha ni chinu ini ndo? ―cati ra. Ta cati ndico ra chi ra Paulu ti: ―Ña chito ndi cha iyo ra Tati Ndioo.
44019003	Ta nducu tuhun ndico tucu ra Paulu chi ra ti: ―¿Yoso cuhva ni chanduta ndo? Ta cati ndico ra chi ra Paulu ti: ―Chanduta ndi cuhva ni cati tuhun ra Juaan.
44019004	Ta cati ndico ra Paulu chi ra ti: ―Ni sacuanduta ra Juaan chi ñivi, vati saña ihni ñi cuati savaha ñi. Cati tuhun ra chi ñivi ti cua quichi inca rai iti nuun ra, ta na cua cuinu ini ñivi chi ra, ta racan cuu ra Jesucristo. Tacan ni cati ra Juaan ―cati ra Paulu.
44019005	Tasoho ra ta ra tuhun cha ni cati tuhun ra Paulu, ta ni chanduta ra cuenda ra chahnu Jesuu.
44019006	Tacan cuu, ta tiso ra Paulu ndaha ra chi ra, ta quichi ra Tati Ndioo chi ra, ta quechaha cahan ra inca tucu tuhun. Siin siin tuhun cahan ra, ta cati tuhun tahan ra tuhun Ndioo.
44019007	Vasi queta uchi uvi rai cuu ra.
44019008	Queta uvi yoo chahan ra Paulu veñuhun ñivi judiio tican, ta ña yuhvi ra cahan ra. Sacuaha ra chi ñi, ta cati tuhun xaan ra chi ñi yoso cuhva cua cundaca ñahan ra Ndioo chi ñivi.
44019009	Iyo tahan ñivi judiio can―ndava xaan anima ñi, ta ña cuni ñi cuinu ini ñi tuhun cati ra Paulu. Cati ñi chi ndihi ñi tahan ñi ti ña vaha iti ra Jesuu. Tacan cuu, ta quee ndaa ra Paulu nu iyo ñi veñuhun judiio can, ta quihin tahan ra chi ñivi chinu ini, ta cuahan ra nu iyo sicuela ra mastru nani Tiranno. Ndihi ni quivi sacuaha ra Paulu chi ñivi sicuela can,
44019010	ta queta uvi cuiya cha sacuaha ra chi ñi tican. Chacan cuu cha chini soho ndihi ñivi iyo ñuhun Asia tuhun ra chahnu Jesuu. Chini ñivi judiio, ta chini tahan ñivi cuu inca tucu ñivi.
44019011	Cahnu xaan cuhva ni savaha ra Paulu tican, vati tindee ra Ndioo chi ra, ta ndehe ñivi cha iyo tundee ini chi ra Ndioo.
44019012	Chacan cuu cha quihin ñivi ñaan pañitu ñaan sahma yani chi ra Paulu, ta chandaca ñi chi chi nu iyo ñivi cuhvi, ta nduvaha ñi. Chandaca tahan ñi chi chi nu iyo ñivi ñuhun tati cuihna anima, ta quee ndico run, ta nduvaha tahan ñican.
44019013	Iyo ñivi judiio chica cuu ñi, ta tuhva ñi tava ndaa tahan ñi chi run tati cuihna, vati ñatatan cuu ñi. Cuni tava ndaa ñi chi run tati cuihna anima ñivi, ta cahan ñi sivi ra Jesuu, ta cati ñi chi run ti: ―Cati tuhun ra Paulu yoso cuhva iyo ra Jesuu. Cuenda ra Jesuu can cati tuhun tahan ndi ti cua queun ―cati ñi.
44019014	Chacan ni savaha sehe ra Esceva ra cuu sutu chahnu cuenda ñivi judiio, ta ucha tahan ra cuu ra cuati can.
44019015	Sivi ra Jesuu cati ra ta ra chi run tati cuihna, ta cati ndico run chi ra ta ra ti: ―Nacote chi ra Jesuu, ta nacoto tahin chi ra Paulu, soco ña nacote yoo rai cuu maan ndo, vati ñahni tundee ini chihin ndo ―cati run.
44019016	Tacan cuu, ta chata ndihi ra cuati can ndava lahndi ra ñuhun tati cuihna anima can, ta tiin ra chi ra, ta cani xaan ra chi ra. Sanicuehe ra chi ra ta ra, ta ndoo cuiti ndaha ra ta ra savaha ra. Tacan ni quee ra ta ra vehe can, ta chinu ra.
44019017	Tacan cuu, ta chito ndihi ñivi iyo ñuun Efeso can cha ni tahan ra ta ra. Chito ñivi judiio, ta chito tahan ñi griego. Tacan ni quechaha cuyuhvi ndihi ñivi, ta quechaha cati ñi ti cahnu xaan cuu ra chahnu Jesuu.
44019018	Tuvi xaan ñivi chinu ini chi ra Jesuu. Quichi ñi, ta chaha ñi cuenda ti cahnu xaan ndavaha ni cha ni savaha ñi nu quichi quivi.
44019019	Cati cachin ñi yoso cuhva cha ni satasi ñi chi ñivi, ta chandaca ñi tasi can tutu tasi ñi, ta ndehe ndihi ñivi ti chahmi ñi chi chi. Tava ñi cuenda yoso xuhun cuu ndihi tutu can, ta ndehe ñi ti ni chacunda chi uvi xico uchi mil xuhun cuichin ñi.
44019020	Tacan ni tuvi xaan ca ñivi chinu ini tuhun Ndioo, ta chaha xaan ca ra Ndioo tundee ini chi ñi.
44019021	Tacan cuu, ta saxini ra Paulu chi anima ra ti cua yaha ndico ra iti ñuhun Macedonia. Cua yaha ndico ra ñuhun Acaya, ta cua cuhun ndico ra iti ñuun Jerusaleen, vati cati ra ti: ―Cua cuhun xihne iti ñuun Jerusaleen. Tacan cuu, ta nini xaan cua cuhun tahin iti ñuun Roma ―cati ra.
44019022	Tachi ra Paulu chi ra Timoteo chi ra Erasto iti ñuhun Macedonia, vati cua tindee tahan ra ta ra chi ñivi can. Tacan cuu, ta ni vii ndoo nuun ca ra Paulu ñuhun Asia can.
44019023	Quivi can cuaha xaan cha ni ndusaca, vati tuvi xaan ñivi chinu ini chi ra Jesuu.
44019024	Iyo iin ra nani Demetrio. Xuhun cuichin satiñu ra, ta savaha ra naan xuhun cuichin cha ndiso ita niñu veñuhunña Diana. Iyo ra satiñu chi ra Demetrio, ta sacanaan vaha ra ta ra, vati cuaha xaan tiñu iyo.
44019025	Ni sanducuiti ra Demetrio chi ra chi ndihi ca tahan ra savaha naan, ta quechaha cati ra chi ra ta ra ti: ―Amigu xaa, chito yo ti sacanaan vaha xaan yo cha satiñu yo tiñu ya,
44019026	ta cha chini soho yo ti cha cati tuhun ra Paulu ti ñavi ndioo ndicha cuu ita niñu savaha yo. Chacan cuu cha tasoho ñivi cha cahan ra, ta saña ñi sata ñi chi chi, vati chinu ini ñi chi racan. Ñavi mani ñuun Efeso ya chica ra, soco cha ni chahan tahan ra niniin ñuhun Asia, ta tacan ni cha ndehe tahan ndo cha ndacu ra.
44019027	Tu ña cua sata ca ñivi naan savaha yo, ña vaha, soco tu cua saña ñivi cha sacahnu ñi chi veñuhunña Diana, ña vaha ca, vati cahnu xaan ndioo cuu ña. Vitin sacahnu ndihi ñivi iyo ñuhun Asia ya chi ndihi ñivi ñuñivi chihin ña. Vasi cua queta quivi ña cua sacahnu ca ñi chihin ña ―cati ra Demetrio.
44019028	Chini soho ra ta ra tuhun cahan ra Demetrio, ta quihin xaan ra tisihi, ta quechaha cana chaa ra, ta cati ra ti: ―Cahnu xaan ndioo cuu ña Diana chitoho yo ñuun Efeso ya ―cati ra.
44019029	Tacan cuu, ta cuaha xaan cha ni ndusaca nini cahnu ñuun can, ta tiin ñivi can chi ra Gayo chi ra Aristarco ra ni quichi iti ñuhun Macedonia, vati cha chica tahan ra ta ra chi ra Paulu. Inuun chinu ndihi ñivi iyo ñuun can iti nu nducuiti ñivi nu chacoo junta.
44019030	Cuni cuhun tahan ra Paulu nu iyo ñi, ta cua cu cahan ra chi ñi, soco ña chaha ñivi Ndioo can.
44019031	Iyo tahan ra cuu cumi tiñu ñuhun Asia can, ta amigu ra chi ra Paulu. Tacan ni cati tuhun tahan maan ra, ta tachi ra tuhun chi ra Paulu, ta cahan ndahvi ra chi ra ti na ña cua cuhun ra nu iyo cuiti ñivi can.
44019032	Tican nu iyo cuiti ñi iyo ñi cana chaa ñi iin tuhun, ta inca ñi cana chaa ñi inca tuhun, vati cuaha xaan cha ndusaca, ta tuvi xaan ñi ña chito ñi ñaan tiñu nducuiti ñi.
44019033	Chacan cuu cha tindaha ñivi judiio chi iin ra tahan ñi nani Lejandru iti nuun, vati cua cati tuhun ra chi ndihi ñivi can, ta xihna cuii cati cachin uvi uni ñivi chi ra Lejandru ñaan tiñu nducuiti ñi, vati ña chito tahan ra. Tacan cuu, ta savaha ra Lejandru iin seña chi ndaha ra ti na cua cutaxin ñi, vati cuni ra cati ra ti ñahni cuati ndacu ñivi judiio can, soco inca ñivi cuu ñi sandusaca.
44019034	Tacan cuu, ta ndehe ñi ti ra judiio cuu ra. Chacan cuu cha quechaha cana chaa ndico ndihi ñi, vati tisihi cuni ñi, ta queta uvi hora cana chaa ñi. Cati ndico tucu ñi ti: ―Cahnu xaan ndioo cuu ña Diana chitoho yo ñuun Efeso ya. Tacan ni cana chaa xaan ñi.
44019035	Tacan cuu, ta cundee sacutaxin ra secretario ñuun Efeso can chi ñi, ta quechaha cati ra chi ñi ti: ―Ndihi ndioho yani xaa, chito ndihi ñivi ñuñivi ti cumi vaha ndihi yo veñuhun ña Diana, vati ndioo cahnu cuu ña. Chito tahan ñi ti cumi vaha yo ita niñu ña cha ni quehni iti siqui,
44019036	ta yoni cua cati ti ña ndicha. Cua cutaxin ndo, ta ña cua ndutondo ca ndo.
44019037	Ni chandaca ndo chi ra Gayo chi ra Aristarco ihya, ta ñahni cha suhu ra veñuhun ña Diana ña ndioo yo, ta ni ñahni ndavaha ni cahan ra chi ña.
44019038	Chacan cuu cha cati yu ti tu cuati cuni ra Demetrio chi ra satiñu chi ra, cua cuu tiso ra cuati nuun ra juee, vati chacan tiñu iyo ra, ta cua tiso ra quivi cua yaha tiñu nuun ra.
44019039	Tu inca tiñu cuu chi, na cua nducuiti vaha ndico tucu ndo cuhva cati ley, ta cua cuu coso vaha tiñu.
44019040	Tacan cua savaha ndo, vati vitin cua cuu tiso ñivi cuati chihin ndo nuun ra cumi tiñu, ta cua cuu cati ñivi ti cuni cani tahan ndo chi ra cumi tiñu, vati nducuiti ni ndo tacan. Tu cua coto ra cumi tiñu ñacu ni ndusaca xaan cuni ndo vitin, ña chito ndo ñaan cua cati ndico ndo chi ra.
44019041	Tacan ni cati ra secretario can, ta tava ra chi ñi na cuhun ñi iti vehe ñi.
44020001	Ndihi cana chaa ñivi ñuun Efeso can, ta sanducuiti ra Paulu chi ñivi Ndioo can, ta chaha ra tundee ini chi ñi, ta saña tahan ra chi ñi. Tacan cuu, ta quee ra cuahan ra iti ñuhun Macedonia.
44020002	Yaha ra ñuhun Macedonia can, ta chaha xaan ra tundee ini chi ñivi Ndioo ican. Tacan cuu, ta queta ra ñuhun Grecia.
44020003	Uvi yoo ndoo nuun ra tican, ta queta quivi cha cua quihin tucu ra tundoo, ta cua cuhun ndico tucu ra iti ñuhun Siria. Tacan cuu, ta quechaha chito ra cha saxini ñivi judiio vati cua cahni ñi chi ra. Chacan cuu cha saxini ra ti cua cuhun ndico ra iti ñuhun Macedonia.
44020004	Quee ra Paulu cuahan ra, ta cuahan tahan ra Sopater ra ñuun Berea, ta cuahan tahan ra Aristarco chi ra Segundo, ta ra ñuun Tesaloonica cuu ra ta ra. Cuahan tahan ra Gayo ra ñuun Derbe chi ra Timoteo, ta cuahan tahan ra Tíquico chi ra Trofimo. Ra ñuhun Asia cuu ra ta ra.
44020005	-
44020006	Queta ndihi ra ta ra ñuun Filipo, soco ndoo nuun ra Paulu chihin yu tican, ta cuahan ndihi ca ra iti nuun, ta chatu ra ta ra chi ndi ñuun Troa. Yaha vico paan ña ndaa, ta quihin ndi tundoo. Uhun quivi chica tundoo can, ta queta ndi ñuun Troa nu cuahan ra ta ra, ta ndunahan ndi ucha quivi.
44020007	Quivi domingu ni nducuiti ndi chi ñivi Ndioo can, ta chachi ndi paan Ndioo, ta cati tuhun ra Paulu chi ñi. Vasi queta sava ñuun cati tuhun ra, vati cua tuvi inca quivi, ta cuni cuhun ra.
44020008	Cuaha ñuhun ndichin iyo nu nducuiti ndi vehe iyo nda siqui can,
44020009	ta iyo tahan iin ra tivaa. Nani ra Eutico, ta ndaa ra yu ventana. Quechaha quixi ra, ta ni vii cati tuhun ra Paulu suhva ca. Tacan ni quixi xaan ra tivaa can, ta quehni ra iti chata. Uni toto vehe nu ni quehni ra, ta cha ni chihi ra.
44020010	Tacan cuu, ta nuun ra Paulu iti nu quehni ra tivaa can, ta ni chahnu chiti ra nu ni caa ra, ta chacusucun ndaha ra chi ra. Tacan cuu, ta quechaha cati ra Paulu chi ñi ti: ―Na ña cua sacuihya ini ndo, vati ña chihi ra ―cati ra.
44020011	Tacan cuu, ta ndaa ndico ra Paulu nda vehe iyo nda siqui can, ta chachi ra chi ñi, ta nahan xaan ndatuhun ra chi ñi. Tuvi inca quivi, ta quee ra cuahan ra.
44020012	Cha iyo ndito ra tivaa can, ta cuahan ra iti vehe ra. Chacan cuu cha cusii ini ñi.
44020013	Tacan ni cuu, ta cuahan maan ndi iti nuun. Quihvi ndi tichi tundoo, ta tacan ni cuahan ndi iti ñuun Asoon. Tican chatu ndi chi ra Paulu. Tacan ni cuni ra, vati cua cuhun ra nu ñuhun nda ndacan.
44020014	Tacan cuu, ta ni tahan ndi chi ra Paulu ñuun Asón can, ta quihvi tahan ra tichi tundoo can, ta quee ndi cuahan ndi iti ñuun Mitilene.
44020015	Quee ndi suvi ni chi tundoo tican, ta inca quivi yaha ndi ñuun Quiio. Inca ndico quivi, ta queta ndi ñuun Samo, ta ndoo nuun ndi ñuun Trogilio. Inca ndico tucu quivi, ta cuahan ndi ñuun Mileto.
44020016	Ña yaha ndi ñuun Efeso, vati ña cuni ra Paulu ndunahan ra ñuhun Asia can. Tacan ni savaha ra, vati numi ra suhva. Tu cua cuu, cuni ra sacahnu tahan ra vico Pentecostee iti ñuun Jerusaleen.
44020017	Nda ñuun Mileto can tachi ra Paulu tuhun chi ra ndiso tiñu veñuhun ñuun Efeso can ti cua cuhun ra nu iyo ra Paulu.
44020018	Tacan cuu, ta queta ra ta ra nu iyo ra Paulu, ta quechaha cati ra Paulu chi ra ta ra ti: ―Yani xaa, chito maan ndo yoso cuhva ni chacoi chihin ndo quivi cha ni queta xihne ñuhun Asia ya.
44020019	Satiñu xain tiñu ra chahnu, ta ñahni cha ndurai yu. Cuihya xaan cuni anime ndehi cha ndacu ñivi, ta ndehe xain tundoho, ta cuaha xaan cha cuni savaha ñivi judiio chihin yu.
44020020	Chito ndo ti ña yuhvi yu cati tuhin ndihi tuhun cha cua coo vaha ndo. Sacuahi chi ndo nuun nducuiti ndo, ta sacuaha tahin chi ndo nda vehe ndo.
44020021	Cati tuhin chi ñivi judiio, ta cati tuhun tahin chi ñivi cuu inca tucu ñivi. Cati tuhin ti na cua saña ihni ñi cuati ndacu ñi, ta na cua cuinu ini ñi chi ra chahnu Jesucristo.
44020022	Vitin cuahin iti ñuun Jerusaleen, vati tacan ni cati ra Tati Ndioo. Ña chite ñaan cua tahin tican,
44020023	soco ndihi ñuun nu yahi cha cati ra Tati Ndioo chihin yu ti cuaha xaan tundoho cua ndehi, ta cua cunda xain vecaa.
44020024	Ñahni cha tichahi. Vasi cua cahni ñivi chihin yu, soco ñahni cha saxini yu, vati cuni xain sandihi yu tiñu chaha ra chahnu Jesuu chihin yu, ta tacan ni cua cusii ini yu. Cuni xain cati tuhin tuhun vaha yoso cuhva iyo xaan tu manini chi ra Ndioo.
44020025	’Ndihi nu iyo maan ndo chahan xain nu quichi quivi, ta cati tuhin yoso cuhva cua cundaca ñahan ra Ndioo. Vitin chite ti ña cua ndehe ca ndo chihin yu ihya nu ñuhun ñuñivi ya.
44020026	Chacan cuu cha chahi cuenda chi ndo vitin ti ñahni cuati yu, tu ña cuni ñivi cuinu ini ñi chi ra Jesuu.
44020027	Tacan ni cati yu, vati cati cachin yu ndihi cha cuni ra Ndioo na cua savaha ndo.
44020028	Na cua cumi ndo suvi ni chi maan ndo, ta na cua cumi tahan ndo chi tahan ndo cuenda ra Cristo, vati cha chaha ra Tati Ndioo tiñu chi ndo. Sanduvaha ra chahnu anima ndihi yo cuu ñivi ra, vati cha ni chati niñi ra, ta chihi ra.
44020029	Chite ti iyo ñivi xaan ini chihin ndo. Cua cuhin, ta cua quichi maan ñi nu iyo ndo, ta ña cua cuni ca ñi cha chinu ini ndo chi ra Jesuu.
44020030	Cua sandahyu ñahan suvi ni ñivi tahan ndo chihin ndo, vati cua cu cuni ñi na cua cu ndicu ndo chi maan ñi.
44020031	Chacan cuu cha cati yu ti na cua saha vaha ndo cuenda. Cua cuñuhun ini ndo ti queta uni cuiya cha chahi cha chini tuni chi iin iin ndo. Nduvi ta niñu sacuahi chihin ndo, ta ña sañe, ta chacu tahin cuenda ndo iti nuun ra Ndioo.
44020032	’Yani xaa, vitin yuhu cati ti na cua coo vii ndo chi ra Ndioo. Tuhun ra cati ti iyo xaan tu manini chi ra. Tu cua sacuaha ndo tuhun ra, cua cuhva ra tundee ini chihin ndo, ta cua cuu tahan ndo ñivi ra. Cua coo ii tahan ndo cuhva iyo ii ndihi ñivi ra.
44020033	Ña quihin yu xuhun ndo, ta ni ña quihin yu sahma ndo.
44020034	Chito vaha ndo ti satiñu tahin chi ndahi, ta tacan ni nihin yu cha chini ñuhin, ta nihin tahin cha chini ñuhun ndihi ra quichi chi yuhu.
44020035	Tacan ni sanahin chi ndo ti nini xaan cua satiñu yo, ta tacan ni cua tindee yo chi ñivi ndahvi. Cua cuñuhun ini ndo tuhun ni cati ra chahnu Jesuu, vati cati ra ti tu cua tindee ñivi chi maan yo, cua cusii ini yo, soco tu cua tindee maan yo chi ñivi, cua cusii ini xaan ca yo, cati ra Jesuu ―cati ra Paulu chi ra ta ra.
44020036	Nu ni ndihi cati tuhun ra Paulu chi ra, ta ni chahnu chiti ra chi ra ta ra, ta quechaha cahan ra ta ra chi ra Ndioo,
44020037	-
44020038	ta chacu xaan ra ta ra. Tacan cuu, ta chacunumi ndaa ra ta ra chi ra Paulu. Ndahvi xaan cuni anima ra ta ra, vati cha cati ra Paulu ti ña cua ndehe ca ra ta ra chi ra, ta chandaca ra ta ra chi ra nu iyo tundoo can, ta saña tahan ra ta ra.
44021001	Tacan ni quee ndi nu iyo ra yani yo, ta cuahan ndi. Cuiti vaha cuahan ndi iti ñuhun Coo, ta inca quivi queta ndi ñuhun Roda. Quee ndi tican, ta cuahan ndi iti ñuun Patara.
44021002	Tican nanihin ndi inca tundoo, ta cuahan chi iti ñuhun Fenicia. Chacan cuu cha quihvi tahan ndi tichi tundoo can, ta cuahan ndi.
44021003	Tacan cuu, ta ndehe ndi ñuhun Chipre. Chiyo satin ndi nacoo ndi chi chi, ta cuahan ndi iti ñuhun Siria. Tacan cuu, ta queta ndi ñuun Tiro, vati cua quee carga ñuun can.
44021004	Tacan cuu, ta nanducu ndi chi ñivi Ndioo iyo ñuun can, ta ndoo nuun ndi chi ñi ucha quivi, ta quechaha cati ñi chi ra Paulu ti ña cua cuhun ra iti ñuun Jerusaleen. Tacan cati ñi, vati tuhun can cati ra Tati Ndioo chi ñi.
44021005	Cha queta quivi cua cuhun tucu ndi, ta ni chandaca ra yani yo chi ndi, ta cuahan tahan ndihi ñasihi ra chi sehe cuati ra nda yu ñuun. Tacan cuu, ta chahnu chiti ndi iti yu tañuhun can, ta cahan ndi chi ra Ndioo.
44021006	Tacan cuu, ta saña tahan ndi chi ñi, ta quihvi ndico maan ndi tichi tundoo can, ta cuahan ñi iti vehe ñi.
44021007	Tacan ni quee ndi ñuun Tiro can, ta queta ndi ñuun Tolemaida, ta sacahnu tahan ndi chi ñivi Ndioo ican. Iin quivi ni ndoo ndi chi ñi.
44021008	Tuvi inca quivi, ta quee ndi cuahan ndi chi chaha ndi, ta queta ndi ñuun Cesarea, ta cuahan ndi vehe ra Felipe ra cati tuhun. Suvi ra cuu ra ni nacachi ñivi Ndioo ñuun Jerusaleen, vati nu quichi quivi nacachi ñivi ucha ra cua tindee chi ra tatun Jesuu. Chi maan ra Felipe can ndoo nuun ndi.
44021009	Cumi tahan sehe sihi ra iyo, ta ña ta tandaha ñi, ta cahan tahan ñi tuhun cuenda ra Ndioo.
44021010	Tican ndunahan ndi suhva quivi, ta iti ñuhun Judea quichi iin ra cahan cuenda ra Ndioo. Ra Agabo cuu ra.
44021011	Quichi ra nu iyo ndi, ta quihin ra ñiin tichi ra Paulu, ta chuhni ra chaha maan ra chi ndaha maan ra chi chi. Tacan cuu, ta quechaha cati ra Agabo chi ra Paulu ti: ―Cha cati ra Tati Ndioo ti ta ni cuhva cua cuhni ñivi judiio chihun ñuun Jerusaleen, ta cua sayaha ñi chihun chi ñivi cuu inca tucu ñivi. Tacan cati ra Tati Ndioo ―cati ra.
44021012	Nu ni chini ndi tuhun cahan ra Agabo, ta quechaha cahan ndahvi ndi chi ra Paulu ti na ña cua cuhun ra iti ñuun Jerusaleen, ta tacan ni cati tahan ñivi Ndioo iyo ñuun Cesarea can.
44021013	Tacan cuu, ta cati ndico ra Paulu chi ndi ti: ―Na ña cua cuacu ndo, ta na ña cua cuhva ndo tu cuihya ini chi anime. Ndihi ndoi vaha. Tu cua tiin ñivi chihin yu ñuun Jerusaleen, cua ndoi vaha, ta ta ni cuhva cua ndoi vaha, tu cua cahni ñi chihin yu, ta cua cuvi yu cuenda ra chahnu Jesuu ―cati ra.
44021014	Ña ni cuu casi ndi nuun ra Paulu. Chacan cuu cha saña ndi, vati cati ndi ti: ―Na cua cuu chi cuhva cuni ra chahnu Ndioo ―cati ndi.
44021015	Tacan cuu, ta tiso vaha ndi ndatiñu ndi, ta cuahan ndi iti ñuun Jerusaleen.
44021016	Cuahan tahan uvi uni ra yani yo iyo ñuun can chi ndi. Tican ñuun Jerusaleen can iyo iin ra nani Mnasoon. Nu quichi quivi quichi ra iti ñuhun Chipre, ta cha iyo cuiya cha chinu tahan ini ra chi ra Jesuu. Vehe maan ra Mnasón can ni chandaca ra yani yo chi ndi, vati cua coo nuun ndi chi ra.
44021017	Tacan ni queta ndi ñuun Jerusaleen, ta sii xaan cuni ñivi Ndioo can cha quihin cuenda ñi chi ndi.
44021018	Tuvi inca quivi, ta cuahan ndi chi ra Paulu, vati cua cahan ra chi ra Jacobo. Tican cha iyo tahan ndihi ra ndiso tiñu veñuhun,
44021019	ta sacahnu ndi chi ndihi ra, ta quechaha cati tuhun ra Paulu ndihi cha ni savaha ra Ndioo. Chaha ra cuenda yoso cuhva cha ni tasoho ñivi cuu inca tucu ñivi tuhun cha ni cati tuhun ra.
44021020	Chini soho ra yani yo cha cati ra Paulu, ta quechaha cati ra ta ra ti cahnu xaan cuu ra Ndioo. Tacan cuu, ta quechaha cati ra ta ra chi ra Paulu ti: ―Vaha, yani, soco chito cun ti cha iyo tuvi ñivi judiio, ta chinu tahan ini ñi chi ra Jesuu vitin, ta cuni ñi cha cua cumi ñivi cuu inca tucu ñivi ndihi costumbre nacoo ra Moisee.
44021021	Cha cati maan ñi chi ñivi ti maun sacuaha chi ndihi ñivi judiio iyo ñuun nu iyo ñivi cuu inca tucu ñivi, ta cati cun ti na cua saña ñi ndihi costumbre chaha ra Moisee. Cati ñi ti maun cati chi ñi ti na ña cua tahnda ca ñiin xini xuu ra cuati, ta ni ña cua sacahnu ca ñi costumbre chahnu maan ñi.
44021022	Chacan cuu cha ña nihin vaha ndi cuhva ñaan cha cua savaha yo. Suvi ñivi can cua nducuiti, vati cua coto ñi ti cha queta cun.
44021023	Chacan cuu cha cua savahun cuhva cati ndi. Iyo cumi tahan ra yani yo, ta cua savaha ra iin cha cati ra chi ra Ndioo.
44021024	Cua cuhun tahun chi ra veñuhun, ta cua coo ica tahun chi ra cuenda ra Ndioo. Cua tiahvi tahun yahvi ri mbee cha cua samani ndo chi ra Ndioo. Tacan cuu, ta cua sata xini ndo ndii ndii cuhva iyo costumbre, ta tacan ni cua coto ndihi ñivi tahan yo cha ña ndicha cuhva cati maan ñivi, vati cua ndehe ñi cha cumi vahun costumbre maan ñi.
44021025	Chito maun ñaan cha ni savaha ndi cuenda ñivi Ndioo cha cuu inca tucu ñivi. Tachi ndi tutu chi ñi, ta cati ndi cuhva saxini maan ndi. Cati ndi ti ña cua cachi ñi cha samani ñivi chi ita niñu sacahnu ñi, ta ni ña cua cachi ñi cuñu ndihi ri tuhva chachi ñi, tu ña chati vaha niñi ri, ta ni ña cua coho ñi niñi ri, ta ni ña cua coo ra rai ndavaha ni chi ñi ñahan inca chiyo, ta ni ña cua coo ñi ñahan ndavaha ni chi ra rai inca chiyo. Tacan ni cati ra ta ra chi ra Paulu.
44021026	Tacan cuu, ta quihin ra Paulu chi ra cua coo ica. Tuvi inca quivi, ta cha cua coo ica ra ta ra cuenda ra Ndioo. Chacan ni cuahan ra ta ra veñuhun, vati cua sacoto ra Paulu chi ra sutu judiio ndaa quivi cua ndoo vaha ndico ra ta ra cuenda ra Ndioo, vati cua cati ra ta ra ndaa quivi cua cuhva ra cha cua samani ra chi ra Ndioo.
44021027	Tacan cuu, ta cha cua queta ucha quivi cha ni chacoo ica ra ta ra cuenda ra Ndioo, ta queta tahan ñivi judiio ni quichi iti ñuhun Asia, ta ndehe ñi cha quihvi tahan ra Paulu tichi cora soco ndavi veñuhun can, ta quechaha sandusaca ñi, ta quechaha saxini ñivi judiio can suhva. Tiin ñi chi ra Paulu,
44021028	ta quechaha cana chaa ñi, ta cati ñi chi tahan ñi ti: ―Nahan ndo, yani xaa. Na cua tindee ndo chi ndi, vati rahya cuu ra sacuaha chi ndihi ñivi ñuñivi, ta cati ra ti ña vaha ñivi cuu yo. Cati ra ti ñahni yahvi ndaa costumbre sacahnu yo, ta ñahni ndico tucu yahvi ndaa veñuhun ya. Cha quichi ndaca ra chi ñivi cuu inca tucu ñivi ihya tichi cora soco ndavi ya. Ña sacahnu ra tichi cora ya, ta ii xaan chi ―cati ñi.
44021029	Tacan cati ñi, vati cha ndehe ñi ti chahan ra Trofimo ra ñuun Efeso chi ra Paulu tichi ñuun, ta saxini ñi ti chandaca ra Paulu chi ra tichi cora soco ndavi, ta inca tucu ñivi cuu ra.
44021030	Tacan cuu, ta quechaha ndusaca ñivi ñuun can, ta chinu ndihi ñivi iti veñuhun. Tindaihni ñi chi ra Paulu, ta xita queñuhun ñi chi ra chata cora soco ndavi can, ta quii xaan chasi ñi yuhu chi.
44021031	Cuni cahni ñi chi ra, ta cha queta tuhun nuun ra sandadu chahnu cuu xini chi ra sandadu can ti cha ni ndusaca niniin ñuun Jerusaleen can.
44021032	Chacan cuu cha quii xaan quihin ra sandadu chahnu chi ra capitan chi ra sandadu, ta quee ra chinu ra nu nducuiti ñivi. Tacan cuu, ta quechaha ndehe ñivi can ti cha vachi ra sandadu chi ra cuu xini ra, ta saña ñi cha cani ñi chi ra Paulu.
44021033	Tacan cuu, ta tuhva ra chahnu can nu inda ra Paulu, ta cati ra ti cua tiin ra sandadu chi ra, ta cua cuhni ra uvi cadena caa chi ra. Tacan cuu, ta quechaha nducu tuhun ra chahnu can chi ra Paulu yoo rai cuu ra, ta nducu tuhun tahan ra chahnu can chi ra ñaan cuati savaha ra.
44021034	Tacan cuu, ta cana chaa ndico tucu ñivi can, ta cahan ñi tuhun inca tuhun. Ña cuu coto ra sandadu chahnu iin cha ndicha ndicha, vati cuvaa xaan ñi. Chacan cuu cha cati ra ti cua cundaca ra sandadu chi ra Paulu iti ve cuarte nu iyo ra ta ra.
44021035	Queta ra ta ra cuayu nu cua quihvi ra ta ra, ta canihin ra sandadu chi ra Paulu, ta quechaha chiso ra ta ra chi ra, vati nihin xaan tindaihni tahan ñivi can, vati tuvi ñi cuu ñi.
44021036	Chacan cuu cha ndicu ndihi ñi chi ra, ta cana chaa ñi, ta cati ñi ti: ―Na cua cuvi ra ―cati ñi.
44021037	Cha cua quihvi ra ta ra tichi vehe cuarte can, ta quechaha cati ra Paulu chi ra cuu xini chi ra sandadu can ti: ―Na cua cucahnu ini maun, vati cua cahin chihun ―cati ra. Ta cati ndico ra sandadu chahnu can chi ra ti: ―Cha cuu cahan maun tuhun griego.
44021038	Yuhu saxini ti yoho cuu iin ra ñuhun Egipto, ta cuni cani tahun chi ra gobierno nu quichi quivi, ta ni chacundaca cun chi cumi mil rai tichi cuhu tican, ta chahni ndo chi ñivi ―cati ra.
44021039	Ta cati ndico ra Paulu chi ra ti: ―Ñavi racan cui. Yuhu ra judiio cui. Ra ñuun Tarso cha iyo cuenda ñuhun Cilicia cui, ta cahnu xaan suhva ñuun can cuhva chito cun. Na cua cucahnu ini maun, ta na cua cuhva cun ndatu ti cuni cahin chi ñivi ya ―cati ra.
44021040	Tacan cuu, ta chaha ra sandadu chahnu can ndatu, ta ni chacuinda ra Paulu nu cuayu can, ta savaha ra iin seña chi ndaha ra. Tacan cuu, ta ni cutaxin ñi, ta quechaha cahan ra chi ñi. Cahan ra tuhun hebreo tuhun cahan maan ñi, ta cati ra chi ñi ti:
44022001	―Ndioho tata chahnu, ndioho yani xaa, na cua tasoho ndo tuhun cua cati tuhin chihin ndo vitin, vati ñahni cuati ni savahi ―cati ra.
44022002	Chini soho ñi ti tuhun hebreo cahan ra [cuhva cahan maan ñi], ta ni quechaha ndoo taxin ca ñi. Tacan cuu, ta quechaha cati ndico ra Paulu chi ñi ti:
44022003	―Yuhu ra judiio cui. Cacu yu ñuun Tarso cha iyo cuenda ñuhun Cilicia, soco ihya ñuun ya vachi cuahnu yu, ta sacuahi chi ra chahnu Gamaliel. Vaha xaan sanahan maan ra chihin yu yoso cuhva iyo ley chahnu ni chaha ra Moisee cha sacahnu ñivi yo tiempu chahnu, ta ica xaan chi suhva. Ndihi quivi saxini yu ti ndacu xain cuhva cuni ra Ndioo, ta ta ni cuhva saxini ndihi maan ndo vitin.
44022004	Nu ni quichi quivi cani tahan xain chi ñivi chica cuenda ra Jesuu, ta cuni tahin cha cua cuvi ñi. Tiin yu chi ñi, ta ni chandaque chi ñi vecaa. Tacan ni savahi chi ra rai, ta savaha tahin chi chi chi ñi ñahan.
44022005	Cua cuu cuhva ra sutu chahnu chi ndihi ra chanihin cuenda chi ndo, vati maan ra chaha tutu chihin yu, ta ni chandaque chi chi chi ñivi judiio tahan yo iyo ñuun Damasco. Chacan cuu cha cuahin tican, vati cua tiin yu chi ñivi ra Jesuu iyo tican, ta cua quichi ndaque chi ñi ihya, ta cua cutuni ñi.
44022006	[Ni vii cahan ra Paulu chi ñi:] ’Ni vii cuahan ndi iti ñuun Damasco. Cha cua queta ndi ñuun can, ta maan hora cuu chi, ta quii xaan tuun iin ñuhun nuin. Iti siqui tuun chi, ta ndichin xaan chi cuu.
44022007	Quehni yu nu ñuhun, ta chini yu ti cahan iin ndusu chihin yu. Maan ra Jesuu cuu ra, ta quechaha cati ra chihin yu ti: “Saulu, ña vaha cha cani tahan xaun chihin yu,” cati ra,
44022008	ta nducu tuhun yu chihin ra ti: “¿Yoo cahan chihin yu, ta tata?” cati yu, ta cati ndico ra chihin yu ti: “Yuhu ra Jesuu ra ñuun Nazaret cui. Chi yuhu cani tahan xaun,” cati ra Jesuu.
44022009	Tacan cuu, ta quechaha cuyuhvi ra chica chihin yu, vati ni ndehe tahan ra cha tuun ñuhun, soco ña ni chini ra ñaan cha cahan ndusu can chihin yu,
44022010	ta nducu tuhun ndique chi ra Jesuu ti: “¿Ñaan cua cuu cun chihin yu, ta tata?” cati yu, ta cati ndico ra chahnu chihin yu ti: “Cuinda, ta cuahan tichi ñuun Damasco ya. Tican cua cati ñivi chihun ndihi cha cua savahun,” cati ra.
44022011	Ña ndichin cuii ni ca ndehi, vati ndichin xaan tuun ñuhun can nuin. Chacan cuu cha tiin ra amigu i ndahi, ta ni chandaca ra chihin yu. Tacan ni quihvi yu tichi ñuun can.
44022012	’Tican iyo iin ra nani Ananiia, ta sacahnu tahan ra chi ra Ndioo cuhva cati ley chaha ra Moisee. Ndihi ñivi judiio iyo tican cati ti rai vaha ndicha cuu ra.
44022013	Tacan, ta chahan ra Ananiia nu ni chacoi, ta quechaha cati ra chihin yu ti na cua ndundichin ndico ndehi, cati ra. Tacan cuu, ta suvi ni hora can ndundichin ndico ndehi. Tacan ni ndehi nuun ra Ananiia can,
44022014	ta cati ndico ra chihin yu ti: “Iti chata tiempu chahnu sacahnu ñivi yo chi ra Ndioo, ta ini ra Ndioo can cha ni nacachi ra chihun. Chacan cuu cha cua coto cun yoso cuhva cuni ra Ndioo cha cua savahun. Cha ni ndehun chi ra Jesuu ra iyo cuiti vaha, ta ni chini sohun tuhun cha cati ra chihun.
44022015	Chacan cuu cha cua cati tuhun cun chi ndihi ñivi ñuñivi yoso cuhva iyo ra. Cua cati tuhun cun ndihi cha ni ndehun, ta cua cati tuhun tahun ndihi cha ni chini sohun.
44022016	Ña cua cuatu con. Na cua cuinda cun, ta na cua cuanduta cun, ta na cua cahan ndahvi cun chi ra Jesuu, ta cua naan cuati ni savaha cun,” cati ra Ananiia can chihin yu.
44022017	[Ni vii cahan ra Paulu chi ñi:] ’Tacan cuu, ta cha queta ndique ihya ñuun Jerusaleen ya, ta cahin chi ra Ndioo veñuhun ya.
44022018	Tacan cuu, ta quechaha ndehi chi ra chahnu tichi ñumahna, ta quechaha cati ra chihin yu ti cua sanumi yu, ta quii xaan cua quei ñuun can, vati ña cua cuinu ini ñivi can cha cua cati tuhin cuenda ra, cati ra,
44022019	ta cati ndique chi ra ti chito ñi ti cha chahin ndihi veñuhun nu sacahnu ñivi judiio, ta tai chi ñivi chinu ini chihin ra vecaa, ta cani yu chi ñi.
44022020	Chito tahan ñi ti ni chihi ra Esteban ra ni cati tuhun tuhun ra, ta cha ni ndehe tahin nu chihi ra, ta chaha tahin tundee ini chi ra chahni chi ra. Yuhu cuu ra ni cumi sahma chacundichin ra ta ra, ta chahni ra chi ra, cati yu chi ra,
44022021	ta cati ndico ra chihin yu ti cua cuhin, vati cua tava tiñu ra chihin yu nu cani, ta cua cuhun yu nu iyo ñivi cuu inca tucu ñivi. Tacan ni cati ra chahnu chihin yu ―cati ra Paulu chi ndihi ñivi can. Cuhva ni cumi ra sandadu chahnu chi ra Paulu
44022022	Tasoho ñivi can tuhun cahan xihna ra Paulu, soco hora ni quechaha cahan ra tuhun cuenda inca tucu ñivi, ta ña cuni tasoho ca ñi chi ra. Chacan cuu cha quechaha cana chaa ñi, ta cati ñi ti: ―Na cua cuvi ra, vati ña vaha ndehe ndi chi ra ―cati ñi.
44022023	Ni cana chaa ñi, ta satati ñi sahma ñi, ta cani ñi ñuhun iti siqui, [vati quihin xaan ñi tisihi].
44022024	Tacan cuu, ta cati tuhun ra sandadu chahnu can ti cua cundaca ra sandadu ta ra chi ra Paulu tichi vehe cuarte can, ta cua sanahma ra ta ra chi ra. Chacan cuu cha cua cani ra ta ra chi ra chi yoho ñiin, vati cuni coto ra ñacu cana chaa xaan ñivi can. Cuni coto ra ñaan cuati cuni ñivi can chi ra Paulu.
44022025	Chuhni ra sandadu can chi ra chi ñiin, ta quechaha cati ra Paulu chi iin ra capitaan iyo yatin can ti: ―Ña chaha ley yo cha cua cani ndo chihin yu, vati iyo tahin cuenda ñuun Roma, ta ñahni cha ni cutuni yu ―cati ra.
44022026	Chini ra capitaan tuhun cha ni cahan ra Paulu, ta cuahan ra nu iyo ra sandadu chahnu, ta quechaha cati ra chi ra ti: ―Cua saha vahun cuenda, vati racan iyo tahan ra cuenda ñuun Roma ―cati ra.
44022027	Tacan cuu, ta cuahan ra sandadu chahnu can nu iyo ra Paulu, ta quechaha cati ra chi ra ti: ―Cua cati ndichon. ¿Atu ndicha cha iyo cun cuenda ñuun Roma? ―cati ra. Ta cati ndico ra Paulu chi ra ti: ―Tacan tioo ―cati ra.
44022028	Cati ndico ra sandadu chahnu can chi ra ti: ―Cuaha xuhun tiahvi yu, ta quihvi tahin cuenda ñuun Roma ―cati ra. Ta cati ndico ra Paulu chi ra ti: ―Yuhu iye cuenda ñuun Roma, vatin tican ni cacu i ―cati ra.
44022029	Tacan cuu, ta quii xaan saña ra sandadu cha cua cani ra chi ra, ta quee ra ta ra, ta yuhvi ra sandadu chahnu can, vati chito ra ti iyo ra Paulu cuenda ñuun Roma, ta chaha ra cha chuhni ra sandadu ta ra chi ra.
44022030	Cuni ra sandadu chahnu can coto ra ñaan cuati ndicha cuni tiso ñivi judiio chi ra Paulu. Chacan cuu cha tuvi inca quivi, ta quechaha cati ra sandadu chahnu can ti cua nducuiti ra sutu chahnu chi ndihi ra chanihin. Tacan cuu, ta ndachi ra sandadu chi ra Paulu, ta chandaca ra chi ra nu iyo cuiti ra ta ra.
44023001	Tacan cuu, ta ndehe ra Paulu chi ndihi ra toho ñuun can, ta quechaha cati ra chi ra ti: ―Ndihi ndioho tata chahnu, yuhu cati ti iyo vahi cuenda ra Ndioo nda cua nda vitin, vati ñahni cuati ndacui ―cati ra.
44023002	Tacan cuu, ta ni cati tuhun ra Ananiia ra sutu chahnu chi ra inda iin chiyo xiin ra Paulu ti cua cani ra yuhu ra Paulu can.
44023003	Tacan cuu, ta cati ndico ra Paulu chi ra cuu ra sutu chahnu can ti: ― ra uvi yaa cuun. Cua tachi tuni ra Ndioo chihun. Ihya ndaun, ta cuni tachi tuni cun chihin yu cuhva cati ley chahnu, ta cati maun ti na cua cani ra chihin yu, ta ñavi cuhva cati ley cuu chacan ―cati ra.
44023004	Tacan cuu, ta quechaha cati ra inda xiin ra Paulu chi ra ti: ―Ña vaha cha cahun ndavaha ni chi ra sutu chahnu, vati iyo ra cuenda ra Ndioo ¯cati ra.
44023005	Ta cati ndico ra Paulu chi ra ta ra ti: ―Yani xaa, chite ti cha cati tutu Ndioo ti ña cua cahan yo ndavaha ni chi ra ndaca ñahan chihin yo, soco ña chite ti ra sutu chahnu cuu ra.
44023006	Tacan cuu, ta chito ra Paulu yoso cuhva iyo ra cumi tiñu ta ra. Chito ra ti iin cuenda ra cuu ra saduceo, ta inca cuenda ra cuu ra fariseo, ta ña inuun chinu ini ra ta ra. Chacan cuu cha nihin xaan quechaha cati ra chi ra ta ra ti: ―Ndioho tata chahnu, ndioho yani xaa, yuhu ra fariseo cui, ta ra fariseo cuu tahan suti. Cha cua tachi tuni ndo chihin yu, vati chinu ini yu ti cua natacu ndico ñivi ndii ―cati ra.
44023007	Tacan ni cati ra Paulu, ta quechaha cahan yuhu ra saduceo chi ra fariseo, ta ña nduvi nuun ra ta ra.
44023008	Cati ra saduceo ta ra ti ña cua natacu ndico ñivi ndii, ta ni ñahni tatun Ndioo iyo, ta ni ñahni tati cuihna iyo. Ta ra fariseo―racan cuu ra cati ti cua natacu ndico ñivi ndii, ta iyo tatun Ndioo, ta iyo tahan tati cuihna. Chacan cuu cha ña cuu nduvi nuun ra ta ra,
44023009	ta quechaha cana chaa ra ta ra. Cha iyo tahan ra sacuaha ley chahnu, ta ra fariseo cuu tahan ra ta ra. Ni chacuinda ra, ta cahan ra cuenda ra Paulu, [vati cua tindee ra chi ra,] ta quechaha cati ra chi ra ta ra ti: ―Ñahni cuati savaha rahya. Vasi cha cahan iin tatun Ndioo chi ra. Na ña cua cani tahan ndo chi ra Ndioo ―cati ra.
44023010	Cuaha xaan cha cuahan ndusaca. Chacan cuu cha quechaha saxini xaan ra sandadu chahnu can, coto cua cahni ra ta ra chi ra Paulu, ta cati tuhun ra chi ra sandadu ra ti na cua cu quihin ra ta ra chi ra Paulu. Tacan ni sacacu ra chi ra nu iyo cuiti ra toho ñuun ta ra, ta chandaca ndico ra chi ra iti vehe cuarte can.
44023011	Inca cha cuaa, ta tichi ñumahna queta tucu ra chahnu Jesuu nu iyo ra Paulu, ta cati ra chi ra ti: ―Na cua cundee ini cun, vati ρuun Roma cua cati tuhun tahun yoso cuhva iye cuhva cha ni cati tuhun cun ihya ρuun Jerusaleen ya ―cati ra.
44023012	Tuvi inca quivi, ta nduvi nuun ra judiio chi tahan ra ti cua cahni ra chi ra Paulu. Cha iyo vaha tuhun chi ra, ta quechaha cati ra chi tahan ra ti: ―Ña cua cachi ca yo, ta ni ña cua coho ca yo nda cua nda quivi cua cahni yo chi ra Paulu ―cati ra.
44023013	Yaha uvi xico ra ta ra, ta cha ni nduvi nuun ra ta ra.
44023014	Cuahan ra ta ra iti nuun ra sutu chahnu chi ra chanihin, ta quechaha cati ra chi ra ta ra ti: ―Cha iyo vaha tuhun cha ña cua cachi ca ndi nda cua nda quivi cua cahni ndi chi ra Paulu.
44023015	Maan ndo chi ra chanihin cua sacoto ndo chi ra sandadu chahnu can ti cua quichi ndaca ra chi ra Paulu iti nuun ndo ihya, vati cua nducu tuhun vaha xaan ca ndo chi ra. Ña cua queta ra Paulu ihya, vati cua cahni ndi chi ra iti nu cua quichi ra ―cati ra ta ra.
44023016	Tacan cuu, ta chini sachin ra Paulu tuhun yoso cuhva cua cahni ra ta ra chi ra Paulu. Chacan cuu cha cuahan ra vehe cuarte can, ta quihvi ra, ta chaha ra cuenda chi ra Paulu.
44023017	Tacan cuu, ta cana ra Paulu chi iin ra capitaan can, ta cati ra chi ra ti: ―Na cua savahun tu manini cua cundacon chi ra tivaa ya iti nuun ra chahnu cuu xini, vati iyo cha cua cati ra chi ra ―cati ra.
44023018	Tacan cuu, ta ni chandaca ra capitaan chi ra iti nuun ra chahnu can, ta quechaha cati ra capitaan chi ra chahnu can ti: ―Nacoto cun chi ra Paulu ra ndaa vecaa ya. Cana ra chihin yu, ta cati ra ti na cua cundaque chi ra tivaa ya ihya, vati iyo cha cua cati ra chihun ―cati ra.
44023019	Tacan cuu, ta tiin ra chahnu can ndaha ra tivaa, ta quee siin ra iin chiyo, ta quechaha nducu tuhun ra chi ra ti: ―¿Ñaan tiñu cuu cun chihin yu? ―cati ra.
44023020	Ta quechaha cati ndico ra tivaa chi ra ti: ―Cha iyo vaha tuhun cha cua cahan ra judiio tu manini chihun, vati cuni ra ti yutaan cua cundaca ndico tucu cun chi ra Paulu nu nducuiti ra chanihin ta ra. Cua cati ra ti cuni nducu tuhun vaha xaan ca ra chi ra Paulu, soco ña ndicha ra.
44023021	Ña cua tasohun chi ra, vati yaha uvi xico rai cuu ra, ta cua cuindi xehe ra, vati cua cahni ra chi ra. Cha ni nduvi nuun ra chi tahan ra ti ña cua cachi ca ra, ta ni ña cua coho ca ra nda cua nda cua cahni ra chi ra. Vitin cha ndatu vaha ra, vati saxini ra ti cua cuhva cun ndatu cha cua cuhun ndico tucu ra Paulu iti nuun ra chanihin ta ra ―cati ra.
44023022	Tacan cuu, ta cati tuhun ra sandadu can chi ra ti: ―Ña cua cuhvon cuenda ti cha sacoto cun tiñu can chihin yu ―cati ra, ta saña tahan ra chi ra.
44023023	Tacan cuu, ta cana ra sandadu chahnu chi uvi ra capitaan, ta quechaha cati ra chi ra ta ra ti: ―Cua tiso vaha ndo ndatiñu ndo, vati cua cuhun ndo iti ñuun Cesarea. Caa iin cha cheni cua cuhun ndo, ta uvi ciendu sandadu cua cuhun chi ndo. Cua cuhun tahan inca uni xico uchi ra, ta cua coso ra quiti, ta cua cuhun tahan inca uvi ciendu ra cua cunaan nduyu.
44023024	Cua cuhva tahan ndo quiti cha cua coso ra Paulu can. Chacan cuu cha cua cacu ra, ta cua queta vaha ra nu iyo ra Feli ra ndaca ñahan ñuhun ya ―cati ra chi ra.
44023025	Tacan cuu, ta taa ra sandadu chahnu tutu chi ra Feli can, ta tehen ni cati ra chi ra:
44023026	“Yuhu ra Claudio Lisia tachi yu iin na cumi chihun, tata Feli.
44023027	Tiin ñivi judiio chi rahya, ta cha cua cahni ñi chi ra, ta quete chi sandadu yu nu iyo ñi ta ñi. Sacacu i chi ra, vati chite ti cha iyo ra cuenda ñuun Roma,
44023028	ta cuni cote ñaan cuati cuni ñi chi ra. Chacan cuu cha ni chandaque chi ra nu iyo cuiti ndihi ra toho ñuun ta ra.
44023029	Tacan cuu, ta nihin yu cuhva ti cuni ra ta ra cuati chi ra cuenda ley judiio ni. Ñahni cuati cha ni savaha ra, ta cua cahni yo chi ra cuenda ley maan yo, ta ni ñahni cha ni savaha ra, ta cua taa yo chi ra vecaa.
44023030	Tacan cuu, ta quechaha chite ti cha cuni cahni ra judiio chi ra. Chacan cuu cha quii xaan tachi yu chi ra chihun, ta cati tuhin chi ra cuni cuati chi ra ti cua yaha tahan ra iti nuun cun, ta cua cati ra ñaan cuati cuni ra chi ra.” Tacan ni taa ra Claudio chi ra Feli can.
44023031	Tacan cuu, ta quihin ra sandadu chi ra Paulu cha cuaa can cuhva cha ni cati tuhun ra sandadu chahnu, ta chandaca ra chi ra iti ñuun Antipatri.
44023032	Tuvi inca quivi, ta cuahan ra Paulu chi ndihi ra yoso quiti can iti ñuun Cesarea, soco ndihi ca ra sandadu cuahan ndico ra iti ñuun Jerusaleen.
44023033	Tacan cuu, ta queta ra Paulu ta ra ñuun Cesarea, ta chaha ra sandadu tutu can chi ra Feli ra ndaca ñahan ñuhun can, ta chaha cuenda ra chi ra Paulu chi ra.
44023034	Sacuaha ra cumi tiñu can tutu can, ta quechaha nducu tuhun ra chi ra Paulu ti: ―¿Ñaan nani ñuhun nu quichi cun? ―cati ra. Ta cati ndico ra Paulu chi ra ti: ―Cha quichi yu iti ñuhun Cilicia ―cati ra.
44023035	Tacan cuu, ta cati ra cumi tiñu can chi ra ti: ―Cua tasohi ñaan cha cua cati cun chihin yu nda quivi cua quichi ra cuni cuati chihun ―cati ra. Tacan cuu, ta cati tuhun ra ti cua cumi ra sandadu chi ra Paulu vehe nu ni chacoo ra chahnu Herode.
44024001	Yaha uhun quivi, ta quichi ra Ananiia ra sutu chahnu chi uvi uni ra chanihin iti ñuun Cesarea, ta quichi tahan iin ra nani Tertulo. Ra cahan chaha ñivi cuu ra, ta cahan ra cuenda ra judiio can ta ra. Chaha ra ta ra cuenda chi ra Feli ñaan cuati tiso ra ta ra chi ra Paulu.
44024002	Tacan cuu, ta tachi ra Feli tuhun ti cua quichi ndaca ra sandadu chi ra Paulu. Tacan cuu, ta quechaha tiso ra Tertulo cuati chi ra Paulu, ta cati ra Tertulo can chi ra Feli ti: ―Tata chahnu, chaha ndi iin tiahvi ndioo chihun, vati iyo vaha xaan ndi, vati vaha xaan tiso vahun tiñu niniin ñuhun nu iyo ndi vitin.
44024003	Ndihi maan ndi chaha xaan ndi tiahvi ndioo chi maun, ta sacahnu xaan ndi chihun, tata Feli.
44024004	Na cua cucahnu ini maun tasohun tuhun cha cua cahan ndi, vati ndee xaan ini maun, ta ña cua nducuee ca ndi.
44024005	Cha nihin ndi cuhva, vati ña vaha ndee ni rai cuu rahya. Cha ni sandusaca xaan ra nu iyo ñivi judiio nini cahnu nu ñuhun ñuñivi, ta maan ra cuu xini cuenda iin ra chacunani Jesuu ra quichi iti ñuun Nazaret.
44024006	Rahya cuni ra savaha ra ndavaha ni veñuhun ndi, soco tiin ndi chi ra, ta cuni tachi tuni ndi chi ra cuhva cati ley maan ndi.
44024007	Tacan cuu, ta quichi ra chahnu Lisia ra cuu xini ra sandadu, ta tindaha ihni ra chi ndi, ta quihin ra chi ra,
44024008	ta cati tuhun ra Lisia can ti na cua yaha ndi iti nuun cun, vati cua tiso ndi cuati chi ra Paulu. Tu cua sanahmon chi ra, cua coto tahun ti cha ndicha tiso ndi cuati chi ra ―cati ra Tertulo can.
44024009	Tacan ni cati tahan ndihi ra judiio can ta ra ti ndicha cuhva ni cati ra Tertulo.
44024010	Tacan cuu, ta savaha ra cumi tiñu can iin seña ti cua cahan ra Paulu. Tacan cuu, ta quechaha cati ra Paulu chi ra ti: ―Cusii ini yu, vati maun cuu ra cua tasoho yoso cuhva cua cati ndico yu, vati chite ti cuaha cuiya cha ndaca ñahan maun chi ñivi iyo ñuhun ya.
44024011	Tu cua nducu cun cuhva, cua coto cun ti ña ta yaha uchi uvi quivi, ta cuahin iti ñuun Jerusaleen. Cuahin tican, vati cuni sacahnu i chi ra Ndioo,
44024012	ta ña cahan yuhu yu chi ni iin ñivi, ta ni ña sandusaque. Ñahni ndavaha ni savahi ni veñuhun can ta ni veñuhuncuati nu sacahnu tahan ñi judiio ta ni tichi ñuun.
44024013	Ña cua cuu cati ra chihun ti cha ndicha cuu cha ni savahi cuati cuhva cuni tiso ra chihin yu vitin.
44024014	Chehe cua cati yu chihun. Sacahnu i chi ra Ndioo, ta ini ra Ndioo cuu ra cha sacahnu ñivi ndi tiempu chahnu. Chinu ini yu ndihi tuhun cha ni taa ra Moisee cha cuu ley ndi, ta chinu tahan ini yu ndihi tuhun cha ni taa ra ni cahan cuenda ra Ndioo. Ndicha ti sacahnu i chi ra Ndioo cuhva cati ra Jesuu, ta ña vaha cha tacan cati ñivi judiio.
44024015	Chinu ini yu ti cua sanatacu ndico ra Ndioo chi ndihi ñivi nu cuahan quivi cuhva chinu tahan ini ñivi judiio can. Cua natacu ndico ñivi cha iyo vaha cuenda ra Ndioo, ta cua natacu ndico tahan ñivi ña iyo vaha cuenda ra.
44024016	Chacan cuu cha nducu xain cuhva cha cua coo vahi chi ra Ndioo chi ndihi ñivi ndihi ni hora.
44024017	’Cuaha cuiya ni chacoi inca ñuhun, ta vitin quivi ya sa quichi ndique ihya, vati cua tindei chi ñivi cuu tahin cuenda ra Ndioo, ta iyo tahan cha cua samani tahin chi ra Ndioo.
44024018	Tacan ni ndacui, vati cha ni chacoo ica yu cuenda ra Ndioo, ta cua ndoo vaha ndico yu cuhva iyo costumbre ndi, ta ni tahan ñivi judiio chihin yu veñuhun, ta ñican quichi ñi iti ñuhun Asia. Ña tuvi ñivi ni chacoo chihin yu, ta yoni cahan yuhu tican.
44024019	Yu cati ti iyo cha cua quichi tahan ñican ihya iti nuun maun, ta na cua tiso ñi cuati chihin yu, tu cuni ndicha ñi cuati chihin yu.
44024020	Ta ñahni ñi quichi. Chacan cuu cha na cua cati rahya ta ra ñaan cuati cha ni savahi. Cha ni nducu tuhun ra chihin yu quivi chahin nu nducuiti ra.
44024021	Ñahni cuati ni savahi, soco iyo ituhun cha cana chai chi ra quivi can. Cati yu chi ra ti quivi can cuni tachi tuni ra ta ra chihin yu, vati cati yu ti cua natacu ndico ñivi ndii. Tacan ni cati yu chihin ra ―cati ra Paulu.
44024022	Chito vaha ra Feli yoso cuhva chinu ini ñivi chi ra Jesuu. Chacan cuu cha cati ra chi ra ta ra ti: ―Cha iyo vaha. Cua cuhun ndo vitin. Na cua quichi xihna ra chahnu Lisia, ta cua cati ndico yu yoso cuhva cua ndoo tiñu ya ―cati ra.
44024023	Tacan cuu, ta cati tuhun ra Feli chi ra capitaan ti ni cua cumi ra chi ra Paulu, soco cua cuhva ra ti cua tindee tahan amigu ra Paulu ñaan cha cua cuni ñuhun ra, ta na cua coo nuna ra Paulu suhva.
44024024	Yaha suhva quivi, ta quichi tucu ra Feli chi ña Drusila ñasihi ra, ta ñahan judiio cuu tahan maan ña. Tacan cuu, ta cana ra Feli can chi ra Paulu, ta tasoho ra tuhun cati ra Paulu yoso cuhva chinu ini ñivi chi ra Jesuu.
44024025	Cati tuhun ra Paulu ti iyo cha cua coso vaha anima ñivi cuenda ra Ndioo, ta cati tuhun tahan ra ti na cua sacuenda vaha ñi chi ñi, ta na ña cua savaha ca ñi ndavaha ni cuhva cuni maan ñi, ta cati tuhun tahan ra ti cua queta quivi cha cua tachi tuni ra Ndioo chi ñivi. Tacan cuu, ta quechaha cuyuhvi ra Feli, ta cati ra chi ra ti: ―Cua cuhun cun vitin. Tu cua cuyatin tuqui, cua cana ndico tuqui chihun ―cati ra.
44024026	Cuni ra Feli cha cua cuhva ra Paulu xuhun chi ra, ta cua saña ra chi ra. Chacan cuu cha cana ra Feli chi ra cuaha hora, ta ndatuhun tahan ra chi ra.
44024027	Yaha uvi cuiya, ta quee ra Feli cha cuu ra tiñu can. Cuni ra savaha ra tu manini chi ñivi judiio. Chacan cuu cha nacoo ra chi ra Paulu vecaa. Tacan cuu, ta quihin ra Porcio Festo tiñu can, ta quechaha ndaca ñahan ra ñuhun can.
44025001	Tacan cuu, ta queta ra Festo, ta quihvi ra cha cuu ra tiñu. Yaha uni quivi, ta quee ra ñuun Cesarea, ta cuahan ra iti ñuun Jerusaleen.
44025002	Tican quechaha cahan ra sutu chahnu chi ra chanihin chi ra Festo can, ta tiso ndico tucu ra judiio can cuati chi ra Paulu. Cahan ndahvi ra chi ra Festo can,
44025003	ta chica ra tu manini chi ra, vati na cua tachi ndico ra chi ra Paulu iti ñuun Jerusaleen. Tacan ni savaha ra judiio can, vati saxini ndico tucu ra ti cua cuindi xehe ra nu yaha iti, ta cua cahni ra chi ra.
44025004	Tacan, ta cati ra Festo chi ra ti: ―Cua ndoo ra Paulu ñuun Cesarea suhva ca quivi, ta cua cuhun ndico tuqui tican.
44025005	Chacan cuu cha yu cati ti na cua cuhun tahan ra ndiso tiñu chi ndo, ta na cua tiso ra cuati chi ra Paulu tican, vati saxini ndo ti cha ni savaha ra cuati ―cati ra.
44025006	Vasi queta inca uchi quivi ndoo nuun ca ra Festo ñuun Jerusaleen can, ta cuahan ndico ra iti ñuun Cesarea. Tuvi inca quivi, ta cuahan ra vetiñu, ta cana ra ti cua quichi ndaca ra sandadu chi ra Paulu.
44025007	Tacan cuu, ta queta ra Paulu nu ndaa ra. Tican cha iyo tahan ra judiio quichi ra iti ñuun Jerusaleen. Tuhva ra judiio can nu inda ra Paulu, ta cuaha xaan cuati tiso ra chi ra Paulu, soco ña nihin ra cha cua cati ra, vati ña ndicha ra.
44025008	Tacan cuu, ta cati ndico ra Paulu chi ra Festo ti: ―Ñahni ni iin cuati savahi. Ña savahi cuati cuenda ley ñivi judiio, ta ni ña savahi cuati cuenda veñuhun ñi, ta ni ña savahi cuati cuenda ra Cesar ra cumi tiñu cahnu iyo ñuun Roma ―cati ra.
44025009	Cuni ra Festo savaha ra tu manini chi ñivi judiio, vati cuni ra cha cua coo mani ñivi chi ra. Chacan cuu cha nducu tuhun ra chi ra Paulu ti: ―¿Atu cuni cun cuhun ndico cun iti ñuun Jerusaleen, ta cua cati ndico main yoso cuhva cua ndoo tiñu ya tican? ―cati ra.
44025010	Ta cati ndico ra Paulu chi ra ti: ―Yuhu inde iti nuun cun, ta ndaca ñahan cun cuenda ra Cesar ra cumi tiñu cahnu. Ihya cua cati ndico maun yoso cuhva cua ndoo tiñu ya. Ñahni cuati ni savahi chi ñivi judiio cuhva chito vaha xaun.
44025011	Ña nduqui cuhva cha cua cacu i, vati ña savahi ndavaha ni cha cua cuvi yu. Ña cuu cuhva cuenda cun chihin yu chi ñi judiio can, vati ña ndicha ra cha tiso ra cuati chihin yu. Yuhu cati ti na cua cati ra chahnu Cesar yoso cuhva cua ndoo tiñu ya ―cati ra.
44025012	Tacan cuu, ta quechaha cahan ra Festo chi ra inda naan chi ra. Tacan cuu, ta cati ndico ra chi ra Paulu ti: ―Cha cati cun ti cuni cun na cua cati maan ra Cesar yoso cuhva cua ndoo tiñu. Iti nuun maan ra cua cuhun cun ―cati ra.
44025013	Yaha suhva quivi, ta queta ra Agripa ra cuu rey cuenda ñivi judiio can. Queta ra chi ña Berenice ñuun Cesarea can, ta sacahnu ñi chi ra Festo.
44025014	Cuaha quivi ndunahan ñi tican. Chacan cuu cha chaha ra Festo cuenda chi ra Agripa yoso cuhva iyo ra Paulu, ta cati ra chi ra ti: ―Iyo iin ra nacoo ra Feli vecaa, ta quee ra cha cuu ra tiñu.
44025015	Chahin ñuun Jerusaleen, ta chaha xaan ra sutu chahnu chi ra chanihin cuenda chihin yu, ta cuni ra ta ra ti na cua cahni yu chi ra indi vecaa. Cati ndique chi ra ta ra yoso cuhva iyo ndi, vati ra cumi tiñu iyo cuenda ñuun Roma cui.
44025016	Cati yu ti ña tuhva ndi tachi tuni ndi chi ñivi, tu ña ta coto ñi yoo rai ni tiso cuati chi ñi, tu ña ta cati ndico ñi yoso cuhva saxini suvi ni maan ñi.
44025017	Tacan cuu, ta quichi tahan ra judiio can ihya. Chacan cuu cha ña nducuee que. Tuvi inca quivi, ta cuahin ve tiñu, ta tachi yu tiñu ti na cua quichi ndaca ra sandadu chi ra Paulu.
44025018	Yuhu saxini ti cahnu xaan cuati ni savaha ra, soco ñavi tacan ni ticuati ra judiio chi ra.
44025019	Cuni ra judiio cuati chi ra, vati ña sacuinu ra cuhva iyo costumbre maan ra judiio can. Cahan tahan ra judiio can tuhun cuenda iin ra cha cunani Jesuu. Cati racan ta ra ti cha chihi ra Jesuu, soco ra Paulu cati ti iyo ndito ra.
44025020	Tacan cuu, ta ña nihin vahi cuhva ñaan tuhun cati ra ta ra. Chacan cuu cha nducu tuhin chi ra Paulu a ña cuni ra cuhun ra iti ñuun Jerusaleen, ta tican cua cati yu yoso cuhva cua ndoo tiñu.
44025021	Tacan cuu, ta cati ndico ra Paulu can ti na cua cati maan ra chahnu Cesar yoso cuhva cua ndoo tiñu. Chacan cuu cha cati tuhin ti na cua ndoo ra vecaa nda cua nda quivi cua tachi yu chi ra iti ñuun Roma nu iyo ra Cesar ―cati ra Festo.
44025022	Cati ndico ra Agripa chi ra ti: ―Na cua cucahnu ini maun cua tasoho tahin chi ra Paulu ya ―cati ra. Ta cati ra Festo chi ra ti: ―Yutaan cua tasohun chi ra, tu cha tacan ―cati ra.
44025023	Tuvi inca quivi, ta quichi ndaca ñivi chi ra Agripa chi ña Berenice, ta taqui xaan sahma ndichin ñi. Queta ñi vehe nu cua tasoho ñi chi ra Paulu, ta quihvi tahan ñi chi ra sandadu cahnu ta ra chi ndihi ra mandoni ñuun can. Tacan cuu, ta cana ra Festo ti cua quichi ndaca tucu ra sandadu chi ra Paulu.
44025024	Tacan cuu, ta quechaha cati ra Festo chi ndihi ñivi nducuiti ti: ― Ra chahnu Agripa, ta ndihi ndioho yani xaa, na cua ndehe ndo chi rahya. Ndihi ñivi judiio ticuati xaan ñi chi ra iti nuin ñuun Jerusaleen, ta ta ni cuhva cati ndico tucu ñi ihya. Cuvaa ñi, ta cati ñi ti na cua cuvi ra.
44025025	Saxini yu ti ñahni cuati savaha ra, ta cua cuvi ra, soco maan ra Paulu cati ti na cua cati maan ra chahnu Cesar yoso cuhva cua ndoo tiñu. Chacan cuu cha quechaha saxini yu ti cua tachi yu chi ra nu iyo ra Cesar.
44025026	Cua tachi yu tutu chi ra chahnu can, soco ña nihin yu cuhva ñaan tuhun cua cati yu chi ra. Chacan cuu cha cati yu ti cua quichi ra Paulu iti nuun ndo, ta vitin inda ra ihya iti nuun cun, tata Agripa. Chacan cuu cha cua tasohun ñaan tuhun cua cati ra, ta cua cati ndico cun yoso cuhva cua saxini cun. Tacan ni cua cote ñaan tuhun cua tachi yu chi ra chahnu Cesar.
44025027	Tacan cati yu, vati saxini yu ti ña vaha cha cua tachi yu chi ra Paulu ra iyo vecaa ya iti nuun ra chahnu can, ta ña cua cati yu ñaan cuati ni savaha ra ―cati ra.
44026001	Tacan cuu, ta cati ra Agripa chi ra Paulu ti: ―Cha cuu cati ndico cun vitin ―cati ra. Tacan cuu, ta naquihin ra Paulu ndaha ra, [vati sacahnu ra chi ra,] ta quechaha cati ndico ra chi ra ti:
44026002	―Tata Agripa, cusii ini xaan yu, vati chaha maun ndatu chihin yu vitin, ta cua cuu cati ndique chihun yoso cuhva cha ni savahi, vati cuaha xaan ticuati ñivi judiio chihin yu.
44026003	Cusii ini yu, vati chito cun yoso cuhva iyo ñivi judiio. Chito cun yoso cuhva iyo costumbre ñi, ta chito tahun ñaan tuhun cahan xaan ñi chi tahan ñi. Chacan cuu cha cahan ndahvi yu chihun vitin ti na cua cundee ini cun, ta cua tasohun cha cua cati yu chihun.
44026004	[Ni vii cahan ra Paulu chi ra Agripa:] ’Ndihi ñivi judiio chito ti vaha xaan cha vachi cuahnu i cuenda maan ñi. Chito ñi yoso cuhva ni chacoi cha cui ra luhu iti ñuin, ta chito tahan ñi yoso cuhva ni chacoi ñuun Jerusaleen.
44026005	Cuaha cuiya cha nacoto ñi chihin yu. Tu cua cuhva ñi cuenda, cua cati cachin ñi ti cha cui iin ra fariseo, ta ica xaan ca ra fariseo cuenda ley sacahnu maan ñivi judiio can.
44026006	Vitin cuni tachi tuni ñivi judiio chihin yu, vati chinu ini yu ti cua natacu ndico ñivi ndii cuhva ni cati ra Ndioo chi ñivi ndi tiempu chahnu,
44026007	ta ta ni cuhva chinu tahan ini ndihi ñivi judiio. Chacan cuu cha cundee ini ñi, ta satiñu ñi cuenda ra Ndioo nduvi ta niñu, ta tacan ni ticuati ñi chihin yu, vati chacan ni chinu ini yu, tata chahnu.
44026008	Ña vaha cha saxini ndo ti ña cua cuu cuhva ra Ndioo tundee ini chi ñivi ndii, ta cua natacu ndico ñi.
44026009	[Ni vii cahan ra Paulu chi ra Agripa:] ’Iti chata ni saxini tahin ti nini xaan cua savahi ndavaha ni chi ñivi chinu ini chi ra Jesuu ra ñuun Nazaret.
44026010	Tacan ni savahi ñuun Jerusaleen, ta chaha ra sutu chahnu ndatu chihin yu. Chacan cuu cha taa xain chi ñivi Ndioo can vecaa, ta nduvi nuun tahin chi ñivi chahni chi ñivi Ndioo.
44026011	Ndihi ni quivi cuahin veñuhun nu sacahnu ñi chi ra Ndioo, ta cani yu chi ñi. Tacan ni sanini yu chi ñivi Ndioo na cua cahan ñi ndavaha ni chi ra Jesuu, vati xaan xaan cuni yu ndehi chi ñi. Chacan cuu cha chahin ñuun cani, ta cani tahan xain chi ñivi Ndioo tican.
44026012	[Ni vii cahan ra Paulu chi ra Agripa:] ’Tacan cuu, ta quihin yu ndatu chi ra sutu chahnu, ta chaha tahan ra tundee ini chihin yu cha cua tai chi ñivi Ndioo vecaa, ta cuahin iti ñuun Damasco.
44026013	tata chahnu, yu cati ti ta iin hora cuiti cuu chi, ta ni vii cuahin iti, ta ndehi ti tuun iin ñuhun chihin yu chi ra cuahan chihin yu. Iti siqui tuun chi, ta ndichin ca chi ta ñavi ca ri nicandi.
44026014	Ndihi ndi quehni ndi nu ñuhun, soco yuhu ni chini cha ni cahan iin ndusu chihin yu. Tuhun hebreo cahan chi, ta ra Jesuu cuu ra cati chihin yu ti: “Saulu, ña vaha cha cani tahun chihin yu, ta suvi ni chi maun sandoyo ñuhun cun,” cati ra,
44026015	ta quechaha nducu tuhun yu ti: “¿Yoo cahan, ta tata?” cati yu, ta cati ndico ra chihin yu ti: “Yuhu ra Jesuu cui, ta cani tahan xaun chihin yu.
44026016	Cua cuinda ndico cun. Cha ni ndehun chihin yu, vati ni nacachi main chihun, ta cua satiñu cun tiñu yu, ta cua cati tuhun cun chi ñivi yoso cuhva cha ni ndehun chihin yu vitin quivi ya, ta cua cati tuhun tahun yoso cuhva cua ndehe ndico tucu cun chihin yu inca chaha.
44026017	Cua tindei chihun. Chacan cuu cha ña cua cuu savaha ñivi judiio ndavaha ni chihun, ta ni ña cua cuu savaha ñivi cuu inca tucu ñivi ndavaha ni chihun. Vitin tava tiñu yu chihun, vati cua cuhun cun nuun iyo ñivi cuu inca tucu ñivi.
44026018	Chacan cuu cha cua cuinu ini ñi chihin yu, vati cua saña ihni ñi ndavaha ni ndacu ñi, ta cua quechaha cuinu ini ñi chihin yu. Ña cua savaha ca ñi cuhva cati run cuihna, soco cua savaha ñi cuhva cuni ra Ndioo. Chacan cuu cha cua naan cuati ndacu ñi, ta cua coo vaha ñi chihin yu cuhva iyo ñivi chinu ini chihin yu,” cati ra Jesuu chihin yu.
44026019	[Ni vii cahan ra Paulu chi ra Agripa:] ’Chacan cuu cha savahi cuhva cati ra Jesuu cha ni cahan ra chihin yu iti, tata chahnu. Ni vii iyo ra iti siqui andivi, ta cahan ra chihin yu.
44026020	Cati tuhin chi ñivi ti na cua saña ihni ñi ndavaha ni ndacu ñi, ta na cua cuinu ini ñi chi ra Jesuu, ta na cua savaha ñi cha vaha cuhva ndacu ñivi chinu ini chi ra Jesuu. Tacan ni cati tuhun xihne ñuun Damasco, ta tacan ni cati tuhun tahin ñuun Jerusaleen. Iin ni tuhun cati tuhun tahin niniin ñuhun Judea, ta suvi ni tuhun can cati tuhun tahin chi ñivi cuu inca tucu ñivi iyo inca ñuhun.
44026021	Chacan cuu cha tiin ñivi judiio chihin yu veñuhun can, ta cuni cahni ñi chihin yu.
44026022	Cha tindee ra Ndioo chihin yu nda cua nda vitin, ta ni vii cati tuhin tuhun ra chi ndihi ñivi. Cati tuhin chi ñivi cahnu, ta ta ni cuhva cati tuhin chi ñivi ndahvi. Iti chata tiempu chahnu cha cati tuhun ra ni cahan cuenda ra Ndioo, ta cati tuhun tahan ra Moisee. Cati tuhun ra ta ra yoso cuhva cua coo ra Jesuu nu cuahan quivi,
44026023	ta chaha ra ta ra cuenda yoso cuhva cua ndehe ra cuu Cristo tundoho, ta cua cuvi ra, ta cua natacu ndico ra tañu ñivi ndii. Suvi ra cuu ra natacu ndico xihna cuii, vati ni tava tiñu ra Ndioo chi ra, ta cua sacacu ra chi ñivi nu iyo ñi chi tundoho. Tacan ni chaha ra Cristo cuenda chi ñivi judiio ti tacan ni cua nduvaha anima ñi, ta ta ni cuhva chaha tahan ra cuenda chi ñivi cuu inca tucu ñivi ti cua nduvaha tahan anima ñi. Ini tuhun cati tuhun ra ni cahan cuenda ra Ndioo iti chata, ta suvi ni tuhun can cha cati tuhun tahin vitin ―cati ra Paulu.
44026024	Tacan ni cati ndico ra Paulu chi ra Agripa ta ra, ta nihin xaan quechaha cati ra Festo chi ra Paulu ti: ―Ña vaha cuni xini cun, Paulu. Ña vaha cuni xini cun, vati cuaha xaan cha sacuahun ―cati ra.
44026025	Ta cati ndico ra Paulu chi ra Festo can ti: ―Tata chahnu, iyo vaha xini yu, ta tuhun ndicha tuhun vaha cati tuhin chihun.
44026026	Chito vaha ra chahnu Agripa ya ñaan tuhun cati tuhin. Ña saxini yu cha cati tuhin chi maan ra, vati chite ti chito ra ndihi tuhun cha cati tuhin chihin ndo. Chito ra ti chito ndihi ñivi yoso cuhva ni chacoo ra Jesuu nu ñuhun ñuñivi ya ―cati ra chi ra Festo.
44026027	Tacan cuu, ta cati ndico ra Paulu chi ra Agripa ti: ―Tata Agripa, yuhu chito vahi cha chinu ini cun tuhun cha cati ra ni cahan cuenda ra Ndioo iti chata ―cati ra Paulu.
44026028	Ta cati ndico ra Agripa chi ra Paulu ti: ―Vasi saxini cun ti yatin xaan cua cuinu ini yu chi ra Jesuu ―cati ra.
44026029	Ta cati ndico ra Paulu chi ra ti: ―Yuhu cahan chi ra Ndioo ti na cua cuinu tahan ini cun chi ra Jesuu. Masi vitin, masi cua nducuee, soco cuni yu na cua cuinu tahan ini ndihi ndo. Cha ni chini soho ndo cha cati yu vitin, ta cuni xain cha cua coo ndo cuhva iyo yu, soco ña cuni yu cha cua cuindi tahan ndo vecaa cuhva indi yu ―cati ra.
44026030	Tacan cuu, ta ni chacuinda ra chahnu Agripa can chi ra Festo chi ña Berenice chi ndihi ra iyo cuiti tican,
44026031	ta quee ñi, ta quechaha cati ñi chi tahan ñi ti: ―Ñahni cha ni savaha racan cha cua cuvi ra. Ñahni cha ni savaha ra cha cua ndoo ra vecaa ―cati ñi.
44026032	Ta cati ra Agripa chi ra Festo ti: ―Xihna ca ni vii cuu saña cun chi ra Paulu, soco vitin ña cua cuu ca, vati cha ni cati ra ti ra Cesar cuu ra cua tiso vaha tiñu ―cati ra chi ra.
44027001	Tacan cuu, ta saxini ra cumi tiñu can ti cha cua cuhun ra Paulu iti ñuhun Italia nu iyo ra Cesar. Tacan cuu, ta quihin cuenda iin ra capitaan chi ra Paulu chi inca ra indi vecaa cuhva cati ra cumi tiñu. Julio nani ra capitaan can, ta iyo tahan ra cuenda ra sandadu ra Agosto, [ta yuhu cuahan tahin chi ra].
44027002	Cuahan tahan ra Aristarco ra ñuun Tesalonica cha iyo cuenda ñuhun Macedonia, ta quihin ndi iin tundoo quichi iti ñuun Adramitio, ta cua yaha chi ñuun cha iyo yu tañuhun cha iyo cuenda ñuhun Asia. Tacan cuu, ta quee ndi cuahan ndi.
44027003	Tuvi inca quivi, ta queta ndi ñuun Sidoon. Vaha xaan savaha ra Julio chi ra Paulu, vati chaha ra Julio can ndatu chi ra ti cua cuhun nuun ra nu iyo amigu ra ñuun can, ta cua cuhva ñi ñaan cha chini ñuhun ra.
44027004	Tacan cuu, ta quihvi ndico ndi tichi tundoo tican, ta quee tucu ndi cuahan ndi. Yaha ndi ñuhun Chipre, ta nacoo ndi chi chi chiyo satin ndi, vati nihin xaan quichi tati inca chiyo ñuhun can.
44027005	Cha yaha ndi iti yu tañuhun cha iyo cuenda ñuhun Cilicia, ta yaha ndi iti yu tañuhun cha iyo cuenda ñuhun Panfilia, ta queta ndi ñuun Mira cha iyo cuenda ñuhun Licia.
44027006	Tican ñuun Mira can nanihin ra capitaan can inca tundoo cha iyo cuenda ñuun Alejandría, ta cuahan chi iti ñuhun Italia. Chacan cuu cha cati tuhun ra ti cua quihvi tahan ndi tichi tundoo can.
44027007	Tacan cuu, ta quee ndico ndi cuahan ndi. Cuaha quivi cuahan cuee ndi, ta cuaha tundoho, ta queta ndi yatin ñuun Gnido. Ña cuu ca cuhun tundoo iti nuun, vati nihin xaan quichi tati. Chacan cuu cha yaha ndi yatin ñuun Salmón, vati yaha ndi yatin yu tañuhun cha iyo cuenda ñuhun Creta, ta ñahni xaan tati caa tican.
44027008	Cuaha tundoho yaha ndi niniin yu tañuhun cha iyo cuenda ñuhun Creta can. Tacan cuu, ta queta ndi yatin ñuun Lasea nu nani chi nu chacuiñi vaha tundoo.
44027009	Yaha xaan quivi, ta ña cuu ca cunu tundoo, vati cha queta quivi cha nihin xaan iyo tati, ta cha yaha vico cha ni chacoo ndita ñivi judiio. Ña cuu ca cuhun tundoo can, coto cua ndoyo ñuhun chi. Chacan cuu cha chaha ra Paulu cha chini tuni chi ra ta ra,
44027010	ta cati ra chi ra ti: ―Yani xaa, yuhu saxini ti tu cua cuhun yo, cua coo xaan tundoho chi yo, ta cuaha xaan cua ndoyo ñuhun. Cua ndoyo ñuhun carga, ta cua ndoyo ñuhun tahan tundoo, ta vasi cua ndoyo ñuhun tahan maan yo ―cati ra.
44027011	Ña tasoho ra capitaan cha cahan ra Paulu, soco tasoho ra cha cahan ra sacunu tundoo can chi ra cuu chitoho chi.
44027012	Ña vaha cha cua ndoo tundoo tican nu chacuiñi chi, vati cua cuun xaan savi, ta nihin xaan cua coo tati quivi vichin can. Chacan cuu cha ndihi ca ra cati ra ti: ―Na cua quee iti yo tihya, vati vasi cua cundee queta yo iti ñuun Fenice cha iyo suvi ni cuenda ñuhun Creta ya. Cua coo vaha tundoo tican ñuun can, vati ña cua yaha xaan tati quivi vichin, vati ndehe ñuun can iti chiyo cana nicandi ―cati ra ta ra.
44027013	Tacan cuu, ta quechaha iyo tati, soco ña nihin xaan. Chacan cuu cha saxini ra ta ra ti cua cuu cuhun ra cuhva ni saxini ra. Chacan cuu cha quee ndico ndi cuahan ndi, ta yatin yu tañuhun can cuahan ndi.
44027014	Ña nducuee, ta nihin xaan quechaha yaha tati. Iti ñuhun Creta quichi tati can, ta nihin xaan yani chi tundoo. Tati quichi iti chiyo nu cana nicandi cuu chi, cati ñivi,
44027015	ta ña cuu ca yaha tundoo iti nuun, vati nihin xaan quichi tati can. Chacan cuu cha chico coo tundoo, ta sacuhun tati can chi chi.
44027016	Tacan cuu, ta yaha ndi iin ñuhun nani Clauda. Ña nihin xaan caa tati nu yaha ndi tican, ta naquihin ndi lancha luhu cha xita tundoo can iti chata chi, [coto cua ndoyo ñuhun chi,] soco cuaha xaan tundoho.
44027017	Sandaa ndi lancha can tichi tundoo cahnu. Tacan cuu, ta quechaha cava nuun ra ta ra yoho nahnu chi maan tundoo cahnu can, ta chuhni ra ta ra chi chi, vati saxini ra ti tacan ni ña cua tahvi cuati tundoo. Tacan cuu, ta quechaha cuyuhvi ra, coto cua yani tundoo can nu Sirte nu samondo xaan nduta can yuti. Chacan cuu cha sanuun ra sahma cha cuhun tati, ta sacunu chi chi tundoo, ta tacan ni sacuhun tati chi chi.
44027018	Tuvi inca quivi, ta quechaha seta ra ta ra carga tichi nduta, vati nihin xaan ndava tundoo savaha tati can, [ta tacan ni nduyahma chi].
44027019	Tuvi ndico inca quivi, ta seta tahan ra ndihi cha iyo cuenda tundoo can.
44027020	Cuaha quivi ña ndehe ca ndi chi ri nicandi, ta ni ña ndehe ca ndi chi ri tiñu, [vati chasi vico can]. Tacan cuu, ta quechaha saxini ndi ti ña cua cuu ca cacu ndi, vati nihin xaan caa tati, ta cuun xaan savi.
44027021	Cuaha quivi ña chachi ra ta ra. Chacan cuu cha quechaha cati ra Paulu chi ra ta ra ti: ―Ndioho yani xaa, ña ni tasoho ndo cha cahin chi ndo, vati ña vaha cha ni quee iti yo ñuhun Creta can. Chacan cuu cha ndehe yo tundoho vitin, ta cuaha xaan ni ndoyo ñuhun yo.
44027022	Vitin cati yu ti na cua cundee ini ndo, vati yoni cua cuvi. Maan tundoo ni cua ndoyo ñuhun.
44027023	Chito ndo ti chi ra Ndioo cui, ta satiñu yu cuenda ra. Tava tiñu ra Ndioo iin tatun Ndioo cuni, ta quichi ra chihin yu,
44027024	ta cati ra chihin yu ti ña cua cuyuhvi yu, vati iyo cha cua yahin iti nuun ra Cesar. Cati ra Ndioo ti cua savaha ra tu manini chihin yu, vati cua cacu main, ta cua cacu tahan ndihi ra iyo tichi tundoo ya, cati ra.
44027025	Chacan cuu cha yu cati ti na cua cundee ini ndo, yani xaa. Chinu ini yu chi ra Ndioo, ta chite ti cua savaha ra cuhva cati tatun ra chihin yu.
44027026	Iyo cha cua yani tundoo ya iin ñuhun cha iyo mahñu tañuhun ya ―cati ra.
44027027	Cha ni queta chahun quivi cha cuahan ndi tacan ni. Cha cuaa cuu chi, ta tacan ni cuahan maan tundoo tañuhun Adria can. Vasi sava ñuun cuu chi, ta quechaha saxini ra satiñu chi tundoo can ti yatin iyo ñuhun.
44027028	Chacan cuu cha ni ticuhva ra yoso cuhva cunu nduta can nu yaha ndi, ta ndehe ra ti queta oco chahun iin metro. Yaha ndi suhva ca iti nuun, ta ni ticuhva ndico tucu ra, ta ndehe ra ti queta oco ucha metro.
44027029	Yuhvi xaan ra ta ra, coto cua yani yuu chi tundoo can, ta cua tahvi cuati chi. Chacan cuu cha sanuun ra cumi caa tichi nduta iti suhma chi, vati caa cha cua sacuiñi tundoo can sanuun ra. Tacan cuu, ta cuni xaan ra cha na cua cundichin.
44027030	Tacan cuu, ta lancha luhu sanuun ra satiñu chi tundoo can nu nduta, vati cati ra ti tacan ni cua sanuun tucu ra caa cha cua sacuiñi tundoo iti nuun chi, soco sandahyu ñahan ra. Tacan ni savaha ra, vati cuni ra cunu ra.
44027031	Chacan cuu cha quechaha cati ra Paulu chi ra capitaan chi ndihi ra sandadu ti: ―Tu ña cua ndoo racan tichi tundoo ya, ña cua cuu cacu maan ndo ―cati ra.
44027032	Tacan cuu, ta ni chahnda ra sandadu can yoho nuhni lancha can, ta cuahan chi tacan ni.
44027033	Ni vii vachi cundichin, ta quechaha cati ra Paulu chi ndihi ra ta ra ti: ―Na cua cachi ndo. Vitin cua queta chahun quivi cha ña chachi ndo, ta ni ña quixi ndo.
44027034	Chacan cuu cha cati yu ti na cua cachi ndo suhva, vati tacan ni cua coo ndico tundee ini chi ndo, ta cua cuu tahan suta ndo. Tacan ni cua cacu ndo, vati yoni cua tahan ca tundoho ni suhva ―cati ra.
44027035	Cha ndihi cahan ra Paulu tuhun can, ta quihin ra iin paan, ta ndehe ndihi ra ti chaha ra iin tiahvi ndioo chi ra Ndioo, ta nahvi ra paan can, ta quechaha chachi ra.
44027036	Tacan ni chacoo ndico tundee ini chi ndihi ra, ta chachi tahan ra ta ra suhva.
44027037	Uvi ciendu uni xico chahun iin ñivi cuu ndi iyo tichi tundoo can.
44027038	Chachi ra ta ra, ta ndaha ini ra. Chacan cuu cha seta ra ndihi ca chiti trigu tichi nduta, ta tacan ni nduyahma ca tundoo can.
44027039	Tacan cuu, ta chacundichin, ta ndehe ra ta ra ti yatin caa ñuhun can, soco ña nihin ra cuhva ñaan ñuhun cuu chi. Ndehe ra cha iyo iin tuñiin, ta vii xaan caa yuti yu tañuhun can. Tu cua cuu, cuni ra sacunu ra tundoo tican.
44027040	Tacan cuu, ta ni saña ra caa cha sacuiñi chi maan tundoo can. Tacan ni nacoo ra caa can, ta ndachin ndico ra yoho cha cunuhni vitu cha sico coo chi maan tundoo, ta sandaa ndico ra sahma can iti siqui, vati cua sacunu ndico tati can tundoo. Tacan ni cuahan chi iti yu tañuhun can.
44027041	Cha cua yaha tundoo nu quihvi ndi, ta nihin xaan tuchi chi xini chi nu chacundasi ndi can. Chicu vaha xini chi, ta ña ni tuñu ca chi, ta quechaha tahvi cuati suhma chi, vati nihin xaan yani nduta chi chi.
44027042	Iyo ra sandadu cuni cahni ra chi ra iyo vecaa, coto cua suta ra nu nduta can, ta cua quee ra iti yu tañuhun, ta cua cunu ra,
44027043	soco ra capitaan can ña cuni ra cha cua cuvi ra Paulu. Chacan cuu cha ña chaha ra cha cua cahni ra sandadu chi ra ta ra, soco cati tuhun ra ti ndaa ra tuhva suta cua capa xihna ra tichi nduta, ta cua quee ra iti yu tañuhun,
44027044	ta cati tuhun tahan ra ti ndihi ra ña tuhva suta―cua coso ra nu vitu―ñaan vitu cuu chi a vitu vaha a vitu tundoo can cha ni tahvi cuati. Tacan ni cacu ra ta ra, vati cundee quee ndihi ra yuhu tañuhun can.
44028001	Tacan ni cacu ndi, ta cati ñivi iyo tican ti Malta nani ñuhun can cha iyo mahñu tañuhun can.
44028002	Ni cundahvi ini ñi chi ndi, ta satahan ñi ñuhun, vati cuun savi, ta vichin xaan ndi cuu. Tacan ni tindee ñi chi ndi.
44028003	Naquihin tahan ra Paulu yutun cuati, ta tihi ra chi chi nu ñuhun can. Tacan cuu, ta quee iin ri coo, vati ihni suhva ñuhun can, ta tiin ri ndaha ra Paulu, ta ña cuni ri saña ri.
44028004	Ndehe ñivi iyo ñuun can ti cha ndita caa ri ndaha ra, ta quechaha cati ñi chi tahan ñi ti: ―Ndicha ti ra chahni ñivi cuu rahya. Cha ni cacu ra nuun tañuhun, soco ña chaha ra Ndioo cha cua coo ca ra nu ñuhun ñuñivi ya ―cati ñi.
44028005	Tacan cuu, ta naquisi ra Paulu ndaha ra, ta quehni ri coo can nu cayu ñuhun, ta ñahni cha ni tahan ra.
44028006	Ñican ndatu ñi, vati saxini ñi ti cua sacutu chi ndaha ra, ta quii xaan cua cuvi ra, soco nahan xaan ndatu ñi, ta ndehe ñi ti ñahni cha ni tahan ra. Chacan cuu cha saxini ndico tucu ñi, ta cati ñi ti: ―Ndioo cuu ra ―cati ñi.
44028007	Tican iyo iin rai nani Publio, ta racan cuu ra ndaca ñahan ñuhun can. Yatin nu satahan ra ta ra ñuhun can iyo yama ra Publio chi vehe ra, ta quihin cuenda vaha ra chi ndi. Tacan ni ndoo nuun ndi vehe ra uni quivi, ta ndehe vaha xaan ra chi ndi.
44028008	Nihin xaan caa sutu ra Publio can, vati cuhvi xaan ra. Iyo cahni chi ra, ta chiyo xaan ra. Chacan cuu cha tuhva ra Paulu nu caa ra, ta quechaha cahan ra Paulu chi ra Ndioo, ta tiso ra ndaha ra chi ra chahnu can, ta nduvaha ra.
44028009	Tacan cuu, ta quichi ndihi ca ñivi cuhvi iyo ñuhun can, ta nduvaha tahan ñi.
44028010	Cuaha xaan cha samani ñi chi ndi, ta queta quivi cha cua cuhun tucu ndi, ta chaha ñi ndihi cha chini ñuhun ndi.
44028011	Yaha uni yoo, ta quihin tucu ndi inca tundoo. Cha iyo tundoo can suvi ni cuenda ñuun Alejandriia, ta yoso ita niñu xinihin xini chi. Iin ita niñu can nani Castor, ta inca chi nani Polux. Quivi vichin can cha ndoo nuun tahan tundoo can suvi ni tican ñuhun Malta can.
44028012	Tacan cuu, ta quee ndi ñuhun can, ta cuahan ndi, ta queta ndi ñuun Siracusa, ta ndoo nuun ndi uni quivi.
44028013	Tican quee ndico ndi chi tundoo, ta yaha ndi yatin yu tañuhun cha iyo cuenda ñuhun can, ta queta ndi ñuun Regio. Tuvi inca quivi, ta quichi tati chiyo iti xuu. Chacan cuu cha quee tucu ndi, ta cuahan ndi iti nuun ca. Tuvi inca ndico quivi, ta queta ndi ñuun Puteoli, ta quee ndi tichi tundoo can.
44028014	Suvi ni tican nanihin ndi chi ñivi Ndioo, ta cuni xaan ñi cha cua ndoo nuun ndi chi ñi una quivi. Tacan cuu, ta cuahan ndi iti ñuun Roma. Chi chaha ndi cuahan ndi.
44028015	Tacan cuu, ta tican chini ñivi Ndioo tuhun ti cha vachi ndi. Chacan cuu cha cuahan ñi iti can, vati cuni satahan iti ñi chi ndi. Iyo ñi quichi satahan ñi chi ndi ñuun Foro Apio, ta iyo inca ñi quichi satahan ñi chi ndi ñuun Tres Tabernas. Tacan, ta ndehe ra Paulu chi ñi, ta ni chacoo ca tundee ini chi ra, ta chaha ra tiahvi ndioo chi ra Ndioo.
44028016	Tacan cuu, ta queta ndi ñuun Roma, ta chaha ra capitaan ti ndoo nuna ra Paulu. Ituhun ni ra sandadu cumi chi ra vehe nu iyo ra.
44028017	Yaha uni quivi, ta cana ra Paulu chi ra cuu xini cuenda ñivi judiio cha iyo ñuun Roma can. Tacan cuu, ta nducuiti ra ta ra, ta quechaha cati ra Paulu chi ra ti: ―Yani xaa, ñahni cuati cha ni savahi chi ñivi judiio tahan yo. Ni sacuinu i costumbre chahnu cha sacahnu ñivi yo iti chata, soco tiin ñivi chihin yu ñuun Jerusaleen, ta chaha cuenda ñi chihin yu chi ra iyo cuenda ñuun Roma.
44028018	Sanahma ra chihin yu, ta cuni saña ra chihin yu, vati ñahni cuati savahi cha cua cuvi yu.
44028019	Ña cuni yu cuati chi ñivi judiio tahan yo, soco iyo cha cati yu ti ra Cesar cuu ra cua tiso vaha tiñu, vati ña chaha ñi cha cua saña tiñu chihin yu.
44028020	Chacan cuu cha cane chihin ndo, vati cuni cahin chi ndo. Cuni ndatuhin chi ndo, vati chinu tahan ini yu ti cua sacacu ra Ndioo chi ndihi yo chi tundoho cha iyo chihin yo, ta ta ni cuhva ni chinu tahan ini ndihi ñivi judiio tahan yo. Nuhni cadena caa ya chihin yu, vati tacan ni chinu ini yu ―cati ra chi ra ta ra.
44028021	Tacan cuu, ta cati ndico ra ta ra chi ra Paulu ti: ―Ñahni tutu cuenda maun quichi cha tachi ra judiio can chi ndi. Iyo ñivi tahan yo quichi ñi iti tican ñuun Jerusaleen, soco ñahni cha cati ñi cuenda yoho.
44028022	Cuni tasoho tahan ndi chihun, ta cuni coto ndi yoso cuhva saxini maun, vati chito ndi ti cha cati ñivi nini cahnu nu ñuhun ñuñivi ti ña vaha ñivi cuu ñivi ra Jesuu ―cati ra ta ra.
44028023	Tacan, ta cati ra judiio can ta ra ndaa quivi cua nducuiti tucu ra. Tacan cuu, ta tuvi xaan ñivi quichi vehe nu iyo ra Paulu quivi can, ta cati tuhun cachin ra Paulu chihin ñi yoso cuhva cua cundaca ñahan ra Ndioo. Cati tuhun ra ti cha ni chaha ra Moisee cuenda tiempu chahnu yoso cuhva cua coo ra Jesuu, ta ta ni cuhva cati tuhun tahan ra ni cahan cuenda ra Ndioo iti chata. Tacan ni cati ra Paulu, vati cuni ra cha cua cuinu tahan ini ñi chi ra Jesuu, ta nduvi nduvi cati tuhun ra chi ñi.
44028024	Tacan cuu, ta iyo ñivi chinu ini cha cati tuhun ra Paulu, soco inca ñi ña chinu ini ñi.
44028025	Ña nduvi nuun ñi ta ñi, ta cuni cuhun ñi iti vehe ñi, soco ni vii cahan ra Paulu inca tuhun chi ñi, ta cati ra ti: ―Vaha xaan ni cati ra Tati Ndioo chi ra Isaiia cuenda ñivi yo tiempu chahnu, vati cati ra ti cua cuhva ra Isaiia can cuenda chi ñi, ta tuhun ya cati ra Tati Ndioo chi ra:
44028026	Cua yaha cun iti nuun ñivi ya, ta cua cati cun chi ñi ti: Ni vii chini soho ndo tuhun Ndioo, soco ña nihin tuni ini ndo. Ndicha cha ndehe ndo yoso cuhva iyo ra Ndioo, soco ña chito ndo ñaan cha cuu cha ni ndehe ndo.
44028027	Tacan ni cua cati cun, vati ndava xaan anima ñi, coto cua nduvaha anima ñi. Ña cuni ñi tasoho ñi, coto cua cutuni ini ñi. Ña cuni ñi nducu ñi cuhva, coto cua coto ñi ñaan cha cuu cha ni ndehe ñi, cati ra Tati Ndioo chi ra Isaiia can.
44028028	Ndioho na cua coto vaha ndo ti vitin cua cati tuhun ndi tuhun Ndioo chi ñivi cuu inca tucu ñivi. Cua tasoho maan ñi tuhun cha cua sanduvaha ra Ndioo anima ñivi, ta cua cuinu ini ñi chi ra ―cati ra Paulu chi ra ta ra.
44028029	Tacan ni cati tuhun ra Paulu, ta quee ñivi judiio can, ta cuahan ñi. Cuaha xaan cahan ñi chi tahan ñi yoso cuhva ni cati tuhun ra Paulu.
44028030	Tacan cuu, ta queta uvi cuiya ndoo ra Paulu ñuun Roma can. Cha tava nuun ra iin vehe nu ndoo ra, ta tiahvi ra yahvi chi. Quihin cuenda ra chi ndihi ñivi quichi ndehe chi ra,
44028031	ta cati tuhun xaan ra chi ñivi can yoso cuhva cua cundaca ñahan ra Ndioo, ta sacuaha ra chi ñi yoso cuhva iyo ra chahnu Jesucristo. Ña yuhvi ra cha cati tuhun ra, ta yoni chaha tundoho chi ra.
45001001	Yuhu ra Paulu taa tutu ya chihin ndo. Musu ra Jesucristo cui, vati cati ra Ndioo ti tatun ra Jesucristo cua cui, ta tuhun ra Ndioo cua cati tuhin, cati ra.
45001002	Iti chata cati ra Ndioo ti nu cuahan quivi cua coo tuhun ya. Tacan ni taa ra ni cahan cuenda ra Ndioo tichi tutu Ndioo ni savaha ra Ndioo tiempu chahnu.
45001003	Chaha ra ta ra cuenda yoso cuhva cua coo ra cuu sehe Ndioo. Cati ra ta ra ti ñivi ra Ndavii cua cuu ra cuenda ñuhun ñuñivi ya.
45001004	Sanahan ra Ndioo chi ñivi ti sehe ra chi ra chahnu Jesucristo cha cuenda ra Ndioo iti siqui andivi, vati chaha ra tundee ini chi ra, ta natacu ndico ra tañu ñivi ndii, ta ii xaan iyo ra.
45001005	Cha cuenda maan ra savaha ra Ndioo tu manini chihin ndi, ta chaha ra cha cuu ndi tatun ra. Chacan cuu cha cua tasoho ndihi ñivi ñuñivi tuhun ra, ta cua cuinu ini ñi chi ra.
45001006	Tacan ni chinu tahan ini maan ndo, vati iyo tahan ndo cuenda Jesucristo cuhva ni cati ra Ndioo.
45001007	Tai tutu ya chi ndihi ndo cuu ñivi Ndioo iyo ñuun Roma. Cuni ra Ndioo chihin ndo, ta cati ra ti na cua coo ii ndo chi ra. Na cua savaha ra Ndioo sutu yo tu manini chihin ndo, ta na cua savaha ra cha cua coo vii anima ndo. Ndihi chacan na cua savaha tahan ra chahnu Jesucristo chihin ndo.
45001008	Xihna cuii chahi iin tiahvi ndioo chi ra Ndioo cha cuenda ndihi maan ndo. Cha cuenda ra Jesucristo cahin chi ra Ndioo, ta chahi tiahvi ndioo chi ra, vati cha cati ndihi ñivi iyo nu ñuhun ñuñivi chi tahan ñi ti vaha xaan chinu ini ndo chi ra Ndioo.
45001009	Maan ra Ndioo cuu ra chito ti ndihi ni quivi cahan ndahvi yu chi ra cuenda maan ndo, ta chi maan ra satiñu yu chi ndihi cuii anime, ta cati tuhin tuhun vaha yoso cuhva iyo sehe ra.
45001010	Cahan ndahvi yu chi ra ti tu iyo ini maan ra Ndioo, cua cuu cuhin nu iyo ndo vitin.
45001011	Cuni xain cu ndehi chi ndo, vati cuni yu tindei chi ndo cuenda ra Tati Ndioo. Chacan cuu cha cua coo tundee ini chi ndo.
45001012	Cua coo tundee ini chi ndo, vati cua ndehe ndo yoso cuhva chinu ini yu chi ra Ndioo, ta sa cua ndehe tahan yu yoso cuhva chinu ini maan ndo chi ra. Tacan sa cua coo tundee ini chi yo icaa ni.
45001013	Yani xaa, cuni yu sacote chi ndo ti cuaha chaha saxini yu ti cua cuhin nu iyo ndo. Ña ta cuu cuhin nda cua nda vitin, soco cuni yu cuhin, vati cuni tahin cha cua tindee tahin chi ndo cuhva tindei chi ndihi ñivi cuu inca tucu ñivi.
45001014	Nini xaan cua cati tuhin tuhun Ndioo chi ndihi ñivi ñuñivi. Cati tuhin chi ñivi cahan cuhva cahan maan yo, ta cati tuhin chi ñivi ña cahan cuhva cahan yo. Cati tuhin chi ñivi nditi xini, ta cati tuhin chi ñivi ña nditi vaha xini. Chi ndihi ñivi cati tuhin tuhun Ndioo.
45001015	Chacan cuu cha cuni tahin cati tuhin chi maan ndo cha iyo ndoo ñuun Roma.
45001016	Ña cahan nuin cha cati tuhin tuhun vaha tuhun yoso cuhva iyo ra Cristo, vati iyo xaan tundee ini chi ra Ndioo, ta sanduvaha ra anima ñivi chinu ini chi ra. Xihna cuii nduvaha anima ñivi judiio, ta sa nduvaha tahan anima ñivi cuu inca tucu ñivi.
45001017	Chini soho yo tuhun ra Cristo, ta tacan sa nihin yo cuhva ti cua coo cuiti vaha anima yo chi ra Ndioo, vati iyo cuiti vaha anima maan ra. Tacan cua coso vaha anima yo chi ra, vati chinu ini yo chi ra. Cha cati tutu Ndioo ti ñivi cha iyo cuiti vaha anima chi ra Ndioo―cua coso vaha anima ñi chi ra, vati chinu ini ñi chi ra, cati chi.
45001018	Chito yo ti iti siqui andivi cua nduxaan ra Ndioo chi ndihi ñivi ña sacahnu chi ra, ta cua nduxaan ra chi ndihi ñivi ndacu ndavaha ni. Ña chaha ñican cha cua coto ñivi cha ndicha, vati mani ndavaha ni ndacu ñi.
45001019	Ña chaha ñi, vati chito vaha ñi ñaan cha cuu cha cua coto ñivi yoso cuhva iyo ra Ndioo. Chito ñi, vati maan ra Ndioo cuu ra sacoto chi ñi.
45001020	Ña ta ndehe ñivi chi ra Ndioo, soco nda ni tuvi ñuhun ñuñivi ya cha ndehe ñivi yoso cuhva iyo ra, vati cha ndehe ñi cha ni savaha ra. Cha ni ndehe vaha ñivi ti ra Ndioo cuu ra, ta ndehe tahan ñi ti iyo tundee ini chi ra ndihi ni quivi ndihi ni tiempu. Chacan cuu cha ña cua cuu cati ñi ti ña chito ñi yoso cuhva iyo ra.
45001021	Ña cua cuu cati ñi chacan, vati chito ñi yoo rai cuu ra Ndioo, soco ña sacahnu ñi chi ra cuhva sacahnu ñivi chi ra Ndioo, ta ni ña chaha ñi tiahvi ndioo chi ra. Saxini ñi, soco ñahni yahvi ndaa cha saxini ñi, ta cha ni naan cha chini tuni chi ñi.
45001022	Cati ñi ti nditi xaan xini ñi, soco cha ni ndutondo ñi.
45001023	Cha saña ñi chi ra Ndioo vaha ndicha, ta maan ra ña cua ndoyo ñuhun ra. Cha saña ñi chi racan, ta cha sacahnu ñi ita niñu, ta cua ndoyo ñuhun chacan. Cuhva caa ñivi, cuhva caa ri saa, cuhva caa ri quiti cuhu, cuhva caa ri coo caa ita niñu sacahnu ñi.
45001024	Chacan cuu cha saña ndaha ra Ndioo chi ñican, ta chaha ra cha cua savaha ñi ndavaha ni cuhva cuni maan ñi chi anima ñi. Chacan cuu cha ndacu tahan ñi ndavaha ni chi tahan ñi inca chiyo.
45001025	Tacan savaha ñi, vati ña ni sacahnu ñi chi ra Ndioo ndicha, soco sacahnu ñi iin cha ña ndicha. Ña sacahnu ñi chi ra ni savaha ndihi cha iyo, soco sacahnu ñi chi ndihi cuati suhva cha ni savaha maan ra. Na cua sacahnu yo chi ra Ndioo ndihi ni quivi ndihi ni tiempu, ta na cua cuu chi tacan ni.
45001026	Ña sacahnu ñican chi ra Ndioo. Chacan cuu cha chaha ra cha cua savaha ñi ndavaha ni cuhva cuni maan ñi, ta ñahni tucanuun iyo chi ñi. Cha saña ñi ñahan cuhva iyo ñi chi ra rai, ta mani chi ñi ñahan tahan ñi cuni ñi coo ñi ndavaha ni inca chiyo.
45001027	Ta ni cuhva iyo ra rai, vati cha ni saña ra cuhva iyo ra chi ñi ñahan, ta cuni xaan cuni xaan ra coo ra ndavaha ni chi ra rai tahan ra inca chiyo. Iyo ra mani chi ra rai, ta ñahni tucanuun iyo chi ra. Suvi ni maan ñi―cua cutuni ndicha ñi, vati cahnu xaan ndavaha ni ndacu ñi.
45001028	Chaha ra Ndioo cha cua saxini ñican ndavaha ni. Chaha ra Ndioo cha cua coo ñi chi cha ndavaha ni, vati ña cuni ñi coto ñi yoso cuhva iyo ra Ndioo.
45001029	Ndihi cuii cha ndavaha ni ndacu ñican. Mani cha cua coo ñi ndavaha ni chi tahan ñi inca chiyo cuni ñi, ta cuni ca ñi savaha ca ñi cha ndavaha ni. Cuni xaan ñi cuati suhva cha iyo chi tahan ñi. Tahñu xaan cuni anima ñi. Chahni ñi chi tahan ñi. Cani tahan ñi. Sandahyu ñahan ñi chi tahan ñi. Mani ndavaha ni saxini ñi. Cuendu xaan ñi.
45001030	Cati ñi ti ña vaha savaha tahan ñi, soco ña ndicha ñi. Cuxaan ini ñi chi ra Ndioo. Cahan rai xaan ñi. Nanducu xini ñi ndavaha ni savaha ñi. Ña tasoho ñi chi sutu ñi chi sihi ñi.
45001031	Ña cutuni vaha ini ñi. Sandahyu ñahan xaan ñi. Ña cuni mani ñi chi tahan ñi. Ñahni tu ndahvi ini iyo chi ñi.
45001032	Chito ñi ti cha cati tuhun ra Ndioo ti cua cutuni ndicha ñivi ndacu chacan, soco ta ni cuhva ndacu ñi, ta chaha ñi tundee ini chi ñivi ndacu tahan chacan.
45002001	Ta ndihi ndioho, cha tachi tuni ndo chi tahan ndo―ña cua cuu cati ndo ti ñahni cuati iyo chi ndo. Tu cua tachi tuni ndo chi tahan ndo, suvi ni chi maan ndo cua tachi tuni ndo, vati ta ni cuhva ndacu ndo.
45002002	Chito yo ti iin cha ndicha ndicha cua tachi tuni ra Ndioo chi ñivi ndacu tacan.
45002003	Ña cua saxini ndo ti ña cua tachi tuni ra Ndioo chi ndo, tu cua tachi tuni ndo chi ñivi ndacu ndavaha ni. Ña cua cacu ndo, vati ta ni cuhva ndacu tahan ndo.
45002004	Masi saxini ndo ti ñahni cha cua tachi tuni ra Ndioo chi ndo, vati iyo xaan tu manini chi ra, ta iyo xaan tu ndahvi ini chi ra. Tu tacan ni cua saxini ndo, ña chito ndo yoso cuhva iyo ra Ndioo, vati cuni ra cha cua saña ihni ndo ndavaha ni ndacu ndo.
45002005	Ndava xaan iyo ini ndo. Ña cuni ndo saña ihni ndo ndavaha ni ndacu ndo. Chacan cuu cha xaan xaan cua cuxaan ra Ndioo chi ndo na cua queta quivi cha cua cuxaan ra, ta iin cha ndicha cua tachi tuni ra chi ñivi.
45002006	Iin iin yo cua quihin cuenda cuhva cha ni savaha yo.
45002007	Iyo ñivi ndacu ñi cha vaha, vati cundee ini ñi. Ñican cua coo ndito ñi chi ra Ndioo ndihi ni quivi ndihi ni tiempu. Tacan ni cua savaha ra Ndioo chi ñi, vati nducu ñi cuhva cha cua cunda yahvi ñi chi ra Ndioo, ta cua coo ndito ñi chi ra.
45002008	Iyo ndico tucu inca ñivi mani chi maan ñi cuni ñi. Ña tasoho ñi cha ndicha, soco ndacu ñi cha ndavaha ni. Chi ñican cua cuxaan ra Ndioo, ta cua tachi tuni ra chi ñi.
45002009	Cua coo tundoho chi ndihi ñivi ndacu ndavaha ni. Cua coo xihna tundoho chi ñivi judiio, ta sa cua coo tahan tundoho chi ndihi ca ñivi.
45002010	Chi ndihi ñivi ndacu cha vaha cua coo cha taqui, cua coo cha vii, cua coo cha vaha. Cua coo xihna chi chi ñivi judiio, ta sa cua coo tahan chi chi ndihi ca ñivi.
45002011	Chacan cua savaha ra Ndioo, vati inuun inuun cuni ra chi ndihi ñivi.
45002012	Iyo ñivi ña chito ñi ley ra Ndioo, ta ndacu ñi cuati. Cua ndoyo ñuhun ñi, soco ñavi cuenda ley can cua ndoyo ñuhun ñi. Iyo inca ñivi chito vaha ley can, ta ndacu ñi cuati. Suvi ni cuenda ley can cua cutuni ñican.
45002013	Tu cua cuni soho ni ñivi tuhun ley chahnu can, ta ña cua sacuinu ñi cuhva cati chi, ña cua coso vaha anima ñi chi ra Ndioo. Ñivi cua sacuinu cuhva cati ley can, ñican cua coso vaha anima cuenda ra.
45002014	Iyo chaha ndacu ñivi cuu inca tucu ñivi cuhva cati ley can. Ndacu ni maan ñi cuhva cati chi, soco ña chito ñi ti cha iyo chi. Chito ñi chi anima ñi ndaa cha cuu cha vaha―masi ñahni ley can iyo chi ñi.
45002015	Ndehe yo ti ndacu ñi cuhva cati ley can, vati chito ñi chi anima ñi ndaa cha cuu ley can. Tacan ni saxini ñi chi anima ñi. Chito ñi a vaha a ña vaha ndacu.
45002016	Tacan ni cua coo ñi quivi cua cuhva ra Ndioo tiñu chi ra Cristo Jesuu, ta cua ndehe ra a vaha savaha ñivi a ña vaha cuhva ni cati tuhin chi ndo. Masi cha savaha xehe ñi chi chi, soco cua ndehe ra a vaha a ña vaha savaha ñi.
45002017	Cati ndo ti ñivi judiio cuu ndo. Sacahnu ndo cuhva cati ley chahnu ndo, [vati saxini ndo ti tacan ni cua coo vaha ndo chi ra Ndioo]. Ndurai ndo, vati chi ra Ndioo cuu ndo.
45002018	Chito ndo yoso cuhva cuni ra, ta chito ndo ñaan cha cuu cha vaha, vati chito ndo yoso cuhva cati ley can.
45002019	Saxini ndo ti maan ndo cua sacoto chi ñivi ña nacoto chi ra Ndioo. Saxini ndo ti maan ndo cuu sava ni ta cua iin ñuhun ndichin iyo nu naan.
45002020	Saxini ndo ti maan ndo cua sanahan chi ñivi ña chito. Ndihi chacan ni saxini ndo, vati cumi ndo ley chahnu can, ta chito ndo ñaan cha cuu cha ndicha.
45002021	Sanahan ndo chi tahan ndo, soco ña ta cutuhva maan maan ndo. Cati tuhun ndo chi tahan ndo ti na ña cua suhu ñi, ta maan ndo suhu ndo.
45002022	Cati ndo ti na ña cua coo ndo ndavaha ni chi tahan ndo inca chiyo, ta maan ndo―tacan ni savaha tahan ndo. Cati ndo ti xaan xaan cuni ndo ndehe ndo ita niñu, ta maan ndo suhu ndo cha indi veñuhun nu iyo ita niñu can.
45002023	Ndurai ndo, vati sacahnu ndo ley can, soco chaha ndo tucanuun chi ra Ndioo, vati ña sacuinu ndo cuhva cati ley ra.
45002024	Iyo ndo cuhva cati tutu Ndioo, vati cati chi ti cahan ñivi cuu inca tucu ñivi ndavaha ni cuenda ra Ndioo, vati ñivi judiio ndacu cha ndavaha ni, cati chi.
45002025	Tu cua sacuinu ndo cuhva cati ley can, cua cunda yahvi ndo cha sacahnu ndo costumbre, ta tahnda ñiin xini xuu ra cuati sehe ndo, soco tu ña cua sacuinu ndo cuhva cati ley, ñahni yahvi ndaa cha ni sacahnu ndo costumbre can.
45002026	Tu cua sacuinu ñivi cuhva cati ley―masi ña sacahnu ñi costumbre can, soco cua quicuenda ra Ndioo chi ñi.
45002027	Ñican―masi ña sacahnu ñi costumbre can, soco sacuinu ñi cuhva cati ley, ta tacan cua sanahan ñi chi ndo ti cumani maan ndo. Iyo ley chahnu can chi ndo, ta iyo costumbre can chi ndo, soco ña sacuinu ndo cuhva cati ley can.
45002028	Ñivi cuu ñivi ndicha ra Ndioo―ña ndacu ñi cha cua ndehe ñivi. Ña savaha ñi costumbre can ti cua ndehe ñivi yoso cuhva iyo ñi.
45002029	Ñivi Ndioo cuu ñivi saxini vaha chi anima ñi. Masi ndacu ñi costumbre can, ta iyo vaha anima ñi, soco iin cuhva ni cuu chi. Maan ra Ndioo cuu ra cati ti vaha iyo ñivi can, ta ñavi ñivi ñuñivi cuu ñi cati chacan.
45003001	Masi saxini ndo ti ñahni yahvi ndaa cha cuu ndo ñivi judiio. Masi saxini ndo ti ñahni yahvi ndaa cha sacahnu ndo costumbre, ta tahnda ñiin xini xuu ndo.
45003002	Yuhu cati ti ndayahvi xaan ndo cha cuu ndo ñivi judiio. Maan ndo cumi tutu Ndioo cha cuu tuhun cati tuhun ra chi ndo tiempu chahnu.
45003003	Iyo ñivi judiio ña sacuinu ñi cuhva cati ra Ndioo, soco ña tichaha ni ra. Ni cua savaha ra cuhva ni cati ra.
45003004	Vata xaan iyo ñivi, soco ndicha ndicha iyo ra Ndioo cuhva ni cati tutu Ndioo cuenda ra ti: Cua ndehe ñivi ti cha ndicha cuu cha cahun. Cua coto ñi ti cha ndicha cuu cun, cati chi.
45003005	Vitin chahi cuenda yoso cuhva cahan inca ñivi ñuñivi. Cati ñi ti cua saxini yo ti cua savaha ca yo ndavaha ni, ta tacan sa cua coto ñivi ti cuiti vaha iyo anima ra Ndioo. Chacan cuu cha cua cati yo ti ña vaha ra Ndioo, tu cua cuxaan ra chi yo [cuenda cha ni savaha yo ndavaha ni].
45003006	Ña vaha cha saxini ndo tacan, xaa. Tu chacan cuu chi, ña cua cuu tachi tuni ra chi ni iin ñivi ñuñivi.
45003007	Ña cua saxini yo ti cua sandahyu ñahan ca yo, ta tacan sa cua coto ñivi ti cha ndicha ndicha maan ra Ndioo, ta cua sacahnu xaan ñi chi ra. Tu chacan cua cati yo, ña cua saxini yo ti ña cua cutuni yo cuhva cua cutuni ñivi ndacu cuati.
45003008	Ña cua saxini yo ti na cua savaha yo ndavaha ni, ta tacan sa cua tahan yo cha vaha. Iyo ñivi cati ñi ti ndavaha ni cahan ndi, soco cua cutuni ñican iin cha ndicha ndicha.
45003009	Ta maan yo cuu ñivi judiio―ña cua saxini yo ti cua savaha ca ra Ndioo tu manini chi yo. Ñavi, xaa. Cha ni cati yu ti iyo cuati chi ndihi ñivi. Iyo cuati chi ñivi judiio, ta iyo tahan cuati chi ñivi cuu inca tucu ñivi.
45003010	Iyo chi cuhva cati tutu Ndioo, vati cati chi ti: Ñahni ni iin ñivi iyo vaha anima.
45003011	Ñahni cha chini tuni iyo chi ni iin ñivi, ta yoni nanducu chi ra Ndioo.
45003012	Cha saña ndaha ndihi ñivi chi ra Ndioo, ta ñahni yahvi ndaa ni iin ñivi. Yoni ndacu cha vaha―ni ituhun ñivi.
45003013	Ndavaha ni cahan ñivi chi yuhu ñi, ta sandahyu ñahan ñi. Xaan yuhu ñi cuhva xaan yuhu ri coo.
45003014	Cahan ñi ndavaha ni, ta cuxaan ini ñi chi tahan ñi.
45003015	Yatin xaan chahni ñi chi tahan ñi.
45003016	Nu yaha ñi chaha ñi tundoho, ta sandoyo ñuhun ñi chi tahan ñi.
45003017	Ña chito ñi yoso cuhva cua coo vii ñi.
45003018	Ña yuhvi ñi ndehe ñi chi ra Ndioo, cati tutu Ndioo can.
45003019	Chito yo ti chaha tutu Ndioo cuenda yoso cuhva iyo ñivi cuenda ley chahnu. Chacan cuu cha yoni cua cuu cati ti ñahni cuati iyo chi ñi. Chacan cuu cha ndihi ñivi ñuñivi cua yaha nu cua tachi tuni ra Ndioo.
45003020	Yoni ñivi ni chacoso vaha anima cha cuenda ra Ndioo, vati savaha ñi cuhva cati ley chahnu. Chito ñivi ti iyo cuati chi ñi, vati chito ñi yoso cuhva cati ley can.
45003021	Vitin chito yo ti ñavi cuenda ley chahnu chacoso vaha anima ñivi chi ra Ndioo. Ndicha ti ra Moisee chi ra ni cahan cuenda ra Ndioo tiempu chahnu,
45003022	soco ni chacoso vaha anima ñivi, vati chinu ini ñi chi ra Jesucristo. Chacoso vaha anima ñican, vati ini cuhva quicuenda ra Ndioo chi ndihi ñi.
45003023	Iyo cuati chi ndihi ñivi, ta cumani cha cua coo vaha ñi cuhva iyo vaha ndicha ra Ndioo.
45003024	Chacoso vaha anima ñivi, vati savaha xaan ra tu manini chi ñi, vati maan ra Cristo Jesuu sacacu chi ñi. Cuhva iin cha samani ra Ndioo cuu chacan.
45003025	Ni tiso vaha ra Cristo tiñu ni savaha ra Ndioo. Tiso vaha ra tiñu chi ndihi ñivi chinu ini ti cha chihi ra cuenda maan ñi. Chacan cua coto ñivi ti cuiti vaha iyo anima ra Ndioo, vati ña quicuenda ca ra cha ni savaha ñivi can cuati nu quichi quivi.
45003026	Cundahvi ini ra Ndioo, vati cuni ra cha cua coto yo vitin tichi quivi ya ti iyo cuiti vaha anima ra, ta tiso vaha ra anima ñivi chinu ini chi ra Jesuu.
45003027	Chacan cuu cha ña cuu ndurai yo. Ña cuu, vati ña cua coo cuiti vaha anima yo cha tacan―masi sacuinu yo cuhva cati ley can. Cua coo cuiti vaha anima yo, vati chinu ini yo chi ra Jesuu.
45003028	Chacan cuu cha cati ndi ti chacoso vaha anima ñivi, vati chinu ini ñi chi ra Cristo, ta ñavi cuenda cha ni savaha ñi cuhva cati ley chahnu.
45003029	Sacahnu ñivi judiio chi ra Ndioo, soco sacahnu tahan ñivi cuu inca tucu ñivi chi ra. Ndicha ti sacahnu tahan ñi chi ra.
45003030	Iin ni rai cuu ra Ndioo. Chacan cuu cha tiso vaha ra Ndioo anima ñivi judiio, vati chinu ini ñi chi ra, ta tiso vaha tahan ra anima ñivi cuu inca tucu ñivi, vati chinu tahan ini ñi chi ra.
45003031	Ña cua cati yo ti ña vaha ley chahnu can, vati vitin cha chinu ini yo chi ra Cristo. Cua cati yo ti vaha chi, vati chinu ini yo chi ra.
45004001	Cua cucuhun ini ndo yoso cuhva ni chacoo ra Abrahaam ra cuu ñivi yo tiempu iti chata.
45004002	Tu cha ndicha chacoso vaha anima ra, vati sacuinu ra cuhva cati ley, cua cuu ndurai ra, soco ña ni ndurai ra iti nuun ra Ndioo. [Chacan cuu cha cati yu ti ni chacoso vaha anima ra, vati chinu ini ra chi ra Ndioo,]
45004003	vati cati tutu Ndioo ti chinu ini ra Abrahaam chi ra Ndioo. Chacan cuu cha cati ra Ndioo ti cha ni chacoso vaha anima ra, cati tutu Ndioo.
45004004	Iyo ñivi sacuinu cuhva cati ley can, ta saxini ñi ti ñavi tu manini cuu cha cua cunda yahvi ñi chi ra Ndioo. Saxini ñi ti iin cha savaha ñi nini xaan cha cuenda ra Ndioo.
45004005	Iyo inca ñivi ña saxini cuenda ley can, soco chinu ini ñi chi ra Ndioo, vati maan ra cuu ra tiso vaha anima ñivi ni savaha ndavaha ni. Cati ra Ndioo ti ñican cuu ñivi chacoso vaha anima, vati cha ni chinu ini ñi chi ra.
45004006	Ta ni cuhva cati ra Ndavii ti cua cusii ini ñivi, vati ñahni cha ni savaha ñi, ta tiso vaha ra Ndioo anima ñi.
45004007	Cati ra Ndavii tiempu iti chata ti: Sii cuni ñivi, vati cucahnu ini ra Ndioo cuati ni savaha ñi, ta sanaan ra chi chi.
45004008	Sii cuni ñi, vati ña saxini ca ra Ndioo cuenda cuati ni savaha ñi, cati ra Ndavii.
45004009	Cua cusii ini ndihi ñivi cuhva ni cati ra Ndavii. Masi ni vii sacahnu ñi costumbre chahnu, ta tahnda ñiin xini xuu ñi, masi ña sacahnu ñi costumbre can, soco cua cusii ini ñi, vati chaha ndi cuenda ti ni chacoso vaha anima ra Abrahaam sutu yo, vati chinu ini ra chi ra Ndioo.
45004010	Chacan cati ndi, vati ña sacahnu ra Abrahaam costumbre can, ta ni chacoso vaha anima ra chi ra Ndioo. Ñavi savaha xihna ra costumbre can, ta quechaha iyo vaha ra chi ra Ndioo.
45004011	Iin cuhva ni cuu costumbre can. Ni chacoso vaha anima ra chi ra Ndioo, vati chinu ini ra chi ra. [Chacan cuu cha sacuinu ra costumbre can, vati cua coto ñivi ti chacoso vaha anima ra chi Ndioo.] Chacan cuu cha cuu ra sava ni ta cua sutu ndihi ñivi chinu ini chi ra Ndioo―masi ña sacuinu ñi costumbre can, soco chacoso vaha anima ñi cha cuenda ra Ndioo.
45004012	Ta ni cuhva cuu ra sava ta cua sutu ñivi sacuinu costumbre can, soco chinu tahan ini ñi chi ra Ndioo cuhva ni chinu ini maan ra Abrahaam chi ra Ndioo, ta ña sacahnu ra costumbre can.
45004013	Iti chata cati ra Ndioo chi ra Abrahaam chi ndihi ñivi ra ti cua coo vaha ñi, ta cua coo vii ñi nini cahnu nu ñuhun ñuñivi. Tacan cati ra Ndioo chi ra, vati cha ni chacoso vaha anima ra Abrahaam chi ra Ndioo, vati chinu ini ra chi ra. Ñavi cuenda cha sacuinu ra ley chahnu can cuu chi.
45004014	Tu cua coo vaha ñivi, vati sacuinu ñi costumbre cuhva ni cati ra Ndioo iti chata, cua cati yo ti ñahni yahvi ndaa cha chinu ini yo chi ra, ta ña ndicha ra cuhva cati ra.
45004015	Nu iyo ley chito ñivi ti cuati ndacu ñi, ta cua cutuni ñi, vati cua cuxaan ra Ndioo chi ñi, soco ñahni cuati cua coo chi ñivi, tu ñahni ley iyo.
45004016	Chacan cuu cha iyo cuiti vaha anima ñivi, vati chinu ini ñi chi ra Ndioo. Tu manini cuu chi. Chacan cha ndicha cuu cha cati ra Ndioo cuenda ndihi ñivi cuu ñivi ra Abrahaam iti chata. Tacan ni cua coo ñivi sacahnu chi ley can, ta tacan ni cua coo tahan ñi chinu ini chi ra Ndioo cuhva ni chinu ini ra Abrahaam, ta ndihi maan yo cuu ñivi ra.
45004017	Cati tutu Ndioo cuenda ra Abrahaam ti cua savaha ra Ndioo cha cua coo xaan ñivi ra Abrahaam can, cati chi. Vaha xaan cuhva ni chinu ini ra Abrahaam chi ra Ndioo, vati maan ra cuu ra chaha tundee ini, ta nandoto ndico ñivi ndii, ta maan ra cuu ra cua savaha ndihi cha ni cua coo iti nuun.
45004018	Cha ni yaha quivi cha cua coo sehe ra Abrahaam, soco ñahni cha ni saxini ra, vati chinu ini ra ti cua coo sehe ra, ta tuvi xaan ñivi ra cua coo. Chacan chinu ini ra, vati cha ni cati ra Ndioo chi ra ti tuvi xaan ñivi ra Abrahaam cua coo iti nuun, cati ra.
45004019	Chito ra ti ñahni ca tundee ini iyo chi ra, vati cha chahnu xaan ra, vati cha ni queta ra ciendu cuiya ra. Chito ra ti chahnu tahan ña Sara, ta ñahni sehe ña chacoo, soco ni chinu ini ra chi ra Ndioo.
45004020	Ña ni saxini ra ti ña cua cuu coo sehe ñi, vati chinu ini ra cuhva ni cati ra Ndioo chi ra. Chinu ca ini ra chi ra Ndioo, ta sacahnu vaha xaan ra chi ra.
45004021	Chito vaha ra cha cuu savaha ra Ndioo cuhva ni cati ra chi ra.
45004022	Chacan cuu cha cati ra Ndioo ti ni chacoso vaha anima ra Abrahaam, vati chinu ini ra chi ra.
45004023	Cuhva can ni cati ra Ndioo cuenda ra Abrahaam,
45004024	soco cati tahan ra tuhun can cha cuenda maan yo. Ta ni cuhva cua cati ra Ndioo ti cha iyo cuiti vaha anima yo, vati chinu ini yo ti chaha ra tundee ini chi ra chahnu Jesuu, ta natacu ndico ra tañu ñivi ndii.
45004025	Ni chihi ra, vati cua sanaan ra cuati savaha yo, ta ni natacu ndico ra, vati cua coso vaha anima yo.
45005001	Chacan cuu cha iyo taxin anima yo chi ra Ndioo cuenda cha ni savaha ra chahnu Jesucristo, vati cha ni chacoso vaha anima yo, vati chinu ini yo chi ra Ndioo.
45005002	Cha cuenda cha ni savaha ra Jesucristo savaha ra Ndioo tu manini chi yo, vati chinu ini yo chi ra. Cusii ini yo, vati ndatu yo nda cua nda cha cua savaha ra chi yo cuhva iyo maan ra.
45005003	Ta ni cuhva cusii ini yo, vati ndehe yo tundoho. Chito yo ti nu cua ndehe yo tundoho, cua cutuhva yo yoso cuhva cua cundee ini yo.
45005004	Tu cua cundee ini yo, cua cutuhva yo yoso cuhva cua cuu yo ñivi vaha. Tu cua cuu yo ñivi vaha, cua cutuhva yo yoso cuhva cua cuatu yo nda cua nda cua savaha ra chi yo cuhva iyo maan ra.
45005005	Tu cua cuatu yo cha cua savaha ra Ndioo, ña cua coo tucanuun chi yo, vati cua savaha ra cuhva cati ra, vati chaha ra cha iyo ra Tati Ndioo chi yo. Tacan ni chito yo ti cuni mani xaan ra Ndioo chi yo.
45005006	Nu ni quichi quivi savaha yo ndavaha ni, ta ña cuu tindee suvi ni maan yo chi yo, ta ni quichi cuvi ra Cristo cuenda cuati yo quivi ni tiso ra Ndioo, [soco ña ni cuni yo chi ra Ndioo quivi can].
45005007	Ña tuhva yo sacacu yo chi ñivi―masi ñivi vaha ndicha cuu ñi, ta ni ña cua cuvi yo cha cuenda ñi.
45005008	Ta maan ra Ndioo sanahan ra chi yo cha cuni mani xaan ra chi yo, vati chihi ra Cristo cuenda yo, masi ni ndacu yo cuati.
45005009	Vitin cha chacoso vaha anima yo, vati cha ni chihi ra. Chacan cuu cha chito vaha yo ti cua cacu yo nu cua tachi tuni ra Ndioo chi ñivi ndacu ndavaha ni.
45005010	Masi nduxaan ra Ndioo chi yo, soco sandumani ndico ra chi yo, vati ni chihi sehe ra cuenda yo. Chacan cuu cha chito vaha yo ti cua cacu yo nu cua cuxaan ra Ndioo chi ñivi, vati cha iyo ndito ndico ra Cristo, ta ndumani ndico yo chi ra Ndioo.
45005011	Tacan, ta cusii ini tahan yo, vati cha ni ndumani ndico ra Ndioo chi yo cuhva cha ni savaha ra chahnu Jesucristo.
45005012	Xihna cuii ra Adaan ni savaha cuati. Chacan cuu cha quihvi cuati ñuñivi, ta chihi ñivi, vati ndacu ñi cuati, vati ndihi ñi cuu ñi ndacu cuati.
45005013	Ña ta tiso ra Ndioo ley, ta ni savaha ñivi cuati nu ni quichi quivi, soco ña ni tiso ra Ndioo cuati ñican, vati ña ta coo ley ra.
45005014	Chihi ndihi ñivi nda quivi ra Adaan nda cua nda quivi chaha ra Ndioo ley chi ra Moisee. Chihi ñivi―masi ña savaha ñi cuati cuhva ni savaha ra Adaan. Cuhva iin rai cha cua coo iti nuun ca cuu ra Adaan can.
45005015	Ñavi cuhva cha ni savaha ra Adaan cuu cha ni savaha ra Cristo. Ni savaha ra Adaan cuati, ta ituhun ni rai cuu ra. Chacan cuu cha chihi ñivi, soco vaha xaan ca savaha inca ra, vati ni savaha ra Jesucristo tu manini chi yo. Chacan cuu cha iyo xaan tu manini chi tuvi ñivi. Chacan cuu iin cha samani ra Ndioo,
45005016	soco tucu cuhva iyo cha ni samani ra Ndioo. Ñavi cuhva cha ni savaha ra Adaan cuu chi. Ituhun cuati ni savaha racan, ta ni chacoo cuati chi ndihi ñivi, soco vitin cha ni savaha ra Ndioo tu manini, ta cha ni chacoso vaha anima ñivi―masi cuaha xaan cuati ni savaha ñi.
45005017	Chihi ndihi ñivi, vati ituhun ni ñivi cuu ñi ni savaha cuati. Vitin cua coo ndito vaha ñivi, ta cua coo xaan tu manini chi ñi. Cua coso vaha anima ñi, vati cha cuenda cha ni savaha ituhun ni ra Jesucristo.
45005018	Ni cua cutuni ndihi ñivi, vati ituhun ra ni savaha cuati cha xihna cuii. Ta ni cuhva cua coso vaha anima ñivi chi ra Ndioo. Cua coso vaha anima ñi, vati ituhun ra iyo cuiti vaha ndicha anima.
45005019	Ndacu ñivi cuati, vati ña ni tasoho iin rai. Ta ni cuhva cua coso vaha anima ñivi, vati ni tasoho inca ra.
45005020	Queta quivi ni tiso ra Ndioo ley. Chacan cuu cha chito ñivi ti iyo cuati ñi. Chito ñi ti iyo ndicha cuati ñi, soco savaha xaan ca ra Ndioo tu manini chi ñi.
45005021	Chihi ñivi, vati savaha ñi cuati. Ta ni cuhva chacoso vaha anima ñivi, vati savaha ra Ndioo tu manini. Chacan cuu cha cua coo ndito ñi chi ra cuenda cha ni savaha ra chahnu Jesucristo.
45006001	Ña cua cati yo ti ni cua savaha yo cuati, vati tacan sa cua savaha ca ra Ndioo tu manini chi yo.
45006002	Ñavi, xaa. Cha chahnda ini yo chacan, ta ña cuu ca savaha yo cuati.
45006003	Chito ndo ñacu cha ni chanduta yo cuenda ra Cristo. Cha ni chanduta yo cuenda ra Cristo, vati cuu chi sava ni ta cua iin cha chihi yo cuhva cha ni chihi maan ra.
45006004	Tacan, ta cuu chi sava ta cua iin cha cuchi tahan yo cuhva ni cuchi maan ra, vati cha ni chanduta yo cuenda ra. Chacan cuu cha cha ni nduchaa anima yo, vati tucu cuhva iyo yo, vati cuu chi sava ta cua iin cha natacu ndico yo cuhva ni natacu ndico ra Cristo tañu ñivi ndii, vati iyo xaan tundee ini chi sutu ra.
45006005	Cua nduchaa cuhva iyo yo, vati ña cua savaha ca yo cuati cuhva ña ni savaha maan ra cuati. Cua coo vaha yo chi sutu ra cuhva iyo vaha maan ra chi ra nu ni natacu ndico ra.
45006006	Chito yo ti cha ni naan cuhva ni chacoo yo. Chacan cuu cha ña cua savaha ca yo cuati ni suhva cuhva ni savaha yo nu quichi quivi.
45006007	Tacan cati yu, vati ña cua savaha ca yo cuati, vati cuu chi sava ni ta cua cha ni chihi yo chi ra.
45006008	Tu ndicha ti ña cua savaha ca yo cuati cuhva ña ni savaha ra, chinu ini yo ti cua coo ndito tahan yo chi ra.
45006009	Chacan chinu ini yo, vati chito yo ti natacu ndico ra Cristo tañu ñivi ndii, ta ña cua cuvi ca ra, vati ña cuu ca.
45006010	Ituhun ni chaha ni chihi ra cuenda cuati ñivi ñuñivi, soco vitin cha iyo ndito ndico ra chi ra Ndioo.
45006011	Chacan cuu cha cua saxini ndo ti ña cua savaha ca ndo cuati, soco cua coo ndito ndo chi ra Ndioo, vati iyo inuun ni ndo chi ra Cristo Jesuu.
45006012	Chacan cuu cha na ña cua cuhva ca ndo cha cua savaha ndo cuati cuhva cuni maan ndo.
45006013	Ña savaha ca ndo cuati cuhva ndacu ñivi ndavaha ni, soco coo ndo chi ra Ndioo, vati cha ni nduvaha ndico anima ndo. Na cua savaha ndo cha vaha ndicha chi ra Ndioo,
45006014	vati ñahni ndatu cha cua savaha ca ndo cuati. Ñahni ndatu can, vati ña iyo ndo cuenda ley chahnu can. Iyo ndo cuenda tu manini cha ni savaha ra Ndioo.
45006015	Ña cua cati ndo ti cua cuu savaha yo cuati, vati ña iyo ca yo cuenda ley chahnu, ta vitin iyo tu manini chi ra Ndioo. Ña cua cati ndo chacan.
45006016	Chito ndo ti tu cua cati ndo chi iin ñivi ti cua cuu ndo musu ñi, cua tasoho ndo cuhva cati ñi. Tu cua tasoho ndo chi ñivi, sava ni ta cua iin musu ñi cua cuu ndo. Chacan cuu cha cati yu ti tu cua savaha ndo cuati, cua cuvi ndo. Tu cua tasoho ndo cuhva cati ra Ndioo, cua coso vaha ndicha anima ndo.
45006017	Mani cuati ni savaha ndo nu quichi quivi, soco chahi tiahvi ndioo chi ra Ndioo, vati chi ndihi cuii anima ndo ndacu ndo cuhva ni cati tuhun ndi chi ndo.
45006018	Mani cha vaha ndicha cuhva cuni ra Ndioo ndacu ndo vitin, vati ña savaha ca ndo cuati.
45006019	Tacan cati yu, vati ña ta coto vaha ndo yoso cuhva iyo ra Ndioo. Nu quichi quivi ni savaha ndo cuati, ta mani ndavaha ni savaha ndo, vati tacan ni chacoo ndo, soco vitin mani cha vaha ndicha na cua savaha ndo, vati cua coo ii ndo chi ra Ndioo.
45006020	Quivi ni savaha xaan ndo cuati ña ni tichaha ndo cuenda cha vaha ndicha.
45006021	Ñahni yahvi ndaa cha ni savaha ndo quivi can, ta vitin cahan nuun ndo cuenda chacan, vati cuenda chacan ndoyo ñuhun ñivi.
45006022	Vitin ña saxini ca ndo cha cua savaha ndo cuati. Musu ra Ndioo cuu ndo. Chacan cuu cha cua coo ii ndo chi ra Ndioo, ta cua coo ndito ndo chi ra ndihi ni quivi ndihi ni tiempu.
45006023	Tu cua savaha ñivi cuati, cua ndoyo ñuhun ñi cuenda ra Ndioo, soco tu cua coo inuun ñivi chi ra chahnu Cristo Jesuu, cua cuhva ra Ndioo cha cua coo ndito ñi chi ra ndihi ni quivi ndihi ni tiempu.
45007001	Yani xaa, vitin chahi cuenda chi ndo, ta ñivi chito ley can cuu ndo. Chito ndo ti iyo cha cua sacuinu ñivi cuhva cati ley nda cua nda cua cuvi ñi.
45007002	Tu cua tandaha iin ñahan chi ii ña, cua cuu ña ñasihi ra nda cua nda cua cuvi ra, cati ley can. Tu cua cuvi ra, cua cuhva ley can cha cua tandaha ndico tucu ña.
45007003	Chacan cuu cha cua savaha ña cuati, tu cua coo ña chi inca rai, ta ni iyo ndito ra cuu ii ña, soco nda cua cuvi ii ña, ta sa cua ndoo nuna ndico ña, ta ñahni cuati cua savaha ña, tu cua coo ña chi inca rai, cati ley chahnu.
45007004	Yani xaa, ta ni cuhva ñahni ca yahvi ndaa ley chahnu cuenda maan ndo, vati cha ni chihi ra Cristo. Iyo ndo inca cuenda vitin, vati iyo ndo cuenda ra ni natacu ndico tañu ñivi ndii. Chacan cuu cha cua satiñu vaha yo chi ra Ndioo.
45007005	Quivi ni chacoo yo cuenda iqui cuñu yo suvi ni maan yo cuni savaha cuati, vati chito yo yoso cuhva iyo ley can. Chacan cuu cha mani cuenda cha cua ndoyo ñuhun yo savaha yo.
45007006	Vitin ña iyo ca yo cuenda ley can. Cha ndihi chacan cuenda maan yo. Chacan cuu cha ña satiñu yo cuenda cha chahnu cuhva iyo chi nu tutu, soco satiñu yo cuenda cha chaa, vati iyo ra Tati Ndioo chi yo.
45007007	Ña cuu cati yo ti ndavaha ni cuu ley chahnu can. Ñavi, xaa. Nihin yu cuhva ñaan cha cuu cuati, vati cuhva can iyo ley can, vati cati ley ti ña cua cuni yo cha iyo chi tahan yo. Chacan cuu cha chite ti ña vaha chacan,
45007008	soco cuaha xaan cuni yu cha iyo chi tahin, vati chite ti cuati cuu chi cuhva cati ley can. Ña chito yo ñaan cha cuu cuati, tu ñahni ley chaha cha chini tuni chi yo.
45007009	Xihna ca ña chite ñaan cha cuu ley can, ta ña tichahi, soco queta quivi ni quechaha chite ley can. Chacan cuu cha ni savahi cuati, soco ña vaha cuni yu.
45007010	Iyo ley can, vati cua sacuinu ñivi chi chi, ta cua coo ii ñi chi ra Ndioo, soco cuenda chi chito ñivi ñaan cha cuu cuati, ta ndoyo ñuhun ñi.
45007011	Chite ti ni savahi cuati, vati chite yoso cuhva cati ley chahnu can. Chacan cuu cha ndoyo ñuhin, vati ni savahi cuati.
45007012	Ta ley can―chaha ra Ndioo chi chi. Iin cha vaha ndicha cuu chi, ta tuhun ii cuu chi.
45007013	Ña cua cati yu ti ni ndoyo ñuhin, vati ña vaha chi. Ñavi, xaa. Ndoyo ñuhin, vati ni savahi cuati, ta chite ti cuati cuu cha ni savahi, vati ñavi cuhva cati ley vaha can cuu cha ni savahi. Chacan cuu cha chito vaha yo ñaan cha cuu cuati, ta chito yo ti xaan xaan cuu cuati can cuhva cati ley.
45007014	Chito yo ti iyo ley can cuenda ra Ndioo, ta cuenda ñuhun ñuñivi iyo yu, vati mani cuati cuni yu savahi.
45007015	Ña cutuni ini yu ñaan cha cuu cha ndacui, vati ña ndacui cuhva cha cuni yu, ta cuhva cha ña cuni yu―chacan ni ndacui.
45007016	Ña ndacu que iin cha ña cuni yu, chahi cuenda ti cha vaha cuu ley can.
45007017	Vitin ña cuni savahi cha ndavaha ni can, soco iyo cuati chihin yu. Chacan cuu cha ni vii ndacui chi chi.
45007018	Chacan cuu cha chite ti ñahni cha vaha saxini yu chi anime. Tacan cati yu, vati cuni yu savahi cha cuu cha vaha, soco ña cuu savahi chi chi.
45007019	Ña cuu savahi cha vaha cuhva cuni yu, soco cha ndavaha ni ña cuni yu ndacu-i.
45007020	Ndicha ti ndacui cha ña cuni yu, soco ñavi cuhva cuni yu cuu chi. ndacui chi chi, vati iyo cuati chihin yu.
45007021	Chacan cuu cha nihin yu cuhva ti mani cha ndavaha ni savahi ta ña savahi cha vaha.
45007022	Chi anime cuni yu ley Ndioo,
45007023	soco nihin yu cuhva ti iyo inca cha iyo chihin yu. Iyo cuati chihin yu. Chacan cuu cha ña nduvi nuun cuhva cha saxini yu, ta ña cuu nducu ndei savahi cha vaha.
45007024	Ndahvi xaan ndahvi xaan cuni anime. Yoni iyo nu ñuhun ñuñivi cha cua sacacu chihin yu nu ndoyo ñuhin,
45007025	soco chahi iin tiahvi ndioo chi ra Ndioo, vati maan ra chahnu Jesucristo cua sacacu chihin yu. Chacan cuu cha ndacui cuhva cati ley Ndioo chi ndihi cuii anime, soco ni iyo nu ndoyo ñuhin, vati ni iyo cuati chihin yu.
45008001	Chacan cuu cha chito yo vitin ti ña cua cutuni ñivi iyo cuenda ra Cristo Jesuu, vati ña tuhva ca ñi savaha cuati. Cuhva cuni ra Tati Ndioo ndacu ñi vitin.
45008002	Ña cua cutuni yo, vati cua savaha ra Tati Ndioo cha cua coo yo chi ra Cristo Jesuu, ta ña cua ndoyo ñuhun yo, vati ña cua tiso ra cuati chihin yo.
45008003	Ni tava tiñu ra Ndioo sehe ra, ta ni chacoo ra cuhva iyo ñivi ndacu ndavaha ni, vati cua sanaan ra cuati ndacu ñi. Tacan cua sanaan ra cuati can, vati ña cuu naan cuati ñi cuenda ley chahnu can. Ña ni cuu, vati iyo xaan ndavaha ni chi ñi.
45008004	Sanaan ra Ndioo cuati yo. Chacan cuu cha cua cuu savaha yo cha vaha cuhva cati ley, vati ndacu yo cuhva cuni ra Tati Ndioo. Ña ndacu ca yo cuhva cuni maan yo.
45008005	Ñivi iyo cuenda ñuhun ñuñivi―saxini ñi cuhva cuni maan ñi, soco ñivi iyo cuenda ra Tati Ndioo¯saxini ñi cuhva cuni maan ra.
45008006	Tu cua saxini ñi cuhva cuni maan ñi, cua ndoyo ñuhun cuii ñi, soco tu cua saxini ñi cuhva cuni ra Tati Ndioo, cua coo taxin anima ñi, ta cua coo ndito ñi chi ra Ndioo.
45008007	Tacan ni iyo chi, vati tu cua saxini ñivi cuhva cuni ñi, cua cuxaan ini ñi chi ra Ndioo. Ña cua sacuinu ñi cuhva cati ley Ndioo, vati ña cuu chi ñi.
45008008	Chacan cuu cha ña cua cuu savaha ñivi can cha cua cusii ini ra Ndioo, vati ndacu ñi cuhva cuni maan ñi.
45008009	Ta maan ndo―ña iyo ndo cuenda ñivi ñuñivi. Iyo ndo cuenda ra Tati Ndioo, vati iyo ra chi ndo. Tu ña iyo ra Tati Ndioo chi ndo, ña iyo ndo cuenda ra Cristo.
45008010	Tu iyo ra Cristo chi ndo, masi cua cuvi ndo, vati ni iyo cuati chi ndo, soco cua coo ndito ndo chi ra Ndioo, vati ni chacoso vaha anima ndo.
45008011	Chaha ra Ndioo tundee ini chi ra Jesuu, ta natacu ndico ra tañu ñivi ndii. Tu iyo ra Tati Ndioo chi ndo, cua cuhva tahan ra cha cua cuu natacu ndico tahan ndo nu cua cuvi ndo, vati iyo tahan ra Tati Ndioo chi ndo.
45008012	Yani xaa, chacan cuu cha nini xaan cha cua nacoo ihni yo cha iyo cuenda ñuhun ñuñivi.
45008013	Tu cua coo ndo cuenda ñuhun ñuñivi, cua ndoyo ñuhun cuii ndo, soco tu cua nducu ndo cha cua tindee ra Tati Ndioo chi ndo, ta cua saña ihni ndo ndavaha ni cha ndacu ñivi ñuñivi, cua coo ndito ndo.
45008014	Ñivi Ndioo cuu ñivi ndacu cuhva cati ra Tati Ndioo.
45008015	Chacan cuu cha savaha ra cha cuu ndo sava ni ta cua sehe ra Ndioo. Ña savaha ra cha cua cuu ndo sava ta cua iin musu ra, ta cua cuyuhvi ndico ndo. Sava ta cua sehe ra cuu ndo. Chacan cuu cha cuu cati ndo chi ra ti sutu ndo chi ra.
45008016	Maan ra Tati Ndioo cati tuhun chi yo, ta chito tahan yo ti sehe Ndioo chi yo.
45008017	Cua nihin tahan yo cuhva cua cuhva ra Ndioo chi yo cuhva ni nihin ra Cristo, vati sehe ra chi yo. Cua nihin yo cha cua cuhva ra Ndioo, tu cua ndehe tahan yo tundoho cuhva cha ni ndehe maan ra Cristo tundoho. Chacan cuu cha cua coo ndito ndico yo chi ra.
45008018	Yuhu saxini ti ñahni tuhun cha cua ndehe yo tundoho vitin tichi quivi ya. Vaha xaan ca cha cua ndehe yo cuhva cahnu xaan cha cua savaha ra Ndioo chi yo nu cuahan quivi.
45008019	Cha ni savaha ra Ndioo ndihi cuii cha iyo nu ñuhun ñuñivi ya ta iti siqui andivi, ta cua coo ndihi chacan nda cua nda quivi cua savaha ra Ndioo cha cahnu xaan ñivi cuu ndihi ñivi ra.
45008020	Ndihi cha iyo nu ñuhun ñuñivi ya― cua ndoyo ñuhun tahan chi. Ñavi cuhva cha cuni maan chi, soco cha cuahan ndoyo ñuhun ndihi chi, [vati ni ndoyo ñuhun iin ñivi ñuñivi]. Cha cuahan ndoyo ñuhun ndihi cha iyo, soco cua queta quivi cua nduchaa ndico chi cua savaha ra Ndioo.
45008021	Tacan ni cua coo chi, vati ña cua ndoyo ñuhun ca chi, soco cua nduchaa ndico chi cuhva cua nduchaa ndico ndihi ñivi cuu sehe ra Ndioo.
45008022	Chito yo ti iyo ndihi cha ni savaha ra Ndioo chi tundoho nda cua nda vitin.
45008023	Ta ni cuhva cha iyo tahan yo chi tundoho, soco ndatu vaha yo nda cua nda quivi cua sama ra cuhva iyo yo, ta cua cuu ndicha yo sehe ra. Tacan ni cua nduchaa yo cuhva iyo yo. Tacan ni ndatu yo, ta cha ni chaha ra cha iyo ra Tati Ndioo chi yo. Cha chaha xihna cuii ra cuu chacan.
45008024	Cha ni sanduvaha ra anima yo. Chacan cuu cha ndatu yo cha cua savaha ra iti nuun ca. Yoni ndatu cha ni nihin ñi nu ni quichi quivi, soco ni ndatu maan yo, vati ña ta nihin yo cuhva cati ra.
45008025	Tu ña ta nihin yo cha ndatu yo, na cua cundee ini yo cuatu yo nda cua nda cua nihin yo chacan.
45008026	Ta ni cuhva cua tindee ra Tati Ndioo chi yo ñaan cha cuu cha cumani yo. Tindee ra, vati ña chito yo yoso cuhva cua cahan ndahvi yo chi ra Ndioo, soco maan ra cahan chi ra Ndioo cuenda yo, ta ña tuhva yo cahan cuhva cahan maan ra.
45008027	Chito ra Ndioo yoso cuhva saxini yo chi anima yo. Chacan cuu cha chito ra ñaan cha cati ra Tati Ndioo, vati cahan ra cuenda yo cuhva cuni maan ra Ndioo.
45008028	Chito yo ti cua savaha ra Ndioo cha cua quee vaha ndihi cha cua tahan ñivi cuni chi ra, vati cha ni nacachi ra chi ñi cuhva ni cuni maan ra.
45008029	Tacan ni savaha ra, vati cha ni nacoto ra chi ñi nda ni iti chata, ta suvi ni iti chata saxini ra ti cua coo ñi cuhva iyo sehe ra. Chacan cuu cha tuvi ñivi cuu ñi, ta maan ra cuu xini.
45008030	Nu quichi quivi ni saxini ra Ndioo ti cua coo ñivi ra, ta ni nacachi ra chi ñi. Suvi ni chi ñican tiso vaha ra anima, ta cua sacahnu ndicha ra chi ñi nu cuahan quivi.
45008031	Chacan cuu cha yuhu cati ti yoni iyo cha cua tava ndaa chi yo, vati tindee ra Ndioo chi yo.
45008032	Suvi ni chi sehe ra ni tava tiñu ra, ta ni chaha ra cha ni chihi ra cuenda ndihi yo. Chacan cuu cha chito yo ti cua savaha ca ra cha vaha chi yo cuhva cha ni savaha ra cha vaha chi sehe ra.
45008033	Yoni cua tiso cuati chi yo, vati ñivi ra Ndioo cuu yo, ta maan ra cuu ra ni tiso vaha tiñu.
45008034	Yoni cua tachi tuni chi yo, vati ra Cristo cuu ra cahan mani chi ra Ndioo cuenda yo, ta maan ra cuu ra cha ni chihi, ta natacu ndico ra tañu ñivi ndii, ta vitin iyo ra chi ra Ndioo.
45008035	Yoni cua sanini chi ra Cristo, ta cua saña ra cha cuni mani ra chi yo. Masi cua ndehe yo tundoho. Masi cua cani tahan ñivi chi yo cuenda ra Cristo. Masi cua coo tama. Masi ña cua queta sahma cua cunami yo. Masi iyo ñaan cha cua tahan yo. Masi cua cahni ñivi chi yo, soco ña cua saña ra chi yo.
45008036	Cati tutu Ndioo cuenda ñivi ra ti: Ndihi ni quivi cuni cahni ñivi chi ndi, vati chinu ini ndi chihun. Saxini ñivi ti iyo ndi cuhva iyo ri mbee, vati ndihi ni quivi chahni ñi chi ri nuyahvi, cati ñivi ra Ndioo chi ra.
45008037	Masi cua ndehe yo ndihi tundoho can, soco taqui xaan cua sacanaan yo, vati iyo ra cuni mani chi yo, ta tindee ra chi yo.
45008038	-
45008039	Chito vahi ti yoni cua cuu casi chi ra Ndioo, ta cua saña ra cha cuni mani ra chi yo cuenda ra chahnu Cristo Jesuu. Masi cua cuvi yo. Masi ña cua cuvi yo. Masi cua cuni ra cuu tatun Ndioo casi ra. Masi cua cuni run tati cuihna casi run. Masi cua casi run iyo vitin. Masi cua casi run cua coo iti nuun. Masi cua casi run iyo iti siqui. Masi cuni casi run iyo iti nu ñuhun ñuñivi. Masi iyo ñaan ca run cua casi, soco ñahni ni ituhun cha cua cuu casi cha cuni mani ra chihin yo.
45009001	Cuenda ra Cristo cahin cha ndicha, ta ña sandahyu ñahin chi ndo. Tindee ra Tati Ndioo chihin yu, ta chito vahi chi anime ti cha ndicha cuu chi.
45009002	Chacan cuu cha chahi cuenda chihin ndo, vati ndahvi xaan cuni anime, ta ña chacuita cha cuihya cuni anime.
45009003	Cuni xain cha cua saxini vaha ñivi tahan yu chi ra Ndioo, ta ñahni tuhun―masi cua ndoyo ñuhin cuenda ra Cristo, tu tacan sa cua cuu saxini vaha ñi chi ra.
45009004	Ñivi Israeel cuu ñi, ta sehe Ndioo cuu ñi. Chi maan ñi iyo tundee ini ra Ndioo, ta chi maan ñi ni tiso vaha ra Ndioo tiñu iti chata, ta ni ndoo vaha tuhun. Chi maan ñi iyo ley chahnu, ta maan ñi cuu ñi satiñu chi ra Ndioo. Chi maan ñi ni cati ra yoso cuhva cua savaha ra nu cuahan iti nuun.
45009005	Ñivi ñi cuu ra ni cuu sutu ñuun tiempu chahnu, ta suvi ni ñivi ñi cuu ra Cristo. Na cua sacahnu yo chi ra Ndioo ndihi ni quivi ndihi ni tiempu, vati maan ra cuu ra ndaca ñahan chi ndihi cuii cha iyo. Na cua cuu chi tacan ni.
45009006	Ña cua cuu cati yo ti ña cua cuinu tuhun cuhva ni cati ra Ndioo iti chata. Ña ndihi ñivi cuu ñivi Israeel cuu ñivi Israeel ndicha.
45009007	Ña ndihi ñivi ra Abrahaam cuu ñivi ra Ndioo, vati cati tutu Ndioo ti ndihi ñivi cua tata ra Isaac ―ñican ni cua cuu ñivi Abrahaam, cati chi.
45009008	Chacan cuu cha ñavi cuenda cha ni cacu ñivi cuenda ra Abrahaam cuu ñi ñivi Ndioo, soco ñivi ndicha ra cuu ñivi chinu ini cuhva ni cati ra iti chata.
45009009	Tuhun ya cuu tuhun ni cati tuhun xihna ra Ndioo chi ra Abrahaam, vati cati ra ti cua quichi ra cuhva ni cati ra, ta sa cua coo iin sehe ña Sara, cati ra.
45009010	Ni iyo inca tuhun, vati ni chacoo ña Rebeca chi ra Isaac ii ña―ra cuu ñivi yo tiempu chahnu, ta ni tuvi sehe ña tichi ña.
45009011	-
45009013	Ña ta cacu ve xinihin can, ta ni ña ta savaha ve cha vaha ni cha ndavaha ni, ta cati ra Ndioo chi ña ti cua satiñu tatun ra chanihin chi ra cuu ra luhu, cati ra. Cuhva ni cati tutu Ndioo cuu chacan, vati cati chi ti cuni mani ra Ndioo chi ra Jacob, soco ña cuni ra chi ra Esauu, cati chi. Chacan cuu cha nihin yo cuhva ti ndacu ra Ndioo cuhva cuni maan ra. Ni nacachi ra chi ñivi cuni ra, ta ña saxini ra ñaan cha savaha ñi.
45009014	Tacan ni savaha ra Ndioo, soco ña cuu cati yo ti ña vaha savaha ra,
45009015	vati cati ra Moisee cuenda ra Ndioo iti chata ti cua cundahvi ini ra Ndioo chi ñivi, soco maan ra cua cati ndaa ñi cuu ñi cua cundahvi ini ra, cati ra.
45009016	Chacan cuu cha cati yu ti ña ndacu ra cuhva cuni ñivi. Ña ndacu ra cuhva saxini ñi. Ndacu ra cuhva cuni maan ra, vati cundahvi ini ra chi ñivi.
45009017	Iyo tutu Ndioo cuhva cati ra Ndioo chi ra ndaca ñahan chi ñivi Egipto iti chata. Cati ra Ndioo chi racan ti chaha ra tiñu chihin ra ndaca ñahan can, vati cuni ra sanahan ra chihin ra ti iyo tundee ini chihin ra Ndioo. Chacan cuu cha cua coto ndihi ñivi ñuñivi yoo rai cuu ra, cati ra Ndioo chi ra.
45009018	Chacan cuu cha ni nanducu ra ndaa ñi cuni ra, ta cundahvi ini ra chi ñi, ta iyo ñi―ndusoo ñi savaha ra.
45009019	Chacan cuu cha cua saxini ndo ti ña vaha cha cua tiso cuati ra chi yo, vati yoni cuu casi cuhva cuni ra.
45009020	Ta ndioho, ña cua saxini ndo ti ñivi cahnu cuu ndo, ta cua cahan ndico ndo chi ra Ndioo. [Cua cati yu iin cuhva chi ndo.] Ña tuhva cahan quisi chi ra savaha chi chi. Ta cati chi ti ña vaha ni savaha cun chi.
45009021	Ta ra satiñu chi ndahyu―cuu savaha ra cuhva cuni maan ra chi ndahyu can. Cuu savaha ra iin cha taqui, ta cuu savaha ra inca cha ndahvi.
45009022	Chacan cuu cha cuu cundee ini ra Ndioo cha ndacu ñivi ndavaha ni. Ñican cuu ñi cua ndoyo ñuhun, vati cuenda chacan iyo ñi. Cundee ini ra, soco cuni ra sanahan ra chi yo yoso cuhva cua nduxaan ra chi ñivi, ta cuni ra cha cua ndehe ñivi ti iyo tundee ini chi ra, soco cundee ini ra chi ñi.
45009023	Chacan cuu cha cua sacoto ra chi yo ti cahnu xaan ñivi cua cuu ñivi cundahvi ini ra, vati cuenda chacan iyo ñi.
45009024	Tacan ni cha ni nacachi ra chi maan yo. Iyo yo―ñivi judiio cuu yo, ta inca yo― inca tucu ñivi cuu yo, soco chi ndihi yo cuni ra Ndioo.
45009025	Cuhva cati ra nu tutu ni taa ra Osea iti chata cuu chi, vati cati ra Ndioo cuenda ñivi cuu inca tucu ñivi ti: Iyo ñivi―ñavi ñivi yu chihin ñi, soco cua savahi cha cua cuu ñi ñivi yu. Xihna ca ña cuni yu chi ñi, soco vitin cuni yu chi ñi.
45009026	Iyo nu ni cati xihna cuii yu ti ñavi chi yuhu cuu ñi, cati yu, ta iyo inca nu cati yu tuhun can cua cati ñivi ti ñivi ra Ndioo ndito cuu ñi, cati ra.
45009027	Ta cuenda ñivi Israeel cati ra Isaiia ti cuhva iyo yuti yu tañuhun iyo ñivi Israeel, [vati tuvi xaan ñi iyo,] soco ña tuvi ñi cua cacu,
45009028	vati yatin xaan cua sandihi ra chahnu tiñu nu ñuhun ñuñivi ya.
45009029	Cua savaha ra cuhva ni cati ra Isaiia iti chata, vati cati ra cuenda ñivi Israeel ti: Tu ña cua sacacu ra chahnu Ndioo uvi uni yo, cua ndoyo ñuhun cuii yo cuhva ni ndoyo ñuhun ñivi ñuun Sodoma chi ñivi ñuun Gomorra tiempu iti chata, cati ra.
45009030	Chacan cuu cha cua cati yu ti ña nducu ñivi cuu inca tucu ñivi cuhva cha cua coso vaha anima ñi chi ra Ndioo, soco cha ni chacoso vaha anima ñi chi ra. Cundee chacoso vaha anima ñi chi ra, vati chinu ini ñi chi ra.
45009031	Ta ñivi Israeel―nducu ñi cuhva cha cua coso vaha anima ñi chi ra Ndioo cuenda ley chahnu, soco ña cundee sacuinu ñi cuhva cati ley can.
45009032	Ña cundee ñi coso vaha anima ñi chi ra Ndioo, vati saxini ñi ti cua coso vaha anima ñi cuenda cha cua savaha ñi cha vaha. Ña chito ñi ti tu cua cuinu ini ñi chi ra, cua coso vaha anima ñi. Ndoyo ñuhun ñi, vati ña nihin ñi cuhva. Cha cuu ñi sava ta cua iin ñivi cha yani chaha ñi chata yuu, ta ndoyo ñuhun ñi.
45009033	Tacan cati tutu Ndioo, vati ra Cristo cuu sava ta cua iin yuu, ta cati tutu can ti: Cha chaqui ndai iin yuu iti Sioon. Cua yani chaha ñivi chata chi, ta cua ndoyo ñuhun ñi, soco ña cua coo tucanuun chi ñivi can, tu cua cuinu ini ñi chi ra cuu sava ta cua yuu can, cati chi.
45010001	Yani xaa, chi ndihi cuii anime cuni xain cha cua nduvaha tahan anima ñi. Chacan cuu cha cahan ndahvi xain chi ra Ndioo cuenda ñi.
45010002	Chahi cuenda ti cuni xaan ñi chi ra Ndioo, soco ña nihin vaha ñi cuhva.
45010003	Ña chito ñi yoso cuhva ni cati ra Ndioo ti cua coso vaha anima yo. Chacan cuu cha ña ndacu ñi cuhva cuni ra Ndioo, soco nducu ñi cuhva cha cua coso vaha anima ñi cuhva cuni maan ñi.
45010004	Ña cua sacuinu ca ñivi ley chahnu can, vati cha ni quichi ra Cristo. Chacan cuu cha cua coso vaha anima ñi, tu cua cuinu ini ñi chi ra.
45010005	Cuenda ley chahnu can ni cati ra Moisee iti chata ti tu cua saxini ñivi ti cua sacuinu ñi ley, ta cua coso vaha anima ñi chi ra Ndioo, ndihi tuhun ley can nini xaan cha cua sacuinu ñi chi, cati ra.
45010006	Ta ñivi cua coso vaha anima chi ra Ndioo, vati chinu ini ñi chi ra―ñican cati ti ña cua saxini ñivi chi anima ñi ti yoo cua cu ndaa iti siqui andivi, vati cua quichi ndaca ndico ñi chi ra Cristo,
45010007	ta ni ña cua saxini ñi ti yoo cua nuun nu iyo ñivi ni chihi, vati cua quichi ndaca ndico ñi chi ra Cristo tañu ñivi ndii.
45010008	Ña cua cati ñi tacan, vati cati tutu Ndioo ti chito ñivi tuhun can, vati chini ñi chi chi, ta cahan ñi chi chi, cati chi. Tuhun can cuu tuhun cati tuhun ndi ti cua cuinu ini ñivi chi ra Ndioo.
45010009	Tu cua cati cachin ndo ti ndaca ñahan ra chahnu Jesuu chi ndo, tu cua cuinu ini ndo chi anima ndo ti chaha ra Ndioo tundee ini chi ra, ta natacu ndico ra tañu ñivi ndii, tu tacan ni cua cati ndo, cua coso vaha anima ndo chi ra Ndioo.
45010010	Chinu ini yo chi anima yo. Chacan cuu cha ni chacoso vaha anima yo chi ra Ndioo. Chaha yo cuenda ti ra Cristo cuu ra ndaca ñahan chi yo. Chacan cuu cha ni nduvaha anima yo.
45010011	Cati tutu Ndioo ti ñahni tucanuun cua coo chi ñivi chinu ini chi ra Ndioo.
45010012	Tacan cati chi, vati ini ñivi cuu ndihi ñivi. Iin ni ñivi cuu ñivi judiio chi ñivi cuu inca tucu ñivi. Iin ni ra Cristo cuu ra ndaca ñahan chi ndihi ñivi, ta iin ni cuhva savaha ra tu manini chi ñivi cahan ndahvi chi ra
45010013	cuhva cati tutu Ndioo ti ndihi ñivi cahan ndahvi chi ra chahnu―cua nduchaa anima ñi, cati chi.
45010014	Tu ña cua ta cuinu ini ñivi chi ra Ndioo, ña cua cuu cahan ndahvi ñi chi ra. Tu ña ta cuni soho ñi tuhun ra, ña cua cuu cuinu ini ñi chi ra. Tu ña ta cati tuhun ñivi tuhun Ndioo chi ñi, ña cua cuu cuni soho ñi.
45010015	Tu ña ta quee iti ñi, ña cua cuu cati tuhun ñi, ta cati tutu Ndioo ti sii cuu ñivi, cha cati tuhun tuhun tuhun vaha chi ñivi, cati chi.
45010016	Ña ndihi ñivi tasoho tuhun Ndioo, vati iyo ñivi cuhva ni cati ra Isaiia, vati cati ra chi ra Ndioo ti yoni chinu ini tuhun cati tuhun ra, cati ra.
45010017	Chinu ini ñivi, vati chini soho ñi, ta chini soho ñi, vati cati tuhun yo tuhun yoso cuhva iyo ra Cristo.
45010018	Cati yu ti cha ni chini soho ñivi judiio can, [vati cati tutu Ndioo ti]: Cha ni cati tuhun ra ta ra niniin cahnu nu ñuhun ñuñivi, cati tutu Ndioo.
45010019	Cati ndico yu ti cha ni chito ñivi Israeel tuhun can, vati cati ra Moisee cuenda ra Ndioo iti chata ti: Cua nducuiñu ndo chi ñivi cuu inca tucu ñivi, ta cua nduxaan ndo chi ñi cua savahi, cati ra cuenda ñivi Israeel can,
45010020	ta iti nuun ca ni cahan tahan ra Isaiia. Ña yuhvi ra, ta cati ra cuenda ra Ndioo ti: Ña nanducu ñi chihin yu, soco nanihin ñi chihin yu, cati ra,
45010021	ta suvi ni cuenda ñivi Israeel can cati ndico tucu ra Ndioo ti ndihi ni quivi cahan ndahvi ra Ndioo chi ñivi ra, soco ña tasoho ñi chihin ra, ta nducuiñu ñi, cati ra.
45011001	Ña cati yu ti cha ni tava ndaa ra Ndioo chi ñivi judiio. Ñavi, xaa. Ña cati yu tacan ni, vati ñivi ñuun Israeel cuu yu. Ñivi yu chi ra Abrahaam chahnu chi ra Benjamiin.
45011002	Ña ni tava ndaa ra Ndioo chi ñivi ra, vati ni nacachi ra chi ñi iti chata. Vasi ña chito ndo yoso cati tutu Ndioo nu ni taa ra Eliia. Chaha chi cuenda yoso cuhva ni cahan ra Eliia can chi ra Ndioo, ta tiso xaan ra cuati chi ñivi Israeel.
45011003	[Cati ra chi ra chahnu Ndioo cuenda ñi ti] cha ni chahni ñi chi ra cahan cuenda ra Ndioo. Ta chani ñi nu sacahnu ñi chihin ra nu samani ñi chihin ra. Ituhun ni ra ni vii iyo, ta cuni tahan ñi cahni ñi chihin ra, cati ra,
45011004	soco cati ndico ra Ndioo chi ra ti ni vii iyo ucha mil rai cha cuenda ra Ndioo, ta cumi ra chi ra ta ra, ta ña ta cahnu chiti ra ta ra iti nuun run Baal, ta ni ña ta sacahnu ra ta ra chi ita niñu can, cati ra.
45011005	Ta ni cuhva ni iyo ñivi judiio vitin tichi quivi ya, [ta sacahnu ndicha ñi chi ra Ndioo]. Cha ni nacachi ra chi ñi, vati iyo tu manini chi ra.
45011006	Cha ni savaha ra tu manini chi ñi, ta nacachi ra chi ñi. Ñavi cuenda cha cha savaha ñi cuu chi, vati tu cua savaha ñi tacan, ña cua cuu ca savaha ra tu manini chi ñi.
45011007	Cati yu ti nanducu xaan ñivi judiio cuhva ti cua coo vaha ñi chi ra Ndioo, soco ña nihin ñi cuhva. Ñivi cha ni nacachi ra Ndioo―ñican cuu ñi nihin cuhva, ta nihin ca ini ñi
45011008	cuhva cati tutu Ndioo ti chaha ra Ndioo cha cua ndutondo ñi. Nda cua nda vitin ndehe ñi, soco ña ndichin vaha ndehe ñi. Chini soho ñi, soco ña nihin tuni ini ñi, cati tutu Ndioo.
45011009	Chaha tahan ra Ndavii cuenda iti chata, vati cati ra ti: Cua cusii ini ñi sacahnu ñi vico, soco tacan ni cua ndoyo ñuhun ñi. Tacan ni cua cunda yahvi ñi.
45011010	Ña cua coo cha chini tuni chi ñi. Chacan cuu cha ña cua cutuni ini ñi, ta cua coo ñi chi tundoho ndihi ni quivi ndihi ni tiempu, cati ra Ndavii cuenda ñivi judiio can.
45011011	Chacan cuu cha cati yu ti ña ni ndoyo ñuhun cuii ñivi can. Ñavi, xaa, soco vitin cha queta tuhun yoso cuhva cua sanduvaha ra Ndioo anima ñivi. Cha queta tuhun can iti nuun ñivi cuu inca tucu ñivi, ta ni nduvaha anima ñi. Chacan cuu cha cua saxini ñi judiio suhva, [vati tindee tahan ra Ndioo chi ñivi cuu inca tucu ñivi].
45011012	Cha ni savaha ñivi judiio can cuati, ta ndoyo ñuhun ñi. Chacan cuu cha nduvaha anima ñivi cuu inca tucu ñivi, soco vaha xaan ca cua coo ñi quivi cua nanducu ndico ñivi judiio chi ra Ndioo.
45011013	Ndioho, ñivi cuu inca tucu ñivi, vitin cati tuhin chi maan ndo. Nihin xaan satiñu yu tiñu ni chaha ra Ndioo chihin yu, vati cha tava tiñu ra chihin yu nu iyo ñivi cuu inca tucu ñivi.
45011014	Tacan ni satiñu i, vati cuni yu cha cua saxini ñivi judiio suhva, vati ni tindee tahan ra Ndioo chi inca tucu ñivi, vati tacan ni cua nduvaha tahan anima ñivi judiio can.
45011015	Cha ni ndumani ndico ñivi ñuñivi chi ra Ndioo, vati cha ni quee ndaa ñivi judiio can. Chacan cuu cha tu cua quihvi ndico ñi cuenda ra Ndioo, cua natacu ndico ñivi ndii, ta cua coo ñi chi ra Ndioo.
45011016	Iti chata ni chacoo vaha ñivi judiio chi ra Ndioo. Tacan ni cua coo vaha ndihi ñi chi ra.
45011017	Vitin cha ni quee ndaa ñivi judiio can. Chacan cuu cha ni cuu quihvi tahan ndo cuenda ra Ndioo, ta cua coo vaha tahan ndo chi ra Ndioo, ta ñivi cuu inca tucu ñivi cuu ndo.
45011018	Ña cua cahan rai ndo chi ñivi judiio can, [vati cha iyo vaha ndo chi ra Ndioo]. Tu cua saxini ndo ti vaha xaan iyo ndo, ta ña vaha iyo ñivi judiio can, ña vaha cha cua saxini ndo cuhva can, vati ñavi maan ndo cuu ñivi xihna cuii cha cuenda ra Ndioo. Maan ñivi judiio can cuu ñi ni chacoo xihna cuenda ra.
45011019	Vasi cua cati ndo ti ndicha, soco cha ni tava ndaa ra Ndioo chi ñivi judiio can, vati cua cuu quihvi tahan ndo cuenda ra, cati ndo.
45011020	Ndicha cuhva cati ndo, soco ni tava ndaa ra Ndioo chi ñivi can, vati ña chinu ini ñi chi ra, ta maan ndo iyo cuenda ra, vati ni chinu ini ndo chi ra. Ña cua saxini ndo ti cahnu xaan ñivi cuu ndo, soco cua cuyuhvi ndo.
45011021	Cua cuyuhvi ndo, vati cua cuu tava ndaa ra Ndioo chihin ndo cuhva ni tava ndaa ra chi ñi judiio can, ta ñican cuu ñivi xihna cuii ra.
45011022	Chacan cuu cha cua coto ndo ti iyo xaan tu manini chi ra Ndioo, soco ta ni cuhva cua coto ndo ti xaan tahan ra. Xaan xaan nduxaan ra chi ñivi ndoyo ñuhun cuenda ra, soco chi maan ndo savaha xaan ra tu manini. Tacan ni cua savaha ra chi ndo, tu cua coo ndo cuhva cuni ra. Tu ña cua coo ndo cuhva cuni ra, cua tava ndaa tahan ra chi ndo.
45011023	Ta ñivi judiio can―tu cua cuinu ini ñi chi ra Ndioo, cua coo ndico ñi chi ra, vati cua cuu quihin cuenda ndico ra Ndioo chi ñi.
45011024	Tacan cati yu, vati ñavi ñivi Ndioo cuu ndo cha xihna cuii, ta savaha ra cha quihvi ndo cuenda ra. Vii ni cua quihvi ndico ñivi can cuenda ra, vati ñivi xihna cuii ra cuu ñi.
45011025	Yani xaa, cuni yu cha cua coto vaha ndo tuhun ya, coto cua saxini ndo ti iyo xaan cha chini tuni chi ndo. Tuhun ya cua coto ndo, vati ni cua ndu nihin ini ñivi judiio can nda cua nda quivi cua queta vaha ñivi cuu inca tucu ñivi, ta cua quihvi ñi cuenda ra Ndioo cuhva ni cati ra Ndioo.
45011026	Tacan cuu, ta sa cua nduvaha tahan anima ndihi ñivi judiio can cuhva cati tutu Ndioo cuenda ñi ti: Iti yucu Sioon cua quichi iin rai, ta cua sacacu ra chi yo. Cua savaha ra cha cua saña ñivi ra Jacob chahnu ndavaha ni ndacu ñi,
45011027	ta cua ndoo vaha tuhin chi ñi, ta cua sanain cuati ndacu ñi, cati ra Ndioo.
45011028	Cuxaan ini ñican chi ra Ndioo, vati ña tasoho ñi tuhun vaha yoso cuhva sanduvaha ra Ndioo anima ñivi. Chacan cuu cha queta tuhun nuun ndo, ta chinu ini ndo chi chi. Ni cundahvi ini ra Ndioo chi ñivi judiio can, vati cuenda ñi cha ni ndoo vaha tuhun chi ñivi ñi tiempu chahnu.
45011029	Cha ni savaha ra Ndioo tu manini nu ni nacachi ra chi ñivi ñi tiempu chahnu, ta ña cuu tava ndaa ra tuhun can.
45011030	Nu ni quichi quivi ña tasoho ndo chi ra Ndioo, soco vitin cha cundahvi ini ra chi ndo, vati ña tasoho tahan ñi judiio can chi ra.
45011031	Ta ni cuhva ña tasoho ñi chi ra vitin. Chacan cuu cha cua queta quivi cua cundahvi tahan ini ra Ndioo chi ñi cuhva ni cundahvi ini ra chi maan ndo.
45011032	Tacan cati yu, vati cha chaha ra Ndioo cha cua savaha ndihi ñivi cuati, vati cuni ra cundahvi ini ra chi ndihi ñi.
45011033	¡Cahnu xaan rai cuu ra Ndioo! Iyo ndihi cuii cha chini tuni chi ra. Ña nihin tuni ini yo cuhva saxini ra Ndioo, soco vaha xaan saxini ra. Vaha xaan ndacu ra.
45011034	Cati tutu Ndioo ti yoni chito yoso cuhva saxini ra chahnu. Yoni chaha cha chini tuni chi ra.
45011035	Yoni cuu sanini chi ra, cati chi.
45011036	Ña cuu sanini yo chi ra, vati maan ra cuu ra ni savaha ndihi cuii cha iyo nda ni xihna cuii, ta maan ra cuu ra tindee vitin, ta cuenda maan ra iyo ndihi chi. Na cua sacahnu yo chi ra ndihi ni quivi ndihi ni tiempu, ta na cua cuu chi tacan ni.
45012001	Yani xaa, chacan cuu cha cati tuhin chi ndo ti na cua cuhva cuenda vahan ndo chi ndo chi ra Ndioo, vati cundahvi ini ra chihin ndo. Cua samani ndo chi ndo chi ra. Cua coo ii ndo chi ra, ta cua cusii ini ra chi ndo. Tu tacan ni cua coo ndo chi ra, cua satiñu vaha ndo chi ra.
45012002	Ña cua saxini ndo cuhva saxini ñivi ñuñivi, soco tucu cuhva cua saxini ndo, vati cua nduchaa cuhva saxini ndo. Tacan ni cua saña ndo cuhva iyo ndo. Chacan cuu cha cua coto ndo ñaan cha cuu cha cuni ra Ndioo. Cua coto ndo cha vaha, ta cua coto ndo cha ndicha, ta cua coto ndo yoso cuhva cusii ini ra Ndioo.
45012003	Cha ni chaha ra Ndioo tiñu chihin yu. Chacan cuu cha cati yu chi ndihi ndo ti na ña cua saxini ndo ti cahnu xaan ñivi cuu ndo. Ña vaha tu cua saxini ndo tacan, soco na cua saxini vaha ndihi ndo cuhva ni chaha ra Ndioo cha cua cuinu ini ndo.
45012004	Cuaha ndihi cuati suhva caa cuñu yo, ta iin ni cuñu cuu chi, soco siin siin tiñu iyo ndihi cuati suhva cuñu yo.
45012005	Ta ni cuhva cuaha ñivi cuu yo, soco iin ni ñivi cuu yo cuenda ra Cristo, ta tindee tahan yo chi tahan yo.
45012006	Siin siin tiñu cha samani ra Ndioo chi yo cuhva ni savaha ra tu manini chi yo. Chacan cuu cha na cua satiñu vaha yo cuhva ni samani ra Ndioo chi yo. Tu cua cahan yo cuenda ra Ndioo, na cua cahan vaha yo cuenda ra cuhva ni chinu ini yo chi ra.
45012007	Tu cua tindee yo chi ñivi tahan yo cuenda ra Ndioo, na cua tindee vaha yo chi ñi. Tu cua sacuaha yo chi ñivi tahan yo cuenda ra Ndioo, na cua sacuaha vaha ndicha yo chi ñi.
45012008	Tu cua cuhva yo tundee ini chi ñivi tahan yo cuenda ra Ndioo, na cua cuhva vaha yo chi chi chihin ñi. Tu cua samani yo xuhun chi ñivi tahan yo cuenda ra Ndioo, na cua samani vaha xaan yo chi chi chihin ñi. Tu cua cundaca ñahan yo chi ñivi tahan yo cuenda ra Ndioo, cuenda ni na cua cundaca ñahan yo chi ñi. Tu cua cundahvi ini yo chi ñivi tahan yo cuenda ra Ndioo, na cua tindee yo chi ñi, ta cua cusii ini yo chi ñi.
45012009	Na cua cuni mani ndicha ndo chi ñivi tahan ndo. Na ña cua cuni ndo cha ndavaha ni, soco na cua savaha ndo cha vaha.
45012010	Na cua cuni ndo chi ñivi tahan ndo cuhva cuni ndo chi ñivi maan ndo. Na cua sacahnu vaha xaan ca ndo chi ñivi tahan ndo.
45012011	Na cua satiñu vaha xaan ndo. Na cua coo vaha xaan ndo cuenda ra Ndioo, ta cua cati tuhun vaha xaan ndo tuhun Ndioo chi ndihi cuii anima ndo.
45012012	Na cua cusii ini ndo, vati chito ndo ti cua coo vaha ndo chi ra Ndioo. Na cua cundee ini ndo, tu cua ndehe ndo tundoho. Na cua cahan ndo chi ra Ndioo ndihi ni hora ndihi ni quivi.
45012013	Na cua tindee ndo ñaan cha cuu cha cumani chi ñivi tahan ndo cuenda ra Ndioo. Na cua quihin cuenda vaha ndo chi ñivi queta vehe ndo.
45012014	Na cua cahan ndo chi ra Ndioo, vati cua tindee ra chi ñivi cani tahan chi ndo. Cua cahan vaha ndo chi ñi, ta ña cua cahan ndo ndavaha ni chi ñi.
45012015	Na cua cusii ini ndo chi ñivi sii cuni, ta na cua ndahyu tahan ndo chi ñivi ndahyu, [vati tacan ni cua coo inuun ndo chi ñi].
45012016	Na cua coo mani ndo chi ñivi tahan ndo. Ña cua saxini ndo ti cahnu xaan ñivi cuu ndo, soco na cua coo vaha ndo chi ñivi ndahvi. Na ña cua sarai xaan ndo.
45012017	Tu cua savaha ñivi ndavaha ni chi ndo, ña cua savaha ndico ndo ndavaha ni chi ñi. Na cua savaha ndo cha vaha ndicha iti nuun ndihi ñivi.
45012018	Na cua nducu maan ndo cuhva cha cua coo vii ndo chi ndihi ñivi yoso cua cuu.
45012019	Yani xaa, ña cua nducu ndo cuhva cha cua savaha ndico ndo ndavaha ni chi ñivi, cua cuhva ndo cha cua nduxaan ra Ndioo chi ñi, vati cati tutu Ndioo ti cati ra chahnu ti maan ra cuu ra cua tachi tuni chi ñivi, cati chi,
45012020	ta cati ndico tucu chi ti tu cua cuisoco ñivi cuxaan ini chi ñivi Ndioo, na cua cuhva ñivi ra cha cua cachi ñi. Tu cua neti ñi, cua cuhva ñivi ra cha cua coho ñi, vati tu tacan ni cua savaha ñivi ra chi ñi, cua nducahan nuun ñivi can, ta cua ndundahvi cuni anima ñi, cati chi.
45012021	Na ña cua savaha ndo ndavaha ni, vati savaha ñivi ndavaha ni chi maan ndo, soco na cua savaha ndo cha vaha. Chacan cuu cha cua savaha tahan ñivi ndacu ndavaha ni cha vaha.
45013001	Na cua tasoho vaha ndihi ndo cuhva cati ra cumi tiñu chi ndo, vati cha ni chaha ra Ndioo ndatu chi ra. Chacan cuu cha ndiso tiñu ra ta ra.
45013002	Tu ña cua tasoho ndo cha cahan ra cumi tiñu can, ña cua tasoho ndo cuhva cati tuhun ra Ndioo. Tu ña cua tasoho ndo cuhva cati tuhun ra, cua cutuni ndicha ndo.
45013003	Tacan cati yu, vati ña sayuhvi ra cumi tiñu chi ñivi ndacu cha vaha. Sayuhvi ra chi ñivi ndacu ndavaha ni. Tu ña cuni ndo cha cua sayuhvi ra chi ndo, na cua savaha ndo cha vaha, ta cua cati ra ti ñivi vaha cuu ndo.
45013004	Satiñu ra cumi tiñu can cuenda ra Ndioo, vati cua coo vaha ndo. Tu cua savaha ndo ndavaha ni, na cua cuyuhvi ndo, vati cua tachi tuni ndicha ra chi ndo. Satiñu ra cuenda ra Ndioo, ta cuenda ra cua tachi tuni ra cumi tiñu chi ñivi ndacu ndavaha ni.
45013005	Chacan cuu cha iyo cha cua sacuinu ndo, vati coto cua cutuni ndo, soco iyo tahan cha cua sacuinu ndo, vati chito ndo ñaan cha cuu cha vaha.
45013006	Chacan cuu cha tiahvi ndo xuhun yoo, vati satiñu ra cumi tiñu can cuenda ra Ndioo, ta chacan tiñu iyo ra.
45013007	Na cua sacuinu ndo cuhva cati ra cumi tiñu can. Cua tiahvi ndo xuhun yoo chi ra. Cua tiahvi ndo xuhun ñuhun chi ra, ta cua tayahvi ndicha ndo chi ra.
45013008	Na ña cua cumani ndo chi ni iin ñivi, ta na cua cuni mani ndo chi ñivi tahan ndo, vati tu cua cuni mani ndo chi ñi, cua sacuinu ndo cuhva cati ley chahnu,
45013009	vati cati chi ti ña cua coo yo ndavaha ni chi tahan yo inca chiyo. Ña cua cahni yo chi ñivi tahan yo. Ña cua suhu yo. Ña cua cuni yo ndatiñu tahan yo, cati chi. Iin ni tuhun cuu tuhun can chi ndihi ca tuhun cati tuhun ra Ndioo, vati cati chi ti na cua cuni yo chi ñivi tahan yo cuhva cuni yo suvi ni chi maan yo, cati chi.
45013010	Tu cua cuni yo chi tahan yo, ña cua savaha yo ni iin ndavaha ni chi ñi. Chacan cuu cha tu cua cuni mani yo chi tahan yo, cua sacuinu yo cuhva cati ley Ndioo.
45013011	Chito ndo yoso cuhva iyo ñivi vitin tichi quivi ya. Chito ndo ti cha ni queta hora cha cua sanihin ndo satiñu ndo, vati yatin ca cua cacu ndo nu iyo ndo chi tundoho. Cha iyo vaha cha cua cacu yo ñavi cuhva cumani chi nu quivi cha quechaha chinu ini yo chi ra Ndioo.
45013012	Cua cundihi quivi cha ndacu ñivi ndavaha ni, ta cua queta quivi cha cua cusii ini yo chi ra Ndioo. Cua tava ndaa yo ndavaha ni cuhva ndacu ñivi iyo nu naan, ta cua savaha yo cha vaha cuhva ndacu ñivi iyo nu ndichin.
45013013	Na cua savaha yo cha vaha ndicha cuhva ndacu ñi chinucahni, ta ña cua yaha cuhva sacahnu yo vico. Ña cua coho yo. Ña cua coo yo ndavaha ni chi tahan yo inca chiyo. Ña cua cahan yuhu yo chi tahan yo. Ña cua ndusoo yo chi tahan yo.
45013014	Na cua savaha ndo cuhva cha ni savaha ra chahnu Jesucristo, ta ña cua saxini ndo cha cua savaha ndo cuhva cuni maan ndo.
45014001	Iyo ñivi tahan ndo, ta ña cuu cuinu vaha ini ñi chi ra Ndioo. Na cua quihin cuenda vaha ndo chi ñican, soco ña cua cahan yuhu ndo chi ñi cuenda cha saxini ñi.
45014002	[Cua cati yu iin tuhun chihin ndo.] Iyo ñivi cati ñi ti cuu cachi ñi ndihi cuati suhva, ta iyo inca ñivi ña ta cuinu vaha ini ñi, ta mani cuhu chachi ñi.
45014003	Tu cua cachi ndo ndihi cuati suhva, ña cua cati ndo ti ña vaha ñi chachi mani cuhu. Ta ni cuhva tu ña cua cachi ndo cha ica, ña cua cati ndo ti ña vaha ñivi chachi ndihi cuati suhva, vati quihin cuenda tahan ra Ndioo chi ñi.
45014004	Ñahni ndatu cha cua cati ndo ti ña vaha ndacu inca ñivi. Iin ni ra chitoho ra cuu ra cua cati a vaha ndacu musu ra a ña vaha. Cua quee vaha ñivi can, vati cuu tindee ra chahnu chi ñi, ta cua quee vaha ñi.
45014005	[Vitin cua cati yu inca tuhun chihin ndo.] Iyo ñivi cati ñi ti iyo quivi ii, ta iyo quivi ña ii, ta iyo inca ñivi cati ñi ti ini cuhva iyo ndihi ni quivi. Na cua coto vaha ndihi ndo yoso cuhva saxini ndo chi anima ndo.
45014006	Tu cua cumi ndo quivi, vati quivi ii cuu chi, cua cumi vaha ndo chi ndo, vati cuenda ra chahnu sacahnu ndo chi chi. Tu cua cachi ndo ndihi cuati suhva, cuenda ra chahnu cua cachi ndo chi chi, vati chaha ndo tiahvi ndioo chi ra Ndioo. Tu ña cua cachi ndo ndihi cuati suhva, cuenda ra chahnu cua cumi ndo yuhu ndo, ta cua cuhva tahan ndo tiahvi ndioo chi ra Ndioo.
45014007	Tacan ni cati yu, vati ña iyo ndito yo cuenda maan yo. Ta ni ña chihi yo, cha cuni yo cuvi yo.
45014008	Tu cua coo ndito yo, cua coo ndito yo cuenda ra chahnu. Tu cua cuvi yo, cua cuvi yo cuenda ra chahnu. Tu cua coo ndito yo, tu cua cuvi yo, chi ra chahnu cua cuu yo.
45014009	Chacan cuu cha ni chihi ra Cristo, ta ni natacu ndico ra, vati cua cundaca ñahan ra chi ñivi ni chihi chi ñivi iyo ndito.
45014010	Ta maan ndo ña vaha cha cati ndo ti ña vaha iyo ñivi tahan ndo. Ña vaha cha cuxaan ini ndo chi ñivi tahan ndo, vati ndihi yo cua yaha nu cua tachi tuni ra Ndioo chi ñivi,
45014011	vati cati tutu Ndioo ti: Cati ra chahnu ti cha cati ra ti cua cahnu chiti ndihi ñivi iti nuun ra, [vati cua sacahnu ñi chihin ra,] ta cua cati ndihi ñivi ti cahnu xaan rai cuu ra, cati ra, cati tutu Ndioo.
45014012	Chacan cuu cha iin ta iin yo cua cuhva cuenda yoso cuhva ni savaha yo iti nuun ra Ndioo.
45014013	Na ña cua cahan ca yo siqui ñivi tahan yo, ta ni ña cua saxini yo cha cua savaha yo cuati coto cua savaha tahan ñi chi.
45014014	Iyo iin cha sacoto ra chahnu Jesuu chihin yu. Chacan cuu cha chito vahi ti cua cuu cachi yo ndihi cuati suhva, ta ñavi cuati cuu chi, soco tu cua saxini ñivi ti cuati cuu cha cua cachi ñi, cuati ndicha cua cuu chi cuenda maan ñi.
45014015	Tu cua cuhva ndo tundoho chi ñivi tahan ndo cuenda cha chachi ndo, ña cuni mani ndo chi ñi. Na ña cua cuhva ndo cha cua ndoyo ñuhun ñivi tahan ndo cuenda cha chachi ndo, vati cha ni chihi tahan ra Cristo cuenda ñi.
45014016	Masi cha vaha cuu cha ndacu ndo, soco tu cua saxini ñivi ti ña vaha cha ndacu ndo, vaha ca cha cua saña ndo, ta ña cua savaha ca ndo chacan.
45014017	Tacan cati yu, vati cha quihvi yo cuenda ra Ndioo, ta ña cua saxini ca yo cuenda cha chachi yo ta cuenda cha chihi yo. Cua coo vaha yo, cua coo vii yo, ta cua cusii ini yo, vati iyo ra Tati Ndioo chi yo.
45014018	Tu tacan ni cua coo yo, ta cua satiñu yo cuenda ra Cristo, cua cusii ini ra Ndioo chi yo, ta cua tayahvi ndihi ñivi chi yo.
45014019	Chacan cuu cha cua nducu yo cuhva cha cua coo mani yo chi ndihi ñivi, ta na cua tindee yo chi ndihi ñivi tahan yo, ta cua coo vaha ca ñi chi ra Ndioo.
45014020	Ña cua sandoyo ñuhun ndo cha ni savaha ra Ndioo, vati cuni ndo cachi ndo ñaan cuati suhva. Cuu cachi yo ndihi cha cuni yo, ta ñavi cuati cuu chi, soco cuati cua cuu chi, tu cua ndehe ñivi tahan yo ti chachi yo, ta tacan cua ndoyo ñuhun ñi.
45014021	Vaha xaan ca tu ña cua cachi yo cuñu, tu ña cua coho yo nduta xaan, tu ña cua savaha yo ñaan cha cuu chi, coto cua ndoyo ñuhun ñivi tahan yo cuenda ra Ndioo.
45014022	Tu cua saxini ndo ti cuu cachi ndo ñaan cuati suhva, ña cua cahan ndo chacan chi tahan ndo. Chi ra Ndioo ni cua cahan ndo cuenda chi. Cua cusii ini yo, tu cua saxini yo ti ñavi cha ndavaha ni cuu cha ndacu yo.
45014023	Tu cua saxini xaan yo, ta cua cachi yo, cua ndoyo ñuhun yo, vati saxini yo ti ña vaha ndacu yo. Tu cua saxini yo ti ña vaha ñaan cha ndacu yo, cuati cuu cha saxini yo, tu cha tacan ni cua savaha yo.
45015001	Chinu vaha xaan ini yo chi ra Ndioo. Chacan cuu cha iyo cha cua tindee yo chi tahan yo, tu ña ta cuinu vaha ini ñi chi ra. Ña cua savaha yo cuhva cuni maan yo.
45015002	Na cua nducu yo cuhva cha cua cusii ini ñivi tahan yo. Chacan cuu cha cua coo vaha ñi, ta cua cuinu vaha ini ñi chi ra Ndioo.
45015003	Tacan ni cua savaha ndo, vati ña nducu ra Cristo cha cua cusii ini suvi ni maan ra, [soco ni ndehe ra tundoho,] vati cati tutu Ndioo cuenda ra ti ñavi chi ñivi ra Ndioo cahan ñivi ndavaha ni, suvi ni chi maan ra Ndioo cahan ñi ndavaha ni, cati chi.
45015004	Ndihi tuhun cha ni taa ra ta ra nu tutu Ndioo iti chata―ndihi tuhun can ni taa ra ta ra, vati cua cutuhva yo [ñaan cha cuu cha vaha]. Chacan cuu cha cua saxini vaha yo chi ra Ndioo, vati cua cundee ini yo, ta cua coo tundee ini chi yo nu cua sacuaha yo tutu Ndioo can.
45015005	Savaha ra Ndioo cha cua cundee ini yo, ta savaha ra cha cua coo tundee ini chi yo. Na cua savaha tahan ra cha cua coo mani ndo chi ndihi ñivi cuhva ni chacoo mani ra Jesuu chi ñi.
45015006	Chacan cuu cha cua coo inuun ndo, ta inuun ni cua sacahnu ndo chi ra Ndioo sutu ra chahnu Jesucristo.
45015007	Chacan cuu cha na cua quihin cuenda vaha ndo chi ñivi tahan ndo cuhva ni quihin cuenda vaha ra Cristo chi ndo. Tacan ni cua sacahnu ñivi chi ra Ndioo.
45015008	Tacan cati yu, vati tindee ra Cristo chi ñivi judiio. Chacan cuu cha cua coto ñi ti ndicha ra Ndioo cuhva cha ni cati ra, vati savaha ra cuhva ni cati ra chi ñivi ñi tiempu chahnu. Tacan ni savaha ra Cristo,
45015009	vati cua sacahnu tahan ñivi cuu inca tucu ñivi chi ra Ndioo, vati cundahvi ini ra chi ñi cuhva cati tutu Ndioo. Cati chi cuenda ra Ndioo ti: Chacan cuu cha cati yu chi ñivi cuu inca tucu ñivi ti cahnu xaan rai cuun, ta sacahnu xain chihun nu iyo ñi, cati chi.
45015010	Ta iyo inca nu cati tutu Ndioo ti: Ndioho ñivi cuu inca tucu ñivi, na cua cusii ini tahan ndo chi ñivi ra Ndioo, cati chi,
45015011	ta cati ndico tucu tutu Ndioo ti: Ndioho ñivi cuu inca tucu ñivi, na cua sacahnu ndo chi ra chahnu Ndioo. Na cua sacahnu ndihi ñivi chi ra, cati chi,
45015012	ta iyo inca nu ni cahan ra Isaiia ti: Cua coo iin ra cuu ñivi ra Isaii chahnu, ta cua cundaca ñahan ra chi ñivi cuu inca tucu ñivi. Cua cuinu ini ñi chi ra ti cua sacacu ra chi ñi nu iyo ñi chi tundoho, cati chi.
45015013	Tindee ra Ndioo chi ndo, ta ndatu vaha ndo chi ra. Na cua savaha maan ra cha cua cusii ini ndicha ndo, ta cua coo vii ndo, vati chinu ini ndo chi ra. Chacan cuu cha cua coo vaha ra Tati Ndioo chi ndo, ta cua cuhva ra tundee ini chi ndo, ta cua cuatu vaha ndo chi ra Ndioo.
45015014	Yani xaa, chito vahi ti iyo xaan tu manini chi ndo, ta chito vaha ndo, ta chaha vaha ndo cha chini tuni chi tahan ndo.
45015015	Iyo nu ña yuhvi yu cati tuhun cachin xain chihin ndo nu ni tai tutu ya chihin ndo, vati ña cua naan ini ndo. Tacan ni savahi, vati chaha ra Ndioo tiñu chihin yu.
45015016	Chaha ra tiñu cha cua cui musu ra Jesucristo, ta cua cati tuhin tuhun ra chi ñivi cuu inca tucu ñivi, vati cua quihin cuenda tahan ra Ndioo chi ñi. Cua quihin cuenda ra chi ñi, vati iyo ii ñi, vati iyo ra Tati Ndioo chi ñi.
45015017	[Chaha ra Ndioo tiñu can chihin yu.] Chacan cuu cha vaha xaan cuni yu cha satiñu-i cuenda ra Ndioo, vati iyo ra Cristo Jesuu chihin yu.
45015018	Chahi cuenda yoso cuhva ni tindee ra Cristo chihin yu, ta tasoho ñivi cuu inca tucu ñivi tuhun ra. Chini soho ñi tuhun ni cahan yu, ta ndehe ñi cha ni savahi, vati tindee ra Cristo chihin yu.
45015019	Cahnu xaan cuhva ni savahi, ta nduiyo ñivi cha ndacu ra Ndioo, vati chaha ra Tati Ndioo tundee ini chihin yu. Chacan cuu cha cati tuhun vahi tuhun vaha cuhva iyo ra Cristo. Nda ñuun Jerusaleen ta nda cua nda ñuun Iliirico cati tuhin tuhun ra.
45015020	Chacan cuu cha cuni xain cati tuhin tuhun Ndioo nu ni cumani queta tuhun ra Cristo, vati ña cuni cati tuhin nu cha chito ñivi tuhun ra.
45015021	Cuni yu savahi tacan, vati cati tutu Ndioo ti: Ña ta nacoto ñi chi ra, vati ña ta queta tuhun ra nu iyo ñi. Cua cutuni ini ñi yoso cuhva iyo ra, vati cua tasoho ñi tuhun ra, cati chi.
45015022	Chacan cuu cha ña ta cuu cuhin iti ñuun ndo. Cuaha chaha cuni cuhin, soco ña ta cuu.
45015023	Vitin cha ni ndihi satiñu i ndihi ñuun ya, ta cuni xain cundehi chi ndo. Cha cuaha cuiya cha cuni yu cuhin.
45015024	Chacan cuu cha saxini yu ti cua ndehi chi ndo nu cua cuhin iti ñuhun España. Cua coo nuun xihne chi ndo, ta sa cua cuu tindee tahan ndo chihin yu iti nuun cua cuhin,
45015025	soco vitin cua cuhun xihne iti ñuun Jerusaleen, ta cua tindei chi ñivi Ndioo tican, vati cua cu ndaque xuhun samani ñivi tahan ñi chi ñi.
45015026	Cua cuhun xihne tican, vati saxini ñivi iyo ñuhun Macedonia chi ñivi iyo ñuhun Acaya ti vaha cha cua tindee tahan ñi chi ñivi ndahvi tahan ñi iyo ñuun Jerusaleen can.
45015027	Vaha xaan cha cuni ñi savaha ñi tacan, soco iyo cha cua tindee ñi, vati iyo cha cua tindee ñivi cuu inca tucu ñivi cha cumani chi ñivi judiio tahan ñi, vati tindee xihna ñivi judiio can chi ñi, ta ni nihin ñi cuhva yoso cuhva iyo ra Ndioo.
45015028	Cua tiso vaha xihne tiñu can, vati cua sayahi cha samani ñi chi ñi, ta sa cua yahi nu iyo ndo, vati cua cuhin iti ñuhun España.
45015029	Chite ti cua quete nu iyo ndo, ta cua sacuun ra Cristo cha vaha ra chi anima yo.
45015030	Yani xaa, cahan ndahvi yu chihin ndo ti na cua cahan tahan ndo chi ra Ndioo cuenda yu, vati iyo tahan ndo cuenda ra chahnu Jesucristo, ta chaha ra Tati Ndioo cha cuni mani ndo chihin yu.
45015031	Cua cahan ndahvi ndo chi ra ti na cua sacacu ra chihin yu nu iyo ñivi ña cuni chi ra Ndioo ñuhun Judea can, ta na cua cusii ini ñivi Ndioo iyo ñuun Jerusaleen cha cua cuhva cuenda yu chi ñi.
45015032	Chacan cuu cha tu cua cuni ra Ndioo, cua cusii ini yu, ta cua quete nu iyo ndo, ta cua coo ndico tundee ini chihin yu.
45015033	Maan ra Ndioo cuu ra chaha cha vii chi anima ndo. Na cua coo ra chi ndo, ta na cua cuu chi tacan ni.
45016001	Cati yu chi ndo ti na cua quihin cuenda vaha ndo chi ña Febe tahan yo. Satiñu ña tiñu veñuhun iyo ñuun Cencrea, ta tindee ña chi ñivi tahan ña tican.
45016002	Cati yu ti na cua quihin cuenda vaha ndo chi ña cuenda ra chahnu cuhva cha quihin cuenda yo chi ñivi Ndioo. Na cua tindee ndo chi ña ñaan cha cuu cha cua cuni ñuhun ña, vati cha ni tindee xaan ña chi tuvi ñivi. Cha ni tindee tahan ña chihin yu.
45016003	Cua cuhva ndo iin tuhun nacumi chi ña Priscila chi ra Aquila, vati cha satiñu tahan ñi tiñu ra Cristo Jesuu chihin yu.
45016004	Ñican cuu ñi cuni cuvi tahan nu ni sacacu ñi chihin yu. Chacan cuu cha chaha main iin tiahvi ndioo chi ñi, ta chaha tahan ndihi ñivi Ndioo cuu inca tucu ñivi tiahvi ndioo chi ñi.
45016005	Cua cuhva tahan ndo iin tuhun nacumi chi ndihi ñivi Ndioo nducuiti vehe ñi. Cua cuhva ndo iin tuhun nacumi chi ra Epeneto yani yo. Maan ra cuu ra xihna cuii chinu ini chi ra Cristo iti ñuhun Asia.
45016006	Cua cuhva ndo iin tuhun nacumi chi ña Mariia. Nihin xaan cha satiñu tahan ña nu iyo ndo.
45016007	Cua cuhva ndo iin tuhun nacumi chi ra Androonico chi ra Junia. Ini ñuun ndi, icaa ni cha cuindi ndi vecaa chi ra ta ra. Cahnu xaan tatun ra Cristo cuu ra, ta tayahvi xaan ndihi ñivi chi ra. Xihna racan ni quihvi cuenda ra Cristo, ta sa quihvi tahan yuhu.
45016008	Cua cuhva ndo iin tuhun nacumi chi ra Amplia. Cuni xain chi ra cuenda ra chahnu.
45016009	Cua cuhva ndo iin tuhun nacumi chi ra Urbano. Satiñu tahan ra chi ndi cuenda ra Cristo. Cua cuhva ndo iin tuhun nacumi chi ra Estaqui. Cuni tahin chi ra.
45016010	Cua cuhva ndo iin tuhun nacumi chi ra Apele. Vaha xaan chinu ini ra chi ra Cristo. Cua cuhva ndo iin tuhun nacumi chi ñivi ra Aristoobulo.
45016011	Cua cuhva ndo iin tuhun nacumi chi ra Herodioon yani yu. Cua cuhva ndo iin tuhun nacumi chi ñivi ra Narciso―ñi ni quihvi cuenda ra chahnu.
45016012	Cua cuhva ndo iin tuhun nacumi chi ña Tirfena chi ña Tirfosa. Satiñu tahan ñi ta ñi tiñu ra Ndioo. Cua cuhva ndo iin tuhun nacumi chi ña Peersida tahan yo. Cuaha xaan cha satiñu ñi tiñu ra chahnu.
45016013	Cua cuhva ndo iin tuhun nacumi chi ra Rufo chi sihi ra. Vaha xaan chinu ini ra chi ra Ndioo, ta sihi ra cuu tahan sava ta cua iin sihi yu.
45016014	Cua cuhva ndo iin tuhun nacumi chi ra Asiincrito chi ra Flegonte chi ra Herma chi ra Patroba chi ra Herme chi ndihi ñivi tahan yo iyo chi ra ta ra.
45016015	Cua cuhva ndo iin tuhun nacumi chi ra Filoologo chi ña Julia chi ra Nereo chi cuhva ra chi ra Olimpa chi ndihi ñivi Ndioo iyo chi ñi ta ñi.
45016016	Na cua sacahnu tahan ndo chi ñivi tahan ndo, ta na cua tayuhu ndo chi ñi, [vati tacan sa cua coto ñivi ti cuni mani ndo chi tahan ndo]. Tachi ndihi ñivi ra Cristo iin tuhun nacumi chi ndo.
45016017	Yani xaa, cati tuhun yu chi ndo ti cua savaha ndo cuenda chi ñivi sandusaca chi ñivi saquehni chi ndo nu iyo cha ndavaha ni, vati ñavi tacan ni cutuhva ndo tuhun Ndioo. Ña cua coo inuun ndo chi ñican,
45016018	vati ña satiñu ñican cuenda ra chahnu Cristo, soco satiñu ñi cuenda suvi ni maan ñi. Taqui xaan cahan ñi. Vixin xaan cahan ñi chi ñivi. Tacan ni sandahyu ñahan ñi chi ñivi ña chito.
45016019	Cha chito ndihi ñivi ti sacuinu ndo cuhva cati ra Ndioo. Chacan cuu cha cusii ini tahin chihin ndo, soco cuni yu cha cua coo cha chini tuni chi ndo, ta cua coto ndo ñaan cha cuu cha vaha, ta ña cua cutuhva ndo savaha ndo cha ndavaha ni.
45016020	Maan ra Ndioo cuu ra chaha cha vii chi anima ndo, ta yatin xaan cua sandoyo ñuhun ra chi run Cuihna cuenda ndo. Na cua savaha ra chahnu Jesucristo tu manini chihin ndo.
45016021	Tachi ra Timoteo iin tuhun nacumi chi ndo, ta satiñu tahan ra chi ndi. Tachi tahan ra Lucio chi ra Jasoon chi ra Sosiipater ñivi tahin iin tuhun nacumi chi ndo.
45016022	Tachi ra Tercio iin tuhun nacumi chi ndo cuenda ra chahnu, ta racan cuu ra ni taa tutu ya.
45016023	Tachi tahan ra Gayo iin tuhun nacumi chi ndo, ta maan ra cuu ra chaha nuun vehe nu iye, ta chaha tahan ra nu nducuiti ñivi Ndioo ihya. Tachi tahan ra Erasto chi ra Cuarto yani yo iin tuhun nacumi chi ndo. Tesorero ñuun ya cuu ra Erasto can, [vati cumi ra xuhun ñuun ya].
45016024	Na cua savaha ra chahnu Jesucristo tu manini chi ndihi ndo, ta na cua cuu chi tacan ni.
45016025	Na cua sacahnu ndo chi ra Ndioo, vati maan ra cuu ra cua cuhva tundee ini chihin ndo cuhva cati tuhin tuhun vaha yoso cuhva iyo ra Jesucristo. Maan ra cuu ra sacoto tuhun chi yo yoso cuhva iyo ra, ta nu ni quichi quivi nda ni quivi xihna cuii ña chito ñivi can tuhun ya,
45016026	soco vitin tichi quivi ya sacoto ra chi yo ñaan tuhun cuu tuhun ni taa ra ni cahan cuenda ra Ndioo iti chata cuhva ni cati tuhun ra Ndioo chi ra, ta ndihi ni quivi ndihi ni tiempu iyo ndito ra Ndioo. Sacoto ra tuhun can chi ndihi ñivi ñuñivi vitin. Chacan cuu cha tasoho ñi tuhun can, ta chinu ini ñi chi ra Ndioo.
45016027	Ituhun ni ra Ndioo cuu ra, ta ituhun ni racan iyo cha chini tuni. Chi maan ra na cua sacahnu yo cuenda cha ni savaha ra Jesucristo. Na cua sacahnu yo chi ra ndihi ni quivi ndihi ni tiempu, ta na cua cuu chi tacan ni.
46001001	-
46001002	Yuhu ra Paulu taa tutu ya chihin ndo. Chaha ra Ndioo tiñu chihin yu cha cui tatun ra Jesucristo, vati tacan ni cuni ra Ndioo. Yuhu chi ra Soostene yani yo tachi ndi tutu ya chihin ndo, ta maan ndo cuu ñivi Ndioo iyo cuiti ñuun Corinto. Ñivi Ndioo cuu ndo, vati iyo ii ndo cuenda ra Cristo Jesuu, vati ni nacachi ra Ndioo chi ndo. Tacan iyo tahan ndihi ñivi sacahnu chi ra chahnu Jesucristo nini cahnu nu ñuhun ñuñivi. Maan ra ndaca ñahan chihin ñi, ta ndaca ñahan tahan ra chi maan yo.
46001003	Na cua savaha ra Ndioo sutu yo tu manini chihin ndo, ta na cua savaha ra cha cua coo taxin anima ndo. Ndihi chacan na cua savaha tahan ra chahnu Jesucristo chihin ndo.
46001004	Ndihi ni quivi chahi iin tiahvi ndioo chi ra Ndioo cha cuenda maan ndo. Chahi tiahvi ndioo chi ra, vati cha savaha ra tu manini chihin ndo cuenda cha ni savaha ra Cristo Jesuu chi ndo.
46001005	Chahi tiahvi ndioo chi ra ti chi ndihi cuii cuhva cha saquehni ra Ndioo cha vaha chi anima ndo, vati iyo ndo chi ra Cristo. Chaha ra cha cahan vaha xaan ndo, ta chaha ra cha iyo cha chini tuni chi ndo.
46001006	Tacan ni chinu vaha ini ndo tuhun vaha yoso cuhva iyo ra Cristo.
46001007	Chacan cuu cha ñahni cha cumani chi ndo cha samani ra Ndioo chi ndo, ta ndatu vaha ndo cha cua quichi ndico ra chahnu Jesucristo.
46001008	Maan ra cua cuhva tundee ini chi ndo nda cua nda quivi cua quichi ndico ra chahnu Jesucristo, ta ñahni cuati cua coo chi ndo quivi can.
46001009	Rai ndicha cuu ra Ndioo, ta maan ra cuu ra cati ti cua coo inuun ndo chi ra chahnu Jesucristo sehe ra.
46001010	Yani xaa, cati tuhun xain chi ndo cuenda ra chahnu Jesucristo ti na cua nduvi nuun ndihi ndo chi tahan ndo. Cati yu ti na ña cua ndusaca ca cuni ndo. Na cua saxini vaha xaan ndo chi tahan ndo, ta na cua coo inuun ndo.
46001011	Yani xaa, cha cati ñivi Cloee chihin yu ti cha cahan yuhu xaan ndo chi tahan ndo.
46001012	Iyo ndo cati ndo ti chi ra Paulu cuu ndo. Inca ndo cati ndo ti chi ra Apolo cuu ndo. Inca ndo cati ti chi ra Pedru cuu ndo, ta inca ndo cati ti chi ra Cristo cuu ndo.
46001013	Ña tuvi rai cuu ra Cristo. Ña ni chihi yu cuenda maan ndo, ta ña ni chanduta ndo cha cuenda sivi yu.
46001014	Chahi tiahvi ndioo ti ni sacuandute chi ra Crispo chi ra Gayo ni, ta ñahni ca ndo ni sacuandute.
46001015	Chacan cuu cha yoni ndo cua cuu cati ti chanduta ñi cuenda sivi yu.
46001016	Ndicha ti ni sacuanduta tahin chi ñivi ra Esteefana. Ña ñuhun ca ini yu a ni sacuanduta tahin chi inca ndo.
46001017	Tava tiñu ra Cristo chihin yu, vati cua cati tuhun tahin tuhun ra, ta ñavi cha cua sacuanduta yu tava tiñu ra chihin yu. Ñavi chi tuhun taqui cha cuenda ñivi ñuñivi cati tuhin, coto cua cati ñivi ti ñahni yahvi ndaa cha chihi ra Cristo cuenda cuati yo.
46001018	Saxini ñivi ndoyo ñuhun cuenda ra Ndioo ti ña vaha cha ni chihi ra Cristo nu cruu cuenda cuati yo, soco ndihi yo cha iyo vaha chi ra Ndioo―chito yo ti cha cuenda chacan iyo tundee ini chi ra Ndioo.
46001019	Cuhva cati tutu Ndioo cuu chacan, vati cahan chi cuenda ra Ndioo, ta cati chi ti: Masi nditi xini ñivi, soco cua sanain cha chini tuni chi ñi, ta ña cua cutuni ca ini ñi cua savahi, cati tutu Ndioo.
46001020	Ñahni ca yahvi ndaa cha chini tuni cuenda ñivi ñuñivi. Ñahni ca yahvi ndaa ñivi nditi xini. Ñahni ca yahvi ndaa ñivi cahan yuhu chi tahan ñi vitin tichi quivi ya. Cha ni sanahan ra Ndioo ti ñahni ca yahvi ndaa cha chini tuni iyo chi ñivi ñuñivi.
46001021	Tacan cati yu, vati saxini ra Ndioo ti vaha cha cua cati tuhun ra tatun ra Jesucristo, ta cua cuinu ini ñivi chi ra, ta sa cua nduvaha anima ñi. Vasi cha tondo cuu chacan saxini ñivi ñuñivi, soco saxini ra Ndioo ti vaha ca cha nduvaha anima ñi. Vasi cha tondo cuu chacan cuni ñivi ñuñivi, vati chacoo cha chini tuni chi ñivi ñuñivi cuenda maan ñi, ta ña nacoto ñi chi ra Ndioo cha tacan. Tacan ni savaha ra Ndioo, vati iyo cha chini tuni chi ra.
46001022	Mani cuhva cahnu xaan cuni ndehe ñivi judiio, ta ñivi cuu inca tucu ñivi―cuni ñi cha cua coo cha nditi xini ñi.
46001023	Ndiuhu cati tuhun ndi ti cha ni chihi ra Cristo nu cruu. Ña cutuni ini ñivi judiio chacan, ta cha tondo cuu chi cuni ñivi cuu inca tucu ñivi,
46001024	soco cuenda ñivi ni nacachi ra Ndioo―masi ñivi judiio cuu ñi, masi inca tucu ñivi cuu ñi, soco chito ñi ti iyo tundee ini chi ra Ndioo. Chito ñi ti iyo cha chini tuni chi ra, vati cha ni chihi ra Cristo.
46001025	Saxini ñivi ti cha tondo cuu cha ni savaha ra Ndioo, soco iyo cuaha xaan ca cha chini tuni chi ra. [Ñavi cha chini tuni vaha iyo chi ñivi ñuñivi.] Saxini ñivi ti ñahni vaha tundee iniiyo chi ra, soco iyo xaan ca tundee ini chi ra. [Ñavi cha vaha cuu tundee ini yo chi ñivi ñuñivi.]
46001026	Yani xaa, na cua saxini vaha ndo yoso cuhva ni chacoo ndo, ta ni nacachi ra Ndioo chi ndo. Ña ndihi ni ndo cuu ñivi iyo cha chini tuni cuenda ñivi ñuñivi. Ña ndihi ndo cuu ñivi iyo tundee ini. Ña ndihi ndo cuu ñivi iyo vaha.
46001027	Nacachi ra Ndioo chi ñivi, ta saxini ñivi ñuñivi ti ñahni cha chini tuni iyo chi ñican. Chacan cuu cha cua coo tu ca nuun chi ñivi ñuñivi cha nditi xini. Nacachin ra Ndioo chi ñivi, ta saxini ñivi ñuñivi ti ñahni tundee ini iyo chi ñican. Chacan cuu cha cua coo tu ca nuun chi ñivi ñuñivi cha iyo tundee ini.
46001028	Nacachi ra Ndioo chi ñivi iyo ndahvi. Nacachi ra chi ñivi ña chaa ini ñivi ñuñivi. Nacachi ra chi ñivi ñahni yahvi ndaa cuenda ñivi ñuñivi, vati tacan cua sandoyo ñuhun ra Ndioo chi ñivi iyo vaha cuenda ñuhun ñuñivi.
46001029	Chacan cuu cha yoni cua ndurai iti nuun ra Ndioo.
46001030	Maan ra savaha cha iyo ndo chi ra Cristo Jesuu. Chacan ni chaha ra Ndioo cha chini tuni chi yo. Chacoso vaha anima yo cuenda ra Ndioo, ta iyo ii yo, vati maan ra Jesucristo sanaan cuati ni savaha yo.
46001031	Chacan cuu cha iyo chi cuhva cati tutu Ndioo, vati cati chi ti tu cua ndurai yo, na cua ndurai yo cuenda ra chahnu, cati chi.
46002001	Yani xaa, quivi ni quichi yu nu iyo ndo cati tuhin chi ndo yoso cuhva iyo ra Ndioo, soco ña cahin tuhun vixin, ta ña nduqui cuhva cha cua saxini ndo ti nditi xaan xini yu.
46002002	Yuhu saxini ti tuhun ra Jesucristo ni cua cati tuhin chi ndo. Tuhun cha ni chihi ra cuenda yo saxini yu cha cua cati tuhin, ta ñahni inca tuhun cua cati tuhin chi ndo.
46002003	Quivi cha iye chi ndo saxini xain. Saxini yu, vati yuhvi xaan cuni yu, ta ñahni tundee inivaha iyo chihin yu.
46002004	Ñavi tuhun taqui cha cua saxini ndo ti cha nditi xini yu cuu tuhun cha ni cati tuhin chi ndo. Ñavi tacan cati tuhin chi ndo, soco ni ndehe ndo ti cha iyo ra Tati Ndioo chihin yu, ta iyo tundee ini chi ra Ndioo.
46002005	Chacan ni savahi, vati cuni yu cha cua cuinu ini ndo chi ra Ndioo, vati iyo tundee ini chi ra. Ña cuni yu cha cua saxini ndo ti cha vaha cuu chi, vati nditi xini ñivi.
46002006	Chaha ndi cha chini tuni chi ñivi chinu vaha ini chi ra Ndioo, soco ñavi cuhva chaha ñivi ñuñivi cha chini tuni cuu chi. Ñavi cuhva chaha ra cumi tiñu cha chini tuni chi ñivi cuu chi, vati cua queta quivi cua naan tucu racan.
46002007	Cati tuhun ndi yoso cuhva iyo cha chini tuni chi ra Ndioo, soco ña ni chito yo yoso cuu chi nu ni quichi quivi. Ña ta tuvi ñuhun ñuñivi, ta ni tiso ra Ndioo cha cua coto yo chacan. Chacan cuu cha cha iyo vaha anima yo cuenda ra Ndioo.
46002008	Ñahni ni iin ra cumi tiñu can ni chito yoso cuhva saxini ra Ndioo. Chahni ra ta ra chi ra chahnu Jesuu, vati ña chito ra ta ra yoso cuhva saxini ra Ndioo, ta rai cahnu xaan cuu ra Jesuu.
46002009	Yoni chito yoso cuhva saxini ra Ndioo nda cua nda vitin cuhva cati tutu Ndioo, vati cati chi ti: Yoni ñivi chito yoso cuhva saxini ra Ndioo. Ña ta yoni ndehe chacan. Ña ta yoni cuni tuhun chi chi. Ña ta yoni saxini yoso cuhva cua savaha ra Ndioo chi ñivi cuni chi ra, cati tutu Ndioo can.
46002010	Chacan cuu chi, vati chaha ra Ndioo cha sacoto ra Tati Ndioo chi yo yoso cuhva cua savaha ra chi yo, vati chito ra Tati Ndioo ndihi cuii. Chito ra yoso cuhva saxini ra Ndioo chi anima ra.
46002011	Yoni ca ñivi chito yoso cuhva saxini ñivi. Ituhun ni maan ñi chito chi anima ñi. Ta ni cuhva yoni chito yoso cuhva saxini ra Ndioo. Ituhun ni ra Tati Ndioo chito.
46002012	Ñavi cuhva saxini ñivi ñuñivi saxini maan yo, soco saxini yo cuhva saxini ra Ndioo, vati iyo ra Tati Ndioo chi yo. Chacan cuu cha chito yo cha ni savaha ra Ndioo chi yo cuenda ra Cristo.
46002013	Chacan cati ndi, vati cha sanahan ra Tati Ndioo chihin ndi. Ñavi cuhva cha sanahan ñivi ñuñivi yoso cuhva iyo cha chini tuni chi maan ñi cuu chi. Chaha ndi cuenda chi ñivi yoso cuhva saxini ra Tati Ndioo, vati iyo ra chi ñi.
46002014	Ñivi ña nacoto chi ra Ndioo―ña chito ñi yoso cuhva iyo ra Tati Ndioo, vati ña nihin ñi cuhva. Ña nihin tuni ini ñi, vati ñahni ra Tati Ndioo iyo chi ñi.
46002015	Cua cutuni ini ñivi Ndioo yoso cuhva iyo ra Ndioo. Cua cutuni ini ñi ndihi chacan, ta yoni cua cuu cati ti ña vaha.
46002016	Chacan cati yu, vati cati tutu Ndioo ti yoni chito yoso cuhva saxini ra chahnu. Yoni sanahan chi ra, cati chi. Ta maan yo chito yo yoso cuhva saxini ra Cristo.
46003001	Yani xaa, ña cuu cati tuhin chi ndo cuhva cati tuhin chi ñivi cha iyo cuenda ra Tati Ndioo. Cati tuhin chi ndo cuhva cati tuhin chi ñivi ñuñivi. Sava ta cua ve cuati cuu ndo cuenda ra Cristo, vati ña ta coto vaha ndo yoso cuhva cua coo ndo cuenda ra.
46003002	Ña ii xaan tuhun cati tuhin chi ndo, vati cuu ndo sava ta cua ve cuati cuni ndica sihi ve. Ña ii tuhun cati tuhin chi ndo, vati ña ta cuu cutuni ini ndo. Ña ta cutuni ini ndo nda cua nda vitin,
46003003	vati ni vii iyo ndo cuenda ñivi ñuñivi. Ni iyo ndo cuenda ñivi ñuñivi, ta ni ndacu ndo cuhva ndacu ñivi ñuñivi, vati ni ndusoo ndo chi tahan ndo, ta ni cahan yuhu ndo chi ñi.
46003004	Iyo ndo cuhva iyo ñivi ñuñivi, vati iyo chaha cati ndo ti chihin ra Paulu cuu ndo, ta iyo chaha cati inca ndo ti chihin ra Apolo cuu ndo, cati ndo.
46003005	Ñahni yahvi ndaa ra Apolo, ta ni ñahni yahvi ndaa yuhu. Ndiuhu cati tuhun ndi cuenda ra Ndioo, ta chinu ini ndo chi ra. Satiñu ndi cuhva chaha ra chahnu chi ndi.
46003006	[Cuhva satiñu yo chi itu cuu chi.] Yuhu tachi tata, ta maan ra Apolo tiso nduta, soco ra Ndioo cuu ra chaha tundee ini, ta cana yava. [Cuhva can satiñu ndi chi ra Ndioo.]
46003007	Chacan cuu cha ñahni yahvi ndaa ra tachi tata. Ñahni yahvi ndaa ra tiso nduta. Ituhun ni ra Ndioo cuu ra chaha tundee ini, ta chahnu itu. Racan cuu ra ndaa yahvi.
46003008	Inuun iyo ra tachi tata chi ra tiso nduta, ta cua coo yahvi ra ta ra cuhva ni satiñu ra ta ra.
46003009	Iin ni rai cuu ndi, vati inuun satiñu tahan ndi tiñu ra Ndioo, ta maan ndo cuu sava ta cua iin nu cana itu ra Ndioo. Cuu ndo sava ta cua iin cha savaha ra Ndioo, vati tindee ra cha cua cuahnu vaha ndo.
46003010	Nu quichi quivi cati tuhin tuhun Ndioo chi ndo cuhva chaha ra Ndioo tu manini chihin yu. Chacan cuu cha ni savahi sava ni ta cua iin ra sandaa vehe, vati sacacu xihna ra chaha vehe. Ta vitin iyo inca ra cati tuhun tuhun Ndioo chi ndo. Na cua savaha ra cuenda yoso cuhva cati tuhun ra,
46003011	vati ña cuu cati tuhun ra inca tuhun, vati tuhun ra Jesucristo cuu tuhun ni cati tuhin xihna cuii, ta maan ra Jesucristo cuu sava ta cua iin chaha vehe.
46003012	-
46003013	Cua queta quivi cua coto ndihi ñivi a vaha ndacu ñi a ña vaha. Tu cua savaha yo cha vaha, cua cuu yo sava ni ta cua satiñu yo chi xuhun cuaan chi xuhun cuichin chi yuu taqui vaha. Tu ña vaha cha cua savaha yo, cua cuu yo sava ni ta cua satiñu yo chi yutun chi ita. Cua coto ndihi ñivi, vati cua queta quivi cua cati ra chahnu a vaha a ña vaha ni savaha ñivi. Cua cayu cha ña vaha ni savaha ñivi, soco cha vaha ña cua cayu chi. Tacan sa cua ndehe ndihi ñivi a vaha cha ni savaha ñi a ña vaha.
46003014	Tu ña cua ndoyo ñuhun cha ni savaha yo, cua cunda yahvi yo chi ra Ndioo.
46003015	Tu cua cayu tiñu ni savaha yo, ña cua cunda yahvi yo, ta chi tundoho cua cundee cacu yo.
46003016	Ña ñuhun ca ini ndo ti sava ta cua iin vehe nu iyo ra Ndioo cuu ndo. Ña ñuhun ca ini ndo ti iyo ra Tati Ndioo chi ndo.
46003017	Tu cua sandoyo ñuhun yo nu iyo ra Ndioo, cua sandoyo ñuhun ra Ndioo chi yo, vati ii xaan nu iyo ra, ta iyo ra chi maan yo.
46003018	Na ña cua cuhva ndo cha cua sandahyu ñahan ñivi chi ndo. Tu iyo ndo saxini ti iyo cha chini tuni chi ndo cha cuenda ñivi ñuñivi, na cua saxini ndico tucu ndo. Chacan cuu cha cua coo cha chini tuni ndicha chi ndo.
46003019	Ñahni yahvi ndaa cha chini tuni iyo chi ñivi ñuñivi cuenda ra Ndioo, vati cati tutu Ndioo ti chito ra Ndioo ti ñivi cha iyo cha chini tuni―tuhva xaan ñi sandahyu ñahan, soco ña chaha ra chi ñi.
46003020	Iyo inca nu cati tutu Ndioo ti chito ra chahnu ti ñahni yahvi ndaa cha saxini ñivi cha iyo cha chini tuni chi ñi, cati tutu Ndioo.
46003021	Chacan cuu cha na ña cua cahan rai ndo cuenda ñivi ñuñivi, vati cuenda maan ndo iyo ndihi cuii cha iyo nu ñuhun ñuñivi.
46003022	Iyo yu chi ndo, ta iyo ra Apolo chi ndo, ta iyo ra Pedru chi ndo. Iyo ñuhun ñuñivi cuenda ndo. Masi cua cuvi ndo, masi ña cua cuvi ndo, soco ndihi cha iyo vitin cuu chi ndo, ta ndihi cha ni cua coo cua cuu chi ndo. Ndihi chi cuu chi ndo,
46003023	ta chi ra Cristo cuu ndo, ta chi ra Ndioo cuu ra Cristo.
46004001	Chacan cuu cha na cua saxini ndihi ñivi ti cha satiñu ndi cuenda ra Cristo, ta cati tuhun ndi tuhun yoso cuhva iyo ra Ndioo.
46004002	Tatun ra Cristo cuu ndi, ta nini xaan cha cuu tatun ra iin rai cuiti vaha.
46004003	Ñahni cha tichahi yoso cuhva saxini ndo cuenda yu. Ñahni cha tichahi yoso cuhva saxini ñivi. Ñahni cha tichahi yoso cuhva saxini yu cha cuenda suvi ni maan yu.
46004004	Ñahni cha tichahi, vati saxini yu ti ñahni ca cuati ndacui. Vasi chacan cuu chi, soco ña cuu cati yu ti ñahni cuati iyo chihin yu iti nuun ra Ndioo. Maan ra Ndioo cuu ra cua cati.
46004005	Chacan cuu cha na ña cua tachi tuni ndo chihin yu nda cua nda quivi cua quichi ndico ra chahnu. Maan ra cuu ra cua cati ndaa cha cuu cha indi xehe. Cua cati ra yoso cuhva saxini ñivi chi anima ñi. Tacan cua cuu, ta sa cua cati ra Ndioo ti cha vaha ni savaha ndiuhu.
46004006	Yani xaa, ndihi tuhun can cuu sava ta cua iin cuhva cha cahin cuenda maan ndo. Ndicha ti cahin sivi yu chi sivi ra Apolo, soco tacan ni cua cutuhva ndo coo ndo cuhva cati tutu Ndioo, cuhva iyo maan ndi. Chacan cuu cha ña cua ndurai ni iin ndo, ta ni ña cua cahan ndo siqui tahan ndo.
46004007	Yoni ca ñivi saxini ti cahnu xaan ñivi cuu ndo. Ndihi cha iyo chi ndo samani ra Ndioo. Ndurai ndo, vati ta iin maan ndo savaha ndihi cha iyo chi ndo, soco maan ra Ndioo cuu ra samani chi chi.
46004008	Saxini ndo ti cha iyo vaha ndo cuenda ra Ndioo. Saxini ndo ti ñahni ca cha cumani chi ndo. Saxini ndo ti cha ni quee vaha ndo, ta ndoo ihni maan ndi. Vaha xaan tu cha ndicha cha cha ni quee vaha ndo, vati tacan ni iyo vaha tahan ndi chi ndo.
46004009	Yuhu saxini ti cha tiso ra Ndioo cuenda ti cua ndoo ndi iti chata, ta tatun Jesucristo cuu ndi. Cha iyo vaha tuhun cha cua cuvi ndi, vati cha chito ndihi ñivi ti chacan cuu chi. Chito ra tatun Ndioo, ta chito tahan ñivi ñuñivi.
46004010	Saxini ñivi ti tondo ndi, vati iyo ndi chi ra Cristo, soco maan ndo nditi vaha xini ndo. Saxini ñivi ti ñahni tundee ini iyo chi ndi, ta maan ndo iyo xaan tundee ini chi ndo. Saxini ñivi ti cahnu xaan ñivi cuu ndo, ta maan ndi―ñahni yahvi ndaa ndi.
46004011	Nda cua nda vitin yaha cuhva cha chisoco ndi. Ña queta sahma cunami ndi. Ña queta sahma cundichin ndi. Cha ndoho ndi. Ñahni vehe ndi iyo nu cua ndoo nuun ndi.
46004012	Cha satiñu ndi chi ndaha ndi. Cahan ñivi ndavaha ni chi ndi, soco cahan vaha ndi chi ñi. Chaha ñivi tundoho chi ndi, soco cundee ini ndi.
46004013	Cati ñivi ti ña vaha ndi, soco cahan vii ndi chi ñi. Sava ni ta cua iin mihin, sava ni ta cua iin ihvi cuu ndi savaha ñivi nda cua nda vitin.
46004014	Yani xaa, tuhun can tai chihin ndo, ta chahi cha chini tuni chi ndo, vati sava ta cua sehi cuu ndo. Ña cuni yu cha cua coo tu ca nuun chi ndo.
46004015	Tuvi xaan ñivi cuni ñi sacuaha ñi chi ndo yoso cuhva iyo ra Cristo, soco ña tuvi ñi cuni chi ndo sava ni ta cua ra cuu sutu ndo. Yuhu cuu sava ni ta cua sutu ndo cuenda ra Cristo, vati cati tuhin tuhun Ndioo chi ndo, [ta chinu ini ndo chi ra].
46004016	Chacan cuu cha cati yu ti na cua savaha ndo cuhva ndacu yu.
46004017	Chacan cuu cha tava tiñu yu chi ra Timoteo, ta cuahan ra nu iyo ndo. Maan ra cuu sava ta cua iin sehi. Cuni xain chi ra, ta cuiti vaha satiñu ra cuenda ra chahnu. Cua sacoto ndico ra chi ndo yoso cuhva iye cuenda ra Cristo Jesuu, ta cua sacoto ndico ra yoso cuhva sacuahi chi ndihi ñivi nducuiti cuenda ra chahnu.
46004018	Iyo ndo ndurai ndo, vati saxini ndo ti ña cua cuhun que nu iyo ndo.
46004019	Tu cua cuhva ra chahnu, yatin cuii ni cua cuhin, ta cua cu ndehi a ndicha iyo tundee ini chi ñivi ndurai can. Ña cua tasohi tuhun cua cahan ñi,
46004020	vati ña saxini ra Ndioo yoso cuhva iyo tuhun cahan ñivi, soco ndehe ra a ndicha iyo tundee ini ra chi maan ñi.
46004021	Na cua savaha ndo cha vaha. Chacan cuu cha cua cuhin nu iyo ndo, ta ña cua tachi tuni yu chi ndo. Cua cuhin, ta cua cuni mani yu chi ndo, ta masu cua cahan yu chi ndo.
46005001	Cati ñivi ti iyo iin ñivi ndo ndacu ndavaha ni chi tahan ñi inca chiyo, ta ña tuhva ñivi cuu inca tucu ñivi savaha ñi chacan. Cati ñivi ti iyo iin ra yani yo, ta iyo cuii ra chi ñasihi sutu ra,
46005002	ta maan ndo ndurai ndo, vati iyo vaha ndo chi ra Ndioo. Nini ca cha cua coo tu cuihya ini chi ndo. Iyo cha cua tava ndaa ndo chi ra ndacu chacan.
46005003	Ndicha ti ña iye iti nuun ndo, soco iye chihin ndo, vati saxini xain cuenda ndo. Cha tachi tuni yu chihin racan cuhva iye iti nuun ndo.
46005004	Cua nducuiti ndo cuenda ra chahnu Jesuu, vati iye chi ndo. Cua coo tundee ini ra chahnu Jesuu chi ndo.
46005005	Cua tava ndaa ndo chi ra ndacu ndavaha ni can, ta cua ndoo ihni ra chi run Cuihna. Chacan cuu cha cua coo tundoho chi ra. Vasi tacan, ta cua nduvaha anima ra, ta cua cacu ra quivi cua quichi ndico ra chahnu.
46005006	Cahan rai ndo, soco ña nihin tuni ini ndo. Ña chito ndo ti tu suhva suhva ni cua coo cuati nu iyo ndo, cua queta quivi cua ndoyo ñuhun ndihi ndo. Cuhva iyo ndixi panela iyo cuati ndacu ñivi. Tu cua quihvi suhva chi tichi yuchan yuti paan, cua cunu xico chi niniin chi.
46005007	Na cua tava ndaa ndo cha ndavaha ni. Chacan cuu cha cua coo ii ndo, ta ñahni ca cuati cua coo chi ndo. Tacan cua savaha ndo, vati cha ni chihi ra Cristo cuenda cuati yo.
46005008	Chacan cuu cha na cua cusii ini yo chi ra Ndioo. Ña cua savaha ca yo ndavaha ni. Ña cua savaha ca yo cuati, soco cua coo vaha yo, ta ña cua sandahyu ñahan ca yo.
46005009	Cha tai tutu chi ndo nu ni quichi quivi, ta cati yu ti na ña cua coo inuun ndo chi ñivi ndacu ndavaha ni chi tahan ñi inca chiyo.
46005010	Ña cati yu ti ña cua coo ndo nu iyo ñivi ñuñivi, masi ndacu ñi ndavaha ni chi tahan ñi inca chiyo, masi cuni ñi ndatiñu cha iyo chi tahan ñi, masi suhu ñi, masi sacahnu ñi ita niñu. Tu chacan cua cati yu, iyo cha cua quee siin ndo iin chiyo, ta ña cua coo ca ndo nu ñuhun ñuñivi ya, tu cha tacan.
46005011	Ñavi chacan cati yu chi ndo, soco cati yu ti ña cua coo inuun ndo chi ñivi tahan yo cuenda ra Cristo, tu cha tacan cua savaha ñi. Tu cua coo ñi ndavaha ni chi tahan ñi inca chiyo, tu cua cuni ñi ndatiñu cha iyo chi tahan ñi, tu cua sacahnu ñi ita niñu, tu cua cahan ñi ndavaha ni, tu cua coho ñi ndixi, tu cua suhu ñi, tu tacan cua savaha ñivi tahan yo, ña cua coo inuun ndo chi ñi, ta ni ña cua cachi ndo chi ñi icaa ni.
46005012	Tacan cati yu cuenda ñivi tahan yo cuenda ra Cristo, vati ña tachi tuni yo chi ñivi ña chinu ini chi ra Ndioo. Tachi tuni yo chi ñivi Ndioo,
46005013	soco maan ra Ndioo cuu ra cua tachi tuni chi ñivi ña cuni chi ra. [Chacan cuu cha cati yu ti] na cua tava ndaa ndo chi ra ndacu ndavaha ni can.
46006001	Tu cua cuni ndo cuati chi ñivi cuu tahan ndo cuenda ra Cristo, ña vaha cha cua yaha ndo nu ra cumi tiñu, ta ña chinu ini ra chi ra Ndioo. Iyo cha cua nanducu ndo chi ra yani yo cha cua tiso vaha ra tiñu can.
46006002	Chito ndo ti cua tachi tuni ñivi Ndioo chi ñivi ñuñivi. Tu ndicha cha cua tachi tuni ndo chi ñivi ñuñivi, cua cuu tiso vaha ndo tiñu chi ñivi tahan ndo.
46006003	Chito ndo ti cua ndehe yo a vaha a ña vaha ra tatun Ndioo. Chacan cuu cha cua cuu tiso vaha ndo tiñu quivi ta quivi.
46006004	Tu cua tiso vaha ndo tiñu, cua cuhva ndo tiñu can chi ñivi tahan yo cha iyo vaha cha chini tuni.
46006005	Chacan cati yu, vati cua coo tu ca nuun chi ndo. ¿Atu ñahni iin ra yani yo cha iyo cha chini tuni nuun iyo ndo? ¿Atu ñahni ra cua cuu tiso vaha tiñu nu cua savaha ra yani yo cuati chi tahan ra?
46006006	Ña vaha cha sayaha ndo chi tahan ndo nu ra cumi tiñu, ta ña chinu ini ra cumi tiñu can chi ra Ndioo.
46006007	Cuaha xaan cha ndoyo ñuhun ndo, vati tiso ndo cuati chi ñivi tahan ndo nu ra cumi tiñu. Vaha ca cha cua cundee ini ndo cha cua savaha ñi ndavaha ni chi ndo. Vaha ca cha cua cundee ini ndo cha cua suhu ñi chachi ndo,
46006008	soco maan ndo ndacu ndavaha ni chi tahan ndo. Maan ndo suhu ndo chachi tahan ndo.
46006009	Chito ndo ti ña cua coo ñivi ndacu ndavaha ni nu cua cundaca ñahan ra Ndioo. Na cua saxini vaha ndo. Tu cua coo ndo ndavaha ni chi ñi ñahan inca chiyo, tu cua sacahnu ndo ita niñu, tu cua coo ndo ndavaha ni chi ra rai inca chiyo,
46006010	tu cua suhu ndo, tu cua cuni ndo chachi tahan ndo, tu cua coho ndo ndixi, tu cua cahan ndo ndavaha ni, ña cua cuu coo ndo nu cua cundaca ñahan ra Ndioo.
46006011	Tacan ni savaha tahan ndo nu quichi quivi, soco vitin cha ni naan cuati savaha ndo. Cha ni iyo ii ndo cuenda ra Ndioo, ta cha ni chacoso vaha anima ndo cuenda ra chahnu Jesucristo. Tacan ni tindee tahan ra Tati Ndioo chi ndo.
46006012	Cuu savaha yu ndihi cuii cha cuni yu, soco ña ndihi chi tindee chihin yu. Cuu savaha yu ndihi cuii cha cuni yu, soco ña cua cuhva yu cha cua cundaca ñahan chi chihin yu.
46006013	Quihvi cha chachi yo tichi yo, vati tacan sa iyo tundee ini chi yo. Iyo tichi yo, vati quihvi cha chachi yo, soco cua queta quivi ña cua saxini ca yo cuenda chacan cua savaha ra Ndioo. Ñavi tacan iyo iquin cuñu yo. Ña cua coo yo ndavaha ni chi tahan yo inca chiyo. Ñavi cuenda chacan iyo iquin cuñu yo, soco iyo iquin cuñu yo, vati tacan ni cua cuu satiñu yo cuenda ra chahnu, ta maan ra cua cuhva tundee ini chi iquin cuñu yo.
46006014	Cha ni chaha ra Ndioo tundee ini chi ra chahnu Jesucristo, ta natacu ndico ra tañu ñivi ndii. Ta ni cuhva cua cuhva ra tundee ini chi maan yo, ta cua natacu ndico tahan yo.
46006015	Chito ndo ti iyo ndo chi iquin cuñu ndo chi ra Cristo. Ña cuu tava ndai chi ndo chi ra Cristo, ta cua cuhve cha cua coo ndo ndavaha ni chi tahan ndo inca chiyo.
46006016	Chito ndo ti tu cua coo ndo ndavaha ni chi tahan ndo inca chiyo, ini ñivi cua cuu ndo chi ñi, vati cati tutu Ndioo ti tu cua coo ra rai chi ña ñahan, iin ni ñivi cua cuu ñi.
46006017	Tu cua coo ndo chi ra chahnu, iin ni ñivi cua cuu ndo chi ra, vati iyo ra Tati Ndioo chi ndo.
46006018	Na ña cua coo ndo ndavaha ni chi tahan ndo inca chiyo. Tu cua savaha ñivi cuati can, cua savaha ñi ndavaha ni suvi ni chi maan ñi chi iquin cuñu ñi, soco ndihi ca cuati cuu cha savaha ñivi chi inca ñivi.
46006019	Chito ndo ti iyo ra Tati Ndioo chi ndo, ta chito ndo ti tacan ni tindee ra chi ndo. Tacan ni savaha ra Ndioo. Ñavi chi maan ndo cuu ndo.
46006020	Chi maan ra cuu ndo, vati cha ni chihi ra Cristo cuenda ndo. Chacan cuu cha na cua sacahnu ndicha ndo chi ra Ndioo chi ndihi cuii tiñu cua savaha ndo chi iquin cuñu ndo.
46007001	Vitin cua cati ndique yoso cuhva cua ndoo tiñu cha ni nducu tuhun ndo chihin yu nu ni tachi ndo tutu. Vaha tu ña cua coo ra rai chi ñi ñahan,
46007002	soco na cua tandaha ra rai chi ñi ñahan, ta na cua tandaha tahan ñi ñahan chi ra rai, coto cua coo ñi ndavaha ni chi tahan ñi inca chiyo.
46007003	Na cua coo ra rai chi ña cuu ñasihi ra, ta na cua coo ñi ñahan chi ra cuu ii ñi.
46007004	Ñavi ñi ñahan cua sanini chi ra rai cha cua coo ña chi ra, soco ra rai cuu ra cua cati. Ta ni cuhva ñavi ra rai cua sanini chi ñasihi ra cha cua coo ra chi ña, soco maan ña cua cati. [Tacan ni cua nduvi nuun ñi.]
46007005	Ña cua cati ndo ti ña cua coo ndo chi ñasihi ndo chi ii ndo. Vaha tu cua nduvi nuun ndo, ta cua saña nuun ndo suhva quivi, vati cua cuni ndo cahan ndo chi ra Ndioo. Tacan cuu, ta sa cua coo ndico ndo chi ñasihi ndo chi ii ndo. Chacan cuu cha ña cua tiso run Cuihna cha ndavaha ni anima ndo, coto ña cua cundee ini ndo.
46007006	Tuhun can cati yu, vati tacan ni cua coo inuun yo. Ñavi cha sanini yu cuu chi.
46007007	Cuni yu cha cua coo ndihi ñivi cuhva iyo yu cha ñahni ñasihi yu, soco ña ini cuhva samani ra Ndioo chi ndihi yo. Tucu tucu cuhva samani ra chi iin iin yo.
46007008	Yuhu cati chi ñivi ña ta tandaha chi ñivi cha ndoo ndahvi ti vaha cha ña cua tandaha ñi, ta cua coo ñi cuhva iye,
46007009	soco tu ña cua cundee ini ñi, na cua tandaha ñi. Tacan cati yu, vati vaha xaan ca cha cua tandaha ñi, ta ña vaha tu ña cua cuu cundee ini ñi, [ta cua cuni xaan ñi coo ñi ndavaha ni chi tahan ñi inca chiyo].
46007010	-
46007011	Yuhu cati tuhin chi ñivi ni tandaha. Ñavi yuhu ni cati tuhun, soco ra chahnu cuu ra cati tuhun xihna nu ni quichi quivi ti na ña cua saña ndaha ñi ñahan chi ii ñi. Ta ni cuhva na ña cua tava ndaa ra rai chi ñasihi ra. Tu cua saña ndaha ñi chi ii ñi, ña cua tandaha ca ñi. [coto cua queta quivi] cua coo mani ndico ñi chi ii ñi.
46007012	Yuhu cati chi ndihi ca ndo. Yuhu cuu ra cati, vati ñahni cha cati ra chahnu cuenda chehe nu ni quichi quivi. Cati yu ti tu iyo ra yani yo, ta ña chinu ini ñasihi ra chi ra Ndioo, soco ni cuni ña coo ña chi ra, ña cua tava ndaa ra chi ña.
46007013	Ta ni cuhva tu iyo ña tahan yo, ta ña chinu ini ii ña chi ra Ndioo, soco ni cuni ra coo ra chi ña, ña cua tava ndaa ña chi ra.
46007014	Tacan cati yu, vati tacan ni cua coo ii ra chi ñasihi ra, masi ña chinu ini ra. Ta ni cuhva cua coo ii ñi ñahan chi ii ñi, masi ña chinu ini ñi. Tu ña cua cuu chi tacan, ña cua coo ii sehe ndo, soco cha iyo ii ndicha ñi.
46007015	Tu ña chinu ini ñi ñahan, ta cua quee ndaa ñi, na cua quee ndaa ñi. Tu ña chinu ini ra rai, ta cua quee ndaa ra, na cua quee ndaa ra. Tu tacan ni cua cuu chi, ña cua sanini ra yani yo, ta ni ña cua sanini ñi tahan yo, vati cha cati ra Ndioo ti cua coo mani ndo chi ndihi ñivi.
46007016	Ndioho ñi ñahan, tacan ni cua coo vii ndo chi ii ndo, vati ña chito ndo a cua cuinu tahan ini ii ndo chi ra Ndioo. Ndioho ra rai, ta ni cuhva cua coo ndo chi ñasihi ndo, vati ña chito ndo a cua cuinu tahan ini ñasihi ndo chi ra Ndioo.
46007017	Na cua coo ndihi ndo cuhva cati ra chahnu cuhva ni chacoo ndo quivi ni nacachi ra chi ndo. Tacan cati tahin chi ndihi ñivi nducuiti cuenda ra Ndioo.
46007018	Iyo ndo sacahnu costumbre chahnu, ta ni sanduvaha ra Ndioo anima ndo. Chacan cuu cha tahnda ñiin xini xuu ndo nu quichi quivi. Ña cua nducu ndo cha cua naan chacan. Iyo tahan ndo―ñahni costumbre can sacahnu ndo, ta ni nacachi ra Ndioo chi ndo. Ña cua quechaha sacahnu ndo chacan vitin.
46007019	Ñahni yahvi ndaa cha sacahnu ndo costumbre can, ta ni ñahni yahvi ndaa cha ña sacahnu ndo costumbre can. Mani cha cua sacuinu ndo cuhva cati tuhun ra Ndioo.
46007020	Na cua coo ndihi ndo cuhva ni chacoo ndo quivi ni sanduvaha ra chahnu anima ndo.
46007021	Tu satiñu cuatu ndo, ta ni sanduvaha ra anima ndo, ña cua tichaha ni ndo. Tu cua cundee coo ndo nu nuna, na cua nducu ndo cuhva.
46007022	Tu satiñu cuatu ndo, ta ni sanduvaha ra chahnu Ndioo anima ndo, cua coo ndo nu nuna cuenda maan ra. Ta ndioho ñivi iyo nu nuna, ta ni sanduvaha ra anima ndo―cua cuu ndo musu cuenda ra Cristo.
46007023	Chi maan ra Ndioo cuu ndo, vati cha ni chihi ra Cristo cuenda ndo. Ña cua saxini ca ndo ti musu ñivi cuu ndo, [vati mani chi ra Ndioo cua satiñu ndo].
46007024	Yani xaa, na cua coo ndihi ndo cuhva ni chacoo ndo quivi ni sanduvaha ra Ndioo anima ndo.
46007025	Cuenda ñivi ña ta tandaha―ñahni cha cati tuhun ra chahnu, soco cua cati yu cuhva saxini yu. Rai cuiti vaha cui, vati cundahvi ini ra Ndioo chihin yu.
46007026	Saxini yu ti na cua coo ndo cuhva iyo ndo vitin, vati cuni coo tundoho chi yo vitin.
46007027	Tu iyo ñasihi ndo, ña cua nducu ndo cuhva cha cua saña ndo chi ña. Tu ña ta tandaha ndo, ña cua nducu ndo ñasihi ndo.
46007028	Tu cua tandaha ndo, ñavi cuati cua savaha ndo. Tu cua tandaha iin ñahan tivaa, ñavi cuati cua savaha ña. Tu cua tandaha ndo, cua coo tundoho chi ndo cuenda ñuhun ñuñivi, ta ña cuni yu cha cua tahan ndo tundoho.
46007029	Yani xaa, yu cati ti ñahni ca quivi iyo. Chacan cuu cha cati yu ti tu iyo ñasihi ndo, ña cua saxini xaan ndo cuenda maa ñi.
46007030	Tu iyo tu cuihya ini chi ndo, ña cua saxini ca ndo cuenda chacan. Tu cusii ini ndo, ña cua saxini ca ndo cuenda chacan. Tu sata xaan ndo cuati suhva, ña cua saxini ca ndo cuenda ndatiñu ndo.
46007031	Tu nducu ndo cuhva cha cua coo vaha ndo nu ñuhun ñuñivi, na ña cua saxini ca ndo cuenda chacan, vati cua naan ñuhun ñuñivi ya.
46007032	Ña cuni yu cha cua saxini xaan ndo. Tu ña ta tandaha ndo, cua saxini vaha ndo yoso cuhva iyo tiñu ra chahnu, ta cua saxini ndo yoso cua savaha ndo cha cua cusii ini maan ra.
46007033	Tu cha iyo ñasihi ndo, cua saxini ndo yoso cuhva iyo tiñu cuenda ñuhun ñuñivi. Cua saxini ndo yoso cua savaha ndo cha cua cusii ini maan ña.
46007034	Tacan cuu, ta ña nduvi nuun cuni ndo nduvi ni cuenda, [vati cuni ndo cha cua cusii ini ra chahnu, ta cuni tahan ndo cha cua cusii ini ñasihi ndo]. Tu ña ta tandaha ñi ñahan, ta ni vii tivaa iyo ñi, mani cua saxini ñi yoso cuhva iyo tiñu ra chahnu. Tacan cua savaha ñi, vati cuni ñi coo ii ñi chi ra Ndioo chi ndihi cuii anima ñi, ta ñi cha ni tandaha―saxini ñi yoso cuhva iyo tiñu ñuhun ñuñivi. Saxini ñi yoso cuhva cua savaha ñi cha cua cusii ini ii ñi.
46007035	Chehe cuu cha cati yu, vati tacan ni cua coto ndo. Ña cuni yu sanini yu chihin ndo, soco cuni yu cha cua coo vii ndo, ta ña cua saña ndo cha satiñu vaha ndo cuenda ra chahnu.
46007036	Tu iyo ndo saxini ndo ti ña vaha ndacu ndo chi ña tivaa sehe ndo, tu cua yaha quivi cua tandaha ña, tu cua cuni ña tandaha ña, na cua savaha ndo cuhva cuni ndo. Na cua tandaha ña, vati ñavi cuati cuu chi.
46007037	Tu iyo ndo cua coto vaha ndo yoso cuhva cua saxini ndo, ta yoni cua sanini chi ndo, tu cua cuu savaha ndo cuhva cuni maan ndo, tu cua coto ndo yoso cuhva saxini ndo chi anima ndo, tu cua ndoo ña chi sihi ña chi sutu ña, vaha xaan cua savaha ndo.
46007038	Vaha tu cua cuhva ndo cha cua tandaha sehe sihi ndo, soco vaha xaan ca tu ña cua sanini ndo cha cua tandaha ñi.
46007039	Ña cuu saña ñi ñahan chi ii ñi ndihi quivi cha iyo ndito ra. Tu cua cuvi ra, cua ndoo nuna ndico ñi. Cua cuu tandaha ndico ñi, tu cua cuni maan ñi, soco chi iin ra chinu ini chi ra Cristo cua tandaha ñi.
46007040	Yuhu saxini ti cua cusii ca ini ñi, tu ña cua tandaha ndico tucu ñi. Saxini yu ti cuhva cuni ra Tati Ndioo cuu chacan.
46008001	Vitin cua cati yu yoso cuhva cua savaha ndo chi cha samani ñivi chi ita niñu. Chito yo ti iyo cha chini tuni chi ndihi yo. Chacan cuu cha ndurai yo, vati saxini yo cha iyo cha chini tuni chi yo, soco chaha yo tundee ini chi ñivi tahan yo, vati cuni mani yo chi tahan yo. Nini ca cha cua cuni mani yo chi tahan yo.
46008002	Tu cua saxini ndo ti iyo cha chini tuni chi ndo, ña ta coo cha chini tuni chi ndo cuhva cua coo chi.
46008003	Tu cua cuni mani ndo chi ra Ndioo, cua ndehe ra ti cha iyo vaha cha chini tuni chi ndo.
46008004	Chacan cati yu, vati cha cuenda cha samani ñivi chi ita niñu chito yo ti ñahni yahvi ndaa ita niñu cha iyo nu ñuhun ñuñivi. Chito tahan yo ti ituhun ni ra Ndioo iyo, ta ñahni ca ndioo iyo.
46008005	Masi cati ñivi ti iyo cuaha ra ndioo nu ñuhun ñuñivi, ta iyo cuaha tahan ra iti siqui andivi. Tacan cati ñivi,
46008006	soco chito maan yo ti ituhun ni ra Ndioo sutu yo iyo. Maan ra ni cati ti cua savaha ra Jesucristo ndihi cha iyo tiempu chahnu, ta chi maan ra Ndioo iyo yo. Ituhun ni ra chahnu Jesucristo ndaca ñahan chi yo, ta maan ra ni savaha ndihi cuii cha iyo. Tacan ni savaha tahan ra chi maan yo.
46008007	Ña chito ndihi ñivi cha tacan cuu chi. Iyo ndo tuhva ndo sacahnu tahan ndo chi ita niñu nu quichi quivi, ta saxini ndo ti cha ndaa yahvi xaan ndicha ita niñu. Chachi ndo cha samani ñivi chi ita niñu, ta saxini xaan ndo, vati ña ta cutuni vaha ini ndo.
46008008	Ñahni cha saxini ra Ndioo cuenda cha chachi yo. Ñahni tuhun tu ña cua cachi yo, ta ni ñahni tuhun tu cua cachi yo. Ñahni cha cua cumani yo, ta ni ñahni cha cua yaha yo iti nuun.
46008009	Cua saha vaha ndihi ndo cuenda, vati iyo ñivi saxini suhva, coto ña cua cutuni ini ñi ti cua cuu savaha ndo cuhva cuni maan ndo cuenda chacan.
46008010	Tu cua ndehe ñivi ti chachi ndo veñuhun nu iyo ita niñu, ta ñivi cha chito cuu ndo, vasi cua saxini ñi ti cua cuu cachi tahan ñi cha samani ñivi chi ita niñu, ta cua ndoyo ñuhun ñi, [vati cua saxini xaan ñi cuenda chacan].
46008011	Tu tacan cua savaha ndo, cua ndoyo ñuhun ñivi tahan yo, vati saxini ndo ti chito xaan ndo, ta ni chihi tahan ra Cristo cuenda maan ñi.
46008012	Tu tacan cua savaha ndo, cua savaha ndo cuati cuenda ra Cristo. Cua savaha ndo cuati cuenda ra Cristo, vati cua savaha ndo cuati chi ñivi tahan ndo, vati cua saxini xaan ñi cuenda cha ni savaha ndo, ta ña nihin tuni vaha ini ñi.
46008013	Chacan cuu cha cati yu ti tu cua ndoyo ñuhun ñivi tahin cuenda cha chachi yu cuñu can, ña cua cachi que chi chi, coto cua ndoyo ñuhun ñivi tahin cua savahi.
46009001	Chito ndo ti cuu savahi cuhva cuni yu. Chito ndo ti tatun Jesuu cui. Chito ndo ti cha ni ndehi chi ra chahnu Jesuu. Chito ndo ti chinu ini ndo chi ra chahnu, vati satiñu yu tiñu Ndioo chihin ndo.
46009002	Vasi saxini inca ñivi ti ñavi tatun Jesuu cui, soco chito vaha maan ndo ti tatun ra cui. Chacan chito ndo, vati sanahan ra Ndioo ti tatun ndicha ra Jesuu cui, vati chinu ini ndo chi ra.
46009003	Chehe cuu cha cua cati ndique chi ñivi cati ti ña vaha ndacui.
46009004	Iyo ndatu cha cua sacachi ndo chihin ndi.
46009005	Iyo ndatu cha cua sacachi tahan ndo chi ñivi cuu ta iin ñasihi yu cuhva savaha ndo chi ndihi ra tatun Jesuu, cuhva savaha ndo chi yani ra chahnu chi ra Pedru.
46009006	Ña ndicha ti cha ñahni ndatu chi yuhu chi ra Bernabee. Ña cua saxini ndo ti ñahni ndatu cha cua saña ndi cha satiñu ndi.
46009007	Yuhu cati ti ñahni ra sandadu nanducu cha cua cachi ra. Ndihi ra tachi yutun tata―chachi tahan ra chiti chi. Ndihi ra sacuenda chi ri mbee―nihin tahan ra leche ri coho ra.
46009008	Ñavi yuhu ni cati ti cua tindee ndo chi ra cati tuhun tuhun Ndioo chi ndo, soco ley Ndioo cati.
46009009	Cati ley can ti cha cati tuhun ra Moisee ti ña cua cuhni yo yuhu ri sundiqui nu cua cuañu ri trigu. Na cua cachi tahan ri suhva. Ñavi cuenda ri sundiqui ni cahan ra Ndioo tuhun can.
46009010	Cha cahan tahan ra tuhun can cuenda maan yo, vati ndihi ra satiñu chi itu―cha chito ra ti cua nihin tahan ra chiti cha cua coo. Tacan chito ra tachi chiti, ta tacan ni chito tahan ra saquee chi chi.
46009011	Cha satiñu ndi chihin ndo cuenda ra Ndioo. Chacan cuu cha ñahni tuhun cha cua tindee tahan ndo chi ndi.
46009012	Ndicha ti iyo ndatu cha cua tindee ndo chi inca ra tatun Jesuu, soco iyo xaan ca ndatu chi maan ndi. Iyo ndatu chi ndi, soco ña cuni ndi sanini ndi chi ndo. Cuaha xaan cha ni cundee ini ndi, vati ña cuni ndi cha cua saxini ñivi ti ña vaha tuhun vaha yoso cuhva iyo ra Cristo, ta ndehe ñi yoso cuhva savaha ndi.
46009013	Chito ndo ti iyo ra satiñu veñuhun cuenda ñivi judiio, ta suvi ni veñuhun can nihin ra cha cua cachi ra. Chito ndo ti iyo ra satiñu nu chihi ri samani ñivi chi ra Ndioo, ta ndoo suhva cuñu ri chi maan ra.
46009014	Ta ni cuhva cati tuhun ra chahnu ti cua tindee ñivi ra chi ndihi ra cati tuhun tuhun ra.
46009015	Ñahni cha saxini yu cuenda chacan. Ñavi cuenda chacan tachi yu tutu ya. Ña cuni yu cha cua sanaan ñivi cha ndurai yu cuenda chacan. Vaha ca cha cua cuvi yu, ta ña cua nihin yu cha cua cachi yu.
46009016	Cati tuhin tuhun Ndioo, soco ñavi cuenda chacan ndurai yu. Nini xaan nini xaan cua cati tuhin. Cua ndoyo ñuhin, tu ña cua cati tuhin tuhun Ndioo.
46009017	Tu cua cati tuhin, vati tacan cuni yu, cua cunda yahvi yu chi ra Ndioo, soco cha ni cati maan ra, vati ni tava tiñu ra chihin yu.
46009018	Chehe cuu cha cua cunda yahvi yu, vati cati tuhin tuhun Ndioo, ta ña sanini yu cha cua tindee ñivi chihin yu. Iyo ndatu chihin yu, soco ña quihin yu cha iyo cha tindee ñivi chihin yu.
46009019	Cuu ndicha savaha yu cuhva cha cuni yu. Yoni cuu cati tuhun chihin yu yoso cuhva cua coi, soco sanini yu suvi ni chihin yu cha cuenda ndihi ñivi, vati tacan ni vaha xaan ca cua tindei chi ñivi, ta sa cua cuinu ini ñi chi ra Ndioo.
46009020	Chi ñivi judiio iye cuhva iyo maan ñi. Chacan cuu cha cua cuinu ini ñivi judiio can chi ra Cristo. Chi ñivi sacuinu cuhva cati ley Moisee sacuinu tahin cuhva cati ley can, ta ña iyo cha cua sacuinu i chi chi. Tacan sa cua cuinu tahan ini ñican chi ra Cristo.
46009021	Chi ñivi cuu inca tucu ñivi iye cuhva iyo maan ñi, vati ña sacuinu ñi ley Moisee. Tacan, ta cua cuinu tahan ini ñi chi ra Cristo. Ndicha ti ña cati yu ti ña vaha ley ra Ndioo, ta sacuinu yu ley Cristo, soco tacan iye chi ñivi can.
46009022	Chi ñivi saxini suhva iye cuhva iyo maan ñi. Tacan, ta cua cuu cuinu vaha tahan ini ñi chi ra Cristo. Cuhva iyo ndihi ñivi iye, vati chi ndihi cuii cuhva cuni yu cha cua nduvaha anima ñi.
46009023	Ndihi chacan savahi, vati cuni yu cha cua cuinu ini ñivi tuhun vaha tuhun Ndioo. Chacan cuu cha cua cusii ini tahin cuhva iyo tuhun can.
46009024	Chito ndo ti nu siqui ra ta ra cua cunu ndihi ra, soco ituhun ni ra cua sacanaan. Chacan cuu cha cati yu ti na cua coo vaha ndo, vati tacan sa cua sacanaan ndo cuenda ra Ndioo.
46009025	Ndihi ra siqui sandee ini ra chi ndihi cuii anima ra. Tacan savaha ra, vati cuni ra sacanaan ra iin cha taqui cuindi xini ra―masi yatin xaan cua ndoyo ñuhun chi. Na cua sandee ini ndo chi ndo, ta sa cua cunda yahvi ndo chi ra Ndioo, ta ña cua ndoyo ñuhun ndo.
46009026	Yuhu satiñu i, vati cuni yu sacanain. Yuhu cuu sava ta cua iin ra cani tahan nu siqui vaha ra, soco cuni yu sacanain cuenda ra Ndioo.
46009027	Sandee ini yu chihin yu. Ña savahi cuhva cuni yu, coto ña cua quee vahi, ta cha cati tuhun xain tuhun Ndioo chi ñivi.
46010001	Yani xaa, cuni yu sacoto ndique chi ndo ti ndihi ñivi chahnu yo―ni chandicu ñi vico [quivi ni quee ñi ñuhun Egipto tiempu chahnu]. Ndihi ñi yaha tichi tañuhun can.
46010002	Cha ni chacoo ñi chi ra Moisee icaa ni. Ni chandicu tahan ñi vico, ta yaha tahan ñi nduta tañuhun.
46010003	Ndihi ñi chachi tahan manaa cha ni chaha ra Ndioo chi ñi.
46010004	Ndihi ñi chihi nduta cha chaha ra Ndioo. Chihi ñi nduta quee yuu can cha ni tindee Ndioo, vati tindee ra Cristo chi ñi nu cuahan ñi.
46010005	Tacan ni chacoo ñi, soco ña cusii ini ra Ndioo chi ñi. Chacan cuu cha tuvi ñi chihi tichi cuhu nu ni chacoo ñi.
46010006	Chacan cuu iin cuhva cha cua coto yo ti ña cua savaha yo ndavaha ni cuhva ni savaha maan ñi.
46010007	Ña cua sacahnu ndo ita niñu cuhva ni sacahnu maan ñi quivi can, vati cati tutu Ndioo ti chachi ñi, ta chihi ñi. Tacan cuu, ta quechaha chita chaha ñi yaa, cati chi, [vati tacan ni savaha ñi cha sacahnu ñi chi ita niñu can].
46010008	Ña cua coo ndo ndavaha ni chi tahan ndo inca chiyo cuhva cha ni chacoo maan ñi. Tacan ni savaha ñi ndavaha ni, ta chihi oco uni mil ñi cha iin quivi.
46010009	Ña cua savaha yo cuati nda cua nda ña cua cundee ca ini ra chahnu chi yo cuhva ni cuni savaha maan ñi. Tacan cuu, ta tiin ri coo chi ñi, ta chihi ñi.
46010010	Ña cua cati ndo ti ña vaha ra chahnu cuhva ni cati maan ñi, ta chahni ra tatun Ndioo chi ñi.
46010011	Tacan ni tahan ñivi yo iti chata tiempu chahnu, vati cua coto ndihi ñivi yoso cuhva iyo ra Ndioo, ta ni taa ra ni taa tutu Ndioo, vati tacan cua coto tahan yo, ta quivi cua cundihi ñuhun ñuñivi cuu chi vitin.
46010012	Chacan cuu cha na cua savaha ndo cuenda chi ndo, coto cua ndoyo ñuhun ndo, tu cua saxini ndo ti cha iyo vaha ndo.
46010013	Cha ni ndehe tahan ñivi ñuñivi tundoho cuhva cha ndehe maan ndo. Rai vaha ndicha cuu ra Ndioo, ta ña cua cuhva ra cha cua yaha cuhva cua ndehe ndo tundoho, coto ña cua cundee ini ndo. Tu cua ndehe ndo tundoho, cua cuhva ra nu cua cacu ndo. Chacan cuu cha na cua cundee ini ndo ndehe ndo tundoho.
46010014	Yani xaa, chacan cuu cha cati yu ti na ña cua sacahnu ndo ita niñu.
46010015	Cha chahi cuenda chi ndo, vati chite ti iyo cha chini tuni chi ndo. Cua saxini vaha ndo cuhva cati yu.
46010016	Chaha yo iin tiahvi ndioo chi ra Ndioo, ta chihi yo copa cuenda ra Cristo. Chacan cuu cha iyo inuun yo chi ñivi tahan yo, vati chati niñi ra Cristo cuenda cuati yo. Natahvi tahan yo paan, [ta cha chachi yo chi chi]. Chacan cuu cha iyo inuun yo, vati chihi ra nu cruu. Iin ni paan cuu chi, soco cuaha pedazu cuati cuu chi.
46010017	Tacan cuu yo, vati tuvi ñivi cuu yo, ta iin ni ñivi cuu yo, vati ini paan can chachi ndihi yo icaa ni.
46010018	Cua cucuhun ini ndo yoso cuhva ni chacoo ñivi Israeel iti chata. Chachi tahan ñi cha ni samani ñivi chi ra Ndioo. Chacan cuu cha iyo inuun ñi chi ra Ndioo.
46010019	Ña cuni cati yu ti ndaa yahvi cha samani ñivi chi ita niñu. Ña cati yu ti ndaa yahvi maan ita niñu can.
46010020	Ñavi. Yuhu cati ti cha chahni inca ñivi samani ñi chi run cuihna. Ña samani ñi chi chi chi ra Ndioo. Ña cuni yu cha cua coo inuun ndo chi maan run cuihna can.
46010021	Ña cuu coho ndo copa ra chahnu, tu cua coho tahan ndo copa run cuihna. Ña cuu cunda ndo mesa ra chahnu, tu cua cunda tahan ndo mesa run cuihna.
46010022	Ña vaha cha cua satahñu yo chi ra chahnu Ndioo, vati iyo ca tundee ini chi maan ra.
46010023	Cuu savaha yo ndihi cha cuni yo, soco ña ndihi chi tindee chi yo. Cuu savaha yo ndihi cuii chi, soco ña chaha chi tundee ini chi yo.
46010024	Ña cua nducu ndo cha cua coo cha vaha chi mani ndo, soco na cua nducu tahan ndo cha cua coo cha vaha chi ndihi ñivi tahan ndo.
46010025	Cua cachi ndo ndihi cha quiahvi nuyahvi, ta ña cua nducu tuhun ndo a cha chahan chi nu iyo ita niñu, vati ña cua saxini xaan ndo cuenda chacan.
46010026	Tacan cati yu, vati cati tutu Ndioo ti chi ra chahnu cuu ñuhun ñuñivi ya chi ndihi cuii cha iyo chi chi, cati chi.
46010027	Tu cua sa tuhun ñivi chi ndo, ta ña chinu ini ñi chi ra Ndioo, tu cua cuhun ndo vehe ñi, cua cachi ndo ndihi cha cua cuhva ñi. Ña cua nducu tuhun ndo a chi ita niñu cuu chi, ta ni ña cua saxini ndo.
46010028	-
46010029	Tu cua cati ñi ti cha samani ñivi chi ita niñu cuu chi, ña cua cachi ndo chi chi. Ña cua cachi ndo, vati cha chaha ñi cuenda. Ña cua cachi ndo, coto cua saxini maan ñi, vati maan ndo―ñahni cha saxini ndo. Tacan cati yu, vati ña cua cuu cati ñivi ti ña vaha ndacu yo, coto cua saxini inca ñivi.
46010030	Tu cua cuhve tiahvi ndioo chi ra Ndioo, ta cua cachi yu, ña cua cuu cati ñivi ti ña vaha ndacui, vati cha chahi tiahvi ndioo chi ra Ndioo.
46010031	Ndihi cha cua savaha ndo cua savaha ndo, vati cua sacahnu ñivi chi ra Ndioo. Tu cua cachi ndo, tu cua coho ndo, tu iyo ñaan cha cua savaha ndo, cua savaha vaha ndo chi chi, ta tacan sa cua sacahnu ñivi chi ra Ndioo.
46010032	Ña cua savaha ndo cha cua savaha ni iin ñivi cuati. Ña cua savaha ndo cha cua savaha ni ñivi judiio ni ñivi cuu inca tucu ñivi ni ñivi Ndioo cuati.
46010033	Cua nducu ndo cuhva cha cua cusii ini ndihi ñivi cuhva nducu main cuhva chi ndihi cuii anime. Ña nduqui cha cua coo vahi, soco nduqui cha cua coo vaha ndihi ca ñivi, vati cuni yu cha cua nduvaha anima ñi.
46011001	Cua savaha ndo cuhva ndacui, vati main ndacui cuhva ni savaha ra Cristo.
46011002	Cati yu ti vaha xaan iyo ndo, vati ni ñuhun ini ndo chihin yu chi ndihi cuii cuhva. Vaha xaan iyo ndo, vati sacuinu ndo tuhun cuhva ni cati tuhin chi ndo nu quichi quivi.
46011003	Cuni yu cha cua coto vaha ndo ti maan ra Cristo ndaca ñahan chi ndihi ra rai, ta ra rai ndaca ñahan chi ñi ñahan cuhva ndaca ñahan ra Ndioo chi ra Cristo.
46011004	Tu cua cahan ndahvi ra rai chi ra Ndioo, tu cua cati tuhun ra iin cha cati tuhun ra Ndioo, ta indi xini ra, cua coo tu ca nuun chi ra cha cuenda xini ra,
46011005	ta ñi ñahan―tu cua cahan ñi chi ra Ndioo, tu cua cati tuhun ñi iin cha cati tuhun ra Ndioo, ta ña ndasi xini ñi, cua coo tu ca nuun chi ñi cha cuenda xini ñi, vati cuhva sata xini ñi ndii ndii cuu chi.
46011006	Tu ña cua casi ñi ñahan xini ñi, vaha cha cua sata xini ñi. Na cua casi ñi xini ñi, vati tu ca nuun cuu chi cha sata xini ñi ndii ndii.
46011007	Ña cua casi ra rai xini ra, vati chaha ra Ndioo ndatu cha cua cundaca ñahan ra, ta ndehe ñivi ti cahnu xaan rai cuu ra Ndioo. Ndehe tahan ñi chi ñi ñahan, ta chito ñi ti cahnu rai cuu ii ñi.
46011008	Ña tava ra Ndioo iquin ña ñahan, ta savaha ra chi ra rai. Tava xihna ra iquin ra rai, ta savaha ra chi ña ñahan.
46011009	Ñavi cuenda ña ñahan savaha ra Ndioo chi ra rai, soco savaha ra chi ña ñahan, vati cua coo ña chi ra rai.
46011010	Chacan cuu cha iyo cha cua casi ñi xini ñi, vati tacan vaha cha cuenda ra tatun Ndioo. Cua casi ñi xini ñi, ta sa cua coto ñivi ti tasoho vaha ñi.
46011011	Cha cuenda ra chahnu―ñahni yahvi ndaa ñi ñahan, tu ñahni ra rai, ta ni ñahni yahvi ndaa ra rai, tu ñahni ñi ñahan.
46011012	Tacan cati yu, vati xihna ca ni savaha ra Ndioo chi ña ñahan chi iquin ra rai, ta vitin tuvi ra rai tichi ñi ñahan, soco maan ra Ndioo ni savaha ndihi cuii chi.
46011013	Cua cati maan ndo tu vaha cha cua cahan ñi ñahan chi ra Ndioo, ta ña ndasi xini ñi.
46011014	Chito ni maan yo cha tacan ni ti iyo tu ca nuun chi ra rai, tu nani xaan xini ra.
46011015	Tu nani xini ñi ñahan, taqui xaan ñi cuni ñivi, vati suvi ni chi xini ñi ndasi xini ñi.
46011016	Tu iyo ñivi ña cua ndoo ñi vaha, na cua coto ñi ti ñahni ñaan inca costumbre iyo chi ndi ni chi ndihi ca ñivi Ndioo.
46011017	Cua cati tuhin chi ndo vitin, soco ña cati yu ti cha vaha ndacu ndo, vati ñavi cha vaha cuu cha ni savaha ndo nu nducuiti ndo cuenda ra Ndioo. Savaha ndo cha ndavaha ni.
46011018	Xihna ca cati yu ti cati ñivi ti nducuiti ndo, ta sacahnu ndo chi ra Ndioo, soco ña inuun iyo ndo, ta saxini yu ti vasi cha ndicha cuu chi.
46011019	Iyo cha cua ndusaca nu iyo ndo, vati tacan ni cua coto yo ndaa ndo cuu ñivi ndicha ra Ndioo.
46011020	Chacan cuu cha nducuiti ndo, soco ña nducuiti ndo, vati cuni ndicha ndo sacahnu ndo cha cuu santa cena cuenda ra chahnu.
46011021	Ndihi ndo ndiso ndo cha cua cachi ndo, ta iyo ndo ña queta vaha cha cua cachi ndo ndiso ndo, ta chisoco ndo, ta iyo inca ndo yaha cuhva cha chachi ndo, ta quechaha chini ndo, [ta ña vaha cha tacan].
46011022	Vehe ndo cua cachi xihna ndo, ta suvi ni vehe ndo cua coho ndo. Ña cua cuu cati ndo ti ña vaha ñivi Ndioo. Ña cua cuhva ndo tu ca nuun chi ñivi tahan ndo cuu ñivi ndahvi. Ña chite ñaan cua cati yu chihin ndo, soco ña cua cati yu ti vaha xaan savaha ndo chacan.
46011023	Cha cati tuhun ra chahnu cuu ndihi tuhun cati tuhin chi ndo. Cha cuaa cuu chi, ta ni quihin ra chahnu Jesuu paan quivi ni xico tuhun Juda chi ra.
46011024	Chaha ra iin tiahvi ndioo chi ra Ndioo, ta natahvi ra paan can. Tacan cuu, ta quechaha cati ra ti cua cachi ra ta ra paan can. Chacan cuu sava ni ta cua cuñu ra, ta cua cuvi ra cuenda ra ta ra. Tacan ni cua cachi ra ta ra paan nu cuahan quivi, ta cua cucuhun ini ra ta ra chihin ra, cati ra Jesuu.
46011025	Cha ndihi cuxini ra, ta ta ni cuhva quihin ra iin copa, ta quechaha cati ra ti cha iyo vaha tuhun chaa, vati cua cuvi ra, ta cua cati niñi ra. Chacan cuu cha cua coho ra ta ra copa can. Tacan ni cua savaha ra ta ra ndihi ni chaha cua coho ra ta ra copa can nu cuahan quivi. Chacan cuu cha cua cucuhun ini ra ta ra chihin ra, cati ra Jesuu.
46011026	Ndihi ni chaha cua cachi ndo paan can, ndihi ni chaha cua coho ndo copa can cua coto ndihi ñivi ti cha ni chihi ra chahnu cuenda cuati ñi. Tacan ni cua savaha ndo nda cua nda cua quichi ndico tucu ra.
46011027	Chacan cuu cha tu ña vaha cua cachi yo paan can, tu ña vaha cua coho yo copa ra chahnu, cua coo cuati chi yo, vati ña vaha cua savaha yo chi iquin cuñu ra chahnu. Ña vaha cua savaha yo chi niñi ra.
46011028	Na cua saxini xihna yo a vaha ndacu yo ndihi ni quivi. Tacan, ta sa cua cuu cachi yo paan can, ta cua cuu coho yo copa can.
46011029	Tu cua cachi yo, tu cua coho yo, ta ña cua saxini vaha yo cuenda iquin cuñu ra chahnu, cua savaha yo ndavaha ni, ta cua cutuni yo.
46011030	Chacan cuu cha ñahni tundee ini iyo chi ndihi ni ndo. Chacan cuu cha iyo ndo cuhvi xaan ndo. Chacan cuu cha iyo ndo chihi ndo.
46011031	Tu cua saxini vaha yo, ña cua cutuni yo.
46011032	Tu cua ndehe ra chahnu ti cha ña vaha yo, cua cuhva ra tundoho chi yo, vati cuni ra cha cua coo vaha yo. Chacan cuu cha ña cua cutuni tahan yo chi ñivi ñuñivi.
46011033	Yani xaa, chacan cuu cha na cua cuatu ndo chi ñivi tahan ndo. Cua nducuiti xihna ndihi ndo, ta sa cua cachi ndo santa cena.
46011034	Tu cua cuisoco ndo, cua cachi xihna ndo vehe ndo, coto cua ndoyo ñuhun ndo nu nducuiti ndo. Ndihi ca tuhun cuni coto ndo cua cati tuhin chi ndo quivi cua quete nu iyo ndo.
46012001	Yani xaa, yuhu cuni yu cha cua coto ndo yoso cuhva tindee ra Tati Ndioo chi yo.
46012002	Chito ndo ti nu ni quichi quivi ña ta cuinu ini ndo chi ra Ndioo. Quivi can sacahnu xaan ndo ita niñu cuhva cuni maan ndo, ta ña ni cuu cahan chi.
46012003	Chacan cuu cha sacote chi ndo ti tu cua cahan ñivi cuenda ra Tati Ndioo, ña cua cuu cati ñi ti ña vaha rai cuu ra Jesuu. Tu ña iyo ra Tati Ndioo chi ñivi, ña cua cuu cati ñi ti cha cahnu xaan rai cuu ra chahnu Jesuu.
46012004	Tucu tucu cuhva samani ra Tati Ndioo chi yo, soco ini ra Tati Ndioo cuu ra samani chi chi.
46012005	Tucu tucu cuhva satiñu yo cuenda ra chahnu, soco ini ra chahnu cuu ra.
46012006	Tucu tucu cuhva iyo tundee ini chi yo, soco ini ra Ndioo cuu ra chaha tundee ini chi ndihi yo.
46012007	Iyo ra Tati Ndioo chi ndihi yo, vati tacan sa iyo vaha yo.
46012008	Iyo yo cha chaha ra Tati Ndioo cha iyo cha chini tuni chi yo, ta cahan vaha yo. Iyo inca yo cha cahan yo cha nditi vaha yoso cuhva iyo ra Ndioo, ta ini ra Tati Ndioo cuu ra tindee chi yo.
46012009	Iyo inca yo vaha xaan ca chinu ini yo, ta ini ra Tati Ndioo tindee. Iyo inca yo tindee ra, ta sanduvaha yo chi ñivi.
46012010	Iyo inca yo tindee ra, ta cha cuu savaha yo cha cahnu, ta ndehe ñivi ti iyo tundee ini chi ra Ndioo. Iyo inca yo tindee ra, ta cati tuhun yo tuhun Ndioo. Iyo inca yo tindee ra, ta chito yo a cahan ñivi cuenda ra Ndioo a ña cahan ñi cuenda ra. Iyo inca yo tindee ra, ta cahan yo tuhun cahan inca tucu ñivi. Iyo inca yo tindee ra, ta cati ndico yo ñaan tuhun cahan ñi tahan yo cha cahan ñi tuhun cahan inca tucu ñivi.
46012011	Ndihi chacan savaha ra Tati Ndioo, ta ini rai cuu ra. Tindee ra chi ndihi yo cuhva cuni maan ra.
46012012	Iyo xini yo. Iyo ndaha yo. Iyo chaha yo. Cuaha xaan ndihi cuhva caa yo, soco ini iquin cuñu yo cuu chi. Ta ni cuhva iyo ra Cristo chi ñivi ra, vati ituhun ni rai cuu ra, soco tuvi ñivi ra iyo.
46012013	Ini ra Tati Ndioo iyo chi ndihi yo, ta cuenda maan ra ni chanduta yo. Masi ñivi judiio cuu yo. Masi ñivi cuu inca tucu ñivi cuu yo. Masi ñivi iyo nu nuna cuu yo. Masi ñivi satiñu cuatu cuu yo, soco iin ni ñivi cuu ndihi yo, vati ini ra Tati Ndioo iyo chi ndihi yo.
46012014	Ñavi ituhun ni ndaha ni cuu iquin cuñu yo, soco cuaha ndihi cuhva caa yo.
46012015	Tu cua cati chaha yo ti vasi ñavi iquin cuñu yo cuu chi, vati ñavi ndaha yo cuu chi, ña ndicha chi, vati ini iquin cuñu yo cuu chi.
46012016	Tu cua cati soho yo ti ñavi iquin cuñu yo cuu chi, vati ñavi titi nuun yo cuu chi, ña ndicha chi, vati ini iquin cuñu yo cuu chi.
46012017	Tu titi nuun ni yo cua cuu niniin iquin cuñu yo, ña cua cuu cuni soho yo. Tu soho yo cua cuu niniin iquin cuñu yo, ña cua cuu tahni yo.
46012018	Cha ni savaha ra Ndioo chi yo cuhva cuni ra. Chacan cuu cha iyo xini yo, iyo ndaha yo, iyo chaha yo cuhva ni savaha ra Ndioo chi yo.
46012019	Chito yo ti tu ini cuu yo chi ndihi chacan, ñahni yahvi ndaa yo.
46012020	Cuaha ndihi cuati suhva caa iquin cuñu yo, soco ini iquin cuñu yo cuu chi.
46012021	Ña cuu cati titi nuun yo chi ndaha yo ti ña chini ñuhun chi chihin chi, ta ni ña cuu cati xini yo chi chaha yo ti ña chini ñuhun tahan chi chihin chi.
46012022	Ñavi. Cuaha ndihi cuati suhva caa iquin cuñu yo, ta ña ndihi chi iyo tundee ini, soco nini xaan cuni yo chi chi, vati iquin cuñu yo cuu chi.
46012023	Iyo ca cuati suhva cha cuu iquin cuñu yo, ta saxini yo ti ña vaha cua ndehe ñivi chi chi, soco chacan sacundichin vaha yo. Chacan sacunami vaha yo. Chasi vaha yo cha ña vaha ndehe ñivi, [coto cua coo tu ca nuun chi yo].
46012024	Ñahni tuhun cha cua ndehe ñivi ndihi ca cuati suhva cha cuu iquin cuñu yo. Tacan ni savaha ra Ndioo chihin yo, vati cua sacahnu yo chi ñivi tahan yo―masi ñahni cha vaha iyo chi ñi.
46012025	Chacan cuu cha ña cua ndusaca, soco ini cha cua cuni mani yo chi ndihi ñivi tahan yo.
46012026	Tu cua ndehe iin tahan yo tundoho, cua cundahvi tahan ini ndihi yo. Tu cua sacahnu xaan ñivi chi iin tahan yo, cua cusii ini ndihi yo.
46012027	Chi maan ra Cristo cuu ndo. Ta iin ta iin ndo cuu chi ra.
46012028	Iyo ñivi cha chaha ra Ndioo iin iin tiñu cua satiñu ñi cuenda ñivi ra. Xihna ca chaha ra tiñu chi ra cuu tatun Jesuu. Tacan, ta sa chaha ra tiñu chi ra cahan cuenda ra. Chaha tahan ra tiñu chi ra sacuaha chi ñivi ra, ta chaha tahan ra tiñu chi ñivi savaha cha cahnu. Chaha tahan ra tiñu chi ñivi sanduvaha chi tahan ñi, ta chaha tahan ra tiñu chi ñivi chaha tundee ini chi tahan ñi. Chaha tahan ra tiñu chi ñivi ndaca ñahan chi tahan ñi, ta chaha tahan ra tiñu chi ñivi cahan tuhun cahan inca tucu ñivi. Cuaha xaan cuhva chaha ra Ndioo tiñu,
46012029	soco ña ndihi yo cuu tatun Jesuu. Ña ndihi yo cahan cuenda ra Ndioo, ta ni ña ndihi yo sacuaha chi ñivi. Ña ndihi yo savaha cha cahnu,
46012030	ta ni ña ndihi yo sanduvaha chi ñivi tahan yo. Ña ndihi yo cahan tuhun cahan inca tucu ñivi, ta ni ña ndihi yo chaha ndico cuenda cha cahan ñi cahan tuhun inca tucu ñivi.
46012031	Na cua cuni ndo cha vaha ca cha samani ra Ndioo. Cua cati tuhin chi ndo iin cha cuu cha vaha ca.
46013001	Tu cua cuu cahan yo ndihi tuhun cahan ñivi ñuñivi, tu cua cuu cahan yo ndihi tuhun cahan ra tatun Ndioo, ta ña cua cuni mani yo chi ndihi ni ñivi, cua cuu yo sava ni ta cua iin caa ndaxin, vati cuvaa xaan yo, ta ñahni yahvi ndaa cha cua savaha yo.
46013002	Tu cua cuu cahan yo cuenda ra Ndioo, tu cua cutuni ini yo ndihi cha chini tuni cha iyo chi ra Ndioo, tu cua cuinu vaha xaan ini yo chi ra Ndioo, ta cua cuu savaha yo cha cahnu xaan, tu ndihi chacan cha cuu savaha yo, ta ña cuni mani yo chi ndihi ni ñivi, ñahni yahvi ndaa yo.
46013003	Tu cua samani yo ndihi ndatiñu yo chi ñivi, tu cua cuvi yo cha cuni yo na cua cacu ñivi tahan yo, ta ña cuni mani yo chi ndihi ni ñi, ñahni yahvi ndaa yo.
46013004	Tu cua cuni mani yo chi tahan yo, cua cundee ini yo chi ñi. Tu cua cuni mani yo chi tahan yo, cua coo vaha yo chi ñi, ta ña tahñu cua cuni anima yo ndehe yo chi ñi. Tu cua cuni mani yo chi tahan yo, ña cua ndurai yo.
46013005	Tu cua cuni mani yo chi tahan yo, ña cua coo yo ndavaha ni. Ña cua cuni yo savaha yo cuhva cuni maan yo. Ña cua cuxaan ini yo. Ña cua saxini yo cha ndavaha ni.
46013006	Ña cua cusii ini yo cha ndehe yo ndavaha ni, soco cua cusii ini yo cha ndehe yo cha ndicha.
46013007	Tu cua cuni mani yo chi tahan yo, cua cundee ini yo ndihi cuii cha cua tahan yo. Cua cuinu vaha ini yo chi tahan yo. Cua saxini vaha yo ndihi cuii cha vaha chi tahan yo, ta cua cundee ini yo ndihi cha cua savaha tahan yo chi yo.
46013008	Ña cua naan cha cua cuni mani yo chi tahan yo. Tu cua cahan yo cuenda ra Ndioo, cua queta quivi cha ñahni ca yahvi ndaa chacan. Tu cua cahan yo tuhun cahan inca tucu ñivi, cua queta quivi cha ñahni ca yahvi ndaa chacan. Tu cua coo cha chini tuni chi yo, cua queta quivi cha ñahni ca yahvi ndaa chi.
46013009	Ña ta cutuni vaha ini yo. Ña ta cuu vaha cahan yo cuenda ra Ndioo,
46013010	soco cua queta quivi cua coto vaha ndicha yo, ta cua naan cha saxini yo vitin.
46013011	Nu quichi quivi cuu yo ve cuati. Quivi can cahan yo cuhva cahan ve cuati. Saxini yo cuhva saxini ve cuati. Tacan cuu, ta sa queta quivi chahnu yo, ta cuu yo ñivi chicha, ta ña savaha ca yo cuhva ndacu ve cuati.
46013012	Vitin ña ta coto vaha yo, vati cuu yo sava ni ta cua cha ndehe yo nu inu, ta ña ndichin vaha, soco nu cuahan quivi cua coto vaha yo, vati cua ndehe yo chi ra Ndioo. Suhva suhva chito yo vitin, soco quivi can cua coto vaha yo cuhva nacoto maan ra chihin yo.
46013013	Vitin iyo cha cua cuinu ini yo chi ra Ndioo, ta iyo cha cua cuatu vaha yo chi ra chahnu, ta iyo cha cua cuni mani yo chi tahan yo. Uni cuhva cuu chi, soco nini xaan ca cha cua cuni mani yo chi tahan yo.
46014001	Na cua nanducu ndo cuhva cha cua cuni mani ndo chi ñivi tahan ndo. Na cua cuni ndo cha cua samani ra Ndioo chi ndo, ta na cua cuni ndo cha cua cahan ndo cuenda ra Ndioo.
46014002	Tu cua cahan yo inca tuhun cha cahan inca tucu ñivi cuhva tindee ra Tati Ndioo chi yo, ña cua cahan yo chi ñivi ñuñivi. Tu cua cahan yo inca tuhun, cua cahan yo chi ra Ndioo, vati yoni cua cutuni ini cha cua cahan yo, ta cahnu xaan tuhun cahan yo cua savaha ra Tati Ndioo.
46014003	Tu cua cahan yo cuenda ra Ndioo, cua cutuni ini ñivi tuhun cua cahan yo, ta cua coo tundee ini chi ñi cuenda ra Ndioo. Cua coo vaha ñi, ta cua coo vii ñi.
46014004	Tu cua cahan yo tuhun cahan inca ñivi, ini chi maan yo cua coo tundee ini, [vati yoni ca cua cutuni ini]. Tu cua cahan yo cuenda ra Ndioo, cua coo tundee ini chi ndihi ñivi ra.
46014005	Cuni yu cha cua cahan ndihi ndo inca tuhun cahan inca tucu ñivi, soco cuni que cha cua cahan ndo cuenda ra Ndioo. Cahnu xaan ca cuu ra cahan cuenda ra Ndioo, ta ñavi cha cahnu cuu ra cahan inca tuhun, tu yoni cua cuhva cuenda, ta cua coo tundee ini chi ndihi ñivi Ndioo.
46014006	Yani xaa, tu cua quete nu iyo ndo, ta cua cahin tuhun cahan inca tucu ñivi, ña cua cuu tindei chi ndo, ta iyo cha cua tindei chi ndo. Cua sanducachin yu iin tuhun yoso cuhva iyo ra Ndioo, ta cua cuhve cha chini tuni chi ndo. Cua cahin tuhun chi ndo cuenda ra Ndioo, ta cua sacuahi chi ndo. Tacan ni cua tindei chi ndo.
46014007	Iyo ndusu yaa. Tu ña vaha cua tivi ñivi pitu, tu ña vaha cua cani ñi yaa, tu ña vaha cua quee ndusu chi, ña cua coto yo ñaan yaa cuu chi.
46014008	Tu ña cachin cua tivi ñivi cutu, ña cua coto yo cha cua coo cuati, ta cua tiso vaha yo.
46014009	Ta ni cuhva iyo maan ndo. Tu cua cahan ndo tuhun cahan inca tucu ñivi, ta ña cua cutuni ini ñivi iyo chi ndo, yoni cua coto ñaan tuhun cahan ndo, vati cua cahan soho ndo.
46014010	Ndicha ti cuaha xaan tuhun iyo ihya nu ñuhun ñuñivi ya, ta iyo ñivi cutuni ini ñi chi chi.
46014011	Tu ña cua cutuni ini yu tuhun cua cahan inca ñivi chihin yu, ña cua cuu ndatuhun yu chi ñi, ta ni ña cua cuu ndatuhun tahan maan ñi chihin yu.
46014012	Ta ni cuhva cua coo ndo, vati cuni xaan cuni xaan maan ndo cha samani ra Tati Ndioo. Chacan cuu cha na cua nducu ndo cuhva cha cua coo tundee ini chi ndihi ñivi Ndioo.
46014013	Tu iyo ndo cua cahan ndo tuhun cahan inca tucu ñivi, na cua cahan ndo chi ra Ndioo ti na cua cuhva ra cha cua cuu cati ndico ndo ñaan tuhun cua cahan ndo.
46014014	Tu cua cahan yo tuhun cahan inca tucu ñivi, ta cahan yo chi Ndioo, cua cahan yo chi anima yo, soco ña cua coto yo chi xini yo ñaan tuhun cahan yo.
46014015	Yuhu cati ti cua cahin chi ndihi cuii anime, ta cua cote chi xini ñaan tuhun cua cahin. Cua cate yaa chi anime, ta cua cote chi xini ñaan yaa chite.
46014016	Tu cua sacahnu ndo chi ra Ndioo chi anima ndo, [ta cua cahan ndo tuhun cahan inca tucu ñivi,] ña cua cuu sacahnu tahan ñivi chaa chi ndo icaa ni, vati ña cua cutuni ini ñi tuhun cua cahan ndo.
46014017	Vasi vaha xaan cua cuhva ndo tiahvi ndioo chi ra Ndioo, soco ñican―ñahni tundee inicua coo chi ñi.
46014018	Chahi iin tiahvi ndioo chi ra Ndioo, vati cuaha xaan ca tuhun cahan inca tucu ñivi cahin, ta ñavi ca sa maan ndo.
46014019	Tacan cati yu, soco nu nducuiti ñivi Ndioo cuni xaan que cahin uvi tahan tuhun cha cua cutuni ini ndihi ñivi, ta cua coo cha chini tuni chi ñi, vati ña vaha cha cua cahin uchi mil tuhun cha cahan inca tucu ñivi, ta ña cua cutuni ini ñi.
46014020	Yani xaa, ña cua saxini ndo cuhva saxini ve cuati. Na cua cutuni vaha ini ndo, ta ña cua savaha ndo ndavaha ni.
46014021	Cati tutu Ndioo ti cati ra chahnu ti cua cahan ra chi ñivi ra, soco cuhva cahan inca tucu ñivi cua cahan ra chi ñi, ta ña cua cuni soho ñi chihin ra, cati ra chahnu.
46014022	Chacan cuu cha ñavi cuenda ñivi chinu ini chi Ndioo cahan yo tuhun cahan inca tucu ñivi. Iin seña cuenda ñivi ña chinu ini cuu chi. Cuenda ñivi chinu ini iyo tuhun cuenda ra Ndioo. Ñavi cuenda ñivi ña chinu ini iyo chi.
46014023	Tu cua nducuiti ndihi ñivi Ndioo, ta ndihi ñi cua quechaha cahan ñi tuhun cahan inca tucu ñivi, ta quihvi tahan ñivi chaa chi ñivi ña chinu ini, cua saxini ñi ti sana xaan xini ñivi Ndioo.
46014024	Tu cua cahan ndihi ñi tuhun cuenda ra Ndioo, ta cua quihvi ñivi chaa chi ñivi ña chinu ini, cua coto ñi ti ña vaha ndacu suvi ni maan ñi. Cua coto ñi cha ndicha.
46014025	Cua coto ndihi ñivi yoso cuhva saxini ñican chi anima ñi. Tacan cuu, ta sa cua cahnu chiti ñi, ta cua sacahnu tahan ñi chi ra Ndioo, ta cua cati ñi ti ndicha iyo ra Ndioo chi ndo.
46014026	Yani xaa, chehe cuu cha cua savaha ndo nu cua nducuiti ndo. Ta iin ta iin ndo cua cuiso ndo iin yaa a Iin tuhun Ndioo a Iin tuhun cha cahan ra Ndioo chi ndo a Iin tuhun cha cahan inca tucu ñivi a Iin tuhun cha cua nducachin tuhun cahan inca tucu ñivi cua cuiso ndo. Ndihi cha cua savaha ndo cua savaha ndo, vati tacan sa cua coo tundee ini chi ñivi Ndioo.
46014027	Tu cua cahan ndo tuhun cahan inca tucu ñivi, uvi a uni ni ndo cua cahan. Ña cua yaha uni ndo cua cahan tuhun cahan inca tucu ñivi. Cua cahan iin ndo, ta sa cua cahan inca ndo. Ña cua cahan nduni ndo icaa ni. Tacan cua savaha ndo, ta sa cua sandico coo iin ndo tuhun can.
46014028	Tu yoni iyo cha cua sandico coo tuhun, ña cua yaha ndo cahan ndo tuhun cahan inca tucu ñivi nu nducuiti ñivi Ndioo. Ñican cua cahan ñi suvi ni chi maan ñi chi ra Ndioo ni.
46014029	Na cua cati tuhun uvi uni ra cahan cuenda ra Ndioo, ta cua nanducu xini ndihi ca ñivi a vaha cuhva cati tuhun ra ta ra.
46014030	Tu cua cahan ra Ndioo chi inca ñivi, na cua cunda taxin ndico ñivi cahan xihna cuii.
46014031	Cua cuu cahan ndihi ndo tuhun cuenda ra Ndioo, soco iin iin ndo cua cahan ndo. Chacan cuu cha cua cutuhva ndihi ñivi, ta cua coo tundee ini chi ñi.
46014032	Iyo cha sandee ini ra cahan cuenda ra Ndioo suvi ni chi maan ra, [ta ña cua cuvaa ra,]
46014033	vati ña tuhva ra Ndioo cuvaa ra. Iyo vii ra.
46014034	Ña cua cahan ñi ñahan nu nducuiti ndo cha sacahnu ndo chi ra Ndioo cuhva ña tuhva ñi cahan ñi nu nducuiti ndihi ca ñivi Ndioo inca ñuun. Ña cua cahan ñi, vati ñahni ndatu. Cua tasoho ni ñi cuhva cati ley Ndioo.
46014035	Tu cua cuni ñi coto ñi iin tuhun, na cua nducu tuhun ñi chi ii ñi vehe ñi. Tacan ni cua savaha ndo, vati tu ca nuun cuu chi, tu cua cahan ñi nu iyo cuiti ñivi Ndioo.
46014036	Chito ndo ti ñavi nu iyo maan ndo quechaha tuhun Ndioo. Chito ndo ti ñavi mani maan ndo chini soho chi chi.
46014037	Tu iyo ndo cua saxini ti chinu vaha ini ndo chi ra Ndioo, tu cua saxini ndo ti cahan ndo tuhun cuenda ra Ndioo, na cua coto ndo ti cuhva cati tuhun ra chahnu cuu tuhun tai chihin ndo.
46014038	Tu ña cua tasoho ndo chi chi, ña cua quihin cuenda ra Ndioo chihin ndo.
46014039	Yani xaa, chacan cuu cha cati yu ti na cua cuni xaan ndo cahan ndo tuhun cuenda ra Ndioo. Na ña cua casi ndo cha cua cahan ñivi tuhun cahan inca tucu ñivi,
46014040	soco cua sacuinu vaha ndo ndihi cha cua savaha ndo. Cua coo vii xaan ndo, ta cua coo vaha xaan ndo.
46015001	Yani xaa, sacoto ndico tuqui chi ndo ti tuhun vaha cha ni cati tuhin chi ndo nu quichi quivi. Tuhun can cuu tuhun chinu ini ndo nu quichi quivi, ta chinu ini ndo chi chi nda cua nda vitin.
46015002	Chacan cuu cha nduvaha anima ndo, tu ni cua cuinu ini ndo tuhun cati tuhin chi ndo. Tu ña cua cuinu ini ndo nu cuahan quivi, ñahni yahvi ndaa cha ni chinu ini ndo nu quichi quivi.
46015003	Xihna cuii cati tuhin tuhun cha ni chini sohi. Cati tuhin chi ndo ti ni chihi ra Cristo cuenda cuati yo cuhva cati tutu Ndioo.
46015004	Cati tuhin ti ni cuchi ra, ta tichi uni quivi natacu ndico ra cuhva cati tutu Ndioo.
46015005	Chahi cuenda ti ndehe ndico ra Pedru chi ra. Tacan cuu, ta sa ndehe tahan ndihi ra tatun ra chi ra.
46015006	Tacan cuu, ta tuvi ra yani yo chi ñi tahan yo ndehe chi ra nu ni cha iyo cuiti ñi. Yaha uhun ciendu ñi ni ndehe chi ra. Vasi ni iyo ndito ndihi ñi nda cua nda vitin, soco uvi tahan ñi cha ni chihi.
46015007	Tacan cuu, ta ndehe tahan ra Jacobo chi ra. Yaha chacan, ta ndehe ndico tucu ndihi ra tatun ra chi ra.
46015008	Tacan cuu, ta queta quivi ni ndehe tahin chi ra, soco tucu cuhva quihvi tahin cuenda ra.
46015009	Ra luhu cuii ca cui cha cuenda tatun ra. Ña vaha cha cati ñivi ti tatun ra chihin yu, vati ñahni yahvi ndai. Tacan cati yu, vati cani tahan xain chi ñivi Ndioo.
46015010	Tatun ra cui, vati iyo xaan tu manini chi ra. Iyo yahvi ndaa cha savaha ra tu manini chihin yu, vati nihin ca satiñu i, ta ña nihin xaan satiñu ndihi ca ra tatun ra. Ñavi yuhu satiñu, soco maan ra cuu ra satiñu chihin yu, vati savaha ra tu manini chihin yu.
46015011	Masi yuhu cuu ra cati tuhun chi ndo, masi maan ra ta ra cuu ra cati tuhun chi ndo, soco ñahni tuhun. Cati tuhun maan ndi tuhun can, ta chinu ini maan ndo chi chi.
46015012	Ña vaha cha cua cati ndo ti ña cua natacu ndico ñivi ndii, vati chaha ndi cuenda ti ni natacu ndico ra Cristo tañu ñivi ndii.
46015013	Tu ndicha cuhva cati ndo ti ña cua natacu ndico ndii, ña ndicha cha ni natacu ndico ra Cristo.
46015014	Tu ña ni natacu ndico ra Cristo, ñahni yahvi ndaa tuhun cati tuhun ndi, ta ni ñahni yahvi ndaa tuhun chinu ini ndo.
46015015	Tu chacan cuu chi, sandahyu ñahan ndi yoso cuhva iyo ra Ndioo, vati cati ndi ti chaha ra Ndioo tundee ini chi ra Cristo, ta natacu ndico ra, soco ña ndicha cha cati ndi ti ni natacu ndico ra Cristo, tu ña ndicha cha cua natacu ndico ndii.
46015016	Tu ña cua natacu ndico ndii, ña ndicha cha cati ndi ti ni natacu ndico ra Cristo, tu tacan.
46015017	Tu ña ndicha cha ni natacu ndico ra Cristo, ñahni yahvi ndaa cha chinu ini ndo. Ni vii iyo cuati chi ndo nda cua nda vitin, tu cha tacan.
46015018	Tu chacan cuu chi, cha ni ndoyo ñuhun ñivi ra Cristo ñivi cha ni chihi.
46015019	Tu chacan cuu chi, iyo xaan ca tundoho chi yo, vati saxini yo ti ra Cristo cua tindee chi yo cha iyo ndito yo vitin, ta ñavi tacan iyo inca ñivi iyo nu ñuhun ñuñivi.
46015020	Chito yo ti ndicha cha ni natacu ndico ra Cristo tañu ñivi ndii. Cha ni natacu xihna cuii maan ra. Chacan cuu cha chito yo ti cua natacu ndico ñivi ni chihi.
46015021	Chihi ñivi, vati iin ra cuu ra ni savaha cuati iti chata, [ta ra Adaan cuu ra]. Chacan cuu cha cua natacu ndico ndihi ndii, vati ni chihi iin ra, ta natacu ndico ra, [ta ra Cristo cuu racan].
46015022	Cua cuvi ndihi ñivi cha cuenda ra Adaan, soco cua coo ndito ñivi cha cuenda ra Cristo.
46015023	Iyo cuenda cha cua coo ndito ndico ndihi ñivi cuhva ni tiso ra Ndioo, vati cha ni natacu ndico ra Cristo, ta vitin ni cua natacu ndico ñivi ra Cristo quivi cua quichi ra.
46015024	Tacan cuu, ta sa cua quenda ra ndatu cha iyo chi ndihi ra cumi tiñu chi ndihi ñivi ndaca ñahan, ta cua cuhva ndico ra ndatu cha iyo chi racan chi ra Ndioo sutu ra, ta cua cundihi quivi ya.
46015025	Iyo cha cua cundaca ñahan ra Cristo nda cua nda quivi cua sacanaan ra chi ndihi ñivi cuni cani tahan chi ra.
46015026	Cua sacanaan xihna ra chi ñivi cuxaan ini chi ra, ta sa cua savaha ra cha ña cua cuvi ca ñivi.
46015027	Cha ni cati ra Ndioo ti cua cundaca ñahan maan ra Cristo chi ndihi ñivi. Cha cati tutu Ndioo ti cua cundaca ñahan ra chi ndihi ñivi. Chacan cuu cha chito vaha yo ti cua cundaca ñahan ra chi ndihi ñivi, soco ña cua cundaca ñahan ra chi ra ni chaha ndatu can chi ra.
46015028	Cua cundaca ñahan ra Cristo chi ndihi cuii cha iyo, ta sa cua cundaca ñahan ra Ndioo chi ra cuu sehe ra, vati maan ra chaha ndatu chi sehe ra. Chacan cuu cha maan ra Ndioo cuu xini chi ndihi cuii cha iyo.
46015029	Iyo ñivi cha ni chanduta ñi cuenda ñivi cha ni chihi. Cha ni chanduta ñivi cuenda ñivi ndii, vati saxini ñi ti cua natacu tahan ñi ndii can cha tacan.
46015030	Tu cua saxini maan ndi ti ña cua natacu ndico ndi, ña cua ndoo ca ndi nu iyo ndi chi tundoho ndihi ni quivi.
46015031	Ndihi quivi ña chite tu cua cahni ñivi chihin yu. Yani xaa, ndicha ti cha cahan rai yu cuenda maan ndo, vati chinu ini ndo chi ra chahnu Jesucristo.
46015032	Tu ña cua natacu ndico yo, ñahni cha sacanain nu ni ndehi tundoho ñuun Efeso. Tu ña cua natacu ndico ndii, na cua nducu yo cha cua cusii ini yo. Cuhva cati ñivi cua savaha yo, vati cati ñi ti na cua cachi yo, ta na cua coho yo. Na cua cusii ini yo, vati yutaan cua cuvi yo, cati ñivi.
46015033	Ña cua cuhva ndo cha cua sandahyu ñahan ñivi chi ndo. Masi ñivi vaha cuu ndo, soco cua ndoyo ñuhun tahan ndo, tu cua cuu amigu xaan ndo chi ñivi ndacu ndavaha ni, cati ñivi.
46015034	Na cua saxini vaha ndo, ta ña cua savaha ca ndo ndavaha ni. Iyo ndo ña chito yoso cuhva iyo ra Ndioo. Chacan cati yu, vati cua coo tu ca nuun chi ndo.
46015035	Iyo ñivi cua nducu tuhun yoso cuhva cua natacu ndico ndii, ta yoso cuhva cua coo iquin cuñu ñivi quivi can.
46015036	Tacan ni cua nducu tuhun ñi, soco tondo ñi. Ña chito ñi. Tachi ndo chiti, soco ña cua cana chi, tu ña cua tahyu soo chi.
46015037	Iyo chiti nuni. Iyo ñaan ca chiti tachi ndo, soco chiti ni chi tachi ndo. Ñavi cuhva caa itu caa chiti can, soco tucu cuhva caa chi.
46015038	Caa chi cuhva cati ra Ndioo. Tucu tucu cuhva caa ndihi nuun chiti can.
46015039	Ña inuun iyo iquin cuñu yo, vati iyo iquin cuñu ñivi, ta iyo inca iquin cuñu ri quiti cuhu. Iyo iquin cuñu ri saa, ta iyo inca iquin cuñu ri tiaca.
46015040	Siin cuhva caa cha iyo iti siqui andivi, ta siin cuhva caa cha iyo nu ñuhun ñuñivi, ta ña nduvi nuun chi. Taqui cha iyo iti siqui, ta tucu cuhva iyo cha taqui cha iyo nu ñuhun ñuñivi.
46015041	Ndichin ri nicandi, ta ndichin tahan ri yoo, soco tucu cuhva ndichin ri. Tucu cuhva ndichin ri tiñu, ta ña nduvi nuun cha ndichin ri tiñu can. Tucu cuhva iyo iin ri inca ri.
46015042	Ta ni cuhva iyo ñivi ndii cha cua natacu ndico ñi. Tucu cuhva cua coo ñi. Cha cuchi ñi, ta tahyu iquin cuñu ñi, soco cua nandoto ndico ñi, ta ña cua cuvi ca ñi.
46015043	Cha cuchi ñi, ta quini caa iquin cuñu ñi, soco cua nandoto ndico ñi, ta taqui xaan ñi cua cuu. Cha cuchi ñi, vati ñahni ca tundee iniiyo chi ñi, soco cua nandoto ndico ñi, vati cua coo ndico tundee ini chi ñi.
46015044	Cha cuchi iquin cuñu ñi cha cuenda ñuhun ñuñivi, soco cua nandoto ndico ñi, ta cua coo ndico iquin cuñu ñi cuenda ra Ndioo. Chito yo ti cua coo iquin cuñu yo cuenda ra Ndioo, vati cha iyo iquin cuñu yo cuenda ñuhun ñuñivi vitin.
46015045	Chacan cuu cha iyo nu cati tutu Ndioo ti ra Adaan ra xihna cuii―ni chacoo ndito ra, soco inca ra chaha cha cua coo ndito ñivi cha cuenda ra Ndioo.
46015046	Ñavi cha xihna cuii cuu cha iyo cuenda ra Ndioo. Cha xihna cuii cuu iquin cuñu yo cha iyo cuenda ñuhun ñuñivi. Tacan, ta sa cua coo cha iyo cuenda ra Ndioo.
46015047	Cuenda ñuhun ñuñivi cuu ra ni chacoo xihna cuii, vati yuhma ñuhun cuu ra. Inca ra cuu ra chahnu, ta cuenda iti siqui andivi cuu maan ra.
46015048	Cuhva ni chacoo ra cuu yuhma ñuhun iyo ndihi ñivi iyo nu ñuhun ñuñivi. Ta ni cuhva iyo ndihi ñivi cha iyo cuenda iti siqui andivi cuhva iyo maan ra cha iyo cuenda iti siqui andivi.
46015049	Cha iyo yo cuhva ni chacoo ra cuu yuhma ñuhun. Ta ni cuhva cua coo yo cuhva iyo ra iyo iti siqui.
46015050	Yani xaa, yuhu cati ti ña cua cuu coo yo nu cua cundaca ñahan ra Ndioo cuhva iyo yo vitin. Iyo cha cua sama ra iquin cuñu yo. Ña cua cuu coo cha cua ndoyo ñuhun ca nuun cua coo ndito ñivi ndihi ni quivi ndihi ni tiempu.
46015051	Cua cati yu Iin tuhun cha ña ta coto ñivi. Ña cua cuvi ndihi yo, soco cua sama ra Ndioo chi yo cuhva iyo yo.
46015052	Quii quii ni cua sama ra chi yo, ta cua ndihi tivi ra tatun Ndioo cutu ra. Cua tivi ra, ta sa cua nandoto ndico ñivi ndii. Ña cua ndoyo ñuhun ca ñi, ta cua sama ra Ndioo chi yo cuhva iyo yo.
46015053	Iyo cha cua sama ra chi yo, ta ña cua ndoyo ñuhun ca yo. Ña cua cuvi ca yo.
46015054	Quivi cua coo chacan cua queta tuhun cha iyo tichi tutu Ndioo, vati cati chi ti ña cua cuvi cuii ca ñivi, vati cua coo ndito ndico ñi.
46015055	Ña cua ndoyo ñuhun cuii ca ñivi, ta ni ña cua coo ca tundoho chi ñi, cati chi.
46015056	Iyo cuati chi ndihi ñivi. Chacan cuu cha cua cuvi ndihi yo. Iyo ley Ndioo. Chacan cuu cha ndoyo ñuhun ñivi cha savaha ñi cuati.
46015057	Na cua cuhva yo iin tiahvi ndioo chi ra Ndioo, vati maan ra cuu ra chaha tundee ini chi yo, ta cua nandoto ndico yo, vati cha ni nandoto ndico ra chahnu Jesucristo.
46015058	Yani xaa, chacan cuu cha na cua coo vaha ndo. Na ña cua saxini ndo. Na cua satiñu ndo tiñu ra chahnu ndihi ni quivi, vati chito ndo ti tacan sa cua cunda yahvi ndo chi maan ra.
46016001	Vitin cua cuhve cuenda chi ndo yoso cuhva cua savaha ndo cha cua sacuiti ndo xuhun cha cua samani ndo chi ñivi Ndioo. Cua savaha ndo cuhva cati tuhin chi ñivi iyo veñuhun iyo ñuhun Galacia.
46016002	Ndihi quivi domingu cua tivaha ta iin ta iin ndo iin medi luhu ndo cuhva iyo ini ndo cha cua samani ndo, ta cua cu cumi vaha ndo chi chi. Chacan cuu cha ña cua cuni chi cha cua savaha ndo ofrenda quivi cua quete nu iyo ndo.
46016003	Nda cua quete tican, ta sa cua tava tiñu yu ndaa ra cua cati ndo. Cua tachi yo chi ra cha cua cunaan ra tutu, ta cua cuiso tahan ra cha cua samani ndo iti ñuun Jerusaleen.
46016004	Tu cua cuni chi cha cua cuhun tahin, cua cuhun ra chihin yu icaa ni.
46016005	Cua yahi iti ñuhun Macedonia, ta sa cua quete nu iyo ndo, vati cua yaha xihne tican.
46016006	Vasi cua ndoo nuin chi ndo. Vasi cua yahi quivi vichin chihin ndo. Chacan cuu cha cua cuu tindee ndo chihin yu nu cua cuhin.
46016007	Ña cuni yu ndehi chi ndo cha iin yaha ni yu, vati saxini yu ti cua coo nuin chi ndo suhva quivi, tu cua cuhva ra chahnu.
46016008	Cua ndoi ñuun Efeso nda cua nda cua sacahnu ñivi judiio vico pentecostee.
46016009	Cua ndoo nuin, vati cha iyo tuvi xaan ñivi cuni tasoho tuhun cati tuhin cuenda ra chahnu, ta vaha xaan cuni ñivi, soco iyo tahan ñi sandusaca ñi.
46016010	Cua queta ra Timoteo nu iyo ndo. Na cua nducu ndo cuhva cha cua coo vaha ra chi ndo, vati ini tiñu ra Ndioo satiñu ra cuhva satiñu main.
46016011	Na cua sacahnu vaha ndo chi ra, ta na cua tindee ndo chi ra. Tacan sa cua coo vaha ra nu cua cuhun ra. Tacan sa cua quichi ra ihya nu iye, vati ndatu i chi ra chi ra yani yo.
46016012	Cahan xain chi ra Apolo yani yo ti na cua cuhun ra chi ra yani yo nu iyo ndo. Ña cuni ra cuhun ra vitin, soco cua cuhun ra ndaa quivi cua cuyatin ra.
46016013	Na cua saha vaha ndo cuenda. Na cua cuinu vaha ini ndo chi ra Ndioo. Na cua saxini vaha ndo. Na cua cundee ini ndo.
46016014	Chi ndihi cuii cuhva na cua coo mani ndo, cati yu.
46016015	Yani xaa, nacoto ndo chi ñivi ra Estefana. Xihna cuii chinu ini maan ñi chi ra Ndioo ñuhun Acaya can. Cha nducu xaan ñican cuhva cha cua tindee ñi chi ñivi Ndioo.
46016016	Yuhu cati ti na cua sacahnu ndo chi ñivi iyo cuhva iyo maan ñi. Na cua sacahnu ndo chi ndihi ñivi tindee chi ndihi ñivi satiñu tahan tiñu Ndioo.
46016017	Cusii ini yu cha ni quichi ra Estefana chi ra Fortunato chi ra Acaico, vati cha tindee ra ta ra chihin yu, vati yoni maan ndo.
46016018	Cha chaha ra ta ra tundee ini chihin yu, ta chaha tahan ra ta ra tundee ini chi maan ndo.
46016019	Ñivi iyo veñuhun ñuhun Asia―tachi ñi iin tuhun na cumi chi ndo. Tachi tahan ra Aquila chi ña Priscila chi ñivi Ndioo nducuiti vehe ñi iin tuhun na cumi chi ndo.
46016020	Ndihi ra yani yo ndihi ñi tahan yo―tachi ñi iin tuhun na cumi chi ndo. Na cua sacahnu ndo chi tahan ndo, ta cua coho ndo yuhu tahan ndo, [vati cuni mani ndo chi tahan ndo].
46016021	Yuhu ra Paulu tai tuhun na cumi chi ndo chi ndaha yu.
46016022	Tu iyo ñivi ña cuni chi ra chahnu, na cua coo ñi chi cha ndavaha ni, ta yoho ra chahnu, na cua quichi cun.
46016023	Na cua savaha ra chahnu tu manini chi ndo.
46016024	Na cua coto ndo ti cuni mani xain chi ndihi ndo cuenda ra Cristo Jesuu. Na cua cuu chi tacan ni.
47001001	Yuhu ra Paulu chi ra Timoteo yani yo taa tutu ya chihin ndo. Tatun ra Cristo Jesuu cui, vati tacan cuni ra Ndioo. Chi ñivi Ndioo iyo ñuun Corinto chi ndihi ñivi Ndioo iyo nini cahnu ñuhun Acaya tachi ndi tutu ya.
47001002	Na cua savaha ra Ndioo sutu yo tu manini chihin ndo, ta na cua savaha ra cha cua coo vii anima ndo. Ndihi chacan ni na cua savaha tahan ra chahnu Jesucristo chihin ndo.
47001003	Na cua sacahnu yo chi ra Ndioo sutu ra chahnu Jesucristo. Chi maan ra Ndioo iyo xaan tu ndahvi ini, ta maan ra chaha tundee ini.
47001004	Chaha ra tundee ini chi ndi cha ndehe ndi ndihi cuii tundoho ya. Chacan cuu cha cua cuu cuhva ndi tundee ini chi tahan yo cha cua ndehe tahan ñi tundoho, vati cha ni chaha ra Ndioo tundee ini chi maan ndi.
47001005	Tacan cati ndi, vati ndehe tahan ndi tundoho cuhva ni ndehe ra Cristo tundoho. Ta ni cuhva iyo xaan tundee ini chi ndi cuenda cha ni savaha maan ra.
47001006	Tu cua ndehe ndi tundoho, cua tahan ndi tacan, vati tacan sa cua coo tundee ini chi maan ndo, ta sa cua cacu ndo nu iyo ndo chi tundoho. Tu cua coo tundee ini chi maan ndi, tacan sa cua coo tahan tundee ini chi maan ndo. Tacan sa cua cundee ini ndo cha cua ndehe ndo tundoho, ta ini tundoho cha ni ndehe ndi cua ndehe tahan ndo.
47001007	Ñahni cha saxini ndi cuenda ndo, vati chito ndi ti tu cua ndehe tahan ndo tundoho cha ni ndehe maan ndi, cua coo tahan tundee ini chihin ndo.
47001008	Yani xaa, tacan cati ndi, vati cuni ndi cha cua coto ndo ti ndehe xaan ndi tundoho cha iyo ndi ñuhun Asia. Yaha xaan cuhva cha ni ndehe ndi tundoho, ta ña cundee ca ndi. Chacan cuu cha saxini ndi ti cua cuvi ndi.
47001009	Ndicha ti saxini ndi ti cha ni cutuni ndi, ta cua cuvi ndi. Tacan ni tahan ndi, vati cua cuinu ini ndi chi ra Ndioo, vati maan ra chaha tundee inicha nandoto ndico ñivi cha ni chihi. Ña cua saxini ndi ti cua cundee ndi cha mani maan ndi.
47001010	Maan ra Ndioo cuu ra ni sacacu chi ndi nuun cua ndoyo ñuhun xaan ndi, ta suvi ni maan ra cua sacacu chi ndi nu cuahan quivi. Chi maan ra chinu ini ndi ti cua sacacu ndico tucu ra chi ndi.
47001011	Na cua tindee tahan ndo chi ndi, ta cua cahan ndahvi ndo chi ra Ndioo cuenda ndi. Chacan cuu cha tuvi ñivi cua cuhva tiahvi ndioo chi ra Ndioo, vati cha ni savaha ra tu manini chi ndi cuenda cha ni cahan ndahvi xaan ñivi chi ra.
47001012	Rai xaan cuni ndi suhva, vati saxini vaha ndi ti cha ni chacoo vaha xaan ndi ihya nu ñuhun ñuñivi ya. Ñahni ndavaha ni savaha ndi. Cha ni savaha ndi cha ndicha cuhva cuni ra Ndioo. Tacan ni chacoo ndi chi maan ndo, vati savaha ra Ndioo tu manini chi ndi. Ñavi ti cha iyo cha chini tuni chi ndi cuhva iyo cha chini tuni chi ñivi ñuñivi.
47001013	Tuhun taa ndi chihin ndo cuu tuhun chito ndo. Tuhun cutuni ini ndo ni taa ndi chi ndo, ta saxini ndi ti cua cutuni vaha xaan ini ndo
47001014	cuhva cha nihin tuni ini ndo suhva. Chacan cuu cha cua cusii ini ndo chi ndi cuhva cua cusii ini ndi chihin ndo quivi cua quichi ndico ra chahnu Jesuu.
47001015	Chacan chito vahi. Chacan cuu cha cuni yu yaha xihne nu iyo ndo, vati tacan sa cua ndehe tahan yo uvi chaha.
47001016	Cuni yahi nu iyo ndo cha cua cuhin iti ñuhun Macedonia, ta cua yaha ndico tuqui cha cua quichi ndique. Tacan sa cua cuu tachi ndo chihin yu iti ñuhun Judea.
47001017	Chacan ni cuni savahi, soco ñavi ti cha saxini xain. Ña saxini yu cuhva saxini ñivi ñuñivi. Ña tuhva ndi cahan ndi uvi tuhun.
47001018	Rai iyo cuiti vaha cuu ra Ndioo. Chacan cuu cha ña cuu cahan ndi uvi tuhun chi ndo.
47001019	Tuhun ra Cristo Jesuu ra cuu sehe Ndioo cati tuhun ndi chihin ndo, ta ñavi uvi tuhun cuu chi. Chacan cati tuhun yu chi ra Silvano chi ra Timoteo, ta ndihi ndi cati tuhun ndi chacan. Maan ra Cristo cuu rai ndicha.
47001020	Maan ra cuu ra ni sacuinu ndihi tuhun cha cati ra Ndioo nu ni quichi quivi cha ña ta quichi ra. Chacan cuu cha sacahnu ndi chi ra Ndioo, ta cati ndi chi ra ti na cua cuu chi tacan. Cuenda cha ni savaha ra Cristo cahan ndi chacan.
47001021	Maan ra Ndioo cuu ra chaha tundee ini chi ndi, vati iyo inuun ndi chi ra Cristo. Ra Ndioo cuu ra ni tava tiñu chi ndi.
47001022	Chi maan ra cuu ndi, vati cha ni quechaha chaha ra cha vaha chi ndi. Cha chaha ra cha iyo ra Tati Ndioo anima ndi.
47001023	Yuhu cati ti na cua cuhva ra Ndioo cuenda, tu ña ndicha yu. Ña cuni yu cuhin ñuun ndo, vati ña cuni yu tachi tuni yu chihin ndo.
47001024	Ña cuni ndi cundaca ñahan ndi chihin ndo, ta ni ña cuni ndi sanini ndi cha na cuinu ini ndo. Satiñu tahan ndi chihin ndo, vati tacan sa cua cusii ini ndo, vati vaha xaan chinu ini ndo chi ra Ndioo.
47002001	Cha saxini yu ti ña cua cuhva que tu cuihya ini chi ndo cha cua cuhun ndico tuqui nuun iyo ndo.
47002002	Tu cua cuhve tu cuihya ini chi ndo, yoni ca cua cuhva cha cua cusii ini yu, vati chahi tu cuihya ini chi ndo.
47002003	Tuhun can ni tai chi ndo nu quichi quivi, vati tacan ña ndahvi cua cuni yu cha cua quete nu iyo ndo. Vaha xaan ca cha cua cuhva ndo cha cua cusii ini yu. Tacan ni tai, vati saxini yu ti cua ndehe ndo ti sii cuni yu, ta cua cusii ini tahan ndihi ndo.
47002004	Saxini xain, ta tai tutu can chi ndo. Saxini xain, ta chacu xain, vati ña cuni yu cha cua coo tu cuihya ini chi ndo. Cuni yu cha cua coto ndo ti cuni mani xain chihin ndo.
47002005	Ñavi chi yuhu ni chaha ñivi tu cuihya ini, soco chi ndihi ndo cha ni chaha ñi tu cuihya ini suhva. Tacan cati yu, coto cua yaha cuhva cahin.
47002006	Cha iyo vaha cuhva cha ni tachi tuni ndo chi ñican, vati cha ni nduvi nuun xihna ndo, ta tachi tuni ndo chi ñi.
47002007	Chacan cuu cha iyo cha cua nducu ndo cuhva cha cua cucahnu ini ndo cha ni savaha ñi, ta cua cuhva ndo tundee ini chi ñi. Tacan cua savaha ndo, coto cua yaha cuhva cha cua coo tu cuihya ini chi ñi.
47002008	Chacan cuu cha cati tuhun vahi chi ndo ti na cua saxini vaha ndo, ta cua cuni mani ndico ndo chi ñican.
47002009	Chacan cuu cha ni tai tutu can chihin ndo, vati cuni cote a vaha cua savaha ndo. Cuni cote a cua tasoho ndo ndihi cha cahin chi ndo.
47002010	Chi ndihi ñivi cua cucahnu ini ndo ndavaha ni cua cucahnu tahan ini yu cha ni savaha ñi. Ndihi chi cua cucahnu ini yu, vati cua cucahnu ini yu cuenda maan ndo cuhva cuni ra Cristo.
47002011	Tacan iye, coto cua cundee run Cuihna sacanaan run chi yo. Tacan cati yu, vati chito yo yoso cuhva saxini run.
47002012	Cuahin iti ñuun Troa, vati cua cati tuhin tuhun Cristo. Vaha xaan cha cua cuu satiñu i cuenda ra chahnu,
47002013	soco quechaha saxini xain, vati ña ni tahin chi ra Tito yani yo. Chacan cuu cha saña tahin chi ñi, ta cuahin iti ñuhun Macedonia.
47002014	Chaha ndi iin tiahvi ndioo chi ra Ndioo, vati ndihi ni quivi tindee ra chi ndi, ta sacanaan ndi cuenda ra Cristo. Tindee ra chi ndi, ta sacoto ndi chi ñivi nini cahnu nu ñuhun ñuñivi yoso cuhva iyo ra Ndioo.
47002015	Cusii ini ra Ndioo ndehe ra cha cati tuhun ndi tuhun Cristo chi ndihi ñivi―masi ñivi nduvaha anima, masi ñivi ndoyo ñuhun.
47002016	Chacan cuu cha iyo ñi cua ndoyo ñuhun cuii ñi, ta iyo ñi cua coo ndito ñi chi ra Ndioo. Cha cuu cati tuhun ndi tuhun can.
47002017	Cahan ndi cuenda ra Cristo iti nuun ra Ndioo, vati maan ra tava tiñu chi ndi. Cati tuhun ndi cha ndicha, vati ña tuhva ndi savaha ndi cuhva ndacuinca ñivi. Iyo tuvi ñivi cati tuhun tuhun Ndioo, vati cuni ñi cunda yahvi ñi chi ñivi ñuñivi.
47003001	Cati ndi tuhun can, soco ña cua cati ndi ti na cua quihin cuenda ndo chi ndi. Ña chini ñuhun ndi cha cua taa ñivi tutu cha cua quihin cuenda ndo chi ndi cuhva cha chini ñuhun inca ñivi, ta ni ña chini ñuhun ndi cha cua taa maan ndo tutu cha na quihin cuenda inca ñivi chi ndi, vati nacoto vaha ndo chi ndi.
47003002	Maan ndo cuu sava ni ta cua iin tutu can, vati chito ndihi ñivi yoso cuhva iyo ndi chihin ndo, ta chito vaha ndi ti chacan cuu chi.
47003003	Ndehe ñivi chi ndo, ta chito ñi ti maan ndo cuu ñivi ra Cristo, vati tava tiñu ra chi ndi, ta cati tuhun ndi tuhun chinu ini ndo. Vaha xaan ca iyo ndo, vati iyo ra Tati Ndioo ndicha chi ndo. Ñavi cuhva savaha xihna ra Ndioo iti chata nu ni taa ra chata yuu cuu chi vitin, vati vitin savaha ra cha cua ndoo tuhun ra chi anima ndo.
47003004	Chacan cuu cha ña saxini ca ndi cuenda maan ndi. Chinu ini ndi chi ra Ndioo cuenda cha ni savaha ra Cristo.
47003005	Ña cuu cati ndi ti cha iyo vaha tundee ini chi maan ndi. Maan ra Ndioo cuu ra chaha tundee ini chi ndi.
47003006	Maan ra chaha ndatu chi ndi, ta cuu ndi tatun ra Cristo. Cuenda tuhun chaa ndiso ndi tiñu. Ña cua sacuinu ndi tuhun chahnu cha ndaa nu tutu, soco chi ra Tati Ndioo cua tasoho ndi. Tacan iyo chi, vati cua ndoyo ñuhun cuii yo, tu cua coo yo cuenda ley chahnu. Tu cua coo yo cuenda ra Tati Ndioo, cua coo ndito yo chi ra.
47003007	Ndicha ti taqui xaan ni chacoo tuhun chahnu. Ni chacoo tuhun Ndioo chata yuu, soco cuenda chacan ni ndoyo ñuhun ñivi. Ña cuu ndehe ñivi Israeel nuun ra Moisee, vati tachan xaan nuun ra sava ta cua ri nicandi, soco suhva quivi ni chacoo chacan nuun ra.
47003008	Taqui xaan ca iyo cha chaa, vati iyo ra Tati Ndioo chi yo.
47003009	Ndicha ti taqui ni chacoo chi quivi cha ndoyo ñuhun ñivi cuenda tuhun chahnu nu quichi quivi, soco taqui xaan ca cua coo chi quivi cha chacoso vaha anima ñivi iti nuun ra Ndioo.
47003010	Iti chata ndutaqui tuhun chahnu suhva, soco vitin ña taqui ca chi, vati iyo cha taqui xaan ca.
47003011	Taqui xaan ca tuhun chaa tuhun cha cua ndoo nu cuahan quivi, vati taqui ni chacoo tuhun chahnu, soco cha ni naan cha taqui chi vitin.
47003012	Ña yuhvi ndi cati tuhun ndi, vati chito ndi ti tacan cua coo chi iti nuun.
47003013	Ña iyo ndi cuhva ni chacoo ra Moisee, vati chasi ra sahma nuun ra, coto cua ndehe ñivi Israeel cha cuahan naan cha ndichin nuun ra.
47003014	Ña nihin tuni ini ñi [ñaan tiñu ni chacoo ra Moisee], vati nda cua nda vitin sacuaha ñivi can tuhun chahnu, soco ña nihin tuni ini ñi, vati ña ta coto ñi cha cha ni sandihi ra Cristo chacan.
47003015	Ndicha. Nda cua nda vitin ña nihin tuni ini ñi―masi sacuaha ñi tuhun ni taa ra Moisee.
47003016	Nu ni quechaha chinu ini ñi chi ra chahnu, ta sa ni cutuni ini ñi.
47003017	Ra chahnu cuu ra chaha cha cua coo ndito yo. Nuun iyo maan ra chahnu iyo yo nu nuna.
47003018	Ñahni cha ndasi nuun yo, ta ndehe yo ti cahnu xaan rai cuu ra. Sama ra chi ndihi yo cuhva iyo yo, ta cua cuu yo cuhva iyo maan ra, vati taqui xaan cua cuu yo. Tacan cua savaha ra chahnu chi yo, vati tachi ra chi ra Tati Ndioo nu iyo yo.
47004001	Chacan cuu cha cundee ini ndi, vati iyo tiñu can chihin ndi, vati cundahvi ini ra Ndioo chihin ndi.
47004002	Ña quihin cuenda ndi cha ndacu xehe ñivi, ta ni ña quihin cuenda ndi cha cua cuhva tu ca nuun chi ñivi. Ña tuhva ndi sandahyu ñahan, ta ni ña tuhva ndi sama ndi tuhun Ndioo. Cati tuhun cachin ndi cha ndicha. Tacan ni chaha ndihi ñivi cuenda cuhva saxini ñi, ta chaha tahan ra Ndioo cuenda ti cha ndicha cati tuhun ndi.
47004003	Tu ña cua nducachin tuhun cha cati tuhun ndi yoso cuhva cua nduvaha anima ñivi, ña cua nducachin chi cha cuenda ñivi cua ndoyo ñuhun ni.
47004004	Chi ñivi ña chinu ini chasi run ndaca ñahan chi ñivi ñuñivi, ta ña chaha run cha cua cutuni ini ñi. Chacan cuu cha ña cua cuu coto ñi ti cha taqui ndicha cuu tuhun vaha yoso cuhva cuu ra Cristo iin rai cahnu, ta iyo ra cuhva iyo ra Ndioo.
47004005	Ña cati tuhun ndi yoso cuhva iyo maan ndi. Cati tuhun ndi yoso cuhva iyo ra chahnu Cristo Jesuu, ta chaha ndi cuenda ti musu ndo cuu ndi cuenda ra Jesuu.
47004006	Cati tuhun ndi tuhun Cristo, vati maan ra Ndioo cuu ra cati ti na cua ndundichin ñuhun nu naan, cati ra. Maan ra cuu ra cha chaha cha chini tuni chi ndi. Chacan cuu cha chito ndi yoso cuhva cuu ra Ndioo iin rai cahnu ndicha cuhva ni sanahan ra Cristo chi ndi.
47004007	Chito vaha xaan ndi chacan, ta ñivi ñuñivi cuu ndi. Chacan cuu cha cua coto ñivi ti maan ra Ndioo chaha tundee ini cahnu xaan can, ta ñavi chi mani maan ndi iyo tundee ini.
47004008	Iyo xaan tundoho chi ndi, soco ni cundee ini ndi. Nanducu xini xaan ndi, soco ña tichaha ndi.
47004009	Cuni cani tahan xaan ñivi chi ndi, soco ña nacoo ihni ra Ndioo chi ndi. Cha ni ndoho ndi, soco ña ndoyo ñuhun ndi.
47004010	Ndihi ni quivi ndehe tahan ndi tundoho cuhva ni ndehe ra Jesuu tundoho. Chacan cuu cha cua cuvi tahan ndi, soco cua cundee coo ndito ndico ndi cuhva iyo ndito ndico maan ra.
47004011	Ni vii iyo ndito ndi, soco cuni cahni ñivi chi ndi cuenda ra Jesuu. Chacan cuu cha cua ndehe ñivi chi ndi, ta cua coto ñi ti cha iyo ndito ndico ra Jesuu.
47004012	Maan ndi ndehe xaan ndi tundoho, ta cua cuvi ndi, soco maan ndo cha iyo vaha ndo chi ra Ndioo.
47004013	Cati tutu Ndioo ti chinu ini ñivi chi ra Ndioo. Chacan cuu cha cati tuhun ñi, cati chi. Iin ni cuhva chinu tahan ini maan ndi chi ra. Chacan cuu cha cati tuhun tahan ndi,
47004014	vati chito ndi ti ni chaha ra Ndioo tundee ini chi ra chahnu Jesuu, ta ni natacu ndico ra. Chito ndi ti ta ni cuhva cua natacu ndico maan ndi, ta cua yaha ndi iti nuun ra icaa ni.
47004015	Cuenda maan ndo savaha ndi chacan. Chacan cuu cha cua coo ca tu manini chi tuvi ca ñivi. Tacan, ta cua cuhva ca ñi tiahvi ndioo chi ra Ndioo, ta tuvi ca ñivi cua sacahnu xaan ca ñi chi ra.
47004016	Chacan cuu cha cundee ini ndi. Cha cuahan nduchahnu iquin cuñu ndi, soco anima ndi―ndihi ni quivi nduchaa chi.
47004017	Ndehe ndi suhva tundoho vitin, soco tacan na cua coo xaan ca cha vaha chi ndi ndihi ni quivi.
47004018	Tacan ni cua coo ndi, vati ña saxini ndi cuenda cha ndehe yo cha iyo nu ñuhun ñuñivi ya, soco saxini ndi cuenda cha ña ta ndehe yo. Suhva quivi ni iyo cha ni ndehe yo ihya, soco cha ña ta ndehe yo ndihi ni quivi―cua ndunahan chi.
47005001	Chito ndi ti tu cua ndoyo ñuhun iquin cuñu yo cha iyo nu ñuhun ñuñivi ya, cua cuhva ra Ndioo inca nu cua coo yo iti siqui andivi, ta ña cua ndoyo ñuhun chi.
47005002	Ndahvi cuni anima ndi cha iyo ndi ihya nu ñuhun ñuñivi ya, vati cuni xaan ndi coo vaha ndi chi ra Ndioo iti siqui andivi, ta cua nduchaa iquin cuñu ndi.
47005003	Tacan cua coo ndi, ta ña ndahvi cua coo ndi.
47005004	Ni vii iyo ndi ihya nu ñuhun ñuñivi ya, ta saxini xaan ndi. Cha ndehe xaan ndi tundoho, ta ña cuni ndi cha cua cuvi ndi, soco cuni ndi cha cua coo ndi iti siqui andivi. Chacan cuu cha cua coo ndito ndi chi Ndioo ndihi ni quivi ndihi ni tiempu, ta ña cua cuvi ca ndi.
47005005	Maan ra Ndioo cuu ra tiso vaha tiñu can, ta chaha ra cha iyo ra Tati Ndioo chi ndi. Chacan cuu cha chito vaha ndi ti cha iyo vaha tiñu.
47005006	Chacan cuu cha cundee ini ndi ndihi ni quivi. Chito ndi ti quivi cha iyo ndi ihya nu ñuhun ñuñivi ya ña ta coo ndi nu iyo ra chahnu.
47005007	Ña ta ndehe ndi yoso cuhva cua coo ndi, soco chinu ini ndi ti cua cuu chi cuhva cati ra chahnu.
47005008	Chito ndi ti chacan cuu chi. Chacan cuu cha cuni xaan ndi cha cua cuvi ndi, ta cua coo ndi chi ra chahnu.
47005009	Cuni xaan ndi cha cua cusii ini ra. Masi ni ndito ndi, masi ni cuvi ndi, soco cuni ndi cha cua cusii ini ra.
47005010	Iyo cha cua yaha ndihi yo nu cua tachi tuni ra Cristo chi ñivi. Chacan cuu cha cua quihin cuenda ta iin ta iin yo cuhva cha ni savaha yo ihya nu ñuhun ñuñivi ya. Tu cha savaha yo cha vaha, cua coo cha vaha chi yo. Tu cha savaha yo cha ndavaha ni, cua coo cha ndavaha ni chi yo.
47005011	Cati tuhun xaan ndi ti na cua cuinu ini ñivi, vati chito ndi yoso cuhva cua tachi tuni ra Ndioo, ta chito vaha xaan ra yoso cuhva iyo maan ndi. Saxini yu ti cha chito tahan maan ndo yoso cuhva iyo ndi.
47005012	Ñahni cha cati ndi ti vaha xaan rai cuu ndi. Chaha vaha ndi cuenda, vati tacan ni cua coto ndo ti rai vaha cuu ndi. Chacan cuu cha cua nihin ndo cuhva cha cua cati ndico ndo chi ñivi saxini ti cha iyo vaha ñi, vati saxini ñi ti nini xaan cha cua sacahnu ndo costumbre chahnu, ta ña saxini ñi yoso cuhva iyo anima ndo.
47005013	Tu ndicha ti ña vaha saxini yu, cha cuenda ra Ndioo cuu chi. Tu ndicha ti vaha saxini yu, cuenda maan ndo cuu chi.
47005014	Cuni mani ra Cristo chi ndihi ñivi. Chacan cuu cha sandee ini ndi chi ndi, ta savaha ndi cuhva cuni ra. Chito ndi ti cha ni chihi iin rai cuenda ndihi ñivi, ta cuu ñi sava ni ta cua cha ni chihi ndihi maan ñi.
47005015	Ni chihi ra Cristo cuenda ndihi ñi. Chacan cuu cha ña iyo ca ñivi ra cuenda suvi ni maan ñi. Iyo ñi cuenda maan ra, vati ni chihi ra cuenda ñi, ta ni natacu ndico ra.
47005016	Chacan cuu cha nda cua nda vitin ña cua saxini ca ndi yoso cuhva iyo ñivi cuenda ñuhun ñuñivi. Nu quichi quivi saxini ndi cuhva saxini ñivi ñuñivi cuenda ra Cristo, soco ñavi ca tacan saxini ndi vitin.
47005017	Chacan cuu cha nduchaa anima ñivi chinu ini chi ra Cristo. Ña saxini ca ñi cuenda cha chahnu, soco mani cuenda cha chaa saxini ñi.
47005018	Ndihi chacan ni savaha ra Ndioo, vati ndumani ndico ndi chi ra ni savaha ra Cristo, ta chaha ra Ndioo tiñu chi ndi, vati cua cati tuhun ndi ti cuni ra coo mani ndico ra chi ndihi ñivi.
47005019	Cha ndumani ndico ra Ndioo chi ndi ni savaha ra Cristo, ta ña saxini ca ra cuenda cuati ndi. Ni chaha ra tiñu chi ndi, vati cua cuhva ndi cuenda ti cuni ra ndumani ndico ra chi ndihi ñivi ñuñivi.
47005020	Chica cuu ndi, vati tiso vaha ndi tiñu ra Cristo. Cati tuhun ndi, soco maan ra Ndioo cuu ra cahan ndahvi chi ñivi. Cahan ndahvi ndi chi maan ndo cuenda ra Cristo ti na cua ndumani ndico ndo chi ra Ndioo.
47005021	Ñahni cuati ni savaha ra Cristo, soco chaha cuenda ra Ndioo cuati yo chi maan ra. Chacan cuu cha cuu coso vaha anima yo, vati cha iyo yo chi ra Cristo icaa ni.
47006001	Satiñu tahan ndi chi ra Ndioo icaa ni. Chacan cuu cha cati tuhun ndi ti na ña cua savaha ndo cha ñahni yahvi ndaa tu manini cha ni savaha ra chi ndo.
47006002	Cha ni cati ra nu tutu Ndioo ti: Cua queta quivi cha cua coo tu manini chi ndo, vati cua cuni sohi cha cahan ndo. Cua tindei chihin ndo quivi cua nduvaha anima ndo, cati ra. Vitin tichi quivi ya iyo tu manini chi yo, ta vitin nduvaha anima yo.
47006003	Ña sandoyo ñuhun ndi chi ni iin ñivi. Chacan cuu cha yoni cua cuu cati ti ña vaha satiñu ndi.
47006004	Cuni ndi sanahan ndi ti satiñu vaha ndi tiñu ra Ndioo, vati cundee xaan ini ndi, ta ndehe xaan ndi tundoho.
47006005	Ni ndoho ndi. Ni chacuindi ndi vecaa. Ni cuvaa xaan ñivi xini ndi. Nihin xaan ni satiñu ndi. Ña ni quixi vaha ndi. Ni chisoco xaan ndi.
47006006	Cha ni ndehe ndo ti ña tuhva ndi savaha ndi cuati. Cha iyo cha chini tuni chi ndi. Cha sandee ini ndi. Cha iyo vaha ndi chi ndihi ñivi. Cha iyo ra Tati Ndioo chi ndi. Cha cuni mani ndicha ndi chi ñivi.
47006007	Mani cha ndicha cahan ndi. Cha iyo tundee ini ra Ndioo chi ndi. Mani cha cuiti vaha ndacu ndi.
47006008	Iyo chaha sacahnu ñivi chi ndi, ta iyo chaha ña sacahnu ñi chi ndi. Iyo chaha cati ñivi ti ña vaha cha ndacu ndi, ta iyo chaha cati ñivi ti cha vaha ndacu ndi. Iyo chaha cati ñivi ti sandahyu ñahan ndi, soco ña chito ñi cha mani cha ndicha cahan ndi.
47006009	Iyo ñivi cati ti ña nacoto ñi chi ndi, ta iyo inca ñi cati ti nacoto vaha xaan ñi chi ndi. Iyo ñivi saxini ti cha cua cuvi ndi, soco iyo ndito vaha ndi. Cani ñivi chi ndi, soco ña ni chahni ñi chi ndi.
47006010	Iyo tu cuihya ini chihin ndi, soco cusii ini ndi ndihi ni quivi. Ra ndahvi cuu ndi, soco chaha ndi cha vaha chi ñivi. Ñahni cha iyo chihin ndi, soco chaha ra Ndioo ndihi cuii cha chini ñuhun ndi.
47006011	Ndioho yani xaa, cachin xaan cha ni chaha ndi cuenda chi ndo, ta cuni mani xaan ndi chihin ndo.
47006012	Ñavi maan ndi chasi nuun ndo, soco suvi ni maan ndo chasi nuun ndo.
47006013	Vitin cahin chi ndo cuhva cua cahin chi iin sehi. Na cua cuni mani xaan tahan ndo chi ñivi tahan ndo.
47006014	Iyo ñivi ña chinu ini chi ra Ndioo. Ña cua coo ndo chi ñi icaa ni. Tacan cati yu, vati ña nduvi nuun ñivi ndacu cha vaha chi ñivi ndacu cha ndavaha ni. Ña nduvi nuun cha ndichin chi cha naan.
47006015	Ña nduvi nuun ra Cristo chi run Cuihna, ta ni ña nduvi nuun ñivi chinu ini chi ñivi ña chinu ini.
47006016	Ña inuun iyo vehe Ndioo chi vehe ita niñu. Ta maan yo―sava ni ta cua vehe Ndioo ndito cuu yo, vati ni cati ra Ndioo cuenda yo ti: Cua coi chi ñivi yu, ta cua caca cui chi ñi. Ndioo sacahnu ñi cua cui, ta ñivi yu cua cuu ñi, cati ra.
47006017	Chacan cuu cha cati ndico tucu ra Ndioo ti: Cua quee ndo nu iyo ñi, ta cua coo siin ndo, cati ra. Cati ndico tucu ra ti: Ña cua savaha ndo ndavaha ni. Tacan, ta sa cua quihin cuenda yu chihin ndo.
47006018	Sutu ndo cua cui, ta sehi cua cuu maan ndo, cati ra chahnu Ndioo, ta iyo ndihi cuii tundee ini chi maan ra.
47007001	Yani xaa, na cua saña ihni yo ndihi ndavaha ni ndacu yo, vati ndihi tuhun can ni cati ra Ndioo ti cua savaha ra nu cuahan quivi. Na cua coo ii vaha yo, vati sacahnu vaha yo chi ra Ndioo.
47007002	Na cua cuni ndo chihin ndi. Ñahni cha cumani ndi chihin ndo, ta ni ñahni cha sandahyu ñahan ndi chihin ndo.
47007003	Tacan cati yu, soco ñavi ti cuni tachi tuni ndi chihin ndo. Xihna ca cati yu ti cuni mani xaan ndi chihin ndo. Masi cua cuvi ndi, masi ña cua cuvi ndi, soco chi ndihi cuii cuhva cuni ndi chihin ndo.
47007004	Ñahni cha saxini yu cuenda ndo. Cha cahan rai yu, vati vaha ndacu ndo. Vaha xaan cuni ndi. Masi ndehe xaan ndi tundoho, soco iyo xaan cha sii cuni ndi.
47007005	Ni queta ndi ñuhun Macedonia, soco ña chacuita cha saxini xaan ndi, vati cuaha xaan tundoho ni chacoo chihin ndi. Cuni ñivi cani tahan ñi chi ndi tican, ta saxini ndi, vati ña chito ndi yoso cuhva cua coo maan ndo.
47007006	Maan ra Ndioo cuu ra chaha tundee ini chi ñivi ndehe tundoho. Tacan chaha ra tundee ini chi ndi, vati quichi ra Tito.
47007007	Ñavi chacan ni cusii ini ndi, soco cusii ini ndi, vati chaha ra Tito can tundee ini chi ndi cuhva ni chaha ndo tundee ini chi maan ra. Chaha ra cuenda chi ndi ti cuni ndo ndehe ndico ndo chi ndi. Cati ra ti ndahvi cuni anima ndo, vati cha chaha ndo tundoho chi ndi, ta cati ra ti vaha xaan cahan ndo cuenda ndi. Chacan cuu cha cusii ini xaan ca ndi.
47007008	Tu chahi tu cuihya ini chi ndo cha tachi xihna cuii yu tutu can chihin ndo, ña tichahi. Nu quichi quivi saxini yu suhva cha ni tachi yu tutu can, soco vitin chite ti suhva ni quivi ni chacoo tu cuihya ini chi ndo. Chacan cuu cha ña tichaha que.
47007009	Vitin cusii ini yu. Ñavi ti cha ndahvi cuni anima ndo, soco cusii ini yu, vati xihna ca ndahvi cuni anima ndo, ta saña ihni ndo ndavaha ni savaha ndo, ta cha ni chacoo cha ndahvi anima ndo cuhva cuni ra Ndioo. Chacan cuu cha ñahni cha ndoyo ñuhun ndo cuenda ndi.
47007010	Tu cua coo cha ndahvi anima yo cuhva cuni ra Ndioo, ta cua nacoo ihni yo ndavaha ni savaha yo, cua nduvaha anima yo, ta cua cusii ini yo. Tu cua coo tu cuihya ini chi yo cuhva cha iyo tu cuihya ini chi ñivi ñuñivi, cua ndoyo ñuhun cuii yo.
47007011	Chito ndo ti vitin cuni nini xaan ndo coo vaha ndo, ta chaha ndo cuenda yoso cuhva iyo ndo. Ni nduxaan ndo suhva, vati ni chacoo tucanuun chi ndo, ta vitin cha cuyuhvi ndo suhva chi ra Ndioo. Cha cuni xaan ndico ndo chihin yu, ta cha cuni xaan ndo coo vaha ndo chi ra Ndioo. Cha ni tachi tuni ndo chi ra savaha ndavaha ni. Ndihi chacan cha ni savaha ndo, vati ni chacoo cha ndahvi anima ndo cuhva cuni ra Ndioo. Ndihi chacan cha ni savaha ndo, ta chito ndi ti vitin cha iyo cuiti vaha ndo.
47007012	Ndicha ti tachi yu tutu can chihin ndo, soco ñavi cuenda cha ndacu ñivi ndavaha ni, ta ni ñavi cuenda cha ndacu ñi ndavaha ni chi iin tahan ndo. Tachi yu tutu xihna cuii can, vati cua coto ndo ti cua saxini vaha xaan ndo chi ndi cuenda ra Ndioo.
47007013	Chacan cuu cha iyo tundee ini chi ndi. Ndicha ti cusii ini ndi, vati ni chacoo tundee ini chi ndi, soco cusii ini ca ndi, vati sii xaan cuni tahan ra Tito, ta cusii ini ra, vati chaha maan ndo cha sii cuni ra.
47007014	Cha cati yu chi ra ti vaha xaan ndacu ndo, ta ña cahan nuin. Cha ndicha cuu tuhun cahan ndi chi ra Tito, ta suvi ni chacan cuu ndihi tuhun cati tuhun ndi chihin ndo.
47007015	Cuni mani xaan ca ra chihin ndo, vati ni ñuhun ini ra yoso cuhva ni savaha ndo cha cahan ra. Ni ñuhun ini ra yoso cuhva cuyuhvi ndo suhva, ta quihin cuenda ndo chi ra.
47007016	Vitin cusii ini yu, vati chite ti cua coo vaha ndo.
47008001	Yani xaa, cuni ndi cha cua coto ndo yoso cuhva cha ni savaha ra Ndioo tu manini chi ñivi ra nu nducuiti ñi iti ñuhun Macedonia.
47008002	Cuni yu cha cua coto ndo, vati cha ni ndehe xaan ñi tundoho, soco cha cusii ini xaan ñi. Ndahvi xaan iyo ñi, soco iyo cha ni samani xaan ñi chi ñivi tahan ñi.
47008003	Chahi cuenda ti chaha ñi yoso cuu ni, ta ni chaha ca ñi suhva ca, vati iyo ini maan ñi.
47008004	Cahan ndahvi xaan ñi chi ndi ti na cua cuhva ndi cha cua tindee tahan ñi chi ñivi tahan ñi cuenda ra Ndioo. Cuni xaan ñi savaha ñi tu manini chi ñi.
47008005	Tacan savaha ñi, soco ñavi cuhva saxini maan ndi cuu chi. Chaha cuenda xihna ñi chi ñi chi ra chahnu. Tacan cuu, ta sa quechaha cuni ñi tindee ñi chihin ndi cuhva cuni ra Ndioo.
47008006	Chacan cuu cha cati ndi chi ra Tito ti na cua sacuiti ra cha cua samani tahan ndo chi ñivi tahan ndo cuhva ni quechaha savaha ra.
47008007	Vaha xaan ndacu ndo ndihi cha savaha ndo. Vaha xaan chinu ini ndo chi ra Ndioo. Vaha xaan cati tuhun ndo. Vaha xaan iyo cha chini tuni chi ndo. Vaha xaan cuni ndo coo vaha ndo chi ra Ndioo. Vaha xaan cuni mani ndo chihin ndi. Ta ni cuhva na cua samani vaha xaan ndo chi ñivi tahan ndo.
47008008	Ñavi tuhun cua sanini yu chi ndo cuu chacan. Chacan cati yu, vati cua sanahan ndo chi ndihi ñivi ti cha ndicha ndicha cuni mani ndo chi tahan ndo, vati cha ni sanini xaan inca ñivi tahan yo suvi ni chi maan ñi, ta tindee ñi chi tahan ñi.
47008009	Chito ndo ti iyo xaan tu manini chi ra chahnu Jesucristo, vati cha ni chacoo vaha ra iti siqui andivi, soco ni nacoo ihni ra chacan cuenda maan yo. Ni nacoo ihni ra chacan, vati cuni ra na cua coo vaha xaan yo.
47008010	Chehe cuu cha cati yu. Vitin cha ni queta iin cuiya cha ni quechaha sacuiti ndo cha cua samani ndo chi tahan ndo, vati cuni xaan ndo sacuiti ndo chi chi. Vaha xaan, tu cua saqueta ndo chacan vitin.
47008011	Na cua saqueta ndo tiñu can vitin. Chacan cuu cha na cua cuhva ndo yoso iyo ini ndo cuhva ni cuni ndo savaha ndo nu ni quichi quivi.
47008012	Tu cua cuni yo samani yo iin cha ndicha ndicha, cua samani ndicha yo yoso quee ini yo, ta ña cua saxini yo cuenda cha ñahni cha iyo chi yo.
47008013	Ña cuni yu cha cua coo tundoho chi ndo, ta maan ñi cua coo vaha ñi.
47008014	Vitin iyo vaha ndo. Chacan cuu cha cua tindee ndo, vati iyo cha cumani chi ñi. Cha cua nduvi nuun ndo cuu chacan. Na cua coo vaha ñi nu cuahan quivi, ta cua tindee tahan ñi cha cua cumani tucu chi maan ndo, ta cua nduvi nuun ndico tucu ndo.
47008015	Tacan ni cua coo ndo, vati cati tutu Ndioo ti ña cua yaha cuhva cha cua coo ndatiñu ñivi cha iyo vaha, ta ni ña cua cumani chi chi ñivi iyo suhva ni, cati chi.
47008016	Chahi iin tiahvi ndioo chi ra Ndioo, vati savaha ra cha cuni xaan ra Tito chi ndo cuhva cuni ndi chi ndo.
47008017	Tacan cati yu, vati tasoho ra Tito cuhva cati tuhin chi ra, ta cuni xaan ra coo vaha ra. Chacan cuu cha cuni maan ra cuhun ra nu iyo ndo.
47008018	Chi ra Tito cua tachi ndi inca ra yani yo. Cati ndihi ñivi Ndioo ti vaha xaan cati tuhun ra tuhun Ndioo.
47008019	Ñavi cuenda chacan ni, soco cha cati tahan ñivi Ndioo ti maan ra cua cuhun tahan chi ndi, ta cua tindee tahan ra nu cua sacuiti ndi cha cua samani ndo. Chacan cua savaha ndi, vati na cua sacahnu ñivi chi ra Ndioo, ta cua ndehe ñi ti cuni tahan ndi tindee ndi chi ñivi tahan ndi.
47008020	Ña cuni ndi cha cua cati ñivi ti ña vaha cha savaha ndi tacan,
47008021	vati cuni ndi savaha ndi cha vaha iti nuun ra Ndioo, ta cuni tahan ndi savaha ndi cha vaha iti nuun ñivi ñuñivi.
47008022	Cua tachi ndi inca ra yani yo chi ra ta ra. Chito ndi ti cuni xaan ra coo vaha ra chi ra Ndioo, vati cuaha chaha cha ni ndehe ndi yoso cuhva iyo ra. Vitin cuni xaan ra coo ra chi ndo, vati chito ra ti vaha xaan ndacu tahan ndo.
47008023	Tu cua nducu tuhun ñivi cuenda ra Tito, cua cati ndo ti iyo ra chihin yu, ta satiñu tahan ra cuenda maan ndo cuhva satiñu yu. Tu cua nducu tuhun ñi cuenda ra yani yo ta ra, cua cati ndo ti cha tava tiñu ñivi Ndioo chi ra, ta sacahnu xaan ra ta ra chi ra Cristo.
47008024	Na cua ndehe ndihi ñivi Ndioo ti cuni mani ndo chi ñivi tahan ndo. Na cua ndehe tahan ñi ñacu cati ndi ti vaha xaan ndacu ndo.
47009001	Ña nini cha cua tai chi ndo yoso cuhva cua tindee ndo chi ñivi tahan ndo,
47009002	vati chite ti cuni xaan ndo tindee ndo. Cha chahi cuenda chi ñivi Ndioo iyo ñuhun Macedonia yoso cuhva iyo ndo, vati cati yu ti cha iyo vaha ñivi iyo ñuhun Acaya. Nda quiava quechaha cuni ñi tindee ñi, ta cha ni ndehe tahan ñi yoso iyo ndo.
47009003	Cua tachi yu chi ra yani yo nu iyo ndo, coto ñahni yahvi ndaa cha ni cati ndi yoso cuhva cua tindee ndo. Chacan cuu cha cua savaha ndo tiñu cuhva cati ndi chi ñi.
47009004	Tacan cati yu, coto cua cuhun uvi uni ñivi iyo ñuhun Macedonia chihin yu, ta cua ndehe ñi ti ñahni cha ndacu ndo. Tu tacan cua ndehe ñi, cua coo tu ca nuun chi yo, vati cha cahan rai ndi suhva cuenda maan ndo.
47009005	Chacan cuu cha saxini yu ti cua cati yu chi ra yani yo ti na cua cuhun ra iti nuun, ta cua tiso vaha ra tiñu. Tacan, ta sa cua nducuiti cha cua samani ndo cuhva cati ndo nu quichi quivi. Chacan cuu cha cua nducuiti vaha chi. Tacan sa cua coto ñivi ti cha cuni maan ndo cuu chi, ta ña cua saxini ñi ti sanini maan ndi chihin ndo.
47009006	Cuhva ya cuu cha cati yu. Tu cua tachi yo suhva ni chiti, suhva ni cua nihin ndico yo. Tu cua tachi yo cuaha vihi ca, cuaha cua nihin ndico yo.
47009007	Chacan cuu cha na cua samani ta iin ta iin ndo cuhva saxini maan ndo. Na cua samani ndo cuhva cuni maan ndo, ta yoni cua sanini chi ndo. Chacan cati yu, vati cuni xaan ra Ndioo chi ñivi cusii ini cha samani ñi.
47009008	Cua cuu savaha xaan ca ra Ndioo tu manini chi ndo. Chacan cuu cha ñahni cha cua cumani chi ndo, ta cua cuu ca savaha ca ndo cha vaha.
47009009	Cuenda ñivi ndacu cha vaha cati tutu Ndioo ti: Cuaha xaan samani ñi chi ñivi ndahvi. Tacan ni cua savaha ñi ndihi ni quivi, cati chi.
47009010	Chaha ra Ndioo cha cua tachi yo, ta chaha ra cha cua cachi yo. Cua cuhva ca ra cha chini ñuhun ndo, ta cua tindee ndico ra cha cua tindee ndo chi tahan ndo.
47009011	Cua cuhva xaan ca ra chi ndo, vati tacan ni cua cuu cuhva ndico ndo chi ñivi chini ñuhun. Cua cuhva xaan ñivi tahan yo iin tiahvi ndioo chi ra Ndioo, vati cua sayaha ndi cha cua samani xaan ndo chi ñi.
47009012	Ndicha ti cua tindee xaan ndo chi ñi cha cumani chi ñi, soco ñavi chacan ni cuu chi, vati cua cuhva xaan ñi tiahvi ndioo chi ra Ndioo.
47009013	Cua sacahnu xaan ñi chi ra Ndioo, vati cua ndehe ñi ti tacan savaha ndo cha tasoho ndo tuhun vaha yoso cuhva iyo ra Cristo. Cua sacahnu ñi chi ra Ndioo, vati cua coto ñi ti cuaha suhva cha samani ndo chi ñi. Tacan cua savaha ndo, ta cua sacahnu ñi chi ra Ndioo.
47009014	Cuni xaan ñi chihin ndo. Chacan cuu cha cahan ndahvi ñi chi ra Ndioo cuenda ndo, vati savaha xaan ra Ndioo tu manini chi ndo.
47009015	Na cua cuhva yo tiahvi ndioo chi ra Ndioo, vati cahnu xaan cha ni samani ra chi maan yo, vati quichi cuvi sehe ra cuenda yo ni savaha ra.
47010001	Yuhu ra Paulu cati tuhin chi ndo, ta masu cahan yu cuhva ni cahan ra Cristo. Cahan vii yu cuhva ni cahan ra Cristo. Cati ñivi ti ña xaan cuni yu quivi cha ni chacoi chi ndo, soco quivi cha iye inca ñuun nu chica xaan xaan yu cuu.
47010002	Yuhu cati ti cua quete iti nuun ndo, soco ña cuni yu cuxain chi ndo cuhva cua cuxain chi ñivi saxini ti ndacu ndi cuhva ndacu ñivi ñuñivi.
47010003	Ndicha ti iyo ndi ihya nu ñuhun ñuñivi ya, soco ña iyo ndi cuhva iyo ñivi ñuñivi.
47010004	Ñavi tacan ni iyo ndi, vati ña cani tahan ndi cuhva cani tahan ñivi ñuñivi. Maan ra Ndioo chaha tundee ini chi ndi. Chacan cuu cha cundee sacanaan ndi.
47010005	Sanaan ndi tuhun taqui cha sandahyu ñahan ñivi. Sanaan ndi ndihi cha chasi nuun ñivi cha ña cuu nacoto ñi chi ra Ndioo. Tava ndaa ndi ndavaha ni saxini ñivi, vati cua tasoho ñi cuhva cati ra Cristo.
47010006	Cha iyo vaha tuhun cha cua tachi tuni ndi chi ñivi ña tasoho. Na cua tasoho xihna ndo, ta sa cua cuu tachi tuni ndi chi ñivi ña tasoho.
47010007	Cua saxini vaha ndo yoso cuhva iyo ndo. Tu iyo ñivi saxini ti chi ra Cristo cuu ñi, na cua saxini ndico tucu ñi yoso cuhva iyo ñi, vati iyo tahan ndi chi ra Cristo cuhva iyo maan ñi chi ra.
47010008	Masi cua yaha cuhva cha cua cahan rai yu, soco ña cua coo tu ca nuun chihin yu. Chaha ra Ndioo ndatu chi ndi, vati cua tindee ndi chi ndo, ta ña cua sandoyo ñuhun ndi chi ndo.
47010009	Chacan cuu cha ña cua saxini ndo ti sayuhvi yu chi ndo chi tutu tachi yu chi ndo.
47010010	Cati ñivi ti vaha xaan iyo tuhun tai nu tutu. Taqui xaan iyo chi, soco ndasi xaan caa yu cha ndehe ñi chihin yu, ta ndahvi xaan cahan yu, cati ñi.
47010011	Tu tacan ni cati ñi, na cua coto ñi ti ndihi tuhun cha ni tachi ndi chi ndo cua cati tuhun cachin ndi quivi cha cua queta ndi tican.
47010012	Ña cuni ndi cati ndi ti cha ni nduvi nuun ndi chi inca ñivi. Ña cuni ndi cati ndi ti ña vaha satiñu inca ñivi, ta vaha xaan ca satiñu maan ndi, vati tacan cati ñican ti vaha xaan suvi ni maan ñi. Ñahni cha chini tuni iyo chi ñican, vati cuni xaan ñi nduvi nuun ñi chi tahan ñi, ta cuni ñi yaha ñi nuun tahan ñi.
47010013	Ña cua yaha cuhva cha cua nducu ndi cha cua coo vaha ndi. Cuhva chaha ra Ndioo satiñu ndi. Chaha ra cha cua queta ndi nda cua nda nuun iyo maan ndo.
47010014	Chacan cuu cha ña yaha cuhva satiñu ndi. Maan ndi queta xihna nu iyo ndo, ta cati tuhun ndi tuhun yoso cuhva iyo ra Cristo.
47010015	Ña tuhva ndi cahan nahan ndi cuenda tiñu savaha inca ñivi. Ña tuhva ndi cati ndi ti tiñu savaha suvi ni maan ndi cuu chi. Ndiuhu cuni ndi cha cua cuinu vaha xaan ca ini ndo chi ra Ndioo. Chacan cuu cha cua cuu satiñu ca ndi nu iyo ndo.
47010016	Chacan cuu cha cua cuu cuhun ndi inca ñuun iti nuun ca, ta cua cati tuhun ndi tuhun Ndioo tican, ta ña cua cahan nahan ndi yoso cuhva satiñu inca ñivi, vati ñavi nu satiñu ñican cua satiñu ndi.
47010017	Tu cua ndurai yo, na cua ndurai yo cuenda ra chahnu.
47010018	Iyo ñivi cati ti vaha xaan suvi ni maan ñi, soco ñavi ñican cua quee vaha. Ta iyo inca ñivi―tu cua cati ra chahnu ti vaha xaan ñican, ñican cuu ñi cua quee vaha.
47011001	Cuni yu cha cua tasoho ndo cha cua cati yu. Masi tondo cuni yu, soco na cua tasoho ndo.
47011002	Cuni xain chi ndo cuhva cuni ra Ndioo chi ndo, vati chaha cuenda yu chi ndo chi ra Cristo cuhva chaha cuenda ñivi chi sehe sihi ñi cha cua tandaha ñi. Chacan cuu cha ña cuni yu cha cua savaha ca ndo ndavaha ni.
47011003	Saxini yu suhva, coto cua ndoyo ñuhun ndo, ta ña cua saxini vaha ndo. Saxini yu, coto ña cua coo ndicha ndo chi ra Cristo, coto ña cua sacahnu ndicha ndo chi ra. Cuhva savaha run coo chi ña Eva cuu chacan, vati sandahyu ñahan run chi ña, vati ndasi iyo run, vati cuihna cuu run.
47011004	Cha ni quichi inca ñivi nu iyo ndo, ta inca tucu tuhun cati tuhun ñi chihin ndo. Ña cati tuhun ñi cuenda ra Jesuu cuhva ni cati tuhun maan ndi. Chacan cuu cha ña saxini ca ndo cuhva saxini xihna ndo quivi cha ni iyo ndi chihin ndo. Ña cuni ca ndo tasoho ndo tuhun vaha yoso cuhva iyo ra Ndioo cuhva cha ni tasoho xihna ndo. Ña vaha cha savaha ndo chacan.
47011005	Saxini ñivi can ti cahnu xaan ca cuu ñi, soco yuhu cati ti ña cahnu cuu ñican cha cuenda yuhu.
47011006	Masi ña cuu vaha cati tuhin, soco iyo vaha cha chini tuni chihin yu. Chi ndihi cuii cuhva cha sacoto ndi chacan chihin maan ndo chi ndihi ñivi.
47011007	Vasi saxini ndo ti ndavaha ni savahi, vati cati tuhin tuhun Ndioo chihin ndo, ta ña quihin yu xuhun ndo. Ni chacoo ndahvi yu, vati cuni yu cha cua cuu ndo ñivi cahnu. [Ñavi cuati cuu chacan.]
47011008	Quihin yu xuhun chaha ñivi Ndioo iyo inca ñuun, ta tacan cha cuu satiñu i nuun ndo.
47011009	Quivi cha iye chi ndo ña chahi tundoho chi ndo. Iyo cha chini ñuhin, soco ña chique cha chini ñuhin chi ndo, vati quichi ra yani yo iti ñuhun Macedonia, ta chaha vaha ra ndihi cha chini ñuhin. Ñahni cha chique chi ndo quivi can, ta ni ñahni cha cua ndaque chi ndo nu cuahan quivi.
47011010	Ndicha cuhva cati yu, vati ndicha ra Cristo ra iyo chihin yu, ta ni iin ñivi iyo iti ñuhun Acaya can―ña cua cuu cahan ñi siqui yu ti ñavi tacan iye chi ndo.
47011011	Tacan cua coi chi ndo, vati cuni mani xain chi ndo, ta maan ra Ndioo chito ti tacan cuu chi.
47011012	Ni cua savahi cuhva ndacui. Chacan cuu cha ña cua cuu cati ñivi can cuhva cuni ñi. Cuni cati ñi ti cha nduvi nuun ñi chi ndi.
47011013	Vata xaan ñi, vati ñavi tatun Jesuu cuu ñi. Sandahyu ñahan ñi nu satiñu ñi. Cuni ñi cha cua saxini ñivi ti tatun Jesuu cuu ñi.
47011014	Ña cua nduiyo ndo cha ndacu ñi tacan, vati sama run Cuihna cuhva caa run. Ndehe ñivi chi run, ta saxini ñi ti tatun Ndioo cuu run.
47011015	Chacan cuu cha ña cua nduiyo ndo cha cua sama run cuhva iyo tatun run. Ndehe ñivi chi run, ta saxini ñi ti ñivi ni chacoso vaha anima cuu run. Cua ndoyo ñuhun tahan run cuhva ni sandoyo ñuhun run chi ñivi.
47011016	Cati ndico tuqui ti ña cua saxini ndo ti tondo yu. Tu cua saxini ndo ti tacan ni iye, na cua quihin cuenda ndo chihin yu―masi tacan ni iye. Chacan cuu cha cua cuu ndurai tahin suhva.
47011017	Chacan cati yu, soco ñavi cha cati tuhun ra chahnu cuu chi. Cuhva cahan ñivi tondo cahan yu. Chacan cuu cha ndurai yu.
47011018	Cahan rai xaan ñivi can yoso cuhva iyo ñi nu ñuhun ñuñivi. Tacan cua cahan rai tahin.
47011019	Tacan cati yu, vati sii cuni ndo cha cundee ini ndo ndehe ndo chi ñivi tondo, vati saxini ndo ti cha iyo xaan cha nditi xini ndo.
47011020	Ña vaha ndacu ndo, vati tu cua sanini ñican cha cua satiñu cuatu ndo, tu cua suhu ñivi ndatiñu ndo, tu cua sandahyu ñahan ñivi chi ndo, tu cua chaa ini ñivi chi ndo, tu cua cani ñivi chi ndo, cua cundee ini ndo. Ña vaha ñivi cuu maan ndo.
47011021	Yuhu cati ti iyo tucanuun chihin yu, vati ña cundee ini yu savaha yu chacan. Masi cahan tondo yu, soco tu cua cahan rai ñivi, ta ni cuhva cua cahan rai tahin.
47011022	Ñivi hebreo cuu ñi, soco ñivi hebreo cuu tahin. Ñivi ñuhun Israeel cuu ñi, soco ñivi ñuhun Israeel cuu tahin. Ñivi ra Abrahaam cuu ñi, soco ñivi racan cuu tahin.
47011023	Cati ñi ti satiñu ñi tiñu ra Cristo, soco yuhu satiñu xaan que tiñu ra. Masi cahan tondo yu, soco nihin xaan ca satiñu i tiñu ra. Cuaha ca chaha ni chacuindi yu vecaa cuenda ra. Cuaha xaan ca ni ndohi. Cuaha chaha cha cua cuvi yu cuenda ra.
47011024	Queta uhun chaha cha cani ñivi judiio chihin yu chi yoho, ta oco chahun cumi tahan yoho cani ñi chihin yu cha iin iin cha ndohi cuhva iyo costumbre chi ñi.
47011025	Uvi chaha cani ñi garote chihin yu. Iin chaha cani ñi yuu chihin yu. Uni chaha cha ndoyo ñuhun tundoo chica chihin yu, ta iin nduvi ta iin cha cuaa yahi nuun nduta.
47011026	Cuaha xaan chaha quee iti yu. Ndehi tundoho nu yahi yuta, ta ndehi tundoho nu tahin ñasuhu. Ndehi tundoho savaha ñivi yu cha cuu ñivi judiio, ta siin ndehe tahin tundoho savaha ñivi cuu inca tucu ñivi. Ndehi tundoho tichi ñuun, ta siin ndehi tundoho tichi cuhu, ta ndehe tahin tundoho tichi nduta. Ndehe tahin tundoho savaha ñivi cati ti yani yo chi ñi.
47011027	Cuaha xaan cha satiñu i cuenda ra Cristo, ta ndehi tundoho. Cuaha chaha ña quixi yu. Cuaha chaha ni chisoque. Cuaha chaha ni neti xain nduta. Cuaha chaha ña nihin yu cha cua cachi. Tahan chi cha vichin, ta ñahni sahma ni cundichin yu.
47011028	Chacan ni saxini yu, soco iyo ca cha saxini yu, vati ndihi ni quivi iyo cha ndusaca, ta saxini xain cuenda ñivi Ndioo.
47011029	Tu iyo ñivi ña cua cundee vaha, cuni yu tindei chi ñi. Tu iyo ñivi cua ndoyo ñuhun, cuni xain tindei chi ñi.
47011030	Tu cha ndurai yu, cua cahan rai yu cuenda cha ni cati ñivi ti ñahni yahvi ndai.
47011031	Chito ra Ndioo ti ña sandahyu ñahin chi ndo, ta maan ra cuu ra cuu sutu ra chahnu Jesuu. Maan ra cuu ra cua sacahnu yo ndihi ni quivi ndihi ni tiempu.
47011032	Quivi cha iye ñuun Damasco cati tuhun ra ndaca ñahan cuenda ra chahnu Areta ti cua cu cumi vaha ra ta ra yu ñuun, vati cua tiin ra chihin yu.
47011033	Tacan cuu, ta quihvi yu tichi tica, ta ni sayaha amigu yu chihin yu iin ticu nama iyo candaa yu ñuun can, ta chata nama can sanuun ñi chihin yu, ta cacu i.
47012001	Iyo cha cua cahan rai que. Masi ñahni yahvi ndaa chi, soco cua cuhve cuenda yoso cuhva cha ni cahan ra chahnu chihin yu nu ni ndehi ñumahna.
47012002	Nacote chi iin rai. Ra Cristo cuu ra. Cha queta uchi cumi cuiya cha ni canihin ra Ndioo chi ra iti siqui andivi nda cua nda nu iyo ra Ndioo. Ña chite a canihin ra Ndioo chi ra chi iquin cuñu ra a canihin ra chi ra tacan ni, soco Ndioo chito.
47012003	-
47012004	Chite ti cuahan ra iti siqui nu cha iyo vaha ñivi, soco ña chite a cuahan ra chi iquin cuñu ra a cuahan tati ra tacan ni. Ndioo chito chacan. Tican chini soho ra tuhun Ndioo tuhun ii, ta ña cuu cahan ñivi ñuñivi tuhun can, [vati tuhun ii xaan cuu chi].
47012005	Cuenda racan cahan rai yu. Iin tuhun ni cha cuenda tundoho ni ndehi cahan rai yu cha cuenda yu.
47012006	Tu cua cahan rai yu cuenda main, ñavi cha tondo cuni yu cuu chacan, vati iin cha ndicha ndicha cua cati yu. Ña cua cuhva que cuenda, coto cua saxini ñivi ti cahnu xaan ca rai cui, ta ñavi tacan saxini ñi cha ni ndehe ñi chihin yu. Ñavi tacan saxini ñi cha ni chini soho ñi tuhun cati tuhin.
47012007	Ña cuni ra Ndioo cha cua saxini yu ti cahnu xaan rai cui, ta ni ndehe xain cha sanahan xaan ra chihin yu tichi ñumahna can. Chacan cuu cha chaha ra iin tundoho cahnu xaan chihin yu. Chaha ra cha chaha run Cuihna tundoho chihin yu, vati tacan ña cua saxini yu ti cahnu xaan rai cui.
47012008	Uni hora ni cahan ndahvi yu chi ra chahnu ti na cua sanaan ra chacan,
47012009	soco cha ni cati ra ti cha chaha xaan ra tundee ini chihin yu, vati ñahni cuii tundee ini chi main. Chacan cuu cha ña chini ñuhun que cha cuu chi main, vati cha ni savaha ra tu manini chihin yu, cati ra. Yuhu cati ti cua cahan rai xaan que, vati ñahni tundee ini iyo chihin yu. Chacan cuu cha cua cuhva ra Cristo tundee ini maan ra chihin yu.
47012010	Chacan cuu cha cusii ini yu cha ñahni tundee ini iyo chihin yu. Cahan ñivi ndavaha ni chihin yu, ta iyo xaan tundoho chihin yu. Cani tahan ñivi chihin yu. Cuaha xaan chacan ni ndehi cuenda ra Cristo, soco cusii ini yu. Chite ti tu ñahni tundee ini iyo chihin yu, ni cua coo cha cua cuhva ra Cristo.
47012011	Tondo xaan xini yu, vati cha cahan rai yu. Maan ndo chaha tisihi chihin yu, vati chito vaha ndo ti rai vaha cui, soco ña cahan ndo. Chacan cuu cha cahin tuhun can. Vasi ñahni yahvi ndai, soco cahnu ca cuu yuhu, ta ñavi ca sa ñivi sandusaca chi ndo―masi cati ñi ti cahnu xaan tatun Jesuu cuu ñi.
47012012	Cha ni ndehe ndo ti tatun ndicha ra Jesuu cui. Cundee xaan ini yu ndehi chi ndo, ta cuaha xaan cha cahnu ni savahi, ta ndehe ndo cha iyo tundee ini chi ra Ndioo.
47012013	Ni chacoi chi ndo cuhva ni chacoi chi ndihi ca ñivi Ndioo. Ituhun ni cha ña chahi cha sacachi ndo chihin yu. Na cua cucahnu ini maan ndo chacan, tu ña vaha ni savahi.
47012014	Vitin cha cua cuu chi uni chaha cha cua cuhin nu iyo ndo. Ña cua cuhve tundoho chi ndo, vati ña cuni yu cha iyo chi ndo. Chi maan ndo cuni yu. Ña cua tindee ve cuati chi sutu ve chi sihi ve, soco sutu ve chi sihi ve cua tindee chi maan ve.
47012015	Tu cua sanain ndihi cha iyo chihin yu cuenda ndo, cua cusii ini yu. Masi cua ndihi tundee ini chihin yu, soco cha cua quee vaha ndo chi ra Ndioo cuni yu. Cuaha xaan ca cua cuni mani yu chihin ndo. Chacan cuu cha ña vaha, tu cua saña ndo cha cuni mani ndo chihin yu.
47012016	Iyo ndo cati ti ndicha ti ña chahi cha sacachi ndo chihin yu, ta cati ndo ti siqui yu chi ndo, ta sandahyu ñahin chi ndo, cati ndo.
47012017	Ña sandahyu ñahin chi ndo, ta ni ña sandahyu ñahan ni iin ra tava tiñu yu chahan nu iyo ndo.
47012018	Cati tuhun vaha xain chi ra Tito ti na cua cuhun ra nu iyo ndo, ta tava tiñu yu chi inca ra yani yo cuahan ra chi ra. Ñahni cha sandahyu ñahan ra Tito chi ndo, ta iin ni cuhva ni chacoo ndi chi ndo, vati ñahni cha sandahyu ñahan ndi chi ndo.
47012019	Vasi cha saxini ndo ti iti nuun maan ndo chaha ndico yu cuenda ti vaha xaan cha ni savahi. Ñavi, xaa. Iti nuun ra Ndioo chahi cuenda, vati iyo inuun yu chi ra Cristo. Yani xaa, cati tuhin tuhun can chi ndo, vati cuni ndi cha cua coo ca tundee ini chi ndo.
47012020	Saxini yu suhva, coto cua cuhin tican, ta cua ndehi ti ña iyo vaha ndo cuhva cuni yu. Saxini yu, coto cua ndehi ti cahan yuhu ndo chi tahan ndo, ta tahñu xaan cuni ndo ndehe ndo chi tahan ndo, ta cuxaan ini ndo, ta mani chi maan ni ndo cuni ndo, ta cahan ndo ndavaha ni chi tahan ndo, ta cuendu xaan ndo, ta ndurai ndo, ta iyo cha ndusaca cuni ndo. Saxini yu, coto cua ndehi ti tacan iyo ndo, ta ña cua savahi cuhva cuni ndo, [vati cua nduxain chi ndo].
47012021	Saxini yu, coto cua ndehi chi ndo, ta cua coo tucanuun chihin yu iti nuun ra Ndioo, vati ña vaha ndacu ndo. Saxini yu, coto cua coo xaan tu cuihya ini chihin yu, vati iyo ndo savaha ndo cuati nu quichi quivi, ta ña ta saña ihni ndo cha ndavaha ni ndacu ndo, vati ni vii ndacu ndo ndavaha ni chi tahan ndo inca chiyo.
47013001	Vitin cua cuhun ndico tuqui nuun iyo ndo, ta uni chaha cua cuu chi. Tu cua tiso ndo cuati ñivi tahan ndo, iyo cha cua cahan inuun uvi uni testigu, [ta sa cua cutuni ñi. Tu ña cua queta uvi uni testigu can, ña cua cuu.]
47013002	Quivi cha ni iye chi ndo cha cati tuhin chi ndo. Ndicha ti ña iye chi ndo vitin, soco cati tuhun ndico tuqui chi ndo. Cati tuhin chi ñivi savaha cuati nu quichi quivi, ta cati tuhin chi ndihi ndo ti cua cuhun ndico tuqui nu iyo ndo inca chaha, ta sa cua tachi tuni yu chi ñi.
47013003	Tacan cua savahi. Tacan sa cua coto ndo ti cahan yu cuenda ra Cristo. Ñahni ca cha cumani chi ndo, vati ndihi cha ni chaha ra Cristo chi ndo, vati iyo xaan tundee ini chi ra.
47013004	Cha ni chihi ra nu cruu, vati ndihi tundee ini chi ra, soco chaha ndico ra Ndioo tundee ini chi ra, ta nandoto ndico ra. Ñahni tundee ini vaha iyo chi ndi cuhva ñahni tundee ini ni chacoo chi ra Cristo quivi cha ni chihi ra, soco cha cuenda maan ndo cua cuhva ra tundee ini chi ndi, vati iyo tundee ini chi ra Ndioo.
47013005	Na cua ndehe ndo a chinu vaha ini ndo chi ra Ndioo. Na cua ndehe vaha ndo, vati chito ndo ti iyo ra Cristo chi ndo, tu cha ni quee vaha ndo.
47013006	Cuni ndi cha cua coto ndo ti cha quee vaha maan ndi.
47013007	Cahan ndahvi ndi chi ra Ndioo ti ña cua savaha ca ndo ni iin cha ndavaha ni. Tacan ni cahan ndi chi ra, vati cuni ndi cha cua savaha ndo cha vaha. Vasi cua saxini ñivi ti ña cundee ndi, soco ñavi cuenda chacan cahan ndahvi ndi chi ra Ndioo.
47013008	Ña tuhva ndi casi ndi nuun ñivi chinu ini cha ndicha. Satiñu ndi, vati cuni ndi cha cua cuinu ini ñivi chi chi.
47013009	Chacan cuu cha ñahni cha saxini ndi cha ñahni tundee ini iyo chi ndi, ta iyo xaan tundee ini chi maan ndo. Cahan ndahvi ndi chi ra Ndioo ti na cua quee vaha ndo.
47013010	Ndihi chacan tai chihin ndo, ta ña iye chi ndo tican. Chacan ni savahi vitin, vati cua cuhin nu iyo ndo, ta ña cua nduxain chi ndo, vati chaha ra Ndioo ndatu chihin yu ti cua tindei chi ñivi ra, ta ña cua sandoyo ñuhin chi ñi.
47013011	Yani xaa, na cua coo vaha ndo, ta na ña cua savaha ca ndo ndavaha ni. Na cua tasoho ndo cha cahin chi ndo. Na cua nduvi nuun ndo. Na cua coo vii ndo chi ndihi ñivi. Tacan, ta sa cua coo ra Ndioo chi ndo. Maan ra cuni chi ndihi ñivi, ta iyo vii ra.
47013012	Na cua coho ndo yuhu tahan ndo, [vati cua sacahnu ndo chi ñi cuenda ra Ndioo].
47013013	Tachi ndihi ñivi tahan yo iin tuhun na cumi chi ndo.
47013014	Na cua savaha ra chahnu Jesucristo tu manini chi ndo. Na cua cundahvi ini ra Ndioo chi ndo, ta na cua coo ra Tati Ndioo chi ndihi ndo. Na cua cuu chi tacan ni.
48001001	Yuhu ra Paulu taa tutu ya chihin ndo, ta tatun ra chahnu Jesucristo cui Maan ra chi ra Ndioo sutu chaha ndatu chihin yu, ta maan ra Ndioo ni tindee chi ra Jesuu, ta ni natacu ndico ra tañu ñivi ndii. Maan ra ta ra cuu ra chaha tiñu chihin yu. Ta ni ñavi ñivi tiso chi cha cua cuiso tiñu yu.
48001002	Yuhu chi ndihi ra yani yo iyo ihya―tachi ndi tutu ya chihin ndo, cha cuu ndo ñivi Ndioo cha iyo ñuhun Galacia.
48001003	Na cua savaha ra Ndioo sutu yo tu manini chihin ndo, ta na cua savaha ra cha cua coo taxin anima ndo. Ndihi chacan na cua savaha tahan ra chahnu Jesucristo chihin ndo.
48001004	Maan ra Jesuu ni chihi cuenda cuati yo. Tacan ni savaha ra, vati cua sacacu ra chihin yo nu iyo cha ndavaha ni vitin tichi quivi ya, ta tacan ni cuni tahan ra Ndioo sutu yo.
48001005	Na cua sacahnu yo chi ra ndihi ni quivi ndihi ni tiempu, ta na cua cuu chi tacan ni.
48001006	Iyo xaan cuni yu, vati yatin xaan ni saña ndaha ndo chi ra Ndioo, ta chinu ini ndo inca tuhun, ta ña vaha cha tacan. Saña ndaha ndo chi ra, ta maan ra cuu ra ni nacachi chi ndo, vati savaha ra Cristo tu manini chi ndo.
48001007	Ñahni inca tuhun vaha iyo, soco iyo ñivi sandusaca chi ndo, ta cuni ñi sama ñi tuhun vaha yoso cuhva sanduvaha ra Cristo anima yo.
48001008	Cha ni cati tuhun vaha ndi tuhun vaha chi ndo nu quichi quivi. Tu cua cati tuhun ndi inca tuhun cha ñavi tuhun Ndioo, tu cua cati tuhun iin tatun ra Ndioo inca tuhun, na cua tachi tuni ra Ndioo chi ndi.
48001009	Nu quichi quivi cha cati tuhun ndi chihin ndo, ta vitin cati tuhun ndico tucu yuhu ti tu cua cati tuhun ñivi inca tuhun chi ndo, tu ña cua cati tuhun ñi tuhun Ndioo cuhva ni tasoho cha xihna cuii, na cua tachi tuni ra Ndioo chi ñi.
48001010	Tacan cati yu, vati cuni yu coo vahi chi ra Ndioo, ta ñavi chi ñivi cua coo. Ña nduqui cuhva cha cua cusii ini ñivi ni. Tu cha cua cusii ini ñivi chi nanduqui, ñavi musu ra Cristo cui.
48001011	Yani xaa, sacote chi ndo ti ñavi cuhva cati ñivi cuu tuhun vaha cha ni cati tuhin chi ndo.
48001012	Ñavi ñivi chaha cuenda chihin yu, ta ni ñavi ñivi sacuaha chihin yu. Maan ra Jesucristo cuu ra chaha cuenda chihin yu nu ni cahan ra chihin.
48001013	Chito ndo yoso cuhva ni chacoi nu quichi quivi, vati ñivi judiio cuu tahin. Yaha xaan cuhva ni chahi tundoho chi ñivi Ndioo, ta cuni xain sandoyo ñuhin chihin ñi.
48001014	Cuenda costumbre ñivi judiio cuahin iti nuun, ta sacanain chi ñivi tahin. Tuvi xaan ñi ndoo ihni, vati ni cuni xaan que costumbre cha sacahnu ñivi chahnu yu.
48001015	Tacan ni savahi, soco nda ni cha ña ta cacu i, ta cha ni saxini ra Ndioo cha cua cuhva ra tiñu chihin yu. Chacan cuu cha nacachi ra chi yuhu, vati iyo tu manini chi ra.
48001016	Tacan cuu, ta queta quivi cuni ra cha cua nacote yoo rai cuu sehe ra. Tacan cuni ra, vati chacan cuu cha cua cati tuhin chi ñivi cuu inca tucu ñivi yoso cuhva iyo sehe ra. Chacan ni sacoto ra chihin yu, soco ña ni nduqui cha chini tuni chi ñivi.
48001017	Ña chahin ñuun Jerusaleen nu iyo ra tatun Jesuu, ta maan ra ta ra cuu tatun cha xihna cuii. Iti ñuhun Arabia chahin, [vati cha nduqui cha chini tuni chi ra Ndioo]. Tacan cuu, ta cuahan ndique iti ñuun Damasco.
48001018	Yaha uni cuiya, ta sa cuahin iti ñuun Jerusaleen, vati cuni nacote chi ra Pedru. Tacan cuu, ta ndoo nuin chi ra chahun quivi.
48001019	Ndehe tahin chi ra Jacobo yani ra chahnu Jesuu, soco ña ndehi chi inca ra tatun Jesuu.
48001020	Chito ra Ndioo ti ña tuhve sandahyu ñahan. Chacan cuu cha ndicha cha tai chihin ndo ihya.
48001021	Tacan cuu, ta cuahin iti ñuhun Siria, ta chahin iti ñuhun Cilicia.
48001022	Chacan cuu cha ña ta nacoto ñivi ra Cristo iyo ñuhun Judea chihin yu.
48001023	Chini soho ni ñi cha cati ñivi ti nu ni quichi quivi ni chahi tundoho chi ñi. Xihna ca cuni yu sandoyo ñuhin chi ñi, soco vitin cati tuhun tahin ti na cuinu ini ñivi chi ra Cristo, cati ñi.
48001024	Tacan ni sacahnu ñi chi ra Ndioo cha cuenda yuhu.
48002001	Tacan cuu, ta yaha uchi cumi cuiya, ta chahan ndico tuqui iti ñuun Jerusaleen. Chi ra Bernabee chahin, ta chahan tahan ra Tito.
48002002	Chahin, vati cati ra Ndioo ti na cuhin, ta chahi cuenda chi ra iyo ñuun Jerusaleen can ñaan tuhun cati tuhin chi ñivi cuu inca tucu ñivi. Quee siin yu chi ndihi ra ndiso tiñu veñuhun, ta chahi cuenda chi ra, coto ña cua tayahvi ra cha cati tuhin.
48002003	Ta ra Tito, ra chahan chihin yu―ñavi ra judiio cuu ra, soco ñahni cha cati ra ta ra ti cha na sacahnu ra Tito costumbre ñivi judiio, ta cua tahnda ñiin xini xuu ra.
48002004	Ta queta tahan inca ñivi, cha ña chinu ini ñi chi ra Cristo, ta quihvi tahan ñi tañu ndi, vati cuni ñi coto ñi yoso cuhva sacahnu yo chi ra Ndioo, vati nuna ra Cristo Jesuu iti cha cuenda ley chahnu. Ta ñican cuni ñi savaha ñi cha na cha na cua sacahnu yo costumbre chahnu ñivi judiio,
48002005	soco ña tasoho ndi cha ni cahan ñi ni suhva, vati cuni ndi cha cua coo vaha ndo, ta ña cua saña ndo tuhun vaha tuhun ndicha.
48002006	Ñahni cha ni cati ra ndiso tiñu veñuhun can chi yu ti ña vaha cha ndacui. Rai ndayahvi xaan cuu ra, soco ña saxini yu yoo rai cuu ra, vati inuun cuu ndihi ñivi iti nuun ra Ndioo.
48002007	Chito ra ta ra ti cha ni chaha ra Ndioo ndatu cha cua cati tuhin tuhun ra chi ñivi cuu inca tucu ñivi cuhva ni chaha ra ndatu cha cati tuhun ra Pedru tuhun ra chi ñivi judiio.
48002008	Chacan chito ra ndiso tiñu can, vati ra Ndioo cuu ra tava tiñu chi ra Pedru nu iyo ñivi judiio, ta suvi ni ra Ndioo cuu ra tava tiñu chi yuhu nu iyo ñivi cuu inca tucu ñivi.
48002009	Chito ra Jacobo chi ra Pedru chi ra Juaan ti cha ni savaha ra Ndioo tu manini chihin yu, ta ra ndiso tiñu cuenda ra Ndioo cuu ra ta ra. Tacan cuu, ta quihin cuenda ra chihin yu chi ra Bernabee, vati nduvi nuun ra chihin ndi. Chacan cuu cha ni cua satiñu ndi nu iyo ñivi cuu inca tucu ñivi, ta maan ra cua satiñu ra nu iyo ñivi judiio,
48002010	soco iyo iin tuhun ni cati tuhun ra chi ndi, vati ña cuni ra cha cua naan ini ndi chi ñivi ndahvi. Ta ña naan ini yu chi, vati iyo tahan ini yu cha cua tindee tahin chi ñi ndahvi can.
48002011	Tacan cuu, ta queta ra Pedru ñuun Antioquiia iin chaha, ta nduxain chi ra, vati ña vaha cha ni savaha ra.
48002012	Xihna ca vaha xaan ni savaha ra, vati chachi ra chi ñivi cuu inca tucu ñivi icaa ni, soco quichi uvi uni ra ni tachi ra Jacobo. Tacan cuu, ta saña ra Pedru. Quee ndaa ra, [ta ña chachi icaa ca ra chi ñivi cuu inca tucu ñivi,] vati yuhvi ra, coto cua cahan ñivi sacahnu costumbre chahnu can.
48002013	Tacan cuu, ta ni chacuinda naan ndihi ñivi judiio can chi ra Pedru, ta ña vaha, vati cha ni cati ñi ti cua coo icaa ñi chi ñivi cuu inca tucu ñivi, ta ña ni sacuinu ñi chacan. Chacan cuu cha ni ndoyo ñuhun tahan ra Bernabee.
48002014	Ndehi ti ña cuiti vaha savaha ñi. Ña savaha ñi cha ndicha cuhva iyo tuhun vaha. Tacan cuu, ta quechaha cati yu chi ra Pedru ti ñivi judiio cuu ra, soco ña sacahnu ca ra cuhva sacahnu ñivi judiio. Vitin cha iyo ra cuhva iyo ñivi cuu inca tucu ñivi. Chacan cuu cha ña cua cuu sanini ra chi ñivi cuu inca tucu ñivi, ta cua sacahnu ñi costumbre sacahnu ñivi judiio, cati yu chihin ra nu iyo cuiti ñivi Ndioo can.
48002015	Maan ndi―ñivi judiio cuu ndi, vati cuenda can ni cacu ndi. Ña ni savaha ndi cuati cuhva cha ni savaha ñivi cuu inca tucu ñivi,
48002016	soco chito ndi ti iyo vaha ñivi chi ra Ndioo, vati chinu ini ñi chi ra Jesucristo. Ña iyo vaha ñivi chi ra, cha sacuinu ñi ley chahnu cha ni tiso ra Moisee. Chinu tahan ini ndi chi ra Jesucristo. Chacan cuu cha cha iyo vaha ndi chi ra Ndioo, vati chinu ini ndi chi ra Cristo. Ña cua cuu coo vaha ndi chi ra, tu cua sacuinu ndi cuhva cati ley can, vati yoni ñivi cua coo vaha chi ra Ndioo, tu sacuinu ñi cuhva cati ley.
48002017	Tu cua nducu yo cuhva cha cua coo vaha yo chi ra Cristo, ta cua nihin yo cuhva ti cha ni savaha yo cuati, ña cua cuu cati yo ti cuni ra Cristo cha cua savaha tahan yo cuati.
48002018	Tu cua savaha ndico tucu yo cha ni saña yo, cua saxini ñivi ti ña vaha cha saña yo cuhva cati ley.
48002019	Tacan cati yu, vati ni sacuinu yu cuhva cati ley nu ni quichi quivi. Tacan ni nihin yu cuhva ti ñahni yahvi ndaa chi. Sañe cha sacuinu yu chi chi, vati cuni yu coo vahi chi ra Ndioo.
48002020	Cha ni chihi ra Cristo cuenda yu. Chacan cuu cha ña cua savaha que cuhva cuni yu. Cua savahi cuhva cuni ra Cristo, vati iyo ra chihin yu. Vitin iyo yu ihya nu ñuhun ñuñivi ya, soco iyo yu, vati chinu ini yu chi ra cuu sehe Ndioo. Maan ra cuu ra cuni mani chihin yu, ta ni chihi ra cuenda yu.
48002021	Ña cua cati yu ti ñahni tu manini iyo chi ra Ndioo. Ña cua cati yo ti cua coo vaha yo chi ra Ndioo, vati sacuinu yo cuhva cati ley, cuni cati chi ti ñahni yahvi ndaa cha ni chihi ra Cristo tu tacan cua cati yo.
48003001	Yani xaa, cha ni ndutondo ndo. Cha ni sandahyu ñahan ñivi chi ndo, [ña cuni ndo tasoho ndo tuhun ndicha]. Cachin xaan ni chaha ndi cuenda chi ndo ñaan cuhva ni chihi ra Jesucristo nu cruu.
48003002	Iyo iin cha cua cati yu chi ndo ti cha ni quichi ra Tati Ndioo chi ndo, vati chinu ini ndo cha chini soho ndo cuenda ra Cristo. Ña quichi ra, cha cua sacuinu ndo cuhva cati ley.
48003003	Tondo xaan ndo. Vasi saxini ndo ti mani maan ndo cua saqueta cha ni quechaha ndacu ra Tati Ndioo.
48003004	Ñahni yahvi ndaa ndihi cha ni tahan ndo [cuenda ra Ndioo]. Cua coo tundee ini chihin ndo cha tahan ndo tacan.
48003005	Ni tava tiñu ra Ndioo chi ra Tati Ndioo, ta maan ra savaha iin cuhva cahnu xaan nu iyo ndo. Tacan ni savaha ra, vati chini soho ndo tuhun ra, ta chinu ini ndo chi chi. Ñavi cuenda cha sacuinu ndo cuhva cati ley savaha ra chacan.
48003006	Ta ni cuhva chinu ini ra Abrahaam chi ra Ndioo iti chata tiempu chahnu, ta cati ra Ndioo ti cha iyo vaha ra Abrahaam, vati chinu ini ra chi ra Ndioo.
48003007	Chacan cuu cha chito ndo ti ñivi chinu ini chi ra Ndioo―ñican cuu ñivi ndicha ra Abrahaam.
48003008	Iti chata cati tutu Ndioo ti nu cuahan quivi cua savaha ra Ndioo cha cua coo vaha ñivi cuu inca tucu ñivi chi ra, tu cua cuinu ini ñi chi ra. Chacan cuu cha ni cati ra Ndioo chi ra Abrahaam ti cua coo tu manini chi ndihi ñivi ñuñivi, vati cha ni chinu ini ra chihin ra, cati ra Ndioo chi ra iti chata.
48003009	Chacan cuu cha iyo tu manini chi ndihi ñivi chinu ini chi ra Ndioo cuhva cha ni chacoo tu manini chi ra Abrahaam, vati ni chinu ini ra chi ra Ndioo.
48003010	Iyo ñivi cuni ñi sacuinu ñi cuhva cati ley chahnu, soco ndihi ñican cua cutuni. Cua cutuni ñi, vati cati tutu Ndioo ti tu ña cua sacuinu yo ndihi tuhun cha cati tuhun tutu ley can, tu ña cua savaha yo cuhva cati chi, cua cutuni yo, cati tutu Ndioo.
48003011	Ndicha ti ña cua cuu coso vaha anima ñivi chi ra Ndioo, tu ndacu ñi cuhva cati ley can. Tacan ni cati yu, vati cati tutu Ndioo ti cua coso vaha anima ñivi chihin ra Ndioo, vati chinu ini ñi chi ra. Chacan cuu cha cua coo ndito ñi chi ra ndihi ni quivi, cati chi.
48003012	Tu cua savaha ndicha ñi cuhva cati ley can, ña nini cha cua cuinu ini ñi chi ra Ndioo, vati cati tutu Ndioo tu cua cundee savaha yo cuhva cati ley, cua coo ndito yo chi ra Ndioo, vati cundee yo sacuinu yo chi chi.
48003013	Maan ra Cristo cuu ra tava chi yo nu cua cutuni yo cuhva cati ley, vati cha ni cutuni maan ra cha cuenda yo, vati cati tutu Ndioo ti cha cutuni ndihi ñivi chacuita caa nu yutun, cati chi.
48003014	Chacan cuu cha savaha ra Jesucristo cha cua coo tu manini chi ndihi ñivi cuhva cha ni chacoo tu manini chi ra Abrahaam, ta cua coo ra Tati Ndioo chi ndihi yo cuhva cati ra Ndioo iti chata, vati chinu ini yo chi ra.
48003015	Yani xaa, cua cati yu iin cuhva ni chihin ndo yoso cuhva iyo yo nu ñuhun ñuñivi ya. Tu cha iyo vaha tuhun yoso cuhva ndoo tiñu, yoni cua cuu cati ti ña ndicha chi, ta ni ña cua cuu tiso ñi inca tuhun.
48003016	[Ta ni cuhva cha iyo vaha tuhun chi ra Ndioo.] Iti chata cati ra Ndioo chi ra Abrahaam yoso cuhva cua savaha ra chi ra chi iin ñivi ra nu cuahan iti nuun. Ña cati ra Ndioo ti chi tuvi ñivi ra Abrahaam cua tindee ra, soco cati ra chi ra ti chi ituhun ni ñivi ra cua tindee ra, cati ra, ta ra Cristo cuu ra.
48003017	Chehe cuu cha cati yu, vati xihna cuii cha ni ndoo vaha tuhun cati ra Ndioo chi ra Abrahaam [cha cua tindee ra chi ñivi ra]. Tacan cuu, ta yaha cumi ciendu oco uchi cuiya, ta sa chaha ra Ndioo ley can, soco ña chasi ley can tuhun cha ni cati xihna cuii ra Ndioo chi ra Abrahaam.
48003018	Tu cua cuni ñivi coo vaha ñi chi ra Ndioo, vati sacuinu ñi cuhva cati ley, ña cua cuu coo vaha ñi chi ra cuenda tuhun cha ni cati xihna cuii ra Ndioo cha cua savaha ra nu cuahan quivi. Ñavi cuhva can nacoo ra Ndioo tiñu chi ra Abrahaam, vati iti chata tiempu chahnu cati ra Ndioo chi ra ti cua coo vaha ra Abrahaam chi ra, ta tacan ni savaha ra Ndioo chi ra.
48003019	Ta chacan, ñaan tiñu cha ni chacoo ley can. Tiso ra Ndioo ley can, vati tacan ni cua coto ñivi ti ndavaha ni cuu cha ndacu ñi. Tiso ra ley can nda cua nda quivi cua quichi ra cuu ñivi ra Abrahaam. Chi maan ra cua savaha ra Ndioo tu manini cuhva ni cati ra iti chata. Ta ra tatun Ndioo cuu ra chaha cuenda ley can chi ra Moisee, [ta chaha ra Moisee tuhun can chi ñivi Israeel].
48003020	Ituhun ni ra Ndioo cuu ra, ta cati tuhun ra chi ra Abrahaam yoso cuhva cua savaha ra, soco cha cuenda ley can chini ñuhun ra Ndioo chi tatun ra chi ra Moisee, vati racan ta ra ni chaha cuenda chi chi chi ñivi.
48003021	Ña cuu cati yo ti siin tuhun cati tuhun ra Ndioo. Inuun iyo ndihi tuhun cati tuhun ra―tuhun cha ni cati xihna cuii ra chi ra Abrahaam, ta tuhun ley cha ni cati ra chi ra Moisee. Tu cua sacuinu ñivi cuhva cati ley chahnu, ta cua cuu coo ndito ñi, cua coso vaha ñi cuenda ra Ndioo, vati sacuinu ñi cuhva cati ley can,
48003022	soco ña ni cuu, vati cati tutu Ndioo ti iyo cuati chi ndihi ñivi. Chacan cuu cha cua coo vaha ñivi Ndioo chi ra cuhva ni cati ra iti chata, vati cua cuinu ini ñi chi ra Jesucristo.
48003023	Xihna ca cuni ndi sacuinu ndi cuhva cati ley can, vati ña ta quichi ra Cristo. Savaha ndi cuhva cati ley nda cua nda quivi cha quichi ra, ta sacoto ra Ndioo ti cua cuu cuinu ini ndi chi ra.
48003024	Chacan cuu cha ley can cuu sava ta cua iin mastru nda cua nda quivi quichi ra Cristo, vati sacuinu ndi ley, [ta tacan ni nanihin ndi chi ra Cristo]. Chacan cuu cha cua coo vaha ndi chi ra Ndioo, vati chinu ini ndi chi ra Cristo.
48003025	Ta vitin ña cua sacuinu ca yo ley can, vati cha ni quichi ra Cristo, ta cua cuu cuinu ini yo chi ra.
48003026	Ñivi ra Ndioo chi ndihi ndo, vati chinu ini ndo chi ra Cristo Jesuu.
48003027	Tacan ni chanduta ndo cha cuenda ra Cristo, ta ndacu ndo cuhva ni savaha maan ra.
48003028	Ña cua saxini ca ndo a ñivi judiio cuu ndo a inca tucu ñivi cuu ndo. Ña cua saxini ca ndo a satiñu cuatu ndo a iyo ndo tacan ni. Ña cua saxini ca ndo a ra rai cuu ndo a ñi ñahan cuu ndo. Ña cua saxini ca ndo chacan, vati iin ni ñivi cuu ndihi ndo, vati iyo ndo chi ra Cristo.
48003029	Maan ndo cuu ñivi ndicha ra Abrahaam, vati chi ra Cristo cuu ndo. Chacan cuu cha cua savaha tahan ra Ndioo chi ndo cuhva ni cati ra chi ra Abrahaam tiempu chahnu.
48004001	Cua cati yu iin cuhva ni chihin ndo ti tu cua cuvi sutu iin ñivi, ta cua ndoo ndatiñu ra chi ñi, soco ni cuati ñi, inuun cuu ñi chi ñivi cuu musu, vati ña ta cuu tiin ñi ndatiñu sutu ñi. Cua queta quivi cua cuindi ndaha ñi ndihi ndatiñu, soco inuun iyo ñi cha cuati ñi.
48004002	Iyo ra cumi chi ñi, ta tindee ra chi ñi nda cua nda cua queta quivi cha ni tiso sutu ñi.
48004003	Tacan ni cha chacoo maan yo. Nu ni quichi quivi cha ni cuu yo sava ta cua ve cuati, vati ña ta coto vaha yo yoso cuhva cua coo yo nu ñuhun ñuñivi ya.
48004004	Tacan ni chacoo yo, soco queta quivi, ni tava tiñu ra Ndioo chi ra cuu sehe ra. Ta ni cacu ra, ta cuu tahan ra iin ñivi ñuñivi. Ñivi judiio cuu tahan ra, ta ni sacuinu tahan ra cuhva cati ley chahnu can.
48004005	Chacan cuu cha cua cuu tindee ra chi ñivi sacuinu cuhva cati ley, ta cua quee ñi nu nuna. Chacan cuu cha cundee cuu tahan yo sava ta cua sehe Ndioo.
48004006	Tava tiñu ra Ndioo chi ra cuu Tati Ndioo, vati sehe ra chihin ndo. Cha iyo ra chihin ndo, ta cana chaa ra Tati Ndioo chi ra Ndioo cuenda ndo ti sutu ndo chihin ra Ndioo, cati ra.
48004007	Chacan cuu cha chito ndo ti ñavi musu ni ra cuu ndo. Sehe ra cuu ndo, ta chi maan ndo cua cuhva ra Ndioo ndihi cha cua cuhva ra chi sehe ra, vati sehe ra chihin ndo vitin.
48004008	Nu ni quichi quivi ña ta nacoto ndo chi ra Ndioo. Chacan cuu cha ni sacahnu ndo ita niñu, ta ñavi ra Ndioo cuu chi.
48004009	Vitin cha nacoto ndo chi ra Ndioo ndicha. Vaha ca cha cua cati yu ti nacoto ra Ndioo chi maan ndo. Chacan cuu cha ña cua cuu saña ndo chi ra, ta cua quihvi ndico ndo cuenda ita niñu can. Ndahvi xaan cua cuu ndo, tu cha tacan, vati ñahni yahvi ndaa chi, ta ña vaha cha cuni ndo sacahnu ndico tucu ndo chi ita niñu can.
48004010	Cuni ndo sacahnu ndo ñaan vico. Cuni ndo sacahnu ndo ñaan quivi cahnu. Cuni ndo sacahnu ndo ñaan yoo a ñaan cuiya. Cuni ndo sacahnu ndo, [vati saxini ndo ti tacan ni cua cunda yahvi ndo iti nuun ra Ndioo].
48004011	Saxini yu ti ñahni yahvi ndaa cha ni cati tuhin tuhun Ndioo chi ndo.
48004012	Yani xaa, cati yu ti na cua coo ndico ndo nu nuna cuhva iyo yu nu nuna, vati cha ni chacoi cuhva iyo ndo, soco ñahni ndavaha ni, ni savaha ndo chihin yu quivi ni chacoi chi ndo.
48004013	Chito ndo ti cati tuhun xihne tuhun vaha chihin ndo, ta ni quihin cuehe chihin yu quivi can.
48004014	Ña tava ndaa ndo chihin yu, ta ni ña cati ndo ti ña vahi quivi cha ni chacoi chi tundoho. Ña ni saxini ndo, ta quihin cuenda ndo chihin yu sava ta cua iin ra tatun Ndioo. Quihin cuenda ndo chihin yu sava ta cua quihin cuenda ñivi chi ra Jesucristo.
48004015	Masi ñahni ca cha sii chi ndo. Yuhu chahi cuenda ti cundahvi ini ndo chihin yu, ta tindee xaan ndo chihin yu.
48004016	Ta vitin saxini ndo ti cuxaan ini yu chihin ndo, cha cati yu cha ndicha chihin ndo.
48004017	Iyo ñivi cati ñi ti cuni xaan ñi chihin ndo, soco ña ndicha ñi. Cuni ñi casi ñi nuun ndo, ta cua cundicu ndo chi ñi.
48004018	Vaha xaan cha cua cuni ñivi chihin ndo, soco na cua cuni ndicha ñi chihin ndo ndihi ni quivi. Ña vaha cha cua cuni ñi chihin ndo ta cha iyo yu chihin ndo.
48004019	Yani xaa, cha saxini xaan ndico tuqui cuenda maan ndo. Tacan ni cua saxini yu nda cua nda quivi cua savaha ndo cuhva cuni ra Cristo.
48004020	Vitin cuni yu cuhin nu iyo ndo. Tacan cua cuu ndatuhun vahi chihin ndo, vati ña chite yoso cuhva iyo ndo.
48004021	Cua cati cachin ndo, yani xaa. Cuni ndo sacuinu ndo cuhva cati ley chahnu, soco ña nihin tuni ini ndo cha cati chi,
48004022	vati cha cati tutu Ndioo ti cha ni chacoo uvi sehe ra Abrahaam. Iin ra cuu sehe musu ña Sara, ta iin ra cuu sehe maan ña Sara ñasihi ra.
48004023	Cacu ra cuu sehe ña musu can tacan ni, soco ra cuu sehe ñasihi maan ra―cacu ra, vati cha cati ra Ndioo nu ni quichi quivi ti cua coo iin sehe ra chi ñasihi ra.
48004024	Iin cuhva cuu cha cati yu chihin ndo. Iyo uvi tuhun cha iyo vaha chi ra Ndioo cuhva cha ni chacoo uvi ñi ñahan can. Iyo iin tuhun can cha cuenda yucu Sinaii, [vati ican chaha ra Ndioo ley chi ra Moisee,] ta tuhun can cuu sava ta cua ña Agar, vati mani musu cuu sehe ña.
48004025	Ña Agar iyo cuenda yucu Sinaii cha iyo ñuhun Arabia, ta yucu can cuu sava ta cua ñivi iyo ñuun Jerusaleen vitin. Musu cuu ñi, vati ndacu ñi cuhva cati ley can.
48004026	Ta ñivi cua coo nuna cuu ñi cua coo ñuun Jerusaleen cha iyo iti siqui andivi, vati ñivi Ndioo cuu ñi. Tacan ni iyo maan yo, vati ñivi Ndioo cuu yo.
48004027	Tacan cati yu, vati cha cati tutu Ndioo cuenda ña Sara can ti: Sihi, ña ta coo sehun, soco cua cusii ini cun. Ña ta coo tundoho chihun, Cana chaa cha sii cuni cun. Cua cana chaun, vati tuvi xaan ca sehun cua coo, yoho ña ndahvi. Ña tuvi vaha sehe ñi ñahan iyo ii cua coo, cati tutu Ndioo.
48004028	Ndioho yani xaa, iyo maan yo cuhva cha ni chacoo ra Isaac, vati cha ni savaha ra Ndioo cuhva cati ra nu ni quichi quivi. Chacan cuu cha ñivi ra chihin yo.
48004029	Iti chata cha ni cani tahan ra ni cacu cuenda ñuhun ñuñivi, ra cuu sehe ña Agar. Cani tahan ra chi ra cacu cuenda ra Tati Ndioo, ra cuu sehe ndicha ra Abrahaam. Tacan iyo tahan yo vitin, [vati chi maan yo cani tahan ñivi cuni sacuinu ley can, ta iyo yo cuenda ra Tati Ndioo].
48004030	Cha cati ndico tutu Ndioo ti cua tava ndaa yo chi ña musu can chi sehe ña, vati ña cua coo icaa sehe ña chi sehe ñasihi ra, cati tutu Ndioo.
48004031	Yani xaa, ña iyo yo cuenda ña musu can, soco iyo yo cuenda ña cuu ñasihi maan ra Abrahaam. [Ña iyo yo cuenda ley chahnu can, soco iyo yo cuenda ra chahnu Ndioo.]
48005001	Cha nacoo ra Cristo chi yo cuenda ley chahnu. Chacan cuu cha na cua cundee ini ndo, ta ña cua sacahnu ca ndo cuhva cati ley can. Tu ñavi, cua cuu ndico ndo musu cuenda chacan.
48005002	[Cua taa ndo soho ndo vitin.] Yuhu cati chihin ndo ti tu cua sacahnu ndo costumbre chahnu, tu cua tahnda ñiin xini xuu ndo, ñahni yahvi ndaa cha tindee ra Cristo chihin ndo.
48005003	Cati tuhun ndico tuqui chi ndihi ñivi ti tu cua sacahnu yo iin costumbre cha iyo cuenda ley can, nini xaan cua sacuinu yo ndihi tuhun cha cati ley can. [Tu ña cua cundee yo sacuinu yo ndihi chi, ña cua cuu coo vaha yo chi ra Ndioo.]
48005004	Cha ni nacoo ihni ndo chi ra Cristo, vati saxini ndo ti cua coo vaha ndo chi ra Ndioo, [cuenda cha sacuinu ndo cuhva cati ley can]. Ñahni ca tu manini iyo chi ndo, vati cha ni quee ndaa ndo.
48005005	Maan ndi ndatu vaha ndi nda cua nda quivi cua coo vaha ndi chi ra Ndioo, vati tindee ra Tati Ndioo chi ndi, ta chinu ini ndi chi ra Ndioo.
48005006	Cha iyo yo cuenda ra Cristo Jesuu. Chacan cuu cha ñahni yahvi ndaa costumbre chahnu can. Masi cua sacahnu yo costumbre, masi ña cua sacahnu yo chi chi, soco ñahni yahvi ndaa chacan. Vati chinu ini yo chi ra Cristo, ta chacan cuu cha cua cuni mani yo chi tahan yo.
48005007	Vaha xaan cuhva cha cuahan ndo, soco iyo ñivi sandusaca chihin ndo, ta ña tasoho ca ndo cha ndicha.
48005008	Ñavi ra Ndioo ndacu tacan, vati maan ra cha ni nacachi chi ndo.
48005009	[Ña cua naan ini ndo cuhva cati ñivi, vati cati ñi ti] masi suhva ndixi panela quihvi yuchan, soco chinu xico chi niniin chi, cati ñi. [Chacan cuu cha tu cua queta ituhun ñivi ndacu ndavaha ni, cua sandoyo ñuhun ñi chi ndihi ndo.]
48005010	Chinu ini yu chi ra chahnu, vati ña cua saxini ndo inca tucu tuhun. Ña chite ndaa ñivi cuu ñi sandusaca chihin ndo, soco cua tachi tuni ra Ndioo chi ñi.
48005011	Yani xaa, ni vii cani tahan ñivi judiio chihin yu, vati ña cati tuhin ti cha na sacahnu ñi costumbre maan ñi, ta cua naan cuati ñi. Tu cua cati tuhin tuhun can, cua ndoo ñi vaha, vati ña cua saxini ñi cuenda cha ni chihi ra Cristo nu cruu cuenda maan ñi.
48005012	Ta ñivi sandusaca chi ndo―vaha xaan tu cua ndoyo ñuhun cuii ñi.
48005013	Yani xaa, cha cati ra Ndioo ti maan ndo cua ndoo nu nuna, soco ña cua nducu ndo cuhva cha cua savaha ndo ndavaha ni, vati cha iyo ndo nu nuna. Ña cua savaha ndo ndavaha ni, soco cua tindee ndo chi ñivi tahan ndo, vati cua cuni mani ndo chi ñi.
48005014	Tacan ni cua savaha ndo, vati tu cua cuni mani ndo chi tahan ndo, cua sacuinu ndo cha cuu ley ndicha ra Ndioo. Chehe cuu cha cua savaha ndo. Cua cuni mani ndo chi tahan ndo cuhva cuni ndo suvi ni chi maan ndo.
48005015	Tu cua cuxaan ini ndo chi tahan ndo, tu cua ndusoo ndo chi ñi, cua savaha ndo cuenda, coto cua ndoyo ñuhun ndo tacan ni ñivi tahan ndo.
48005016	Yuhu cati ti na cua savaha ndo cuhva cuni ra Tati Ndioo, ta ña cua savaha ndo ndavaha ni cuhva cuni maan ndo.
48005017	Vati tu cua savaha ndo cuhva cuni maan ndo, inda cuati ndo chi ra Tati Ndioo. Tu cua savaha ndo cuhva cuni ra Tati Ndioo, ña cua savaha ndo cuhva cuni maan ndo. Ña cua cuu nduvi nuun ndo, tu cha tacan. Chacan cuu cha ña cuu savaha ndo cuhva cuni maan ndo.
48005018	Tu cua savaha ndo cuhva cuni ra Tati Ndioo, ña cua coo ca ndo cuenda ley chahnu can.
48005019	Chito ndihi ñivi ñaan cha cuu cha ndavaha ni ndacu ñivi. Iyo ñi ndavaha ni chi tahan ñi inca chiyo. Mani ndavaha ni cuni ñi savaha ñi. Nducu xaan ñi cuhva cha coo ñi ndavaha ni chi tahan ñi.
48005020	Sacahnu ñi ita niñu. Satasi ñi chi tahan ñi. Cuxaan ini ñi chi tahan ñi. Cahan yuhu ñi chi tahan ñi. Ndusoo cuni ñi ndehe ñi chi tahan ñi. Yatin xaan ini ñi. Suvi ni chi maan ñi cuni ñi. Ña nduvi nuun ñi. Sandusaca ñi.
48005021	Tahñu cuni anima ñi. Chahni ñi chi tahan ñi. Mani cha coho ñi cuni ñi. Cuni xaan ñi caca cuu ñi nu iyo ndixi, ta cuaha xaan ca cha ndacu ñi. Cua cati ndico tuqui cuhva ni cati yu chihin ndo nu ni quichi quivi. Tu tacan ni cua savaha ndo, ña cua coo vaha ndo chi ra Ndioo nu cua cundaca ñahan ra.
48005022	Chehe cuu cha cua savaha ndo, vati iyo ra Tati Ndioo chi ndo. Cua cuni mani ndo chi ñivi tahan ndo. Cua cusii ini ndo. Cua coo taxin anima ndo. Cua cundee ini ndo. Cua coo vaha ndo chi tahan ndo. Cua savaha ndo cha vaha. Cua savaha ndo cha ndicha chi tahan ndo.
48005023	Cua coo masu ini ndo. Cua sandee ini ndo. Tu tacan ni cua savaha ndo, cua sacuinu ndo cuhva cati ley ndicha ra Ndioo.
48005024	Chacan cuu cha ña ndacu ca ñivi ra Cristo cuhva cuni maan ñi. Ña cua savaha ca ñi ndavaha ni, ta ni ña cua saxini ca ñi chi chi.
48005025	Na cua savaha yo cuhva cuni ra Tati Ndioo, vati cha iyo vaha yo chi ra.
48005026	Ña cua sarai yo. Ña cua sandusaca yo chi tahan yo, ta ni ña cua ndutahñu cuni anima yo ndehe yo chi tahan yo.
48006001	Yani xaa, tu cua ndehe ndo cha ndacu ra yani yo a ñi tahan yo iin ndavaha ni, cua tindee ndo chi ñi cha cuenda ra Ndioo, vati iyo vaha ra Tati Ndioo chihin ndo. Cua cahan vii ndo chi ñi, ta cua savaha ndo cuenda, coto cua savaha tahan ndo ndavaha ni can. Tu cua tindee ndo chi yani yo chi tahan yo, cua coso vaha ndico anima ñi.
48006002	Cua tindee ndo chi ñivi tahan ndo, chacan cuu cha cua sacuinu ndo cha cuu ley ni tiso ra Cristo.
48006003	Tu cua saxini ndo ti cahnu xaan ñivi cuu ndo, ta ña ndicha, cua sandahyu ñahan ndo suvi ni chi maan ndo.
48006004	Ta iin ta iin ndo cua ndehe ndo a vaha cha ndacu ndo a ña vaha. Ta tu vaha ndacu ndo, cuenda maan ndo ndoo chi, ta ña cua cahan ndo siqui tahan ndo.
48006005	Vati iin iin ndo cua savaha cuenda chi ndo.
48006006	Na cua tindee tahan ndo chi ñivi sacuaha tuhun Ndioo chi ndo, ta tacan sa cua coo tahan cha vaha chi ñi.
48006007	Ña cua sandahyu ñahan ndo suvi ni chi maan ndo. Ña cua cuu sacateni ndo chi ra Ndioo. Cua coo cha vaha chi yo, tu mani cha vaha cua savaha yo. Tu cua savaha yo ndavaha ni, ña cua coo cha vaha chihin yo.
48006008	Tu cua savaha yo cuhva cuni maan yo, cua ndoyo ñuhun yo. Tu cua savaha yo cuhva cuni ra Tati Ndioo, cua coo ndito yo chi ra Ndioo ndihi ni quivi ndihi ni tiempu.
48006009	Na ña cua saña yo cha ndacu yo cha vaha, vati cua queta quivi cha cua cunda yahvi yo, tu cua cundee ini yo.
48006010	Chacan cuu cha cua nducu yo cuhva cha cua savaha yo cha vaha chi ndihi ñivi yoso cuhva cuu chi yo, soco cua nducu xaan ca yo cuhva cha cua savaha yo cha vaha chi ñivi chinu ini chi ra Cristo.
48006011	Ndehe ndo ti nahnu xaan letra ni tai chihin ndo, vati tuhun ya ni taa main.
48006012	Iyo ñivi cuni xaan ñi coo vaha ñi iti nuun ñivi. Ñican cuu ñi sanini chi ndo cha cua sacahnu ndo costumbre. Tacan ni ndacu ñi, vati ña cuni ñi ndehe ñi tundoho, ta cati ñi ti cha ni chihi ra Cristo cuenda cuati yo nu cruu.
48006013	Ta ñivi sacahnu costumbre can―ña sacuinu ñi cuhva cati ley chahnu. Cuni ñi cha cua sacahnu tahan ndo costumbre. Chacan cuu cha cua sarai xaan ñi, tu cua coo tahan seña cuñu ndo cuenda chacan,
48006014	soco yuhu ña tuhve cahan rai. Cusii ini yu, vati chihi ra chahnu Jesucristo nu cruu cuenda yo. Chacan cuu cha ña saxini que ñaan cha cuu cha iyo nu ñuhun ñuñivi ya. Ña cuni que chacan.
48006015	Ñahni yahvi ndaa cha sacahnu yo costumbre can, ta ni ñahni yahvi ndaa cha ña sacahnu yo chi chi, vati ña iyo yo cuenda chacan. Iyo yo cuenda ra Cristo Jesuu, ta tayahvi ndicha cha ni nduchaa anima yo.
48006016	Ndihi ñivi sacuinu cuhva cati yu vitin―na cua coo taxin anima ñi. Na cua cundahvi ini ra Ndioo chi ñi chi ndihi ca ñivi sacahnu ndicha chi ra.
48006017	Ña cua cuhva ca ñivi tundoho chihin yu nu cuahan quivi, vati cha iyo seña cuñu yu, vati ndehi tundoho cha cuenda ra Jesuu.
48006018	Yani xaa, na cua savaha ra chahnu Jesucristo tu manini chihin ndo. Na cua cuu chi tacan ni.
49001001	Yuhu ra Paulu taa tutu ya chihin ndo, ta tatun ra Jesucristo cui, vati tacan ni cuni ra Ndioo. Tachi yu tutu ya chi ndioho. Cha cuu ndo ñivi Ndioo iyo ñuun Efeso, ta chinu ini ndo chi ra Cristo Jesuu.
49001002	Na cua savaha ra Ndioo sutu yo tu manini chihin ndo, ta na cua cuhva ra cha cua coo taxin anima ndo. Tacan ni na cua savaha tahan ra chahnu Jesucristo chihin ndo.
49001003	Na cua sacahnu yo chi ra Ndioo, ra cuu sutu ra chahnu Jesucristo. Cha ni savaha xaan ra tu manini chi yo, vati iyo ra Cristo chi yo, ta ndihi cuii tu manini cha iyo cuenda iti siqui andivi savaha ra chi yo.
49001004	Ta ni cuhva savaha ra tu manini chihin yo nu ni quichi quivi, cha ña ta quetuvi ñuhun ñuñivi ya, ta ni nacachi ra chihin yo. Chacan cuu cha chito ra ti cua coo ii yo, ta ñahni cuati cua coo chi yo.
49001005	Cuni xaan ra chi yo. Cuhva can ni saxini ra nda ni tiempu iti chata ti cua savaha ra cha cua cuu yo sehe ra, vati tacan cua savaha ra Jesucristo. Ni savaha ra chi, vati cuhva can ni cuni ra, ta cusii ini ra.
49001006	Chacan cuu cha sacahnu yo chihin ra, vati iyo xaan tu manini chi ra. Cha savaha xaan ra tu manini chi yo, vati iyo ra cuu sehe ra chihin yo, ta cuni xaan ra chihin ra.
49001007	Maan ra cuu ra sanaan cuati yo, vati chacan ni chati ra niñi ra, ta ni chihi ra. Cha cucahnu ini ra cuati ni savaha yo, vati cahnu xaan tu manini savaha ra chi yo.
49001008	Cha savaha xaan ra tu manini chi yo, vati chaha ra cha chini tuni chi yo, ta chaha ra cha cua cutuni vaha ini yo.
49001009	Cha sacoto ra chi yo ñaan cha cuu cha cuni ra, ta ña chito yo cuhva cuni ra nu ni quichi quivi. Chacan sacoto ra, vati cuhva cuni ra cha cua savaha ra Cristo cuu chi, ta cua cusii ini ra.
49001010	Cua queta quivi cuhva cha ni tiso ra Ndioo, ta cua savaha ra cuhva ni saxini ra nu quichi quivi. Tacan, ta cua cundaca ñahan ra Cristo chi ndihi cuii cha iyo nu ñuhun ñuñivi, ta ta ni cuhva cua cundaca ñahan ra chi ndihi cuii cha iyo iti siqui andivi.
49001011	Iyo ra Cristo chi maan yo. Vati ni nacachi ra Ndioo chi yo, [ta cua coo vaha yo chi ra]. Chacan ni savaha ra Ndioo ndihi cuhva cuni ra, ta maan ra savaha cuhva ni saxini ra cha xihna cuii cha cua savaha ra.
49001012	Chacan cuu cha chinu ini yo chi ra Cristo nu quichi quivi. Chacan cuu cha sacahnu yo chi ra, vati cahnu xaan rai cuu ra.
49001013	Cuenda maan ra chini soho ndo tuhun ndicha tuhun vaha yoso cuhva cua nduvaha anima ndo, ta chinu ini ndo chi ra. Tacan ni quichi ra Tati Ndioo chi ndo cuhva ni cati ra Ndioo nu ni quichi quivi.
49001014	Chacan cuu cha chito yo ti cua coo vaha yo chi ra Ndioo nu cuahan quivi. Tacan cua coo ra Tati Ndioo chi yo nda cua nda quivi cua coo cuii yo chi ra Ndioo. Chacan cuu cha sacahnu yo chi ra, vati cahnu xaan rai cuu ra.
49001015	-
49001016	Ña sañe cha chahi tiahvi ndioo chi ra Ndioo cuenda maan ndo. Chahi tiahvi ndioo chi ra, vati chini sohi ti chinu ini ndo chi ra chahnu Jesuu, ta cuni mani ndo chi ndihi ñivi Ndioo. Ñuhun ini yu chihin ndo, ta cahan ndahvi yu chi ra Ndioo
49001017	ti na cua cuhva ra Ndioo sutu yo cha chini tuni chi ndo, ta na cua coo vaha ra Tati Ndioo chi ndo. Tacan ni cua nacoto vaha ndo chi ra Ndioo cahnu ndicha, ta maan ra cuu sutu ra chahnu Jesucristo.
49001018	Tacan ni cua cutuni ini ndo. Chacan cuu cha cua coto ndo ñacu ndatu ndo chi ra ni nacachi chi ndo. Cua coto ndo ti cha cahnu xaan cuu cha cua savaha ra Ndioo chi maan yo, ta ñivi ra cuu yo.
49001019	Cua coto ndo ti cahnu xaan cuu tundee ini cha chaha xaan ra chihin yo, ta ñivi chinu ini chi ra cuu yo.
49001020	Tacan, ta cua ndehe yo ti cahnu xaan iyo tundee ini chi ra, vati chaha ra tundee ini chi ra Cristo, ta natacu ndico ra tañu ñivi ndii, [ta chaha ra Ndioo ndatu chi ra,] vati chaha ra cha cua cunda ra Cristo chiyo ndaha cuaha ra iti siqui andivi.
49001021	Iyo ndatu chi ndihi ra tatun Ndioo chi ndihi ra ndaca ñahan, soco cahnu xaan ca ndatu iyo chi ra Cristo. Cahnu xaan ca cuu maan ra chi ndihi ñivi iyo vitin chi ndihi ñivi cua coo nu cuahan quivi.
49001022	Cha ni savaha ra Ndioo cha cua cundaca ñahan ra Cristo chi ndihi ñivi chi ndihi tatun Ndioo, ta maan ra cuu xini chi ndihi ñivi Ndioo.
49001023	Ndaca ñahan ra chi ñivi ra, ta iyo ra chihin ñi ndihi nu iyo ñi.
49002001	Nu ni quichi quivi cha ndoyo ñuhun ndo, vati mani ndavaha ni savaha ndo. Mani cuati ni savaha ndo, soco savaha ra Ndioo cha cua coo vaha yo chi ra Cristo.
49002002	Cuhva ndacu ñivi ñuñivi savaha ndo nu quichi quivi. Savaha ndo cuhva cuni run ndaca ñahan chi run tati cuihna, ta maan run cuu run iyo chi ñivi ña tasoho chi ra Ndioo.
49002003	Cuhva ndacu maan ñi savaha ndihi yo nu quichi quivi, vati cha ni savaha yo ndavaha ni cuhva cuni maan yo. Cha savaha yo cuhva saxini yo, ta cha savaha yo cuhva cuni yo. Ni chacoo yo cuhva iyo ndihi ca ñivi ñuñivi. Chacan cuu cha ni cuxaan ini ra Ndioo chi yo cuhva cua cuxaan ini ra chi ndihi ca ñivi,
49002004	soco iyo xaan tu ndahvi ini chi ra, vati cuni mani xaan ra chi yo.
49002005	Ti ni ndoyo ñuhun yo, vati ni savaha yo cuati, soco maan ra Ndioo savaha cha cua coo vaha yo chi ra Cristo. Iyo tu manini chi ra Ndioo, ta chacan ni nduvaha anima ndo.
49002006	Natacu ndico ra Cristo Jesuu. Chacan ni nduvaha anima yo, ta cua coo tahan yo chi ra iti siqui andivi cuhva ca ni savaha ra Ndioo.
49002007	Tacan ni savaha ra, vati cuni ra sanahan ra chihin yo nu cuahan quivi ti cahnu xaan tu manini cua savaha ra, vati cua savaha ra cha vaha chi yo cuenda ra Cristo Jesuu.
49002008	Savaha ra tu manini, ta chacan ni nduvaha anima ndo, vati chinu ini ndo chi ra. Ñavi cha savaha maan ndo cuu chacan. Cha samani ra Ndioo cuu chi.
49002009	Ñavi cha savaha maan yo cuu chi, ña cua sarai yo.
49002010	Tacan ni savaha ra Ndioo chi yo. Savaha ra chi yo cuenda ra Cristo. Chacan cuu cha cua savaha yo cha vaha cuhva ni cuni ra Ndioo iti chata nu ni quichi quivi.
49002011	Ña cua naan ini ndo ti inca tucu ñivi cuu ndo nu quichi quivi. Cati ñivi judiio ti ñahni yahvi ndaa ndo, vati ña sacahnu ndo costumbre chahnu ñi cha tahnda ñii xini xuu ra rai.
49002012	Ña cua naan ini ndo ti quivi can ña ta cuinu ini ndo chi ra Cristo. Ña ni cuu coo mani ndo chi ñivi judiio, ta ni ña chito ndo cha cha iyo vaha tuhun cha cua nduvaha anima ñivi, ta cua savaha ra Ndioo cuhva ni cati ra nu quichi quivi. Cha iyo ndo nu ñuhun ñuñivi, soco ñahni cha chinu ini ndo, ta ni ña ta nacoto ndo chi ra Ndioo.
49002013	Nu quichi quivi ña chinu ini ndo chi ra Ndioo, soco vitin cha chinu ini ndo chi ra Cristo Jesuu, vati chati ra niñi ra, ta ni chihi ra.
49002014	Maan ra chaha cha ndutaxin ndico anima yo, ta savaha ra cha nduvi nuun ñivi judiio chi ñivi cuu inca tucu ñivi. Cha ni cuxaan ini ñivi judiio chi ñivi cuu inca tucu ñivi, ta cuxaan ini tahan ñi chi ñivi judiio can, soco sandumani ra Cristo chi ñi ta ñi.
49002015	Maan ra ni saqueta ley chahnu cha cati tuhun ra Ndioo, ta tacan ni sandihi ra chi chi. Chacan cuu cha savaha ra cha nduvi nuun ñivi judiio chi ñivi cuu inca tucu ñivi. Ni nduchaa anima ñi ta ñi, ta cuu ñi iin ni ñivi. Chacan cuu cha chacoo cha taxin anima ñi ta ñi.
49002016	Sandumani ra chi ñi ta ñi, ta nduvi nuun ñi chi ra Ndioo, vati chihi ra Cristo iti nu cruu. Tacan ni sandihi ra cha cuxaan ini ñi chi tahan ñi.
49002017	Quichi ra Cristo, ta cati tuhun ra ti na cua coo vii anima ndo, ta inca tucu ñivi cuu ndo. Ta ni cuhva cati tuhun ra ti na cua coo vii anima ñivi cuu ñivi judiio.
49002018	Ituhun ra Tati Ndioo iyo chi ndihi yo. Chacan cuu cha ni nuna ra Cristo iti, ta cua cuu yaha yo iti nuun ra Ndioo sutu yo, ta cua cuu cahan yo chi ra.
49002019	Chacan cuu amigu ndo chi ra Ndioo, ta tahan ndo chi ñivi Ndioo, vati chi maan ra cuu ndo.
49002020	Maan yo cuu sava ta cua iin vehe. Maan ndo cuu sava ta cua iin nama chi, ta ra tatun Jesuu chi ra ni cahan cuenda ra Ndioo tiempu chahnu cuu sava ta cua chaha chi, [vati maan ra cati tuhun chi ndo]. Ta ra Cristo Jesuu cuu sava ta cua iin yuu iyo tutu vehe, vati maan ra cuu xini.
49002021	Maan ra savaha cha nduvi nuun yo, ta maan yo cuu sava ta cua iin vehe ii cha iyo cuenda ra chahnu.
49002022	Tacan ni tindee tahan ra chi ndo. Chacan cuu cha iyo ra Ndioo chi ndo, vati tachi ra chi ra Tati Ndioo chi ndo.
49003001	Yuhu ra Paulu indi vecaa ya cuenda ra Cristo Jesuu, vati cati tuhin tuhun ra chi maan ndo, ta inca tucu ñivi cuu ndo.
49003002	Chito ndo ti ni tava tiñu ra Ndioo chihin yu, ta cati tuhin chi ndo, vati savaha xaan ra Ndioo tu manini chihin yu.
49003003	Chito ndo ti ni chacoo xehe tuhun Ndioo [yoso cuhva cha cua cuinu tahan ini ñivi cuu inca tucu ñivi chi ra Ndioo], soco queta quivi sacoto ra chi yuhu nu ni cahan ra chihin yu cuhva cha ni tai chi ndo.
49003004	Cua sacuaha ndo tutu ya, ta cua coto ndo ti cutuni ini yu yoso cuhva iyo ra Cristo.
49003005	Iti chata ña chito ñivi, soco vitin sacoto ra Ndioo chi ra tatun Jesuu chi ra cahan cuenda ra yoso cuhva iyo ra Cristo, vati iyo ra Tati Ndioo chi yo.
49003006	Sacoto ra chihin yo ti cua coo tahan ñivi cuu inca tucu ñivi chi ra Ndioo, ta iin ni ñivi cuu yo. Cua savaha tahan ra Ndioo chi ñi cuhva ni cati ra ti cua savaha ra chi ñivi ra cuenda ra Cristo Jesuu nu cuahan quivi, vati cua cuinu tahan ini ñi tuhun vaha.
49003007	Savaha xaan ra Ndioo tu manini chi yu, vati iyo xaan tundee ini chi ra. Chacan cuu cha chaha ra cha cui musu ra, ta cati tuhin tuhun vaha ra.
49003008	Ra luhu xaan ca cui cuenda ñivi Ndioo, soco chi main savaha ra tu manini cha cua cati tuhin chi ñivi cuu inca tucu ñivi ndihi cuhva yoso cuhva iyo ra Cristo.
49003009	Savaha tahan ra cha cua sacote chi ndihi ñivi ñaan cha cuu cha saxini ra Ndioo, ta cua nduvaha anima ñi. Nu quichi quivi ña ni chaha ra Ndioo cha cua coto ñivi, ta maan ra cuu ra savaha chi ndihi cuii cha iyo.
49003010	Chacan cuu cha vitin cua sacoto ñivi Ndioo chi ndihi ra cuu tatun Ndioo cha ndaca ñahan iti siqui andivi cha iyo ndihi cuii cha chini tuni chi ra Ndioo.
49003011	Vitin tichi quivi ya cha ni savaha ra chahnu Jesucristo cuhva cha ni saxini ra Ndioo iti chata.
49003012	Cha iyo vaha yo chi ra Jesucristo. Chacan cuu cha ña yuhvi yo cha cua yaha yo iti nuun ra Ndioo, ta cua cahan yo chi ra, vati chinu ini yo chi ra Cristo.
49003013	Chacan cuu cha cati yu ti ña cua saxini ndo, vati ndehi tundoho cuenda maan ndo, vati tacan cua cundayahvi xaan ndo.
49003014	Chahnu chiti yu iti nuun ra sutu yo.
49003015	Maan ra Ndioo chaha xini sivi ndihi ñivi chinu ini chi ra, ta iyo ñi cuenda ra.
49003016	Cahan ndahvi yu chihin ra ti na cua cuhva xaan ra tundee ini chi ndo, vati cua tindee ra Tati Ndioo chi ndo, vati rai cahnu xaan cuu ra Ndioo.
49003017	Na cua coo ra Cristo anima ndo, vati chinu ini ndo chi ra. Cua coo ra chi ndo, ta tacan cua cuni mani xaan ndo chi ndihi ñivi, vati cha iyo vaha ndo chi ra Ndioo.
49003018	Chacan cuu cha cua cutuni ini ndihi ñivi Ndioo ti cahnu ndicha cuu ra Ndioo.
49003019	Cua coto ndo ti cuni mani xaan ra Cristo chi ndihi ñivi. Masi ña cutuni vaha ini ndo yoso cuhva iyo ra, soco cuni mani ra chi ndihi ñivi. Chacan cuu cha cua coo vaha ra Ndioo chi ndo, ta cua coo ndo cuhva iyo maan ra.
49003020	Maan ra Ndioo cuu ra cua savaha ndihi cha cua ndaca yo chihin ra. Maan ra cua savaha ndihi cha cua saxini yo chi anima yo, ta cuaha ca cha cuu savaha ra, vati chaha xaan ra tundee ini chi yo.
49003021	Chi maan ra na cua sacahnu ndihi ñivi iyo cuenda ra Cristo ndihi ni quivi ndihi ni tiempu. Na cua cuu chi tacan ni.
49004001	Indi yu vecaa cuenda ra chahnu, soco cahan ndahvi yu chihin ndo ti na cua savaha ndo cha vaha cuhva ndacu ñivi ra Ndioo cha vaha, vati maan ra ni nacachi chihin ndo.
49004002	Tacan ña cua sarai ndo, soco cua coo tu ndahvi ini chi ndo. Cua sandee ini ndo chi ndo. Cua cundee ini ndo chi ñivi tahan ndo, vati cua cuni mani ndo chi tahan ndo.
49004003	Cua nducu ndo cuhva cha cua coo inuun ndo, vati iyo ra Tati Ndioo chi ndo. Cua coo inuun ndo, vati cha iyo vii anima ndo.
49004004	Nduvi nuun ndihi ñivi Ndioo, vati ituhun ni ra cuu ra Tati Ndioo iyo chi ndo. Ituhun ni ra cuu ra ndatu ndo, vati tacan ni nacachi ra Ndioo chi ndo.
49004005	Ituhun ni ra cuu ra ndaca ñahan chi ndo. Ituhun ni ra cuu ra chinu ini ndo, ta cuenda maan ra ni chanduta ndo.
49004006	Ituhun ni ra Ndioo iyo, ta maan ra cuu sutu ndihi yo. Maan ra ndaca ñahan chi ndihi ñivi ra. Satiñu ra cuenda ndihi ñivi ra, ta iyo ra chi ndihi ñivi ra. [Chacan cuu cha cua coo inuun yo chi ndihi ñivi tahan yo.]
49004007	Cha iyo tu manini chi iin iin yo cuhva ni chaha ra Cristo chi yo.
49004008	Chacan cuu cha cati tutu Ndioo [cuenda ra Cristo] ti: Cha cuahan ra iti siqui andivi, ta cha chandaca ra chi ñivi cha sacanaan ra. Iyo cha samani ra chi ñivi ra, cati tutu Ndioo.
49004009	Cati tutu ti cha cuahan ndico ra iti siqui, vati ni chacoo ra nu ñuhun ñuñivi ya.
49004010	Nuun ra nu ñuhun ñuñivi ya, ta suvi ni maan ra cuahan ndico iti siqui andivi, vati tacan ni cua coo ra nini cahnu ñuhun ñuñivi.
49004011	Maan ra cha chaha tiñu chi ndihi ñivi ra. Chacan cuu cha iyo ra cuu tatun Jesuu. Iyo tahan ra cahan cuenda ra Ndioo, ta iyo tahan ra cati tuhun tuhun Ndioo. Iyo tahan ra ndiso tiñu veñuhun, ta iyo tahan ra mastru cuenda ra Ndioo. Ndihi tiñu can chaha ra Ndioo chihin yo.
49004012	Chacan ni tindee ra chi ñivi ra, vati tacan ni cua satiñu yo tiñu ra, ta cua coo ca tundee ini chi ñivi ra Cristo.
49004013	Tacan ni cua savaha ra nda cua nda cua nduvi nuun ndihi yo cha chinu ini yo chi ra cuu sehe Ndioo, ta cha nacoto vaha yo chi ra. Tacan ni cua coo vaha yo cuenda ra Ndioo, ta cua cuahnu ndicha yo nda cua nda cua coo yo cuhva iyo ra Cristo.
49004014	Chacan cuu cha ña iyo ca yo sava ta cua cha iyo ve cuati. Ña cua saxini ca yo tuhun cha sacuaha xaan ñivi ñuñivi. Tucu tucu sacuaha ñi, vati sandahyu ñahan xaan ñivi chi ñi, ta iyo xaan sacatu ñi chi tahan ñi.
49004015	Ñavi tacan cua coo ndo. Cua cahan yo cha ndicha, vati cuni mani yo chi tahan yo. Tacan ni cua cuahnu yo chi ndihi cuii cuhva cuenda ra Cristo, ta maan ra cuu xini.
49004016	Maan ra savaha cha iyo inuun ndihi ñivi ra, ta iyo ñi icaa ni. Tindee ñi chi tahan ñi. Tu cua coo vaha ndihi ñi chi tahan ñi, cua cuahnu ndihi ñi cuenda ra Jesuu, ta cua coo ca tundee ini chi ñi, vati cua cuni mani ñi chi tahan ñi.
49004017	Chehe cuu cha cua cati yu chihin ndo. Cati tuhin chi ndo cuenda ra chahnu ti ña cua savaha ca ndo cuhva ndacu inca ñivi. Ñahni yahvi ndaa cha saxini ñi,
49004018	ta ni ña cutuni vaha ini ñi. Ña ndacu ñi cuhva cuni ra Ndioo, vati cha chahnda ini ñi chi ra. Chahnda ini ñi chi ra, vati ña chito ñi, vati ndava xaan ini ñi.
49004019	Ñahni ca tucanuun iyo chi ñi, ta iyo ra rai ndavaha ni chi ñi ñahan inca chiyo. Cuni xaan ñi savaha ñi ndihi cuii cha ndavaha ni.
49004020	Ñavi tacan ni chinu ini ndo chi ra Cristo,
49004021	tu cha ndicha chini soho ndo tuhun ra, ta sacuaha ndo cuenda ra, vati iyo cha ndicha chi ra Jesuu.
49004022	Cua saña ihni ndo ndavaha ni cha ni savaha ndo nu quichi quivi. Coto cua ndoyo ñuhun ndo, vati savaha ndo ndavaha ni cuhva cuni maan ndo, ta ña cutuni ini ndo.
49004023	Vitin na cua coo cha chini tuni chi ndo,
49004024	ta cua nduchaa anima ndo. Cua coo ndo cuhva iyo ra Ndioo. Tacan ni cua coo cuiti vaha ndicha ndo, ta cua coo ii ndicha ndo.
49004025	Chacan cuu cha ña cua sandahyu ñahan ca ndo. Ndihi ndo cua cahan ndicha ndo chi tahan ndo, vati iin ni ñivi cuu yo.
49004026	Tu cua cuvi ndo tisihi, cua cumi ndo cuenda, coto cua savaha ndo cuati. Ña cua cuvi ndo tisihi nduvi.
49004027	Ña cua cuhva ndo nuun cha cua sandoyo ñuhun run cuihna chi ndo.
49004028	Ña cua suhu ca ndo, soco cua satiñu vaha ndo, ta cua savaha ndo cha vaha. Chacan cuu cha cua cuu tindee ndo chi tahan ndo, tu cua queta quivi cua cuni ñuhun ñi ñaan cuati suhva.
49004029	Ña cua cahan ca ndo ndavaha ni, soco mani cha vaha cua cahan ndo, ta cua coo ca tundee ini chi tahan ndo. Chacan cuu cha cua coo tu manini chi ñivi tasoho cha cahan ndo.
49004030	Ña cua cuhva ndo tu cuihya ini chi ra Tati Ndioo, vati maan ra cuu ra cua cumi chi ndo nda cua nda quivi cua sacacu ra Ndioo chi ndo.
49004031	Ña cua ndusoo ca ndo. Ña cua cuvi ca ndo tisihi. Ña cua cuxaan ini ca ndo. Ña cua cana chaa ca ndo. Ña cua cahan ca ndo ndavaha ni. Ña cua savaha ca ndo ni iin ndavaha ni.
49004032	Cua tindee ndo chi tahan ndo. Cua cundahvi ini ndo chi tahan ndo. Cua cucahnu ini ndo chi tahan ndo cuhva cha ni cucahnu ini ra Ndioo chi maan ndo cuenda ra Cristo.
49005001	Cua savaha ndo cuhva ndacu ra Ndioo, vati sehe ra chi ndo, ta cuni xaan ra chihin ndo.
49005002	Cua cuni mani ndo chi ñivi tahan ndo cuhva cuni ra Cristo chi ndo. Chaha ra tundee ini cha cua cuvi ra cuenda maan yo sava ta cua cha ni chahni ñivi sana ñi tiempu iti chata, ta samani ñi chi ri chi ra Ndioo, ta cusii ini ra Ndioo chi ñi.
49005003	Ña cua coo ndo ndavaha ni chi tahan ndo inca chiyo, ta ni ña cua savaha ndo ndavaha ni. Ña cua cuni ndo cha iyo chi inca ñivi, ta ni ña cua savaha ndo chacan ni suhva, soco cua savaha ndo cuhva ndacu ñivi Ndioo.
49005004	Ña cua cahan ndo ndavaha ni, ta ni ña cua cahan tondo ndo. Ña cua cahan cateni ndo cha ndavaha ni. Ña vaha cha tacan, soco cua cuhva ndo tiahvi ndioo chi ra Ndioo.
49005005	Chito vaha ndo ti ña cua cuu coo ñivi nu cua cundaca ñahan ra Cristo nu cua cundaca ñahan ra Ndioo, tu cua coo ñi ndavaha ni chi tahan ñi inca chiyo, tu cua savaha ñi ndavaha ni, tu cua cuni ñi cha iyo chi inca ñivi, vati chacan cuu sava ta cua cha sacahnu ñivi chi ita niñu.
49005006	Ña cua cuhva ndo cha cua sandahyu ñahan ñivi chi ndo, vati cua cuxaan ra Ndioo chi ñivi cha ña tasoho chi ra.
49005007	Ña cua natahan ca ndo chi ñivi can.
49005008	Nu quichi quivi ni savaha ndo ndavaha ni, soco vitin ndacu ndo cha vaha ndicha, vati iyo ndo cuenda ra chahnu. Cua savaha ndo cuhva ndacu ñivi Ndioo.
49005009	Chacan cuu cha cua savaha ndo cha vaha. Cua coo cuiti vaha ndo, ta cua savaha ndo cha ndicha.
49005010	Cua nducu ndo cuhva cha cua savaha ndo ñaan cha cuu cha cua cusii ini ra chahnu.
49005011	Ña cua savaha tahan ndo ndavaha ni cuhva ndacu ñivi ndavaha ni, soco cua cati tuhun ndo ti ña vaha ndacu ñi.
49005012	Ña cuu cati yo ñaan ndavaha ni ndacu xehe ñi, vati tucanuun cuu chi,
49005013	soco cua coto ñivi ndihi cha cua savaha yo, vati cua coo chi nu ndichin, vati cua coto vaha ñivi ñaan cha cuu cha ndicha.
49005014	Chacan cuu cha iyo nu cati tutu Ndioo ti: Yoho, quixi cun, soco cua ndoyo cun. Cua saña cun ndavaha ni ndacu cun, ta cua tindee ra Cristo chihun, cati chi.
49005015	Cua savaha ndo cuenda yoso cuhva cua coo ndo. Ña cua savaha ndo cuhva ndacu ñivi tondo, soco cua savaha ndo cuhva ndacu ñivi nditi.
49005016	Cua nducu vaha ndo cuhva, vati mani ndavaha ni ndacu ñivi quivi ya.
49005017	Ña cua ndutondo ndo, soco cua cutuni ini ndo ñaan cha cuu cha cuni ra Ndioo.
49005018	Ña cua coho ndo ndixin, vati tacan ni cua ndoyo ñuhun ndo, soco na cua coo vaha ra Tati Ndioo chi ndo.
49005019	Cua cahan ndo chi ñivi tahan ndo cuhva iyo salmo. Cua cahan ndo chi ñivi tahan ndo cuhva iyo yaa ra Ndioo, ta cua cata ndo yaa can chi ra chahnu chi ndihi cuii anima ndo.
49005020	Cua cuhva ndo tiahvi ndioo chi ra Ndioo sutu yo ndihi ni quivi. Cua cuhva ndo tiahvi ndioo cuenda ra chahnu Jesucristo―a cusii ini ndo, a ndahvi cuni ndo.
49005021	Cua tasoho ndo chi ñivi tahan ndo, vati sacahnu ndo chi ra Ndioo.
49005022	Cua tasoho ñi ñahan chi ra cuu ii ñi cuhva tasoho ñi chi ra chahnu,
49005023	vati ndaca ñahan ra rai chi ñasihi ra cuhva ndaca ñahan ra Cristo chi ñivi ra, ta maan ra cuu ra sacacu chi ñivi ra.
49005024	Savaha ta cua cha tasoho ñivi ra Cristo chi ra―tacan cua tasoho ñi ñahan ndihi cha cua cati ii ñi chi ñi.
49005025	Cua cuni ndicha ra rai chi ñasihi ra cuhva cuni ra Cristo chi ñivi ra, vati maan ra chihi cuenda ñi.
49005026	Chacan cuu cha sandundoo ra anima ñivi ra, vati ni chacoo tuhun Ndioo, ta ni chanduta ñi.
49005027	Chacan cuu cha cua yaha ñivi ra iti nuun ra, ta taqui xaan ñi cua cuu. Ñahni cuati cua coo chi ñi, ta ni ñahni ndavaha ni cua coo chi ñi. Ñahni chacan cua coo chi ñi, vati cua coo ii ndicha ñi, ta cua coo vaha ñi.
49005028	Cuhva ca cua cuni ra rai chi ñasihi ra cuhva cuni ra suvi ni chi maan ra. Tu cua cuni ra chi ñasihi ra, cua cuni ra suvi ni chi maan ra,
49005029	vati ña tuhva ñivi cuxaan ini ñi suvi ni chi maan ñi. Cumi ñi chi ñi, ta nducu ñi cha cua cachi ñi. Ta ni cuhva ndacu ra Cristo chi ñivi ra.
49005030	Tacan ni ndacu ra, vati chi maan ra cuu yo.
49005031	Cati tutu Ndioo ti chacan cuu cha cua nacoo ra rai chi sutu ra chi sihi ra, ta cua coo ra chi ñasihi ra, ta cua cuu ñi uvi tahan, cati chi.
49005032	Ña cutuni vaha ini yu ñaan cha cuu chacan, soco saxini yu ti chaha chi cuenda yoso cuhva iyo ra Cristo chi ñivi ra.
49005033	Yuhu cati ti na cua cuni ta iin ta iin ndo chi ñasihi ndo cuhva cuni ndo suvi ni chi maan ndo, ta na cua tayahvi ñi ñahan chi ra ii ñi.
49006001	Sehu, cua tasoho ndo chi sutu ndo chi sihi ndo cuenda ra chahnu, vati tacan vaha.
49006002	-
49006003	Cati tuhun ra Ndioo ti cha cua tayahvi ndo chi sutu ndo chi sihi ndo. Chacan cuu cha cua coo cha vaha chi ndo, ta nahan xaan cua coo ndo nu ñuhun ñuñivi, cati ra Ndioo, ta tuhun can cuu tuhun xihna cuii cha ni cati tuhun ra Ndioo ti cua savaha ra nu cuahan quivi.
49006004	Ndioho ñivi chahnu, ña cua cuhva ndo tisihi chi sehe ndo, soco cua sanahan vaha ndo chi ñi, ta cua cati tuhun vaha ndo chi ñi. Tacan ni cua tayahvi ndo chi ñi cuenda ra chahnu.
49006005	Ndioho ñivi cuu musu, cua tasoho vaha ndo chi ra cuu chitoho ndo ihya nu ñuhun ñuñivi ya. Cua tayahvi ndicha ndo chi ra cuhva sacahnu ndo chi ra Cristo.
49006006	Ña cua coo ndo cuhva iyo inca ñivi. Cha hora ndehe chitoho ñi satiñu vaha ñi, vati cuni ñi cha cua cusii ini ra chi ñi, soco ña satiñu vaha ñi hora cha ña ndehe ra. Ñavi cuhva can cua satiñu ndo, cua satiñu vaha ndo cuhva satiñu vaha musu ra Cristo, vati ndacu ra cuhva cuni ra Ndioo.
49006007	Cua satiñu ndo chi ndihi cuii anima ndo, vati cua satiñu ndo cuenda ra chahnu, ta ña cua satiñu ndo cuenda ñivi ñuñivi.
49006008	Chito ndo ti tu cua savaha ndo cha vaha, ta ni cuhva cua savaha ra chahnu cha vaha chi ndo―masi satiñu cuatu ndo, a masi ña satiñu cuatu ndo.
49006009	Ndioho ñivi cuu chitoho ñivi satiñu, ta ni cuhva cua savaha ndo cha vaha chi musu ndo. Ña cua sayuhvi ca ndo chi ñivi cuu musu ndo, vati chito ndo ti iyo tahan ra cuu chitoho ndo iti siqui andivi. Ini ra cuu chitoho ndo, ta inuun ni cua tachi tuni ra chi ndihi ñivi.
49006010	Cua cundee ndo cuenda ra chahnu, vati iyo xaan tundee ini chi ra.
49006011	Cua cumi vaha ndo suvi ni chi maan ndo cuhva cumi vaha ra sandadu suvi ni chi maan ra, vati tacan cuni ra Ndioo. Chacan cuu cha cua cuu cundee ini ndo cha cua savaha run cuihna chi ndo.
49006012	Tacan ni cua coo ndo, vati ñavi chi ñivi tahan yo cua cani tahan yo, chi run tati cuihna cua cani tahan yo. Cua cani tahan yo chi run ndaca ñahan chi ñivi ndacu ndavaha ni nu ñuhun ñuñivi ya, ta cua cani tahan yo chi run ndacu ndavaha ni iti siqui andivi. Chi rucan cua cani tahan yo.
49006013	Chacan cuu cha cua cumi ndo chi ndo chi ndihi cha cua cuhva ra Ndioo chi ndo cuhva cumi ra sandadu suvi ni chi maan ra. Tacan cua cundee ini ndo quivi cha cua cani tahan run ndacu ndavaha ni chi ndo. Ta ña cua tichaha ni ndo, tacan cua coo cuiti vaha ndo.
49006014	Cua cundee ndo, vati chito ndo cha ndicha. Chacan cuu sava ta cua ñiin chuhni vaha ra sandadu tichi ra, [vati cha xihna cuii savaha ra chacan, ta sa cua cuu cani tahan ra]. Cua coo cuiti vaha ndo. Chacan cuu sava ta cua iin caa chasi ra sandadu pechu ra, [vati chacan cua sacacu chi ra].
49006015	Cua cati tuhun ndo tuhun vaha yoso cuhva cua coo taxin anima ñivi. Chacan cuu sava ta cua ndichan ndaa chaha ra sandadu, [vati tacan ni cua cuu caca vaha ra].
49006016	Ta cua cuinu vaha xaan ca ini ndo chi ra Ndioo. Chacan cuu cha cua cuu cundee ndo ndihi tundoho cha cua savaha run cuihna chi ndo. Chacan cuu sava ta cua iin caa naan ra sandadu, ta chasi ra nu cua quichi nduva.
49006017	Cua cacu ndo nu iyo cha ndavaha ni. Chacan cuu sava ta cua iin caa indi xini ra sandadu, [vati cumi chi xini ra]. Cua cati tuhun ndo tuhun Ndioo. Chacan cuu sava ta cua iin machete cha chaha ra Tati Ndioo chi ndo, [vati chi chacan cua cani tahan ndo].
49006018	Ndihi ni quivi cua cahan ndahvi ndo chi ra Ndioo. Cua cahan ndo chi ra, vati cua tindee ra Tati Ndioo. Tacan ni cua sacuenda vaha ndo chi ndo. Ta cua cundee ini ndo, ta cua cahan ndahvi ndo chi ra Ndioo cuenda ñivi ra.
49006019	Na cua cahan tahan ndo cuenda yuhu. Cua cati ndo ti na cua cuhva ra Ndioo cha chini tuni chi yu, ta cua cuu cati tuhin tuhun ra. Chacan cuu cha ña cua cuyuhvi yu cati tuhin ñaan cha cuu tuhun vaha.
49006020	Maan ra Ndioo tava tiñu chi cha cua cati tuhin tuhun vaha, ta chacan ndai vecaa vitin. Cahan ndahvi ndo chihin ra ti na ña cua cuyuhvi yu, soco na cua cati tuhin tuhun ra cuhva cuni maan ra.
49006021	Cha cuahan ra Tiiquico yani yo, ta musu vaha ra Ndioo cuu ra. Maan ra cua sacoto chi ndo yoso cuhva iye. Chacan cuu cha cua coto ndo ñaan cha cuu cha ndacu yu ihya.
49006022	Chacan cuu cha tachi yu chi ra nu iyo ndo, ta cua coto ndo yoso cuhva iyo ndi, ta cua cahan ndee ini ra chi ndo.
49006023	Na cua savaha ra Ndioo sutu yo cha cua coo vii anima ndo chi ndihi ra yani yo chi ndihi ñi cuhva yo. Na cua savaha ra Ndioo cha cua cuni mani ndo chi ñivi tahan ndo, ta cua cuinu vaha ini ndo. Ta ni cuhva na cua savaha tahan ra chahnu Jesucristo.
49006024	Na cua savaha tahan ra ta ra tu manini chi ndihi ñivi cuni chi ra chahnu Jesucristo. Tacan ni cua coo ndito ñi chi ra ndihi ni quivi ndihi ni tiempu. Na cua cuu chi tacan ni.
50001001	Yuhu ra Paulu chi ra Timoteo taa tutu ya chihin ndo, ta musu ra Jesucristo cuu ndi. Tachi ndi tutu ya chi ra ndiso tiñu cuenda ra Ndioo cha iyo ñuun Filipo ta chi ndihi ndo, cha cuu ndo ñivi ra Cristo Jesuu iyo tican.
50001002	Na cua savaha ra Ndioo sutu yo tu manini chi ndo, ta na cua savaha tahan ra cha cua coo taxin anima ndo. Ndihi chacan na cua savaha tahan ra chahnu Jesucristo chihin ndo.
50001003	Ndihi ni hora ñuhun ini yu chihin ndo chahi iin tiahvi ndioo chi ra Ndioo.
50001004	Cusii ini yu cuenda maan ndo ndihi ni hora ta cahin chi ra Ndioo.
50001005	Chahi tiahvi ndioo chi ra Ndioo, vati tindee tahan ndo cha cati tuhun tahan ndo tuhun Ndioo. Chacan cuu cha chini soho ñivi tuhun vaha nda quivi ni chinu ini ndo cha xihna cuii nda cua nda vitin.
50001006	Chito vahi ti cha quechaha savaha ra Ndioo cha vaha chihin ndo, ta cua tindee ra chihin ndo nda cua nda quivi cua quichi ndico ra Jesucristo.
50001007	Tacan saxini yu chihin ndo, vati cuni xain chi ndo. Tacan ni cuni yu chihin ndo, vati iyo tahan tu manini chi ndihi ndo. Tacan ni tindee ndo chihin yu, cha ndai vecaa ya vitin, ta tacan cua tindee tahan ndo chihin yu, cha cua yahi nu ra cumi tiñu, ta cua cati yu yoso cuhva iye. Cua cuhva vahi cuenda chi ra yoso cuhva iyo tuhun vaha.
50001008	Chito maan ra Ndioo ti cuni xain chi ndihi ndo. Cuni yu chihin ndo cuhva cuni ra Cristo chi ndo.
50001009	Cahan ndahvi yu chi ra Ndioo ti cua coto vaha ca ndo yoso cuhva iyo ra Ndioo, ta cua coo ca cha chini tuni chi ndo. Tacan ni cua cuni mani ca ndo chi ndihi ñivi tahan ndo.
50001010	Chacan cuu cha cua coto ndo ñaan cha cuu cha vaha ca. Chacan cuu cha cua coo vaha ndo, ta ñahni cuati ndo cua coo quivi cua quichi ra Cristo.
50001011	Tacan ni cua savaha ndo cha vaha ndicha, vati tindee ra Jesucristo chi ndo. Tacan ni cua sacahnu ndo chi ra Ndioo, ta cua cati ndo ti cha cahnu xaan rai cuu ra.
50001012	Yani xaa, cuni sacote chi ndo ti vaha xaan cha cuahan tasoho ñivi tuhun vaha yoso cuhva iyo ra Cristo, vati tahin tundoho ya.
50001013	Chacan cuu cha chito ndihi ra sandadu inda naan chi ra cumi tiñu chi ndihi ca ñivi iyo ihya. Cha cuenda cha chinu ini yu chi ra Cristo indi yu vecaa.
50001014	Tuvi ra yani yo chinu vaha ini chi ra chahnu, vati ndai vecaa ya, ta ña yuhvi ra ta ra cati tuhun ra tuhun Ndioo.
50001015	Iyo ra cati tuhun tuhun ra Cristo, cha tahñu cuni anima ra, ta saca cuni ra, soco iyo tahan inca ra cati tuhun vaha ra, vati saxini vaha ra.
50001016	-
50001017	Cati tuhun racan, vati cuni mani ra chihin yu. Chito ra ti tiso ra Ndioo tiñu chihin yu. Chacan cuu cha cati ndico yu chi ra cumi tiñu yoso cuhva iyo tuhun vaha cha cua nduvaha anima ñivi. Inca ra cati tuhun ra tuhun Cristo, vati cuni ra cha cua cuinda naan ñivi chi ra. Ta savata ra, vati saxini ra cha na sayaha ca tiñu tundoho chihin yu cha indi vecaa ya.
50001018	Tacan ni savaha ra, soco ña saxini yu, vati chi ndihi cuii cuhva chini soho ñivi yoso cuhva iyo ra Cristo―masi cati tuhun vaha ra a cati tuhun vata ra. Chi ndihi cuii cuhva cusii ini yu, vati cati tuhun ra tuhun Ndioo.
50001019	Cua cusii ini yu, vati chito yu ti cua quee vahi cuenda ra chahnu, vati cua cahan ndahvi ndo chi ra Ndioo cuenda yu, ta cua tindee Tati ra Jesucristo chihin yu.
50001020	Cua quee vahi cuhva saxini yu. Ña cuni cha cuaa coo tucanuun chihin yu ni suhva, soco cuni yu sacahnu yu chi ra Cristo vitin, cuhva ni sacahnu yu chi ra nu quichi quivi, vati ña yuhvi yu sacahnu yu chihin ra. Cua sacahnu i chihin ra, tu ña cua cuvi nahin. Ta ni cuhva cua sacahnu i chi ra, tu cua cuvi yu.
50001021	Tacan cati yu, vati tu ña cua cuvi yu, cua satiñu yu cuenda ra Cristo, ta tu cua cuvi yu, vaha xaan ca cua coi, [vati cua coo cuii yu chihin ra].
50001022	Tu ña cua cuvi yu, tacan ni cua satiñu yu cuenda ra chahnu, ta cua cuinu ini ñivi chi ra, chacan ña chite ñaan savahi an cua cuvi an ña cua cuvi yu.
50001023	Saxini xain, ta ña nihin vahi cuhva. Cuni xain cuvi yu, vati tacan ni cua coi chi ra Cristo, ta vaha xaan ca chacan,
50001024	soco ndehi ti ni chini ñuhun xaan ndo chihin yu, ña cuni nahin cuvi yu.
50001025	Chito vahi ti tacan cuu chi. Chite ti cua ndoi chi ndihi ndo. Chacan cuu cha cua tindei chi ndo. Tacan ni, ta cua cuinu vaha ca ini ndo chi ra Ndioo, ta cua cusii ini ca ndo.
50001026	Chacan cuu cha cua coo vaha xaan ndo chi ra Cristo Jesuu. Cua cusii ini ndo chi ra, vati cua queta ndico tuqui nu iyo ndo.
50001027	Cua cumi ndo cuenda chi ndo. Tacan ni cua savaha ndo cuhva iyo tuhun vaha cha ni savaha ra Cristo. Chacan cuu cha cua queta tuhun nuin yoso cuhva iyo ndo―Masi cua cuhin nu iyo ndo tican, Masi ña cua cundee quete, soco cua queta tuhun nuin. Chite ti cua queta tuhun ti cha iyo inuun ndo, ta inuun inuun satiñu tahan ndo. Tacan cua cuinu ini ñivi tuhun vaha yoso cuhva cua nduvaha anima ñi,
50001028	ta ña cua cuu sayuhvi ñivi cuxaan ini chihin ndo. Tacan ni cua coto ñi ti cua ndoyo ñuhun ñi cuenda ra Ndioo, ta cua coo vaha ndo chi ra. Tacan ni cua savaha ra Ndioo,
50001029	vati chaha ra Ndioo tundee ini chi ndo cha chinu ini ndo chi ra Cristo, soco ñavi tacan ni. Chaha tahan ra tundee ini chi ndo cha cua ndehe tahan ndo tundoho cuenda ra Cristo.
50001030	Cua ndehe tahan ndo tundoho cha ni ndehe ndo cha tahin nu quichi quivi, ta cua ndehe tahan ndo tundoho cha chini soho ndo cha tahin vitin.
50002001	-
50002002	Na cua saxini vaha ndo, ta na cua cuni mani ndo chi ndihi ñivi tahan ndo cuhva cuni mani yu chihin ñi. Na cua coo inuun ndo, ta iin ni cuhva cua saxini ndo. Tacan ni cua cusii ini yu chihin ndo, vati iyo tu ndahvi ini chi ra Cristo. Iyo tu ndahvi ini, vati cuni mani yo chi ndihi ñivi tahan yo. Iyo ra Tati Ndioo chi yo, ta iyo tahan tu ndahvi ini chi yo.
50002003	Ña cua savaha ndo cuhva cuni maan ndo. Ña cua ndurai ndo, soco cua saxini vaha ndo ti nda yahvi ñivi tahan ndo. Tacan ni cua coo masu ndo.
50002004	Ta iin ta iin ndo cua savaha ndo cuenda cha iyo chi maan ndo, soco cua savaha tahan ndo cuenda cha iyo chi tahan ndo.
50002005	Na cua saxini ndo cuhva saxini ra Cristo Jesuu.
50002006	Cuhva iyo ra Ndioo ni chacoo tahan ra Jesucristo. Cha ni chacoo inuun ra chi ra Ndioo, soco ña saxini ra Jesucristo ti cua coo inuun ra chi ra, vati ña sarai ra.
50002007	Ni chahnda ini ra, ta cuu ra sava ta cua iin musu ra Ndioo, ta ni cuu tahan ra iin ñivi ñuñivi. Ndehe ñivi ti rai ñuñivi cuu tahan ra,
50002008	soco ña sarai ra, ta tasoho ra cuhva cati ra Ndioo. Chacan cuu cha ni chihi ra. Chihi ra, vati taa ñivi chi ra nu cruu.
50002009	Chacan cuu cha ra Jesuu cuu ra iin rai cahnu savaha ra Ndioo. Cahnu xaan ca sivi ra chaha ra Ndioo, ta ñavi ca sa sivi ñivi.
50002010	Chacan cuu cha cua sacahnu ndihi ñivi chi ra Jesuu. Cua sacahnu ra tatun Ndioo iyo iti siqui chi ra, ta cua sacahnu tahan ñivi iyo nu ñuhun ñuñivi chi ra. Tacan, ta cua sacahnu tahan run tati cuihna chi ra.
50002011	Cua cati ndihi ñivi ti ra chahnu Jesucristo cuu ra ndaca ñahan chi yo, ta chacan cuu cha cua sacahnu ñi chi ra Ndioo sutu yo.
50002012	Yani xaa, ndihi ni hora tasoho ndo cha cati yu quivi cha ni iye chi ndo. Na cua tasoho vaha xaan ca ndo vitin―masi ña iye chi ndo. Cua sacahnu ndo chi ra Ndioo, ta cua saxini vaha ndo chi ra. Tacan ni cua coto ndo ti cua coo vaha ndo chi ra Ndioo.
50002013	Chacan cua coto ndo, vati ra Ndioo cuu ra cha iyo chihin ndo. Chacan cuu cha cua cuni ndo savaha ndo cuhva cuni ra, ta cua cundee savaha ndo cha vaha cha cuni ra.
50002014	Ña cua cahan ndo siqui ñivi tahan ndo, ta ni ña cua cahan yuhu ndo. Tacan ni cua savaha vii ndo ndihi cha cua savaha ndo.
50002015	Chacan cuu cha ña cua coo cuati chi ndo, ta ndoo ndoo cua coo anima ndo. Ñivi Ndioo cuu ndo, ta ndoo xaan iyo anima ndo. Iyo ndo nuun iyo ñivi ndacu ndavaha ni, ta ndoyo ñuhun ñi. Iyo ndo chi ñi, ta sava ta cua iin ñuhun ndichin cuu ndo ñuhun ñuñivi ya, vati cua ndehe ñi yoso cuhva iyo ndo, vati vaha xaan iyo ndo.
50002016	Cua cuinu vaha ini ndo tuhun Ndioo. Tacan sa cua coo ndito ndo chi ra Ndioo. Chacan cuu cha ña cua cucahan nuin quivi cua tachi tuni ra Cristo chi ñivi. Ña cua cucahan nuin, vati nda yahvi cha ni satiñu i chihin ndo, ta nda yahvi cha ni cati tuhin chi ndo.
50002017	Chinu ini ndo chi ra Ndioo. Chacan cuu cha iyo cha samani ndo chi ra, ta satiñu ndo tiñu ra. Tu cua cuvi yu, cua coo tundee ini chi maan ndo. Tu tacan cuu chi, cua cusii ini yu, ta cuni yu cha ndihi ndo cua cusii ini tahan.
50002018	Ta ni cuhva na cua cusii ini tahan ndo, ta tacan ni cusii ini ndo chihin yu icaa ni.
50002019	Tu cua cuhva ra chahnu Jesuu, yatin xaan cua tachi yu chi ra Timoteo nu iyo ndo. Chacan cuu cha cua coo tundee ini chihin yu, vati tacan ni cua coto ndique yoso cuhva iyo ndo.
50002020	Ituhun ni ra Timoteo saxini cuhva saxini yu, ta cuni ndicha ra cha cua coo vaha ndo,
50002021	vati ndihi ca ñivi ndacu ñi cuhva cuni maan ñi. Ña ndacu ñi cuhva cuni ra Cristo Jesuu.
50002022	Cha chito ndo yoso cuhva iyo ra Timoteo, vati chito ndo ti cha satiñu ra chihin yu cuhva satiñu iin rai chi sutu ra, ta cati tuhun ndi tuhun vaha ra Ndioo.
50002023	Cua ndehe xihne ñaan cua tahin, ta sa cua tachi yu chihin ra.
50002024	Chite ti tu cua cuhva ra chahnu, yatin xaan cua cuhun tahin nuun iyo ndo.
50002025	Cha saxini yu ti niniin xaan cha cua tachi yu chi ra yani yo Epafrodito nuun iyo ndo. Cha ni satiñu tahan ra chihin yu, ta sandadu ra Cristo cuu tahan ra. Chi maan ra ni tachi ndo nu ndai, ta cha tindee ra ñaan cha cuu cha chini ñuhun yu.
50002026	Cua tachi yu chi ra, vati cuni xaan ra cu ndehe ra chihin ndo. Saxini xaan ra, vati nihin tuhun ndo ti cha cuhvi ra.
50002027	Cha cuhvi ndicha ra. Suhva cuii ca, ta cua cuvi ra, soco cundahvi ini ra Ndioo chi ra. Cundahvi tahan ini ra Ndioo chi yuhu, coto cua coo ca tu cuihya ini chihin yu, tu cua cuvi ra.
50002028	Chacan cuu cha niniin xaan cua tachi yu chi ra, vati tahan ndo chi ra. Chacan cuu cha cua ndehe tucu ndo chi ra, ta cua cusii ini ndo, ta ña cua saxini que chihin ndo.
50002029	Cua cusii ini xaan ndo, ta cua quihin cuenda ndo chi ra cuenda ra chahnu. Cua tayahvi ndicha ndo chi ndihi ra chica tiñu Ndioo [cuhva chica ra Epafrodito],
50002030	vati cuni cuvi ra. Cuni cuvi ra, vati satiñu tahan ra tiñu ra Ndioo. Cuni ra tindee ra chihin ndo cha ña cuu tindee ndo chi.
50003001	Yani xaa, cua cusii ini ndo chi ra chahnu. Ñahni tundoho cha cua taa ndico tuqui tuhun cha ni tai chihin ndo nu quichi quivi. Tacan ni cua coo vaha ndo,
50003002	vati cua savaha ndo cuenda chi ñivi ndacu ndavaha ni. Cua savaha ndo cuenda chi ñivi cuni cha cua savaha ndo costumbre chahnu. Cuihna cuu ñi.
50003003	Ñivi ndicha ra Ndioo cuu maan yo, ta satiñu yo chi ra Ndioo, vati ra Tati Ndioo ndaca ñahan chi yo. Cusii ini yo, vati iyo ra Cristo Jesuu chi yo. Chito yo ti ñahni yahvi ndaa cha cua savaha mani maan yo.
50003004	Cua cuu ndurai yu, vati iyo vaha yu cuenda costumbre chahnu. Tu cua saxini ñivi ti cha iyo vaha ñi, cua cuu ndurai que, vati vaha xaan ca iyo yu.
50003005	Queta yu una quivi yu, ta ni tahnda ñiin xini xui cuhva iyo costumbre. Ñivi judiio ndicha cui, ta ñivi ra Benjamiin ni chacoo tiempu chahnu cui. Rai judiio cui, ta ñivi judiio cuu ñivi yu. Cha sacahnu vaha tahin ley chahnu cuhva sacahnu ndihi ra fariseo, vati fariseo ni cuu tahin.
50003006	Iti chata cani tahan xain chi ñivi Ndioo, vati cuni xain satiñu i tiñu ra Ndioo. Saxini yu ti ñahni cuati yu, vati cumi vahi ley chahnu,
50003007	ta nda yahvi xaan cha ni savahi chacan cuenda ñivi ñuñivi, soco yuhu chite ti ñahni yahvi ndai cuenda ra Cristo.
50003008	Cati yu ti ñahni yahvi ndai, vati nda yahvi xaan ca cha nacote chi ra chahnu Cristo Jesuu. Cha naan ndihi cha ni savahi. Cha naan chi cuenda ra Cristo. Yuhu cati ti ñahni yahvi ndaa cha ni savahi. Chacan cuu cha cua coo vahi chi ra Cristo.
50003009	Iyo yu chi ra Cristo, soco ña cundee cha cua coo vahi chi ra Ndioo cha ni savahi cuhva cati ley can. Cua coo vahi chi ra Ndioo, vati chinu ini yu chi ra Cristo, ta maan ra Ndioo cuu ra chaha cha cua coo vaha ñivi chi ra, tu cua cuinu ini ñi chi ra.
50003010	Chacan cuu cha nacoto vahi chi ra Cristo. Chite ti iyo tundee ini chi ra, vati natacu ndico ra nu iyo ñivi ndii. Cha ndehe tahin tundoho cuhva cha ni ndehe maan ra, ta vasi cua cuvi tahin cuhva cha ni chihi maan ra.
50003011	Chacan cuu cha cua natacu tahin nu iyo ñivi ndii, tu cua cuu.
50003012	Ña cua cati yu ti cha ni cundei, ta cha iyo vahi. Ni vii sanini yu chi yu. Tacan ni cua coo vahi chi ra Ndioo, vati cha ni quihin cuenda ra Cristo Jesuu chihin yu.
50003013	Yani xaa, ña cati yu ti cha iyo vahi, soco ni vii iyo iin cha cuahan saxini. Ña tichahi cha ni tahin nu quichi quivi, soco cua sanini yu chihin yu nu cuahan quivi.
50003014	Nduqui cha vaha. Chacan cuu cha cua sacanain cuenda ra Ndioo, vati cha nacachi ra Ndioo chi yo, ta iyo yo chi ra Cristo Jesuu.
50003015	Ndihi ndioho cha iyo vaha cuenda ra Ndioo―na cua saxini ndo cuhva cati yu. Tu cua saxini ndo inca tucu tuhun, cua sacoto ra Ndioo cha vaha chihin ndo.
50003016	Na cua savaha ndo cuhva cha ni cutuhva ndo.
50003017	Yani xaa, cua savaha ndo cuhva ndacu yu. Cua savaha ndo cuenda yoso cuhva iyo ñivi ndacu cuhva ndacu main.
50003018	Cuaha chaha cha chahi cuenda chi ndo, soco vitin cua cati ndico tuqui chihin ndo. Ndahvi xaan cuni anime, vati tuvi xaan ñivi cuxaan ini chi ra Cristo. Ña chinu ini ñi tuhun cha ni chihi ra Cristo cuenda cuati ñi nu cruu.
50003019	Cua queta quivi cha cua ndoyo ñuhun ñi, vati mani cha cua cusii ini ñi cuni ñi. Ndurai ñi, soco iyo cha cua cucahan nuun ñi, ta cuni xaan ñi cha iyo nu ñuhun ñuñivi.
50003020	Ña cua saxini ndo chacan, vati maan yo cuu ñivi xuñuun ra Ndioo iti siqui. Ndatu yo chi ra chahnu Jesucristo, vati tican cua quichi ra, ta cua sacacu ra chi yo.
50003021	Maan ra cua sama iquin cuñu ndahvi yo, ta cua cuu yo iin cha taqui sava ni ta cua caa maan ra. Tacan ni cua savaha ra, vati iyo tundee ini chi ra. Chacan cuu cha cundee ra, ta tuhun cahan ra cua tasoho ndihi cuii cha iyo.
50004001	Yani xaa, cuni xain chi ndo, ta cusii ini yu chihin ndo. [Ni ndehi chi ndo,] ta chite ti nda yahvi yu chi ra Ndioo. Cua cuinu vaha ini ndo chi ra chahnu, xaa.
50004002	Cahan ndahvi yu chi ña Evodia chi ña Siintique ti na cua nduvi nuun ndico ñi cuenda ra chahnu.
50004003	Ta yoho yani xaa, cahan ndahvi tahin chi maun ti na cua tindeun chi ña cuhva yo ña Evodia chi ña Síntique. Cha satiñu tahan ñi ta ñi chi ra Clemente chi ndihi ñivi satiñu tahan chi yuhu tiñu ra Ndioo, ta cha iyo tahan sivi ñi ta ñi tichi libru nu iyo sivi ñivi cua coo ndito chi ra Ndioo.
50004004	Na cua cusii ini ndo chi ra chahnu ndihi ni quivi. Cati ndico tucu yu ti na cua cusii ini ndo.
50004005	Cua coo masu ini ndo chi ndihi ñivi. Yatin xaan cua quichi ra chahnu.
50004006	Ña cua tichaha ndo ni suhva, soco cua ndaca ndo ndihi cha chini ñuhun ndo chi ra Ndioo. Tacan ni cua ndaca ndo chi ra, ta cua cuhva ndo iin tiahvi ndioo chi ra.
50004007	Cua cuhva ra Ndioo cha cua coo taxin vaha anima ndo, masi ña cua cutuni vaha ini ndo cha cua savaha ra. Taxin cua coo anima ndo, ta ña cua saxini xaan ndo, vati iyo ra Cristo Jesuu chi ndo.
50004008	Yani xaa, cua saxini ndo ñaan cha cuu cha ndicha, ñaan cha cuu cha vaha, ñaan cha cuu cha cuiti, ñaan cha cuu cha ii, ñaan cha cuu cha taqui, ñaan cha cuu cha vii cua saxini ndo. Tu cua coo vaha ndo, tu cua sacahnu ndo chi ra Ndioo, cua saxini ndo chacan.
50004009	Na cua savaha ndo cuhva cati tuhin chi ndo, ta cua savaha ndo cuhva cha ni sanahin chi ndo. Cua savaha ndo cuhva cha cati tuhin chi ndo, ta cua savaha ndo cha ni ndehe ndo cha ni savahi. Tacan ni cua savaha ndo, ta cua coo ra Ndioo chi ndo, ta cua cuhva ra cha cua coo taxin anima ndo.
50004010	Cusii ini xaan yu chi ra chahnu, vati cha ni quechaha ndico saxini ndo cuenda yu. Ndicha cha ni saxini ndo cuenda yu, soco ña ta queta hora cha cua tindee ndo chihin yu.
50004011	Ña cati yu ti iyo cha chini ñuhin, vati chi ndihi cuii cuhva ndoi vaha. Chacan ni cutuhve.
50004012	Chacoo ndahvi yu, ta chacoo vaha yu. Chi ndihi ni chi ndoi vaha. Chi ndihi cuii cuhva ndoi vaha. Masi chachi vahi, masi ña chachi vahi, soco ndoi vaha. Masi iyo vahi, masi iyo cha chini ñuhin, soco ndoi vaha.
50004013	Chaha ra Cristo tundee ini chihin yu. Tacan ni cuu savahi ndihi cuii chi.
50004014	Vaha xaan cha savaha ndo, vati tindee tahan ndo chihin yu cha ni ndehi tundoho.
50004015	Ndioho yani xaa, chito ndo ti quivi cha quechaha cati tuhin tuhun vaha iti ñuhun Macedonia mani maan ndo tindee chihin yu cuhva ni tindei chi maan ndo. Cha cua quei tican, ta tindee ndo chihin yu. Ñahni ca ñivi Ndioo iyo tican tindee chi.
50004016	Nu ni chacoi ñuun Tesaloonica, ta tindee ndo iin chaha uvi chaha, [vati iyo cha chini ñuhin].
50004017	Ña cua saxini ndo ti cuni xain ñaan cha cuu cha cua samani ndo, soco cuni ca yu cha cua cunda yahvi ndo iti nuun ra Ndioo.
50004018	Cha iyo vahi vitin. Cha iyo vaha chi ndihi cha ni tinde ndo, ta vaha xaan cuni yu, vati chaha ra Epafrodito cha ni samani ndo chihin yu. Taqui xaan savaha ndo, ta vaha xaan samani ndo. Cusii ini ra Ndioo cha ni savaha ndo chacan.
50004019	Cua cuhva xaan ra Ndioo ndihi cha cua cuni ñuhun ndo, vati iyo ndihi cuii cha vaha chihin ra cuenda ra Cristo Jesuu.
50004020	Na cua sacahnu yo chi ra Ndioo sutu yo ndihi ni quivi ndihi ni tiempu. Na cua cuu chi tacan ni.
50004021	Cua cati ndo chi ndihi ñivi ra Jesucristo ti tachi yu iin tuhun nacumi chi ñi. Tachi ndihi ra yani yo iyo ihya iin tuhun nacumi chi ndo.
50004022	Ndihi ñivi Ndioo iyo ihya tachi ñi iin tuhun nacumi chi ndo. Tachi tahan ñivi satiñu chi ra chahnu Cesar ra cuu tiñu cahnu xaan iin tuhun nacumi chi ndo.
50004023	Na cua savaha ra chahnu Jesucristo tu manini chihin ndo. Na cua cuu chi tacan ni.
51001001	-
51001002	Yuhu ra Paulu taa tutu ya chihin ndo, ta tatun ra Jesucristo cui, vati tacan cuni ra Ndioo. Yuhu chi ra Timoteo yani yo tachi ndi tutu ya chihin ndihi ndo, cha cuu ndo ñivi ra Ndioo iyo ñuun Colosa. Yani yo, vati chinu ini ndo chi ra Cristo. Na cua savaha ra Ndioo sutu yo tu manini chihin ndo, ta na cua cuhva ra cha cua coo taxin anima ndo.
51001003	Ndihi ni quivi cahan ndahvi ndi chi ra Ndioo cuenda ndo. Ta chaha ndi iin tiahvi ndioo chi ra Ndioo sutu yo chi ra chahnu Jesucristo.
51001004	Chaha ndi iin tiahvi ndioo chi ra, vati ni chini soho ndi cha chinu ini ndo chi ra Cristo Jesuu, ta cha cuni mani ndo chi ndihi ñivi ra.
51001005	Ta chinu ini ndo cha cua coo vaha ndo chi ra Ndioo iti siqui andivi. Chacan cha ni chini soho ndo nu quichi quivi, ta chini soho ndo tuhun ndicha tuhun vaha.
51001006	Cha queta tuhun can nuun ndo, ta tuvi ndo chinu ini chi chi cuhva cha chinu ini ñivi chi ra Ndioo nini cahnu ñuhun ñuñivi, ta savaha ndo cha vaha. Cha cuahan ndutuvi ñi, ta ndacu ñi cha vaha. Ta ni cuhva ndacu ndo nda cua nda quivi xihna cuii cha ni chini soho ndo, ta chito ndo ti iyo ndicha tu manini chi ra Ndioo.
51001007	Tacan ni cati ra Epafra chi ndo, ta cuni xaan ndi chi ra. Satiñu tahan ra tiñu ra Cristo, ta vaha xaan satiñu ra cuenda maan ndo.
51001008	Cha chaha ra cuenda chi ndi ti cha cuni mani xaan ndo chi ndi cuhva cha ni chaha ra Tati Ndioo chi ndo.
51001009	Ña saña ndi cha cahan ndahvi ndi chi ra Ndioo cuenda ndo nda cua nda quivi cha ni chini ndi xihna cuii ti cha chinu ini ndo. Cati ndi ti na cua cuhva ra Tati Ndioo cha chini tuni chi ndo, ta sa cua cutuni vaha ini ndo, ta tacan ni cua coto vaha ndo ñaan cha cuni ra Ndioo cha cua savaha ndo.
51001010	Chacan cuu cha cua savaha ndo cuhva cuni ra Ndioo, ta cua cusii ini ra. Mani cha vaha cua savaha ndo, ta cua nacoto vaha ca ndo chi ra Ndioo.
51001011	Cua coo ca tundee ini chi ndo, vati iyo vaha xaan tundee ini chi ra Ndioo. Chacan cuu cha cua cundee ini ndo. Cua coo vii anima ndo, ta cua cusii ini ndo.
51001012	Tacan ni cua cuhva ndo tiahvi ndioo chi ra Ndioo sutu yo, vati chaha ra tundee ini chi ndo cha cua coo vaha tahan ndo chi ra nu cua cundaca ñahan ra chi ñivi ra.
51001013	Cha sacacu ra chi yo nu ni chacoo yo chi cha ndavaha ni nu ndaca ñahan run cuihna chi yo, ta cua yaha yo nu cua cundaca ñahan sehe ra Ndiioo, ta cuni xaan ra chi sehe ra.
51001014	Cha sacacu ra chi yo, ta cha sanaan ra cuati ni savaha yo.
51001015	Ña ndehe yo chi ra Ndioo, soco cuhva iyo ra iyo ra cuu sehe ra. Ña ta tuvi ndihi cha iyo, ta nda ni tacan cha iyo sehe ra.
51001016	Maan ra Cristo cuu ra ni savaha ndihi cuii cha iyo iti siqui andivi ta ndihi cha iyo nu ñuhun ñuñivi. Maan ra savaha ndihi cha ndehe yo, ta savaha tahan ra ndihi ca cha iyo―masi ña ndehe yo chi chi. Savaha ra chi ra tatun Ndioo cha ndaca ñahan iti siqui andivi, ta savaha tahan ra chi run cuihna cha ndaca ñahan nu ñuhun ñuñivi. Ndihi cuii chacan ni savaha ra Jesucristo cuhva cati ra Ndioo chi ra, ta cha iyo chi cuenda maan ra cuu sehe Ndioo.
51001017	Nda ni cha xihna cuii ta cha iyo tahan maan ra. Tacan sa quetuvi ndihi cha iyo, ta maan ra chaha tundee ini cha na coo vaha ñuhun ñuñivi.
51001018	Maan ra cuu ra cuu xini, ta maan ra ndaca ñahan chi ñivi ra. [Maan ra chaha tundee ini chi ñivi ra.] Maan ra cuu ra ni natacu xihna cuii nu iyo ñivi ndii. Chacan cuu cha maan ra cuu xini, ta ndaca ñahan ra chi ndihi cuii cha iyo.
51001019	Tacan ni iyo ra, vati Ndioo ndicha cuu ra.
51001020	Ndumani ndico ra Ndioo chi ñivi ñuñivi savaha ra cuu sehe ra, vati chati ra niñi ra, ta ni chihi ra nu cruu. Tacan ni sandumani ndico ra chi ndihi cuii cha iyo nu ñuhun ñuñivi ta ndihi cha iyo iti siqui andivi cuhva ni cati ra Ndioo.
51001021	Nu ni quichi quivi ña cuni ndo chi ra Ndioo. Xaan xaan cuni ndo ndehe ndo chi ra, ta savaha ndo ndavaha ni,
51001022	ta vitin ni cuu tahan ra ñivi ñuñivi. Tacan ni sandumani ndico ra chi ndo, vati ni chihi ra. Chacan cuu cha cua cuu yaha ndo iti nuun ra Ndioo, ta ndoo ndoo cua coo anima ndo. Ñahni cuati cua coo chi ndo, ta ni ña cua cuu tiso ñivi cuati chihin ndo.
51001023	Tacan ni cua savaha ra, tu cua cuinu vaha ini ndo chi ra, tu cua coo vaha ndo chi ra, tu ña cua saxini ndo, tu ña cua saña ndo tuhun vaha cha chinu ini ndo quivi chini soho ndo chi chi. Cha chini soho ndihi ñivi ñuñivi tuhun vaha can, ta cati tuhun tahin tuhun can.
51001024	Vitin cusii ini yu, vati ndehi tundoho cuenda maan ndo. Cha ni ndehe ra Cristo tundoho. Chacan cuu cha ndehe tahin tundoho cuenda ñivi ra, vati cua saquete ndihi tundoho cha cumani chihin yu.
51001025	Satiñu tahin tiñu Ndioo, vati maan ra ni chaha tiñu cha cati tuhin chihin ndo. Chacan cuu cha cati tuhun vahi tuhun Ndioo.
51001026	Nu quichi quivi ña ta coto ñivi ñaan cha cuu tuhun vaha yoso cuhva iyo ra Ndioo, soco vitin cha quechaha chito ñivi Ndioo chi chi.
51001027	Chi ñivi ra cuni ra Ndioo sacoto ra ti taqui xaan tuhun ya cha chinu ini ñivi cuu inca tucu ñivi. Taqui xaan tuhun cha iyo ra Cristo chi ndo. Chacan cuu cha chito ndo ti cua coo vaha ndo chi ra Ndioo.
51001028	Cati tuhun ndi yoso cuhva iyo ra Cristo. Chaha ndi cuenda chi ndihi ñivi, ta chaha ndi cha chini tuni chi ñi. Tacan ni sanahan ndi chi ñi, vati cuni ndi cha cua quee vaha ndihi ñivi cuenda ra Cristo.
51001029	Chacan cuu cha satiñu xaan yu, ta sanini yu chi ndihi cuii tundee ini cha chaha ra Cristo chihin yu.
51002001	Cuni yu cha cua coto ndo ti saxini xain cuenda maan ndo, ta saxini tahin cha cuenda ñivi iyo ñuun Laodicea chi ñivi ña ta nacoto chihin yu.
51002002	Cuni yu cha cua coo tundee ini chi ndo. Tacan ni cua coo inuun ndo, ta cua cuni mani ndo chi ñivi tahan ndo, ta cua coo ndicha cha chini tuni chi ndo. Chacan cuu cha cua coto vaha ndo tuhun yoso cuhva iyo ra Cristo, vati nu ni quichi quivi ña chito ñivi ñaan tuhun cuu chacan.
51002003	Maan ra cua cuhva cha chini tuni chi ñivi, tu cua nanducu ñi chi ra.
51002004	Chacan cati yu, vati ña cuni yu cha cua sandahyu ñahan ñivi chi ndo―masi vaha xaan cahan ñi chi ndo.
51002005	Ndicha ti ña iye chi ndo, soco ni ñuhun ini yu chi ndo. Cusii ini yu, vati chite ti chinu ndicha ini ndo chi ra Ndioo, ta vaha xaan chinu ini ndo chi ra.
51002006	Na cua coo vaha ndo chi ra chahnu Jesucristo cuhva cha quechaha ndo chinu ini ndo chi ra.
51002007	Tacan ni cua coo ra chi ndo, ta cua cuhva ra tundee ini chi ndo, ta cua cuinu vaha ini ndo chi ra cuhva ni cutuhva ndo. Tacan ni cua cuhva xaan ndo tiahvi ndioo chi ra Ndioo.
51002008	Cua saha vaha ndo cuenda, coto cua sandahyu ñahan ñivi chi ndo, coto cua cati tuhun ñi cuhva saxini ñivi, ta ñahni yahvi ndaa chi. Cati ñi tuhun cuhva saxini ñivi, ta sacahnu ñi ndioo maan ñi. Ña sacahnu ñi chi ra Cristo.
51002009	Cua cumi ndo chi ndo, vati maan ra cuu Ndioo ndicha, ta ñivi ñuñivi cuu tahan ra.
51002010	Iyo vaha ndo, vati iyo ra chi ndo. Maan ra cuu xini chi ndo, ta ndaca ñahan tahan ra chi ndihi ra tatun Ndioo chi ndihi run cuihna.
51002011	Iyo ndo cuenda ra Cristo. Cha ni nduchaa anima ndo cuenda ra Ndioo, vati cha ni saña ndo ndavaha ni savaha ndo, ta ra Cristo sanduchaa anima ndo.
51002012	Cha ni chanduta ndo cuenda ra Cristo. Nuun xihna ndo tichi nduta, ta chacan cuu sava ni ta cua iin cha ni chihi tahan ndo chi ra. Tacan cuu, ta ni ndaa ndico ndo iti nuun nduta, ta chacan cuu sava ta cua iin cha ni natacu ndico ndo, vati chinu ini ndo ti iyo tundee ini chi ra Ndioo, ta maan ra cuu ra ni chaha tundee ini chi ra Cristo, ta ni natacu ndico ra.
51002013	Nu quichi quivi ñahni yahvi ndaa ndo, vati ni savaha ndo ndavaha ni. Ña ta cuni ndo chi ra Ndioo, [vati inca tucu ñivi cuu ndo]. Vitin cha iyo vaha ndo chi ra Cristo, vati cha ni cucahnu ini ra ndihi cuati ndo.
51002014	Ni chani ra tuhun cha cati ti cua ndoyo ñuhun yo. Cha cua cutuni yo, vati ña sacuinu yo cuhva cati ley chahnu can, soco sanaan ra Ndioo chacan, vati ni chihi ra Cristo iti nu cruu.
51002015	Tacan ni sandumasu ra chi run cuihna chi tahan run, ta ndehe ndihi ñivi cha ni chacoo tuca nuun chi run, ta sacanaan ra Ndioo chi run.
51002016	Na ña cua cati ñivi judiio ti ña vaha cha chachi ndo ta ni ña vaha cha chihi ndo. Ña cua cati ñi ti ña vaha tu ña cua sacahnu ndo vico sacahnu ñi cuiya ta cuiya a yoo ta yoo a vita ta vita.
51002017	Ndihi chacan cuu sava ta cua iin cuhva yoso cuhva cua coo iti nuun, soco iin cha ndicha ndicha cuu ra Cristo.
51002018	Na ña cua cati ñivi ti ña vaha cuhva ndacu ndo. Vasi cua cati ñi vati sacahnu ñi chi ra tatun Ndioo, ta cha iyo masu ini ñi. Cua cati ñi ti cha cahan xaan ra Ndioo chi ñi tichi ñumahna. Cuhva can cua cati ñi, soco ña ndicha ñi. Sarai xaan ñi, vati saxini ñi ndavaha ni, soco ñahni yahvi ndaa ñi.
51002019	Ña iyo vaha ñi chi ra Cristo, ta maan ra cuu xini, ta maan ra chaha tundee ini chi ndihi ñivi ra. Chaha ra cha chini ñuhun ñi, ta sanduvi nuun ra chi ñi. Tacan ni sacuahnu ra Ndioo chi ñivi ra.
51002020	Ña ndaca ñahan ca run cuihna iyo ñuhun ñuñivi chi ndo, vati cha quihvi tahan ndo cuenda ra Cristo. Chacan cuu cha ña vaha cha chaha ndo cha ndaca ñahan run chi ndo cuhva chaha ñivi ñuñivi. Ña vaha cha ndacu ndo cuhva cati ñi,
51002021	vati cati ñi ti ña cua tiin yo chehe. Ña cua cachi yo chacan. Ña cua quihin yo inca, cati ñi.
51002022	Ndihi chacan cua naan hora cua savaha yo chi chi. Tacan ni iyo ndo, ta ndacu ni ndo cuhva cati tuhun ñivi.
51002023	Tacan ni ndacu ñivi, vati saxini ñi ti cha nditi cuu chi. Saxini ñi ti tacan vaha cha sacahnu ñi chi ra Ndioo, ta saxini ñi ti tacan ni iyo masu ini ñi, ta saxini ñi ti vaha cha chacoo ica ñi, soco ñahni yahvi ndaa chacan. Ña cua cundee casi chi cha ndacu yo cuhva cuni maan yo.
51003001	Cua savaha ndo cuhva cuni ra Ndioo, vati cha iyo vaha ndo chi ra Cristo. Iyo ra Cristo chiyo ndaha cuaha ra Ndioo, [vati iyo tundee ini chi ra].
51003002	Cua saxini ndo cha vaha cuhva cuni ra Ndioo. Ña cua saxini ndo cha ndavaha ni cuhva cuni ñivi ñuñivi.
51003003	Tacan ni cua coo ndo, vati ña iyo ca ndo cuenda ñivi ñuñivi. Cha iyo vaha ndo chi ra Ndioo, vati cha iyo ndo chi ra Cristo.
51003004	Iyo yo chi ra Cristo. Nu cua quichi ndico ra, ta cua coo tahan yo chi ra, ta cua cuu yo ñivi cahnu xaan.
51003005	Cua saña ndo ndihi ndavaha ni cha iyo nu ñuhun ñuñivi cha cua cuni ndo savaha ndo. Ña cua coo ndo ndavaha ni chi tahan ndo inca chiyo. Ña cua savaha ndo cha quini. Ña cua saxini ndo cha ndavaha ni chi ñi ñahan. Ña cua cuni ndo savaha ndo ndavaha ni can, ta ni ña cua cuni ndo ndatiñu iyo chi inca ñivi. Tu tacan ni cua savaha ndo, cua cuni ndo cha iyo chi ñivi, ta ña cua cuni ndo chi ra Ndioo.
51003006	Chacan cuu cha cua tachi tuni ra Ndioo chi ñivi ña tasoho chi ra, ta cua tachi tuni ra chi ñi.
51003007	Cuhva can ña ni tasoho tahan ndo nu quichi quivi,
51003008	soco vitin cua saña ndo ndihi ndavaha ni ya. Ña cua nduxaan ca ndo, ta ni ña cua savaha ca ndo ndavaha ni. Ña cua cahan ca ndo ndavaha ni, ta ni ña cua cahan ca ndo cha quini.
51003009	Ña cua sandahyu ñahan ca ndo chi ñivi, vati cha saña ndo ndavaha ni cha ni savaha ndo nu quichi quivi.
51003010	Cha ni nduvaha anima ndo, ta ndacu ndo cuhva ndacu ra Ndioo ra savaha chi ndo. Chacan cuu cha nacoto vaha ndo chi ra.
51003011	Cha ni nduvaha anima yo. Chacan cuu cha ña cua saxini ca yo ndaa ñivi cuu yo, a ñivi judiio cuu yo, a inca tucu ñivi cuu yo, a sacahnu yo costumbre chahnu, a ña sacahnu yo chacan, a ñivi ñuun cuu yo, a ñivi siin cuu yo, a satiñu cuatu yo, a sacanaan vaha yo, vati iyo yo nu nuna. Ña cua saxini ca ndo chacan, soco cua saxini vaha ndo ti ra Cristo cuu xini, ta iyo ra chi ndihi ñivi ra.
51003012	Cha ni nacachi ra Ndioo chi ndo, ta cuni xaan ra chihin ndo, ta iyo ii ndo. Chacan cuu cha cua savaha ndo cha vaha. Cua coo tundahvi ini chi ndo, ta cua tindee ndo chi ñivi tahan ndo. Cua coo masu ini ndo, ta cua coo vii ndo chi ñivi, ta cua cundee ini ndo.
51003013	Tu cua cuni iin ñivi tahan yo cuati chi yo, cua cundee ini yo, ta cua cucahnu ini yo chi ñi. Cua cucahnu ini ndo chi ñivi tahan ndo cuhva cha ni cucahnu ini ra chahnu Cristo chi ndo.
51003014	Nini xaan ca cua cuni mani ndo chi tahan ndo. Tacan ni cua cundee savaha ndo ndihi cha vaha can, ta cua coo vaha ndo chi ra Ndioo.
51003015	Na cua cuhva ra Cristo cha cua coo taxin anima ndo. Cua coo cha taxi anima ndo, vati tacan ni nacachi ra chihin ndo. Chacan cuu cha cua coo inuun ndo chi ñivi tahan ndo, ta cua cuhva ndo tiahvi ndioo chi ra Ndioo.
51003016	Na cua tasoho vaha ndo tuhun cha cati tuhun ra Cristo, ta cua coo cha chini tuni chi ndo. Tacan ni cua cati tuhun ndo chi ñivi tahan ndo, ta tacan ni cua sacuaha ndo chi ñi. Tacan ni cua cata ndo yaa Ndioo, ta cua cuhva ndicha ndo tiahvi ndioo chi ra Ndioo.
51003017	Ndihi cha cua savaha ndo, ndihi cha cua cahan ndo, cua savaha ndo cuenda ra chahnu Jesuu. Maan ra cuu ra cua tindee, ta cua cuhva ndico tucu ndo iin tiahvi ndioo chi ra Ndioo sutu yo.
51003018	Ndioho ñi ñahan, cua tasoho ndo chi ii ndo, vati tacan vaha cuenda ra chahnu.
51003019	Ndioho yani xaa, cua cuni vaha ndo chi ñasihi ndo, ta ña cua cuxaan ini ndo chi ñi.
51003020	Ndioho ñi cuati, cua tasoho ndo chi sutu ndo chi sihi ndo ndihi cha cua cahan ñi chihin ndo, vati tacan ni cua cusii ini ra chahnu Ndioo.
51003021	Ndioho ñivi chahnu, ña cua cuhva xaan ndo tisihi chi sehe ndo, coto ña cua cundee ini ñi.
51003022	Ndioho ñivi cuu musu, cua tasoho ndo ndihi cha cua cahan chitoho ndo cha iyo nu ñuhun ñuñivi chi ndo. Ña vaha tu hora cha ndehe ni ra chitoho ndo chihin ndo satiñu vaha ndo, ta inca hora ña satiñu vaha ndo cuhva ndacu ñivi, soco cua satiñu vaha ndicha ndo ndihi ni hora, vati sacahnu ndo chi ra chahnu Ndioo.
51003023	Na cua satiñu vaha ndo ndaa cha cuu cha cua savaha ndo, vati satiñu ndo cuenda ra chahnu, ta ña satiñu ndo cuenda ñivi ñuñivi.
51003024	Cua satiñu vaha ndo, vati chito ndo ti maan ra chahnu cua tiahvi chihin ndo, ta maan ra chaha cha cua coo vaha ndo chi ra nu cuahan quivi. Vitin satiñu ndo cuenda ra chahnu Cristo.
51003025	Tacan cati yu, vati cua nihin ra ndacu ndavaha ni yahvi ra, vati cua tachi tuni ndicha ra Ndioo chi ra.
51004001	Ndioho ñivi cuu chitoho, cua coo vaha ndo, ta cua coo vii ndo chi musu ndo, vati chito ndo ti iyo ra cuu chitoho maan ndo iti siqui andivi.
51004002	Cua cahan ndahvi xaan ndo chi ra Ndioo, vati tacan ni cua cuhva xaan ndo tiahvi ndioo chi ra.
51004003	Cua cahan ndo chi ra cuenda maan ndi. Cua cahan ndo ti na cua cuhva ra Ndioo cha cua cati tuhun tucu ndi tuhun ra. Cua cati tuhun ndi tuhun ra Ndioo tuhun cha ña chito ñivi nu quichi quivi ti maan ra Cristo cuu ra sanduvaha anima ñivi. Chacan cuu cha indi yu vecaa vitin.
51004004	Cua cahan ndahvi tahan ndo chi ra ti na cua cuu cahan cachin yu tuhun ra, vati iyo cha cua cati tuhun nini xain tuhun ra.
51004005	Na cua coo cha chini tuni chi ndo. Tacan ni cua coo vaha ndo chi ñivi ña chinu ini chi ra Ndioo, ta cua nducu ndo cuhva cha cua cati tuhun vaha ndo chi ñi.
51004006	Ndihi ni hora cua cahan vii ndo chi ñi, ta cua cahan vaha ndo chi ñi. Chacan cuu cha cua coto ndo yoso cuhva cua cati ndico ndo chi ndihi ñivi.
51004007	Cua cati ra Tiquico yani yo chi ndo ndihi cha ni tahin, ta cuni xaan yo chi ra. Satiñu tahan ra tiñu ra chahnu, ta vaha xaan satiñu ra.
51004008	Tachi yu chi ra nu iyo ndo, vati tacan ni cua coto ndo yoso cuhva iyo ndi, ta cua cuhva tahan ra tundee ini chi ndo.
51004009	Tachi tahin chi ra Onesimo yani yo chi ra, ta iin ni ñuun ndo chi ra Onesimo can. Cuni tahan yu chi ra, ta chinu vaha ini ra chi ra Ndioo. Cua cati ra ta ra ndihi cha ni chacoo ihya.
51004010	Tachi ra Aristarco iin tuhun na cumi chi ndo, ta indi tahan ra chihin yu vecaa ya. Tachi tahan ra Macu sachin ra Bernabee iin tuhun na cumi chihin ndo. Cha ni tachi yu tutu chi ndo, vati tu cha cua queta ra nu iyo ndo, cua quihin cuenda ndo chi ra.
51004011	Tachi tahan ra Jesuu ra nani Justo iin tuhun na cumi chi ndo. Racan ta ra cuu ñivi judiio cha quihvi cuenda ra Cristo, ta ñahni inca ca ñivi judiio satiñu tiñu Ndioo chi yuhu. Mani maan ni ra ta ra chaha tundee ini chihin yu.
51004012	Tachi tahan ra Epafra ra cuu tahan ndo iin tuhun na cumi chi ndo, ta musu ra Cristo cuu tahan ra. Ndihi ni quivi cahan ndahvi xaan tahan ra chi ra Ndioo cuenda maan ndo ti na cua coo vaha ndo chi ra Ndioo, ta na cua savaha ndo ndihi cha cua cuni ra Ndioo.
51004013	Yuhu cati ti nihin xaan satiñu ra cuenda maan ndo, ta nihin xaan satiñu tahan ra cuenda ñivi iyo ñuun Laodicea chi ñivi iyo ñuun Hierapoli.
51004014	Tachi tahan ra Luca yani yo ra cuu dotor iin tuhun na cumi chihin ndo. Tacan ni tachi tahan ra Demas iin tuhun na cumi chi ndo.
51004015	Cua cati ndo chi ra yani yo iyo ñuun Laodicea chi ña Ninfa chi ndihi ñivi Ndioo nducuiti vehe ña ti tachi yu tuhun na cumi chi ñi.
51004016	Cua sacuaha xihna ndo tutu ya chi tahan ndo, ta sa cua tachi ndo chi chi chi ñivi Ndioo iyo ñuun Laodicea, vati tacan na cua cuu sacuaha tahan ñi chi chi, ta cua sacuaha tahan ndo tutu cha ni tachi yu chi ñican.
51004017	Cua cati ndo chi ra Arquipo ti ña cua naan ini ra savaha ra tiñu chaha ra chahnu chihin ra, cua cati ndo chi ra.
51004018	Yuhu ra Paulu taa tuhun na cumi chihin ndo. Ña cua naan ini ndo cua cahan ndahvi ndo chi ra Ndioo cuenda yu, vati ni indi yu vecaa. Na cua coo tu manini chi ndo. Na cua cuu chi tacan ni.
52001001	Yuhu ra Paulu chi ra Silvano chi ra Timoteo taa tutu ya chihin ndo. Maan ndo cuu ñivi Ndioo iyo ñuun Tesalónica, ta chi ra Ndioo sutu yo chi ra chahnu Jesucristo cuu ndo. Na cua coo tu manini chihin ndo, ta na cua coo vii anima ndo.
52001002	Chaha ndi iin tiahvi ndioo chi ra Ndioo cuenda maan ndo ndihi ni quivi, ta cahan ndahvi xaan ndi chi ra cuenda maan ndo.
52001003	Ña cua naan ini ndi cha satiñu vaha ndo, vati chinu vaha ini ndo chi ra Ndioo. Ña cua naan ini ndi cha satiñu tahan ndo, vati cuni mani ndo chi ñivi tahan ndo, ta ni ña cua naan ini ndi cha cundee ini ndo, vati ndatu vaha ndo nda cua nda quivi cua quichi ndico tucu ra Jesucristo. Ndihi chacan cahan ndi chi ra Ndioo sutu yo.
52001004	Yani xaa, chaha ndi iin tiahvi ndioo chi ra, vati chito ndi ti cuni mani ra Ndioo chihin ndo, ta cha ni nacachi ra chihin ndo.
52001005	Chacan ni chito ndi, vati ni tasoho ndo tuhun vaha cha ni cati tuhun ndi. Ñavi cha cati tuhun ni ndi chi ndo, soco cha ni chacoo tahan tundee ini chi ndi, ta tindee ra Tati Ndioo chi ndi, ta chito vaha xaan ndi ti cha ndicha cuu chi. Tacan ni chito ndo yoso cuhva ni chacoo ndi chi ndo, vati tacan ni savaha ndi cuenda maan ndo.
52001006	Chacoo ndo cuhva ni chacoo maan ndi cuhva ni chacoo ra chahnu, vati ni ndehe xaan tahan ndo tu ndoho. Ndehe ndo tu ndoho, vati cha chinu ini ndo tuhun Ndioo, soco cusii ini ndo ni savaha ra Tati Ndioo.
52001007	Chacan cuu cha ni ndehe ndihi ñivi Ndioo iyo ñuhun Macedonia yoso cuhva iyo ndo, ta ta ni cuhva ni ndehe tahan ñivi iyo ñuhun Acaya.
52001008	Cha ni chini soho ñivi tuhun Ndioo. Chini soho ñi, vati chaha ñivi cuenda yoso cuhva iyo ndo. Ñavi ñuhun Macedonia ni ta ni ñavi ñuhun Acaya ni, soco nini cahnu ni cati tuhun ñivi yoso cuhva chinu ini ndo chi ra Ndioo. Chacan cuu cha ña nini ca cha cua cati tuhun maan ndi tican.
52001009	Ta cati tuhun ñi yoso cuhva quihin cuenda ndo chi ndi, ta cati tuhun tahan ñi yoso cuhva ni saña ihni ndo ita niñu ni sacahnu ndo, ta chinu ini ndo chi ra Ndioo. Chacan cuu cha satiñu ndo cuenda ra Ndioo ndito Ndioo ndicha,
52001010	ta ndatu ndo nda cua nda quivi cua quichi ra Jesuu sehe ra iti siqui andivi. Ni tindee ra Ndioo chi ra Jesuu, ta ni natacu ndico ra nu iyo ñivi ndii, ta suvi ra Jesuu cuu ra cua sacacu chi yo nu cua tachi tuni ra Ndioo chi ñivi nu cuahan quivi.
52002001	Ndioho yani xaa, chito ndo ti cha iyo yavi ndaa cha ni quichi ndi nu iyo ndo.
52002002	Nu quichi quivi ni ndehe xaan ndi tu ndoho, ta cani ñivi chi ndi ñuun Filipo cuhva ni chito ndo, soco ña yuhvi ndi cati tuhun ndi tuhun vaha yoso cuhva iyo ra Ndioo ñuun ndo. Chacan ni savaha ndi cuenda ra Ndioo ra sacahnu yo, ta ndehe ndi tu ndoho savaha ñivi.
52002003	Ña vata ndi cha cati tuhun ndi chihin ndo, ta ni ña sanahan ndi cha ndavaha ni chihin ndo, ta ni ña sandahyu ñahan ndi chihin ndo.
52002004	Cati ra Ndioo ti cha iyo vaha ndi, ta cua cati tuhun ndi tuhun vaha. Tacan ni cati tuhun ndi, ta cua cusii ini ra Ndioo chi ndi, ta maan ra Ndioo cuu ra cua ndehe a vaha yo a ña vaha yo. Ña nducu ndi cuhva cha cua cusii ini ñivi chi ndi.
52002005	Chito vaha ndo ti ña tuhva ndi savixin chihin ndo, ta chito tahan ndo ti ña cuni ndi cha cuu chachi ñivi. Tacan ni chito tahan ra Ndioo.
52002006	Ña nducu ndi cha cua sacahnu ñivi chi ndi. Ña nducu ndi cha cua sacahnu maan ndo chihin ndi, ta ni ña cuni ndi cha cua sacahnu inga ñivi chi ndi. Cha cuu tava tiñu ndi chihin ndo, vati cha ni chaha ra Cristo ndatu chi ndi, soco ña cuni ndi sanini ndi chihin ndo.
52002007	Vii xaan cumi ndi chihin ndo cuhva cumi iin ñahan chi sehe ña,
52002008	ta cundahvi ini ndi chihin ndo. Chacan cuu cha cuni cati tuhun tahan ndi tuhun Ndioo tuhun vaha chi ndo, soco ñavi chacan ni. Satiñu xaan ndi cuenda ndo, vati cuni mani xaan ndi chihin ndo.
52002009	Yani xaa, ni ñuhun ini ndo yoso cuhva ni satiñu ndi. Nihin xaan satiñu ndi. Nduvi nduvi satiñu ndi, ta niñu niñu satiñu tahan ndi. Tacan ni satiñu ndi, vati ña cuni ndi cuhva ndi tu ndoho chi ndo. Tacan ni cati tuhun ndi tuhun Ndioo chi ndo.
52002010	Cha chito ndo ti vaha xaan ni chacoo ndi nu iyo ndo. Ni chacoo cuiti vaha ndi chihin ndo, ta ñivi Ndioo cuu ndo. Ñahni ni iin ndavaha ni savaha ndi. Chacan ni chito tahan ra Ndioo.
52002011	Chito ndo ti chaha ndi tundee ini chi ndo cuhva chaha iin rai tundee ini chi sehe ra. Ta ni cuhva chito ndo ti savaha ndi cha cusii ini ndo, ta chito tahan ndo ti cati tuhun xaan ndi
52002012	cha na cua coo vaha ndo chi ra Ndioo cuhva cuni maan ra, ta maan ra Ndioo cuu ra nacachi chihin ndo. Cati ra ti na cua yaha ndo nu cua cundaca ñahan ra nu iyo ndatu chi ra.
52002013	Ndihi ni quivi chaha ndi iin tiahvi ndioo chi ra Ndioo, vati cha ni tasoho ndo tuhun Ndioo tuhun cati tuhun ndi. Ñavi tuhun ñivi cuu chi, tuhun Ndioo cuu chi, tacan ni chinu ini ndo chi chi. Tacan ni savaha ñivi Ndioo cuhva cati tuhun ra.
52002014	Yani xaa, ni chacoo ndo cuhva ni chacoo ñivi Ndioo iyo ñuhun Judea cuenda ra Cristo, vati ni ndehe ndo tu ndoho cuhva ni ndehe ñi tu ndoho. Ñivi ñuun ndo sandehe tundoho chihin ndo, ta ta ni cuhva ñivi ñuun maan ñi ñivi judío can savaha tu ndoho chi ñi.
52002015	Suvi ñivi judiio can ni chahni chi ra chahnu Jesuu, ta ni chahni tahan ñi chi ra ni cahan cuenda ra Ndioo iti chata. Suvi ni ñivi can sacunu chi ndi, ta ña savaha ñi cha cua cusii ini ra Ndioo, ta cuni cani tahan ñi chi ndihi ñivi.
52002016	Ña chaha ñi cha cua cati tuhun ndi chi ñivi cuu inca tucu ñivi, ta cua cuinu ini ñi chi ra Ndioo. Tacan ni savaha ñivi judiio can ndihi cuii ndavaha ni cha iyo, soco cua tachi tuni ra Ndioo chi ñi nu cuahan quivi.
52002017	Yani xaa, cha iyo quivi ña ndehe ca ndi chihin ndo. Ndicha cha ña ndehe ndi chihin ndo, soco ni ñuhun ini ndi chihin ndo. Chacan cuu cha cuni xaan ca ndi ndehe ndi chihin ndo.
52002018	Chacan cuu cha cuni cuhun ndi nu iyo ndo. Yuhu cuni cuhin nu iyo ndo ndihi ni quivi, soco ña chaha run Cuihna.
52002019	Chito ndi ñacu ndatu ndi nda cua nda cua quichi ndico tucu ra chahnu Jesuu. Chito ndi ñacu cua cusii ini ndi, ta chito ndi ti cua cunda yahvi ndi. Tacan cua coo ndi cha cuenda maan ndo,
52002020	vati maan ndo cua savaha cha cua cuu ndi rai cahnu iti nuun ra Ndioo, ta maan ndo cua savaha cha cua cusii ini ndi.
52003001	Queta quivi ña ni cuu ca cundee ini ndi cha ña chito ndi yoso cuhva iyo ndo. Chacan cuu cha saxini ndi ti cua ndoo ndi ñuun Atena ni,
52003002	ta tachi ndi chi ra yani yo Timoteo iti nuun iyo ndo. Satiñu tahan ra tiñu ra Ndioo, ta cati tuhun tahan ra tuhun vaha yoso cuhva iyo ra Cristo. Tachi ndi chihin ra, vati cuni ndi na cua cuhva ra tundee ini chi ndo. Cuni ndi na cua cahan vii ra chi ndo, ta cua cuinu vaha ini ndo chi ra Ndioo.
52003003	Cuni ndi na cua coo tundee ini chi ndo. Chacan cuu cha ña cua ndoyo ñuhun ni iin ndo cha cua ndehe ndo tundoho. Chito maan ndo ti cha cua coo tundoho chi yo,
52003004	vati nu quichi quivi cati ndi ti tacan ni cua ndehe yo tundoho, ta ni iyo ndi chihin ndo. Chito ndo ti tacan ni chacoo chi chihin ndo.
52003005	Tacan cuu, ta queta quivi ña cundee ca yu. Chacan cuu cha ni tachi yu tiñu chi ndo. Tachi yu tiñu, vati cuni cote a ni chinu ini ndo chi ra Ndioo. Tachi yu tiñu, coto cua sandoyo ñuhun run cuihna chi ndo. Tu tacan cua cuu chi, ñahni yavi ndaa cha ni satiñu xaan ndi chihin ndo, [saxini yu].
52003006	Vitin cha ni quichi ndico ra Timoteo nuun iyo ndi, ta chaha ra cuenda yoso cuhva chinu ini ndo chi ra Ndioo. Chaha tahan ra cuenda yoso cuhva cuni mani ndo chi ndihi ñivi, ta chaha tahan ra cuenda ti ni ñuhun ini ndo chi ndi, ta cuni mani ndo chi ndi. Cati ra ti cuni xaan ndo ndehe ndo chihin ndi cuhva cuni ndehe ndi chihin ndo.
52003007	Chacan cuu cha cundee ini ndi, yani xaa. Cundee ini ndi ndihi tundoho ni ndehe ndi, vati ni chinu ini ndo chi ra Ndioo.
52003008	Vitin cha iyo vaha ndi, tu cua cundee ini ndo cha cuenda ra chahnu.
52003009	Chaha xaan ndi iin tiahvi ndioo chi ra Ndioo. Chaha ndi tiahvi ndioo cha cuenda maan ndo, ta chaha ndi tiahvi ndioo, vati cusii ini ndi iti nuun ra Ndioo savaha ndo.
52003010	Niñu cahan ndi chi ra Ndioo, ta nduvi cahan tahan ndi chi ra. Cati ndi ti na cua ndehe tucu ndi chihin ndo, ta cati ndi ti na cua tindee ndi ñaan cha cumani chihin ndo, ta cua cuinu vaha ca ini ndo chi ra Ndioo.
52003011	Na cua tindee ra Ndioo sutu yo, ta cua cundee cuhun ndi nuun iyo ndo. Na cua tindee tahan ra chahnu Jesuu.
52003012	Na cua savaha ra chahnu cha cua cuni mani xaan ca ndo chi ñivi tahan ndo. Na cua cuni mani xaan ca ndo chi ndihi ñivi cuhva cha cuni mani ndi chihin ndo.
52003013	Chacan cuu cha cua cuhva ra tundee ini chi ndo, ta ñahni cuati cua coo chi ndo. Tacan ni cua coo vaha ndo iti nuun ra Ndioo sutu yo. Tacan ni cua coo ndo quivi cha cua quichi ndico ra chahnu Jesuu chi ñivi ra.
52004001	Yani xaa, vitin cahan ndahvi xaan ndi chihin ndo cuenda ra chahnu Jesuu, vati na cua coo vaha xaan ca ndo chi ra cuhva iyo ndo vitin. Vitin iyo vaha ndo cuhva cati ndi chi ndo. Nu quichi quivi chaha ndi cuenda yoso cuhva cua savaha ndo, ta cati ndi yoso cuhva cua cusii ini ra Ndioo chi ndo.
52004002	Chito ndo ñaan tuhun cati tuhun ndi chihin ndo, vati maan ra Jesuu cati tacan.
52004003	Maan ra Ndioo cuni cha cua coo ii ndo. Cuni ra cha ña cua coo ndo ndavaha ni chi tahan ndo inca chiyo.
52004004	Cuni ra cha cua coto ndo yoso cuhva cua quihin cuenda vaha ndo chi ñasihi ndo. Tacan ni cua coo vaha ndo chi ña, ta cua sacahnu ndicha ndo chi ña.
52004005	Ña cuni ra Ndioo cha cua savaha ndo ndavaha ni chi ña cuhva ndacu inca ñivi, ta ña nacoto ñi chi ra Ndioo.
52004006	Ña cuni ra Ndioo cha cua sandahyu ñahan ndo chi tahan ndo, ta ni ña cuni ra cha cua savaha ndo cuati chi tahan ndo. Ña cuni ra Ndioo chacan, vati cua tachi tuni ra chi ñivi cuenda ndihi chacan. Chacan ni cati tuhun ndi chihin ndo nu quichi quivi.
52004007	Cati tuhun ra Ndioo ti cua coo vaha yo chi ra, ta ña cuni ra cha cua savaha yo cuati.
52004008	Tu ña cua tasoho ñivi tuhun ya, ña cua tasoho ñi chi ra Ndioo, ta ña vaha cha tacan, vati maan ra cuu ra cati ti cua coo ra Tati Ndioo chi ndo. Tuhun Ndioo cuu tuhun ya. Ñavi tuhun ñivi cuu chi.
52004009	Ña chini ñuhun ndo cha cua cati ndi ti cua cuni mani ndo chi ñivi tahan ndo. Ña chini ñuhun ndo chacan, vati maan ra Ndioo cuu ra sanahan chihin ndo. Chacan cuu cha cuni mani ndo chi ñivi tahan ndo.
52004010	Ndicha ndicha ti cuni mani ndo chi ndihi tahan yo cha iyo niniin cahnu ñuhun Macedonia. Yani xaa, cati tuhun ndi ti na cua cuni mani ca ndo chi ñi.
52004011	Cati tuhun tahan ndi ti na cua coo taxin ndo, ta na ña cua saxini ndo ñaan tiñu iyo chi ñivi. Na cua satiñu vaha ndo cuhva ni cati tuhun ndi chihin ndo.
52004012	Tacan ni cua coo vaha ndo chi ñivi ña chinu ini chi ra Ndioo, ta ñahni cha cua cuni ñuhun ndo.
52004013	Yani xaa, cuni ndi cha cua coto ndo yoso cuhva iyo ñivi Ndioo cha ni chihi. Cuni ndi cha cua coto ndo chacan, vati tacan ni ña cua coo tu cuihya ini chi ndo cuhva iyo tu cuihya ini chi inca ñivi, ti ñican chito ñi ti ña cua coo vaha ñi chi ra Ndioo.
52004014	Chito yo ti cua cuhva ra Ndioo tundee ini chi ndihi ñivi ra Jesuu ñivi cha ni chihi, ta sa cua natacu ndico ñi. Chito yo ti chacan cuu chi, vati chinu ini yo ti cha ni chihi ra Jesuu, ta ni natacu ndico ra.
52004015	Chacan ni cati ndi chihin ndo, vati tacan ni cati ra chahnu. Cati ndi ti nu cua quichi ndico ra chahnu, ta ni iyo ndito yo, ña cua yaha xihna yo iti siqui andivi.
52004016	Cua tava tiñu ra Ndioo chi ra tatun ra, ta cua cana chaa ra tatun chahnu ra, ta cua tivi ra tatun Ndioo cutu ra. Tacan ni cua coo chi, ta cua quichi nuun ndico ra chahnu Cristo iti siqui andivi, ta xihna cuii cua natacu ndico ñivi ra Cristo ñivi cha ni chihi.
52004017	Tacan ni cua cuu, ta cua cuhun tahan yo cuu ñivi ni ndito. Icaa ni cua cuhun yo chi ñivi cha ni chihi. Tichi vico cua cuhun yo, ta icaa ni cua satahan yo chi ra chahnu iti siqui. Tacan ni cua coo yo chi ra chahnu ndihi ni quivi ndihi ni tiempu.
52004018	Na cua cati ndo tuhun ya chi ñivi tahan yo, vati tacan ni cua cuhva ndo tundee ini chi ndihi ñi.
52005001	Yani xaa, ña chini ñuhun ndo cha cua taa ndi tuhun yoso cuhva cua coo chi nu cuahan quivi,
52005002	vati cha chito vaha ndo ti ña cua coto yo ñaan hora cua quichi ndico tucu ra chahnu cuhva ña chito yo ñaan hora cua quichi run cuu ñasuhu.
52005003	Cua cati ñivi ti cha iyo vaha yo, cha iyo vii yo, ta quii xaan cua ndehe ñivi tu ndoho cuhva quii xaan ni quichi tu ndoho chi ñi ñahan hora cha cua cacu sehe ñi. Ña cua cuu cacu ñivi chi tu ndoho can.
52005004	Ndioho yani xaa, na ña cua savaha ca ndo ndavaha ni. Chacan cuu cha cua cuatu vaha ndo ñaan hora cua quichi ndico tucu ra chahnu, ta ña cua nduiyo ndo quivi cua quichi ra cuhva cua nduiyo run ñasuhu, [tu cua tiin tiñu chi run].
52005005	Ndihi ndo cuu sehe Ndioo, ta ndacu ndo cha vaha. Ñavi ñivi ndacu ndavaha ni cuu yo.
52005006	Na ña cua ndusucha yo cuhva iyo sucha inca ñivi, soco na cua savaha yo cuenda yoso cuhva iyo yo. Na cua cucumi vaha yo chi yo.
52005007	Iyo ñivi savaha ndavaha ni, ta cha cuaa savaha ñi ndavaha ni can. Iyo ñi chihi ndixi, ta cha cuaa chihi ñi ndixi can.
52005008	Cha iyo maan yo cuenda chinucahni. Chacan cuu cha na cua cucumi vaha yo chi yo, vati ñivi Ndioo cuu yo. Na cua cuinu vaha ini yo chi ra Ndioo, ta na cua cuni mani yo chi ñivi tahan yo. Na cua cuatu vaha yo chi ra Jesuu, [ta tacan ni cua cacu yo nu cua ndoyo ñuhun ñivi ndacu ndavaha ni].
52005009	Cati ra Ndioo ti ña cua tachi tuni ra chi yo. Cati ra ti cua cacu yo, vati tacan ni cua savaha ra chahnu Jesucristo.
52005010	Maan ra Jesuu ni chihi cha cuenda maan yo, ta chacan cuu cha cua cacu yo. Masi cua coo ndito yo, masi cua cuvi yo, soco cua coo vaha yo chi maan ra icaa ni quivi cua quichi ra.
52005011	Chacan cuu cha yu cati ti na cua cuhva ndo tu ndee ini chi ñivi tahan ndo. Na cua tindee ndo chi tahan ndo cuhva tindee ndo vitin.
52005012	Yani xaa, cahan ndahvi ndi chihin ndo ti na cua sacahnu ndo chi ra satiñu cuenda ra chahnu nu iyo ndo. Cua sacahnu ndo chi ra tindee chihin ndo cuenda ra chahnu, ta cua sacahnu ndo chi ra sanahan chi ndo cuenda ra chahnu.
52005013	Na cua sacahnu vaha xaan ndo chi ra, ta na cua cuni mani ndo chi ra, vati satiñu ra tiñu ra Ndioo. Na cua coo vii ndo chi ñivi tahan ndo.
52005014	Yani xaa, cati tuhun ndi ti na cua cuhva ndo cha chini tuni chi ñivi sucha. Na cua cuhva ndo tundee ini chi ñivi saxini suhva, ta na cua tindee ndo chi ñivi ña cundee ini. Na cua cundee ini ndo chi ndihi ñivi.
52005015	Na cua saha ndo cuenda, coto cua ndico coo ndo savaha ndo ndavaha ni chi ñivi savaha ndavaha ni chi maan ndo. Na cua nducu ndo cuhva cha cua savaha ndo cha vaha chi tahan ndo, ta ta ni cuhva na cua savaha ndo chi ndihi ñivi.
52005016	Na cua cusii ini ndo ndihi ni quivi.
52005017	Iin ni cuhva na cua cahan ndo chi ra Ndioo.
52005018	Na cua cuhva ndo iin tiahvi ndioo chi ra Ndioo cuenda ndihi cha cua tahan ndo. Tacan ni cua savaha ndo, vati tacan ni cuni ra Ndioo, ta cua tindee tahan ra Cristo Jesuu chi ndo.
52005019	Na ña cua casi ndo cha cua savaha ra Tati Ndioo chi ndo.
52005020	Na ña cua cati ndo ti ña vaha tuhun cha cahan ñivi cuenda ra Ndioo.
52005021	Na cua ndehe ndo ndihi cha ndacu ñivi a vaha a ña vaha chi, ta na cua savaha ndo ñaan cha cuu cha vaha.
52005022	Na ña cua savaha ndo ni iin ndavaha ni.
52005023	Na cua savaha ra Ndioo cha cua coo ii anima ndo, ta maan ra cuu ra sanduvii anima yo. Na cua cumi vaha ra Ndioo chi maan ndo chi anima ndo. Na cua coo vaha ndo, ta na ña cua savaha ndo ndavaha ni nda cua nda quivi cua quichi ndico ra chahnu Jesucristo.
52005024	Ni nacachi ra chihin ndo, ta cua savaha ra cuhva ni cati ra, vati cha ndicha ra.
52005025	Yani xaa, cua cati ndo chi ra Ndioo ti na cua tindee ra chihin ndi.
52005026	Na cua cati ndo chi ndihi ñivi tahan yo ti tachi yu iin tuhun na cumi chi ñi.
52005027	Cati tuhin chihin ndo cuenda ra chahnu ti na cua sacuaha ndo tutu ya chi ndihi ra yani yo chi ndihi ñi tahan yo.
52005028	Na cua savaha ra chahnu Jesucristo tu manini chihin ndo. Na cua cuu chi tacan ni.
53001001	Yuhu ra Paulu chi ra Silvano chi ra Timoteo taa tutu ya chihin ndo, ta maan ndo cuu ñivi Ndioo iyo ñuun Tesalonica. Chinu ini ndo chi ra Ndioo sutu yo chi ra chahnu Jesucristo.
53001002	Na cua savaha ra Ndioo sutu yo tu manini chihin ndo, ta na cua savaha ra cha cua coo vii anima ndo. Ta ni cuhva na cua savaha tahan ra chahnu Jesucristo chihin ndo.
53001003	Yani xaa, iyo cha cua cuhva ndi iin tiahvi ndioo chi ra Ndioo cuenda maan ndo ndihi ni quivi. Tacan ni vaha, vati vaha xaan ca chinu ini ndo chi ra Ndioo, ta cuni mani xaan ca ta iin ta iin ndo chi ñivi tahan ndo.
53001004	Chacan cuu cha chaha vaha xaan ndi cuenda chi ñivi ra Ndioo, vati cundee ini ndo tundoho ni ndehe ndo, ta ni chinu vaha ini ndo chi ra Ndioo nu ni tahan ndo tundoho.
53001005	Chacan cuu cha ndehe ñivi cha rai cuiti vaha cuu ra Ndioo, ta cua cuñuhun ini ra yoso cuhva iyo ndo nda cua nda cua queta quivi cua cutuni ñivi. Ndehe xaan ndo tu ndoho vitin. [Chacan cuu cha chito ra Ndioo ti cha iyo vaha ndo,] ta cua cuu yaha ndo nu cua cundaca ñahan ra Ndioo chi ñivi ra.
53001006	Cuiti vaha ndicha iyo ra Ndioo. Chacan cuu cha cua queta quivi cua cuhva ra tu ndoho chi ñivi chaha tu ndoho chi maan ndo vitin.
53001007	Cua cuhva ra cha cua cacu ndo nu iyo ndo chi tundoho, ta cua coo vaha ndo chi maan ra cuhva cua sacacu tahan ra chi maan ndi. Tacan ni cua savaha ra nda cua nda quivi cua quichi ndico ra chahnu Jesuu. Iti siqui andivi cua quichi nuun ra chi ra tatun Ndioo, ta iyo tundee ini chi ra ta ra. Cua cayu ñuhun nu cua quichi ra ta ra,
53001008	ta cua tachi tuni ra chi ñivi ña nacoto chi ra Ndioo. Ta ni cuhva cua tachi tuni ra chi ñivi ña tasoho tuhun vaha cha cati tuhun ra chahnu Jesuu.
53001009	Cua cutuni ndicha ñi, vati ndihi ni quivi ña cua cuu quee ñi nu cua ndoyo ñuhun ñi. Cua quee ndaa ñi nu iyo ra chahnu, ta ña cua cuu ca yaha ñi nu iyo vaha ra nu iyo tundee ini ra.
53001010	Tacan ni cua tahan ñi quivi cua quichi ra, ta cua sacahnu ñivi ra chi ra, vati vaha xaan iyo ñivi ra. Ndihi ñivi chinu ini chi ra cua cati ti cahnu xaan rai cuu ra, vati vaha xaan iyo ñivi chinu ini chi ra, ta tacan ni cua coo maan ndo, vati chinu ini ndo cha ni cahan ndi.
53001011	Chacan cuu cha cahan ndi chi ra Ndioo ndihi ni quivi, ta cuenda maan ndo cahan ndi. Chacan cuu cha cati ndi ti na cua savaha ra cha cua coo vaha ndo, vati ni nacachi ra chihin ndo. Cati ndi ti na cua cuni ndo savaha ndo cha vaha, vati chaha ra tundee ini chihin ndo. Tacan cuu, ta cua satiñu tahan ndo tiñu ra, vati chinu vaha ini ndo chihin ra.
53001012	Chacan cuu cha cua savaha ndo cha cua sacahnu ndihi ñivi chi ra chahnu Jesuu. Tacan ni cua savaha tahan maan ra, vati cua cuu tahan maan ndo ñivi cahnu xaan, vati iyo tu manini chi ra Ndioo chi ra chahnu Jesucristo.
53002001	Yani xaa, chaha ndi cuenda chi ndo yoso cuhva cua quichi ndico tucu ra chahnu Jesucristo, ta chaha ndi cuenda yoso cuhva cua nducuiti yo chi ra.
53002002	Chacan cati tuhun ndi chihin ndo, vati ña cuni ndi cha cua quechaha saxini ndo, ta ni ña cuni ndi cha cua tichaha ndo ni suhva. Tu cua cahan iin ñivi cahan cuenda ra Ndioo chihin ndo, ta cua cati ñi ti cha quichi ra chahnu, ña cua saxini xaan ndo ti cha ni quichi ra. Tu cua cati tuhun cachin ñivi chi ndo ti cha quichi ra, ña cua tichaha ndo. Tu cua tachi ñivi tutu chi ndo, ta cua cati ñi ti maan ndi tachi chi chi, ña cua tichaha ndo, vati ña ta queta quivi cua cutuni ñivi.
53002003	Ña cua cuhva ndo cha cua nihin ñivi cuhva cha cua sandahyu ñahan ñi chihin ndo. Ña cua cuhva ndo chacan, vati xihna cuii cua saña ñivi cha chinu ini ñi chi ra Ndioo, ta cua ndehe ñivi yoo rai cuu run ndacu ndavaha ni. Maan run cuu run cua ndoyo ñuhun cuenda ra Ndioo.
53002004	Cua cuni cani tahan run chi ndihi ndioo chi ndihi ita niñu cha iyo nu ñuhun ñuñivi. [Cua cati run ti ñavi ndioo ndicha cuu ra Ndioo, ta maan run―cahnu xaan ndioo cuu run.] Chacan cuu cha cua quihvi tahan run tichi veñuhun ra Ndioo, ta cua cati run ti Ndioo cuu run. [Tacan, ta sa cua queta quivi cua quichi ra chahnu.]
53002005	Chite ti ni ñuhun ini ndo tuhun cha cati tuhin chihin ndo quivi cha chahin nu iyo ndo, vati tacan ni chahi cuenda chi ndo.
53002006	Vitin chito ndo ñacu ni nducuee run. Chacan cuu cha cua ndehe ñivi chi run cha cua queta quivi ni tiso ra Ndioo.
53002007	Ña chito yo yoso cuhva iyo run ndacu ndavaha ni can. Cha cuahan sandoyo ñuhun run, soco ña ta cuu vaha sandoyo ñuhun run nda cua nda cua queta quivi cua cuhva ra ni chasi nuun run vitin.
53002008	Tacan cuu, ta sa cua ndehe ñivi yoo run cuu run ndacu ndavaha ni. Maan ra chahnu Jesuu cua cahni chi run, vati cua tivi ra tati ra nuun run. Cua cahni ra chi run quivi cua quichi ra, ta cua ndehe ndico tucu ñivi chi ra.
53002009	Cua savaha run Cuihna cha cua quichi rucan, ta cua coo tu ndee ini chi run. Vata run, vati cua savaha run cuhva cahnu xaan, ta cua nduiyo ñivi. Tacan cuu, ta cua saxini ñivi ti Ndioo cuu run, soco ña ndicha.
53002010	Cuahan xaan cuhva cua sandahyu ñahan run chi ñican, ta cua ndoyo ñuhun ñi, vati ña chinu ini ñi cha ndicha. Chacan cuu cha ña cua cacu ñi nu iyo ñi chi tundoho.
53002011	Chacan cuu cha chaha ra Ndioo cha cua sandahyu ñahan run chi ñi. Chacan cuu cha chinu ini ñi cha vata.
53002012	Tacan ni cua cutuni ndihi ñican, vati ña tasoho ñi cha ndicha, ta cusii ini ñi cha ndacu ñi ndavaha ni.
53002013	Yani xaa, iyo cha cua cuhva ndi iin tiahvi ndioo chi ra Ndioo cuenda maan ndo, ta cuni xaan ra Ndioo chihin ndo. Ndihi ni quivi chaha ndi tiahvi ndioo chi ra, vati ña ta quetuvi ñuhun ñuñivi, ta ni nacachi ra Ndioo chihin ndo. Chacan cuu cha sanduvaha ra anima ndo, ta chaha ra Tati Ndioo cha iyo ii ndo, ta chinu ini ndo cha ndicha. Tacan ni nduvaha anima ndo.
53002014	Cati tuhun ndi tuhun vaha chihin ndo. Tacan ni nacachi ra Ndioo chi ndo, ta savaha ra chahnu Jesucristo cha ñivi cahnu xaan cua cuu ndo.
53002015	Yani xaa, na cua cundee ini ndo, ta na cua sacuinu ndo ndihi tuhun cha ni sanahan ndi chihin ndo. Cua sacuinu ndo tuhun ni cati tuhun ndi chihin ndo, ta cua sacuinu ndo tuhun ni taa ndi chihin ndo nu tutu.
53002016	-
53002017	Na cua savaha ra chahnu Jesucristo cha cua cusii ini ndo. Ta na cua cuhva ra tu ndee ini chi ndo, ta cua satiñu vaha ndo, ta cua cahan vaha xaan ndo. Na cua savaha tahan ra Ndioo sutu yo chacan chi yo, ta maan ra cuu ra cuni mani chi yo. Maan ra cuu ra sanduvii anima yo ndihi ni quivi ndihi ni tiempu, ta maan ra chaha cha cua cuatu vaha yo chi ra Jesucristo, vati iyo xaan tu manini chi ra.
53003001	Yani xaa, na cua cahan ndo chi ra Ndioo cuenda ndiuhu. Na cua cati ndo ti na cua tasoho ñivi tuhun Ndioo, ta na cua cuinu ini ñi cuhva chinu ini maan ndo.
53003002	Na cua cati tahan ndo ti cua cacu ndi nu iyo ñivi ndacu ndavaha ni nu iyo ñivi ndacu cuati chi ndi. Tacan ni cua cati ndo, vati ña chinu ini ndihi ñivi can chi ra Cristo.
53003003	Iyo cha cua cuinu ini ndo chi ra Ndioo. Maan ra cua cuhva tundee ini chi ndo, ta maan ra cua cumi chi ndo. Tacan ni ña cua savaha run cuihna ndavaha ni chihin ndo.
53003004	Chito ndi ti ndacu ndo cuhva cati tuhun ndi chihin ndo, ta chito ndi ti tacan ni cua savaha ndo nu cuahan quivi. Ña tichaha ndi, vati tacan ni cua savaha ra chahnu chi ndo.
53003005	Na cua tindee ra chahnu chi ndo, ta cua cuni mani ndo chi ra cuhva cuni mani ra chihin ndo. Tacan ni cua cundee ini ndo cuhva cha ni cundee ini ra Cristo.
53003006	Yani xaa, cati tuhun ndi ti ña cua coo ndo chi ra yani yo icaa ni, tu cha sucha cuni ra, tu ña cua sacahnu ra tuhun cuhva cati tuhun ndi chihin ndo, vati tacan ni cati ra chahnu Jesucristo.
53003007	Maan ndo chito ti iyo cha cua savaha ndo cuhva ni savaha maan ndi. Ña sucha ndi satiñu ndi cha iyo ndi chihin ndo.
53003008	Sata ndi cha chachi ndi, ta nduvi ta niñu satiñu ndi. Nihin xaan satiñu ndi, vati ña cuni ndi tiso ndi tu ndoho chi ndo.
53003009	Iyo ndatu cha cua sacachi ndo chihin ndi, soco ña cuni ndi tacan. Cuni sanahan ndi iin cuhva chi ndo. Chacan cuu cha cua cuu savaha ndo cuhva ni savaha maan ndi.
53003010	Quivi cha ni iyo ndi chihin ndo cati tuhun ndi. Cati tuhun ndi ti tu iyo ñivi, ta ña cua satiñu ñi, na ña cua cuu cachi ñi.
53003011	Tacan cati ndi, vati chini soho ndi ti iyo ñi tahan yo chica cuu ni ñi. Sucha ñi, ta ña satiñu ñi. Chica cuu ni ñi, ta ñahni ñaan tiñu savaha ñi.
53003012	Chi ñican cati tuhun ndi. Cati ndi cuenda ra chahnu Jesucristo ti cua coo taxin ñi, ta cua satiñu ñi. Tacan ni cua nihin ñi cha cua cachi ñi.
53003013	Ndioho yani xaa, na cua cundee ini ndo savaha ndo cha vaha.
53003014	Tu iyo ñivi tahan yo, ta ña cua tasoho ñi cuhva cati tutu ya, cua savaha ndo cuenda chi ñi. Ña cua coo icaa ni ca ndo chi ñican, vati tacan ni cua coo tucanuun chi ñi.
53003015	Ña cua saxini ndo ti ñivi xaan ini cuu ñi, soco cua cuhva ndo cha chini tuni chi ñi cuhva chaha ndo cha chini tuni chihin iin ñivi tahan ndo.
53003016	Na cua cuhva ra chahnu cha cua coo vii anima ndo chi ndihi cuii cuhva ndihi ni quivi, vati iyo vii maan ra. Na cua coo ra chahnu chi ndihi ndo.
53003017	Yuhu ra Paulu tachi iin tuhun na cumi chihin ndo, ta yuhu cuu ra ni taa tuhun nu cua ndihi tutu ya. Chacan cuu iin seña cha main cuu ra tachi tutu chi ndo, vati ndihi tutu tachi yu savahi chacan. Tacan ni taa yu.
53003018	Na cua savaha ra chahnu Jesucristo tu manini chi ndihi ndo. Na cua cuu chi tacan ni.
54001001	Yuhu ra Paulu taa tutu ya chihun, Timoteo, ta tatun ra Jesucristo cui. Tacan ni cati tuhun ra Ndioo ra sanduvaha anima yo, ta tacan ni cati tuhun tahan ra chahnu Jesucristo, ta chi maan ra ndatu yo.
54001002	Maun cuu sava ta cua iin sehi, vati chinu ndicha ini cun cha ni cahin chihun cuenda ra Ndioo. Na cua savaha ra Ndioo sutu yo tu manini chihun, ta na cua cundahvi ini ra chihun, ta na cua savaha ra cha cua coo vii anima cun. Ta ni cuhva na cua savaha tahan ra chahnu Cristo Jesuu chihun.
54001003	Cati tuhin chihun ti na cua ndoo nuun cun ñuun Efeso cuhva cha ni cati yu nu ni chahin ñuhun Macedonia. Tacan cati yu, vati tacan ni cua cati tuhun cun ti ña cua cati tuhun ñican inca tucu tuhun, vati iyo ñi―ña vaha ndacu ñi.
54001004	Cua cati cun ti ña cua saxini xaan ñi cuendu cahan ñivi, ta ni ña cua sacuaha xaan ñi yoso cuhva vachi tata ñi iti chata, coto cua yaha cuhva cha cua sacuaha ñi chacan. Tu cua savaha ñi tacan, cuaha xaan cua nducu tuhun ñivi, ta cua cahan yuhu xaan ñi. Tu tacan ni cua savaha ñi, ña cua cundee sanahan ñi iti Ndioo chi ñivi, ta ni ña cua cuinu ini ñi chi ra Jesucristo.
54001005	Tacan ni cati tuhun yu, vati cuni yu cha cua cuni mani ñi chi ñivi tahan ñi. Cua cuni mani ñi chi tahan ñi, vati ña tuhva ñi savaha cuati, ta vaha xaan saxini ñi, ta chinu ndicha ini ñi chi ra Ndioo.
54001006	Iyo ñivi saña ñi cha sacahnu ñi chi ra Ndioo, ta mani cha ndatuhun ni ñi cuni ñi, ta ñahni yahvi ndaa cha tacan.
54001007	Tacan ni ndacu ñi, vati cuni ñi cuu ñi mastru cuenda ley chahnu, soco ña nihin tuni ini ñi ñaan cha cahan ñi, ta ni ña nihin tuni ini ñi ñaan cha sacuaha ñi.
54001008	Chito yo ti vaha ndicha iyo ley can, tu cua sacahnu yo chi chi cuhva cuni ra Ndioo.
54001009	Chito yo ti ña chini ñuhun ñivi iyo vaha chi chi. Tiso ra Ndioo ley can cuenda ñivi ndacu ndavaha ni. Tiso ra chi chi cuenda ñivi ña tasoho. Tiso ra chi chi cuenda ñivi ña cuni chi ra. Tiso ra chi chi cuenda ñivi ndacu cuati. Tacan ni tiso tahan ra chi chi cuenda ñivi cahan ndavaha ni, cuenda ñivi chahni chi sutu ñi chi sihi ñi, cuenda ñivi chahni chi inca ñivi.
54001010	Tiso ra Ndioo ley can cuenda ñivi savaha ndavaha ni chi tahan ñi inca chiyo, cuenda ndihi ra sihi, cuenda ñivi suhu chi ñivi tahan ñi, cuenda ñivi vata, cuenda ñivi sandahyu ñahan, ta iyo ca cha ndacu ñivi, ta ña chaha ra Ndioo. Chacan cuu cha tiso ra ley can.
54001011	Iin ni tuhun cuu tuhun vaha cha cati ra Ndioo cahnu ndicha chihin yu, ta tava tiñu ra chihin yu.
54001012	Chahi iin tiahvi ndioo chi ra chahnu Jesucristo. Maan ra chaha tundee ini chihin yu, vati saxini ra cha cua satiñu vaha ndiche cuenda ra. Chacan cuu cha chaha ra cha satiñu i cuenda ra.
54001013	Nu quichi quivi cati yu ti savaha xaan ra Ndioo ndavaha ni, ta cani tahin chi ñivi ra, ta cahin ndavaha ni chi ra. Tacan ni savahi, soco cundahvi ini ra chihin yu, vati ña ta cote ñaan cha cuu cha ni savahi, ta ni ña ta cuinu ini yu chihin ra.
54001014	Cahnu xaan tu manini ni savaha ra chahnu chihin yu, ta chaha ra cha ni chinu ini yu chi ra, ta cuni mani yu chi ñivi cuhva cuni mani maan ra chihin ñi.
54001015	Ni quichi ra Cristo Jesuu ihya nu ñuhun ñuñivi ya, vati cuni ra sanduvaha ra anima ndihi ñivi, vati iyo cuati chi ndihi ñivi ñuñivi. Tuhun ndicha cuu cha cati yu vitin, ta iyo cha cua cuinu ini ndihi ñivi chi chi. Iyo cuati chi ndihi ñivi, soco cahnu xaan ca cuati ni savaha yu.
54001016	Chacan cuu cha cundahvi ini ra Ndioo chihin yu. Chacan cuu cha cua coto ñivi ti iyo xaan tundee ini chi ra Jesucristo, vati cundahvi ini ra chihin yu, ta cahnu xaan cuati ni savahi. Tacan ni cua coto ñivi yoso cuhva iyo ra Jesucristo, ta cua cuinu ini ñi. Cua cuinu ini ñi chi ra, ta cua coo ndito ñi chi ra icaa ni ndihi ni quivi ndihi ni tiempu.
54001017	Na cua coto ndihi ñivi ti cahnu xaan rai cuu ra Ndioo, ta na cua sacahnu ñi chi ra ndihi ni quivi. Maan ra cuu ra cua cundaca ñahan chi ñivi ndihi ni quivi, ta ña cua cuvi ra. Ña ndehe ñivi chi ra, ta ituhun ni ra Ndioo cuu ra. Na cua cuu chi tacan ni.
54001018	Timoteo, cati tuhin chihun ti na cua satiñu vahun tiñu ra Ndioo cuhva cati ra ni cahan cuenda ra Ndioo nu quichi quivi, vati chacan ni cati ra cha cua savahun.
54001019	Na cua cuinu vahan ini cun chi ra chahnu, ta na cua saxini vahun. Iyo ñivi ña saxini vaha ñi, ta ndoyo ñuhun ñi, vati ña chinu ca ini ñi chi ra chahnu.
54001020	Tacan ni tahan ra Himeneo chi ra Lejandru, ta chaha cuenda yu chi ra ta ra chi run Cuihna. Chacan cuu cha cua nihin ra ta ra cuhva, ta ña cua cahan ca ra ndavaha ni chi ra Ndioo.
54002001	Xihna cuii cati yu ti na cua cahun chi ra Ndioo cuenda ndihi ñivi. Na cua ndatuhun cun chi ra Ndioo. Na cua ndaca cun tu manini chi ra. Na cua cuhvon tiahvi ndioo chi ra. Tacan ni cua cahun chi ra.
54002002	Na cua cahun chi ra cuenda ra cumi tiñu, ta na cua cahun chi ra cuenda ra ndaca ñahan chihin yo. Chacan cuu cha ña cua cuu coo tundoho chi yo, ta cua coo vii yo chi ndihi ñivi. Tacan ni cua cuu sacahnu yo chi ra Ndioo, ta cua coo vaha yo chi ndihi cuii cha vaha chi yo.
54002003	Chacan cuu cha vaha. Chacan cuu cha cua cusii ini ra Ndioo, ta maan ra cuu ra ni sanduvaha anima yo.
54002004	Cuni ra Ndioo cha cua nduvaha anima ndihi ñivi, ta cuni ra cha cua coto vaha ndihi ñivi cha ndicha ndicha.
54002005	Ituhun ni ra Ndioo iyo, ta ituhun ni rai cuu ra cahan chi ra Ndioo cuenda ñivi. Ra Jesucristo cuu ra, ta ñivi ñuñivi ni cuu tahan ra.
54002006	Chaha ra cha ni chahni ñivi chi ra. Tacan ni chihi ra cuenda ndihi ñivi, vati cuni ra cha cua nduvaha anima ñi. Chacan chito ñivi vitin tichi quivi ya ti cuhva cuni ra Ndioo cuu chi, vati cuni mani ra chi ndihi ñivi.
54002007	Chacan cuu cha chaha ra Ndioo tiñu chihin yu, ta cati tuhin tuhun ra. Tatun ra Jesuu cui savaha ra Ndioo, vati cati ra ti cua sacuahi chi ñivi cuu inca tucu ñivi. Tacan sa cua cuinu ini ñi cha ndicha. Yuhu cati cha ndicha, ta ña sandahyu ñahin chihun, vati tava tiñu ndicha ra Ndioo chihin yu.
54002008	Chacan cuu cha cati yu ti na cua cahan ra rai chi ra Ndioo. Na cua cahan ra chi ra ndihi nu iyo cuiti ra veñuhun, ta na cua coo cuiti vaha ra chi anima ra. Tacan ña cua nduxaan ca ra, ta ni ña cua cahan yuhu ca ra chi ñivi tahan ra.
54002009	Tacan ñi ñahan na cua cunami vaha ñi, vati tacan ña cua coo tuca nuun chi ñi. Na cua saxini vaha ñi. Na ña cua yaha cuhva cha cua sandutaqui xaan ñi xini ñi. Ña cua nducu xaan ñi xuhun cuaan, ta ni ña cua nducu xaan ñi yuu vaha cha cua ndutaqui ñi. Na ña cua nducu ñi sahma yahvi xaan,
54002010	[vati ñavi cha cuenda sahma ñi ndutaqui ñi cuni ra Ndioo]. Cua ndutaqui ñi, tu cua savaha ñi cha vaha. Chacan ni cua savaha ñi, tu cua sacahnu ndicha ñi chi ra Ndioo.
54002011	Na cua coo taxin ñi, ta na cua tasoho ñi, vati tacan ni cua cutuhva ñi.
54002012	Ña chahi ndatu cha cua sanahan ñi ñahan nu sacahnu ñivi chi ra Ndioo, ta ni ña chahi ndatu cha cua cundaca ñahan ñi chi ra rai. Na cua coo taxin ñi,
54002013	vati ni savaha xihna ra Ndioo chi ra Adaan. Tacan cuu, ta sa savaha tahan ra chi ña Eva.
54002014	Ñavi chi ra Adaan sandahyu ñahan run, soco chi maan ña Eva sandahyu ñahan run, ta tacan ni savaha maan ña cuati.
54002015	Chacan cuu cha ña cua cuu sanahan ñi chi ra rai, soco cua sacuahnu ñi chi sehe ñi. Tacan ni cua nduvaha anima ñi, tu cua cuinu ini ñi chi ra Ndioo, tu cua cuni mani ñi chi ndihi ñivi, tu cua coo vaha ñi chi ii ñi, tu cua saxini vaha ñi. Tu tacan ni cua coo ñi, cua nduvaha anima ñi.
54003001	Ndicha ndicha cuhva cati yu, vati tu iyo ra cua cuni ra cundaca ñahan ra chi ñivi Ndioo, tiñu vaha xaan cua cuni ra.
54003002	Ta ña cua savaha ra ndavaha ni, ta ituhun ni ñasihi ra cua coo. Ña cua coho ndixi. Ta cua saxini vaha xaan ra. Ta cua sacahnu ñivi chi ra. Iyo cha quihin cuenda vaha ra chi ñivi. Iyo cha sacuaha vaha ra chi ñivi.
54003003	Iyo cha ña tuhva ra coho ndixi. Iyo cha ña tuhva ra caca cuu chi ndavaha ni. Iyo cha ña cani tahan ra chi ñivi. Iyo cha iyo mani ra chi ñivi. Iyo cha ña cuni ra xuhun cha iyo chi ñivi.
54003004	Iyo cha cati tuhun vaha ra chi ñivi ra, vati tacan ni cua tasoho sehe ra cha cati tuhun ra, ta cua sacahnu vaha ñi chi ñivi.
54003005	Tu ña cua coto ra yoso cuhva cua cati tuhun vaha ra chi ñivi ra, ña cua cuu saha ra cuenda chi ñivi Ndioo.
54003006	Iyo cha nducuaha quivi cha ni quihvi vaha ra cuenda ra Ndioo, coto cua ndurai ra, ta cua cutuni ra cuhva cutuni run cuihna.
54003007	Iyo cha ña cumani ra chi ñivi ña chinu ini chi ra Ndioo, coto cua coo tu ca nuun chi ra, ta cua sandoyo ñuhun run cuihna chi ra. [Tacan ni cua coo ra rai, tu cua cuni ra cha cua cuu ra tiñu cuenda ra Ndioo.]
54003008	Ta ni cuhva cua coo ndihi ca ra cua tindee chi ñivi Ndioo. Iyo cha sacahnu tahan ñivi chi ra. Iyo cha ña cuu ra rai uvi yaa. Iyo cha ña chihi ra ndixi. Iyo cha ña suhu ra xuhun ñivi.
54003009	Iyo cha saxini vaha ra. Chacan ni chinu ini ra tuhun Ndioo tuhun ña ta coto yo nu quichi quivi, ta tuhun cha nduvaha anima yo cuu chi, vati chinu ini yo chi ra Ndioo.
54003010	Na cua ndehe xihna cun a vaha satiñu ra tiñu Ndioo. Tu cua satiñu vaha ra, tu ñahni cha cua cumani ra, cua cuu satiñu ra tiñu Ndioo.
54003011	Tacan tucu cuenda ñasihi ra ta ra―iyo cha sacahnu ñivi chi ñi. Iyo cha ña cahan ñi cuendu. Iyo cha ña chihi ñi. Iyo cha satiñu vaha ñi tiñu.
54003012	Ta ra tindee chi ñivi Ndioo iyo cha coo Ituhun ni ñasihi ra chi ra. Iyo cha cumi vaha ra chi sehe ra chi ndihi ñivi ra.
54003013	Tu cua satiñu vaha ra tiñu Ndioo, tu cua tindee vaha ra chi ñivi Ndioo, cua cati ñivi ti rai vaha cuu ra, ta ña cua cuyuhvi ra ni suhva. Tacan ni cua cuinu vaha ini ra chi ra Ndioo.
54003014	Saxini yu ti yatin xaan cua cuhin nu iyo cun, soco tachi yu tutu ya chihun, coto cua nducuei.
54003015	Chacan cuu cha cua coto cun yoso cuhva cua coo yo, vati ñivi Ndioo cuu yo. Chi maan ra Ndioo ndito cuu ndihi ñivi ra, ta ñivi maan ra cuu ñi sanahan chi ndihi ñivi yoso cuhva iyo cha ndicha cha cati ra Ndioo.
54003016	Suvi ñi cuu ñi chaha cuenda ti cha cahnu xaan cuu cha sanahan ra Ndioo chi yo. Cha sanahan ra yoso cuhva cua coo yo cuenda ra Jesucristo ihya nu ñuhun ñuñivi ya. Tacan cati yu, vati Ndehe ñivi chi ra Ndioo, vati quichi ra Jesucristo ihya nu ñuhun ñuñivi ya, ta cati ra Tati Ndioo ti rai vaha ndicha cuu ra. Ndehe tahan ra tatun Ndioo chi ra Jesucristo, ta chini soho ñivi cuu inca tucu ñivi yoso cuhva iyo ra. Chinu ini ñivi ñuñivi chi ra, ta ndaa ra Jesucristo iti siqui andivi nu ni nducahnu ra.
54004001	Cati cachin ra Tati Ndioo ti nu cuahan quivi iyo ñivi cua saña cha chinu ini ñi chi ra Ndioo, vati cua tasoho ñi cha cahan run sandahyu ñahan, ta cua tasoho ñi yoso cuhva cua cati run tati cuihna chi ñi.
54004002	Cua tasoho tahan ñi chi ñivi vata chi ñivi sandahyu ñahan, ta ñican ña ndicha ñi, ta mani ndavaha ni saxini ñi.
54004003	Ña chaha ñi cha cua tandaha tahan ñi, vati cuati cuu chi, cua cati ñi. Ta ni cuhva cua cati ñi ti iyo cha ña cua cuu cachi ñi cuñu, vati suvi ni cuati cuu chi. Yuhu cati ti ña vaha cha cahan ñi, vati savaha maan ra Ndioo ndihi cha chachi yo, ta chaha ra chi chi chi ndihi ñivi chinu ini chi ra chi ndihi ñivi chito cha ndicha. Chacan cuu cha nini xaan cua cuhva yo tiahvi ndioo chi ra,
54004004	vati vaha xaan iyo ndihi cha savaha ra Ndioo. Tu cua cuhva yo tiahvi ndioo chi ra, cua cuu cachi yo ndihi cha iyo.
54004005	Tacan cati yu, vati cati ra Ndioo ti cha iyo vaha chi. Chacan cuu cha cua cuhva yo tiahvi ndioo chi ra.
54004006	Na cua sacoto cun tuhun ya chi ra yani yo. Tacan ni cua satiñu vahun cuenda ra Jesucristo, vati cua cu cumi vahun tuhun chihun cuhva iyo vaha cha cati tuhin chihun, ta chinu vaha ini cun chi ra Ndioo.
54004007	Ña cua tasohun cuendu cahan ñivi ñuñivi, ta ni ña cua tasohun cuendu cahan ñi chahnu. Na cua nducu cun cuhva cha cua sacahnu vahun chi ra Ndioo.
54004008	Ndicha ti cua coo vaha tundee ini chihin yo cha siqui yo, soco vaha xaan ca cua coo tundee ini chi yo cha cua sacahnu vaha ndicha yo chi ra Ndioo. Chacan cuu chi, vati vaha xaan cua coo yo vitin tichi quivi ya, ta ta ni cuhva cua coo vaha yo chi ra Ndioo quivi cua yaha yo iti nuun ra.
54004009	Iyo cha cua tasoho ndihi ñivi tuhun can, vati tuhun ndicha cuu chi.
54004010	Chacan cuu cha satiñu xaan yo, ta ndehe xaan yo tundoho. Tacan iyo yo, vati chinu ini yo ti cua savaha ra Ndioo ndito cuhva cati ra. Tindee ra chi ndihi ñivi, soco chi ñivi chinu ini chi ra tindee ndicha ra, vati cua sacacu ra chi ñi nu iyo ñi chi tundoho.
54004011	Tuhun can cua cati tuhun cun. Chacan cua sacuahun chi ñivi.
54004012	Na ña cua cati ñivi ti ña vahun, vati ra tivaa cuun. Na cua cati tuhun vaha xaun, ta na cua coo vahun chi ñivi. Na cua cuni mani cun chi ñivi tahun, ta na cua cuinu vaha ini cun chi ra Ndioo. Na ña cua savahun ni iin cha ndavaha ni. Tacan ni cua sanahun chi ñivi Ndioo yoso cuhva cua coo ñi.
54004013	Chehe cuu cha cua savahun nda cua nda quivi cua quichi yu. Cua sacuahun tutu Ndioo nu nducuiti ñivi, ta cua cati tuhun vaha xaun chi ñi yoso cuhva cua coo ñi, ta cua sanducachin vahun tuhun Ndioo chi ñi.
54004014	Nu quichi quivi ni tiso ndaha ra ndiso tiñu veñuhun chihun, ta chaha ra Ndioo tundee ini cha cua satiñu cun tiñu ra. Ña cua naan ini cun chacan.
54004015	Na cua savahun cuhva cati ra Ndioo chihun, ta na cua satiñu vahun tiñu ra. Chacan cuu cha cua ndehe ndihi ñivi cha ni cutuhva cun.
54004016	Cua cu cumi vahun chihun, ta cua savaha cun cuenda ñaan tuhun cua sacuahun chi ñi. Cua savahun cuhva cati tuhun cun, vati tu tacan ni cua savahun, cua cacu cun, ta cua cacu tahan ñivi tasoho cha cahun.
54005001	Ña cua cahan yuhu cun chi ra chahnu cuu yani yo, soco cua cahan vahun chi ra cuhva cahun chi sutu cun. Cua cahan vaha tahun chi ra tivaa cuhva cahun chi yani cun.
54005002	Cua cahan vahun chi ñi chahnu cuhva cahun chi sihun. Ta ni cuhva cua cahan vahun chi ñi tivaa cuhva cahun chi cuhvon, ta ña cua savahun ni iin ndavaha ni chi ñi.
54005003	Cua tindeun chi ñi ndahvi cha ni chihi ii.
54005004	Tu iyo sehe ñi chi sehe yani ñi, na cua savaha ñi cuu sehe ñi chi sehe yani ñi cuhva cuni ra Ndioo, ta na cua tindee ñi chi sihi ñi chi ñivi ñi. [Tacan ni cua tindee ndico ñi chi ñi ndahvi tindee chi maan ñi, ta ni chahnu ñi.] Na cua savaha ñi chacan, vati tacan ni cua cusii ini ra Ndioo.
54005005	Iyo ñahan ndahvi ndicha cha maan ituhun ñi, vati ñahni ñivi ñi. Chinu ini ñi ti cua tindee ra Ndioo chi ñi, ta ndihi ni hora chica ndahvi ñi chi ra Ndioo. Cahan ñi chi ra chinu cahni, ta cahan ñi chi ra chacuaa.
54005006	Iyo inca ñi ndahvi ndacu ñi cuhva cuni maan ñi. Masi ni iyo ndito ñi, soco ñican cha ni chihi ñi cuenda ra Ndioo.
54005007	Cua cati tuhun cun tuhun can. Chacan cuu cha ña cua savaha ñi ndavaha ni, ta cua cati ñivi ti ñivi vaha cuu tahan ñi.
54005008	Tu ña cua tindee ndico ñivi chi ñivi ñi, ña vaha cua savaha ñi. Tu ña cua tindee ñi chi sutu ñi chi sihi ñi, ña vaha cua savaha ñi, ta cua saña ñi tuhun Ndioo tuhun chinu ini yo, ta cua cuu ñi sava ni ta cua ñivi ña chinu ini.
54005009	Sivi ñi ndahvi cha chihi ii cua taun nu lista, vati cua tindeun chi ñi, tu cha tehen iyo ñi. Cha queta ñi uni xico cuiya ñi, ta ituhun ni ii ñi ni chacoo chi ñi.
54005010	Iyo cha cati ñivi ti cha ndacu ñi cha vaha. Iyo cha sacuahnu vaha ñi chi sehe ñi. Iyo cha tindee ñi chi ñivi quee iti cua cati tuhun tuhun Ndioo. Iyo cha sacahnu ndicha ñi chi ñivi Ndioo. Iyo cha tindee ñi chi ñivi ndehe tundoho. Iyo cha nducu ñi cuhva cha savaha ñi ndihi cha vaha.
54005011	Tu ni tivaa ñi ndahvi can, ña cua taun sivi ñi nu lista can, [vati ña cua tindeun chi ñican]. Vasi cua queta quivi cua cuni ñi coo ndico tucu ñi chi ra rai, ta ña cua cuni ca ñi satiñu ñi chi ra Cristo, vati cua cuni ñi tandaha tucu ñi.
54005012	Tu chacan ni cua savaha ñi, cua cutuni ñi, vati cua saña ñi cha cati xihna ñi cha cua savaha ñi.
54005013	Cha cua ndusucha ñi, ta cua caca cuu ñi vehe ta vehe. Ñavi cha cua ndusucha ni ñi, soco cua cahan ñi cuendu. Cua cahan ñi yoso ni iyo ñivi vehe ñi, ta ña vaha cha cua cahan ñi tacan.
54005014	Yuhu cati ti na cua tandaha ndico tucu ñi, ta na cua coo tahan sehe ñi. Na cua cumi vaha ñi ii ñi chi sehe ñi. Chacan cuu cha ña cua cuu cati ñivi cuni cani tahan chi yo ti ña vaha ndacu ñi cha tacan.
54005015	Tacan cati yu, vati iyo ñi cha saña ñi chi ra Ndioo, ta chica ñi chi run Cuihna.
54005016	Iyo cha cua tindee ñivi Ndioo chi ñi ndahvi ndicha. Tu iyo ñivi ñi ndahvi can, nini xaan ca cua tindee ñi chi ñi. Chacan cuu cha ña cua cuni ñuhun ñi cha cua tindee ñivi Ndioo chi ñi. Chacan cuu cha ñivi Ndioo cua cuu tindee chi ñivi ndahvi ndicha.
54005017	Iyo cha cua sacahnu vaha ndicha ñivi Ndioo chi ndihi ra ndaca ñahan chi ñi cuenda ra Ndioo, soco nini ca cua sacahnu ñi chi ra cati tuhun tuhun Ndioo chi ra sacuaha chi ñi. Cua sacahnu ñi chi ra, ta cua tindee ñi chi ra.
54005018	Tacan cati yu, vati cati tutu Ndioo ti ña cua casi yo yuhu ri sundiquin nu chañu ri trigu, vati cua cachi tahan ri suhva, cati chi. Iyo inca nu cati ndico tutu Ndioo ti cua nihin ñivi satiñu yahvi ñi.
54005019	Tu ituhun ni ñivi cua cati ti cuati ndacu ra ndaca ñahan chi ñivi Ndioo, ña cua tasohun cha cahan ñi. Iyo cha cua queta uvi uni ñivi cati tacan, ta sa cua tasohun cha cahan ñi.
54005020	Tu ña cua saña ra cha ndacu ra cuati, cua tachi tuni cun chi ra nu iyo cuiti ndihi ñivi Ndioo. Chacan cuu cha cua cuyuhvi ñi.
54005021	Yuhu cati tuhin chihun ti cua savahun cuhva cati yu chihun. Iin ni tuhun cua cati cun chi ndihi ñivi, ta ña cua saxini cun ndaa ca ñivi cuu ñi. [Iin ni cuhva cua sacahnu cun chi ndihi ñivi, ta inuun ni cua tachi tuni cun chi ndihi ñivi.] Chito ra Ndioo cha tacan cati yu chihun, ta tacan ni chito tahan ra chahnu Jesucristo chi ndihi ra ni nacachi ra Ndioo, ndihi ra cuu tatun ra.
54005022	Ña cua cuhva nahun tiñu chi ñivi, ta cua tiso ndahun chi ñi. Cua ndehe xihna cun yoso cuhva iyo ñi, coto cua savaha ñi cuati, ta coto cua coo tahan cuati chihun. Cua cu cumi vahun chi maun, coto cua savahun ndavaha ni.
54005023	Ña cua coho con mani nduta, soco na cua coho tahun suhva vinu vixin, vati cuhvi tichi cun, ta iyo xaan cuehe chihun.
54005024	Iyo ñivi savaha ñi cuati, ta yatin xaan chito ñivi ti tacan ni iyo ñi, ta cua cutuni ñi. Iyo inca ñivi savaha ñi cuati, ta ña yatin chito nahan ñivi ti cha tacan cuu chi, soco cua queta quivi cua coto ndihi ñivi ti tacan cuu chi, [ta cua cutuni tahan ñi].
54005025	Ta ni cuhva yatin xaan nihin yo cuhva cha iyo ñivi ndacu ñi cha vaha ndicha. Vasi ña chito ñivi cha tacan cuu chi, soco cua queta quivi cua coto tahan ñi chacan. [Chacan cuu cha cua savaha vahun cuenda cha cua tachi tuni cun chi ñivi.]
54006001	Ta ndihi ñivi cuu musu―na cua sacahnu ndicha ñi chi ra cuu chitoho ñi. Chacan cuu cha ña cua cuu cahan ñivi ndavaha ni chi ra Ndioo, ta ni ña cua cati ñi ti ña vaha tuhun ra.
54006002	Vasi iyo ra cuu chitoho ñi―tahan ñi chi ra cuenda ra Ndioo, soco ña cua saxini ñi ti ña cua sacahnu ca ñi chi ra, vati tahan ñi chi ra. Iyo cha cua satiñu vaha xaan ca ñi chi ra, vati chinu tahan ini ra chi ra Ndioo, ta cuni mani tahan ñi chi ra. Cua coo vaha ca ra, vati cua satiñu maan ñi chi ra. Tuhun can cua sacuahun chi ñi, ta cua cati tuhun xaun chi ñi, [ Timoteo].
54006003	Tu cua sacuaha ñivi inca tuhun, tu ña cua tasoho ñi tuhun vaha tuhun cati tuhun ra chahnu Jesucristo, tu ña cua sacahnu ñi chi ra Ndioo,
54006004	rai xaan cuni ñi. Ña chito ñi cha cahan ñi, ta ña vaha cuni xini ñi. Cuni cahan yuhu ñi, ta chica tuhun xaan ñi, vati cuni cani tahan ñi. Chacan cuu cha ña vaha cuni ñi ndehe ñi cha iyo vaha ñivi tahan ñi. Cani tahan ñi chi tahan ñi, ta cahan ñi ndavaha ni chi tahan ñi, ta saxini ñi ti ña vaha ndacu tahan ñi.
54006005	Cha ndoyo ñuhun ñi, ta ña chito ñi cha ndicha. Tacan ni cahan yuhu xaan ñi, ta ña vaha saxini ñi. Saxini ñi ti cua sacanaan ñi, tu cua coo ñi sava ta cua iyo ñivi sacahnu chi ra Ndioo.
54006006	Cua coo vaha ndicha ñivi, tu cua sacahnu ndicha ñi chi ra Ndioo, ta cua coo vii ñi chi ra.
54006007	Tacan cuu chi, vati quivi ni cacu yo―ñahni cha ndiso yo, ta ñahni cha cua cuhun chi yo quivi cua cuvi yo.
54006008	Tu cua nihin yo cha cua cachi yo, tu cua nihin yo sahma yo, cua cusii ini yo.
54006009	Iyo ñivi cuni cha cua coo xuhun ñi. Savaha ñi ndavaha ni, ta ndoyo ñuhun ñi. Ña chito ñi ndaa cha cuni ñi, ta quehni cava ñi tichi cha ndavaha ni. Chacan cuu cha iyo tundoho chi ñi, ta ndoyo ñuhun cuii ñi.
54006010	Ndacu ñivi ndihi cuii ndavaha ni, vati cuni ñi coo xuhun ñi. Cha ni chacoo ñivi tahan yo cha cuni ñi coo xuhun ñi, ta chacan cuu cha saña ñi cha chinu ini ñi chi Ndioo, ta vitin ndehe xaan ñi tundoho.
54006011	Timoteo, ña cua savahun tacan, vati satiñu cun tiñu Ndioo. Na cua savahun cha vaha ndicha. Na cua sacahnu ndicha cun chi ra Ndioo, ta na cua cuinu vaha ini cun chi ra. Na cua cuni mani cun chi tahun, ta na cua cundee ini cun, ta na cua coo vii cun chi tahun.
54006012	Na cua cundee ini cun, ta cua cuinu vaha ini cun chi ra Ndioo. Tacan sa cua coo ndito cun chi ra Ndioo ndihi ni quivi. Chacan cuu cha ni nacachi ra Ndioo chihun, ta cati tuhun vaha xaun nuun iyo cuiti ñivi nu quichi quivi, ta cati cun chi ñi yoso cuhva chinu vaha xaan ini cun chi ra Ndioo.
54006013	Chito maan ra Ndioo cha cati yu chihun, ta maan ra cuu ra chaha cha iyo ndito ndihi yo. Chito tahan ra Jesucristo, ta maan ra cuu ra cati tuhun vaha xaan chi ra Poncio Pilato nu ni quichi quivi.
54006014	Chito ra ta ra ti cha cati tuhin chihun, ta cati tuhin ti na cua savahun cuhva cati tuhun ra Ndioo nda cua nda quivi cua quichi ndico ra chahnu Jesucristo. Tacan ña cua cuu cati ñivi ti ña vaha cha cati tuhun ra Ndioo.
54006015	Cua queta xihna quivi cha ni tiso ra Ndioo, ta cua savaha ra cha cua ndehe ndico ñivi chi ra Jesuu. Maan ra Ndioo cusii ini ra, ta ini ra cuu ra ndaca ñahan chi ndihi ñivi. Cahnu xaan rai cuu ra, ta ñahni iin ñivi cahnu cuhva maan ra. Cahnu rai cuu ra ndiso tiñu ihya nu ñuhun ñuñivi ya, soco cahnu xaan ca rai cuu maan ra, ta cahnu xaan tiñu cuu ra.
54006016	Ituhun ni maan ra iyo ndito ndihi ni quivi ndihi ni tiempu. Ndichin xaan nu iyo ra, ta ña cuu quihvi ñivi ñuñivi nu iyo ra, vati cahnu xaan rai cuu ra. Ña ta ndehe ñivi ñuñivi chi ra, ta ni ña cua cuu. Na cua sacahnu ndihi ñivi chi ra, ta na cua coo tundee ini chi ra ndihi ni quivi. Na cua cuu chi tacan ni.
54006017	Cua cati tuhun cun chi ñivi ricu cha iyo nu ñuhun ñuñivi ya ti ña cua ndurai ñi, ta ni ña cua saxini ñi ti iyo xuhun ñi, vati ña cua ndoo chi. Na cua saxini ñi cuenda ra Ndioo ndito, vati maan ra chaha ndihi cha iyo chi yo. Chacan cuu cha cua cusii ini yo.
54006018	Na cua savaha ñi ricu cha vaha. Mani cha vaha cua savaha ñi. Na cua tindee ñi chi ñivi tahan ñi, ta na cua samani ñi chi ñivi tahan ñi.
54006019	Tacan ni cua coo vaha ñi chi ra Ndioo nu cuahan quivi, ta chacan cuu cha cua coo ndito vaha ndicha ñi chi ra Ndioo.
54006020	Timoteo, na cua savahun ndihi tuhun cha cati tuhin chihun cuenda ra Ndioo. Ña cua tasohun tuhun cahan ñivi, vati ñahni yahvi ndaa chi. Cahan xaan ñi chi tahan ñi, ta saxini ñi ti chito xaan ñi, soco ña ndicha ñi.
54006021	Tacan ni savaha ñi nu quichi quivi, ta chacan cuu cha cha saña ñi cha chinu ini ñi chi ra Ndioo. Na cua savaha ra Ndioo tu manini chihin ndo. Na cua cuu chi tacan ni.
55001001	Yuhu ra Paulu taa tutu ya chihun, Timoteo, ta tatun ra Jesucristo cui, vati tacan cuni ra Ndioo. Cati ra ti cua coo ndito ñivi ra chi ra Cristo Jesuu ndihi ni quivi ndihi ni tiempu. [Chacan cuu cha satiñu yu tiñu ra Ndioo.]
55001002	Cuni xain chihun, ta maun cuu sava ta cua iin sehi. Na cua savaha ra Ndioo sutu yo tu manini chihun. Na cua cundahvi ini ra chihun, ta na cua savaha ra cha cua coo vii anima cun. Ta ni cuhva na cua savaha tahan ra chahnu Jesucristo chihun.
55001003	Chahi iin tiahvi ndioo chi ra Ndioo, ta cahin chi ra cuenda cun nduvi ta niñu. Ndihi ni quivi cahin chi ra cuenda cun. Satiñu i tiñu Ndioo cuhva ni satiñu ñivi yu tiñu ra nu quichi quivi, vati satiñu i tiñu ra, ta ñahni cha saxini yu.
55001004	Nduvi ta niñu cuni xain ndehe ndico tuqui chihun, vati ni ñuhun ini yu ti chacu xaun, [ta ni saña tahan yo nu quichi quivi]. Chacan cuu cha cua cusii ini tucu yu.
55001005	Ni ñuhun ini yu ti chinu ndicha ini cun chi ra Ndioo ndicha, vati chinu xihna ini ña Loida sihi chahnu cun. Tacan cuu, ta chinu tahan ini ña Eunice sihi cun, ta chite ti tacan ni chinu tahan ini maun.
55001006	Chacan cuu cha sacoto ndique chihun ti cua satiñu vahun tiñu Ndioo, vati maan ra savaha tu manini chihun, ta tiso ndi ndaha ndi chihun.
55001007	Ña chaha ra Ndioo cha cua cuyuhvi yo, soco chaha ra cha cua coo tundee ini chi yo, ta chaha ra cha cua cuni mani yo chi tahan yo, ta chaha ra cha chini tuni chi yo.
55001008	Ña cua cucahan nuun cun, ta cua cuhva cun cuenda yoso cuhva iyo ra chahnu. Ña cua cucahan nuun cun cha cuenda yuhu, vati cha indi yu vecaa cuenda maan ra, soco cua cundee ini cun cha cua ndehe tahun tundoho, vati chinu tahan ini cun tuhun Ndioo. Cua cundee ini cun, vati cua cuhva ra Ndioo tundee ini chihun.
55001009	Maan ra cuu ra sanduvaha anima yo, ta cati ra ti cua coo ii yo chihin ra. Sanduvaha ra anima yo, vati iyo xaan tu manini chi ra. Sanduvaha ra anima yo, vati tacan ni cuni ra. Ñavi cha ni savaha yo cha vaha. Ña ta quetuvi ñuhun ñuñivi ya, ta savaha ra tu manini chi yo, vati chi ra Cristo Jesuu cuu yo.
55001010	Ndihi chacan ni sacoto ra Ndioo chi yo vitin, vati cha ni quichi ra Jesucristo, ta maan ra cuu ra sanduvaha anima yo. Ña cua cuhva ca ra cha cua cuvi cuii yo cha cuenda maan ra, soco cua savaha ra cha cua coo ndito yo chi ra, ta ña cua cuvi ca yo cuenda maan ra, vati chinu ini yo tuhun vaha ra.
55001011	Savaha ra Ndioo cha ni cui tatun ra Jesuu. Chacan cuu cha cati tuhun yu tuhun ra, ta sacuahi tuhun ra chi ñivi cuu inca tucu ñivi.
55001012	Chacan cuu cha ndehi tundoho, soco ña cahan nuin. Ña cahan nuin, vati nacote chi ra Jesucristo, ta chi maan ra chinu ini yu. Chite ti iyo tundee ini chi ra. Chacan cuu cha cumi vaha ra chihin yu nda cua nda quivi cua tachi tuni ra Ndioo chi ñivi.
55001013	Na cua savahun cha vaha cuhva cati tuhin chihun, ta tacan ni cua cuinu vaha ini cun chi ra Ndioo, ta cua cuni mani cun chi ñivi, vati ñivi ra Cristo Jesuu cuu cun.
55001014	Na cua cumi vahun tuhun ndicha, ta na cua savahun tiñu chaha ra Tati Ndioo chihun, vati iyo ra chihin yo.
55001015	Chito cun ti cha nacoo ihni ndihi ñivi iyo ñuhun Asia chihin yu. Tacan ni nacoo ihni tahan ra Figelo chi ra Hermogene chihin yu.
55001016	Na cua cundahvi ini ra chahnu chi ñivi ra Onesiforo, vati cuaha chaha chaha ra tundee ini chihin yu, ta ña cahan nuun ra ndehe ra cha indi yu vecaa.
55001017	Sa ni queta ra ñuun Roma, ta nanducu xaan ra chihin yu, ta tacan ni nanihin ra chihin yu.
55001018	Na cua cundahvi ini ra chahnu chi ra quivi cua tachi tuni ra chi ñivi. Vaha xaan ca chito maun yoso cuhva ni tindee ra chihin yu ñuun Efeso.
55002001	Sehu, na cua cundee ini cun, vati iyo xaan tu manini chi ra Cristo Jesuu.
55002002	Chito cun ndihi tuhun ni cati tuhin chihun, ta tuvi ñivi cuu ñi tasoho tahan. Tuhun can cua sacuahun chi ñivi, soco chi ñivi cua sacuaha ndicha chi tahan ñi cua nducu cun.
55002003	Na cua cundee ini cun tundoho cha cua ndehun cuenda ra Cristo cuhva cundee ini ra sandadu vaha tundoho.
55002004	Ña tuhva ra sandadu satiñu ra inca tiñu. Iin ni tiñu sandadu ni satiñu ra, vati tacan sa cusii ini ra ndaca ñahan chi ra.
55002005	Tacan ni tucu ra siqui―tu ña siqui vaha ra, ña cua cuu sacanaan ra.
55002006	Tacan ni tucu ra satiñu chi itu―iyo cha cua nihin ra yahvi ra. [Tacan ni tucu maan yo―tu cua satiñu vaha yo cuenda ra chahnu, cua coo vaha yo chi ra.]
55002007	Na cua saxini vahun cha cati yu, vati cua cuhva ra chahnu cha chini tuni chihun.
55002008	Ña cua naan ini cun chi ra Jesucristo. Ñivi ra Ndavii chi ra, ta natacu ndico ra tañu ñivi ndii, ta tuhun can cati tuhin.
55002009	Ndehi tundoho, vati cati tuhin tuhun ra Jesuu. Chacan cuu cha indi yu vecaa ya cuhva indi ra savaha ndavaha ni. Yuhu indi vecaa, soco ña cuu casi ñivi tuhun Ndioo.
55002010	Maan ra Ndioo cuu ra cha ni nacachi chi ñivi. Chacan cuu cha cundee ini yu, vati cuni yu cha cua sanduvaha tahan ra Cristo Jesuu anima ñi. Tacan ni cua coo vaha ñi chi ra ndihi ni quivi.
55002011	Iyo cha cua cuinu ini yo tuhun ya, vati cha ndicha cuu chi. Tu cua cuvi tahan yo cuenda ra Cristo, cua coo ndito tahan yo chi ra.
55002012	Tu cua cundee ini yo cha ndehe tahan yo tundoho, cua cundaca ñahan tahan yo chi ra icaa ni. Tu cua cati yo ti ña nacoto yo chi ra, ta ni cuhva cua cati ra ti ña nacoto ra chihin yo.
55002013	Tu ña cua cundee vaha ini yo, ña cua saña ra Ndioo chi yo, vati ña cuu saña ra tuhun cha ni cahan ra chi yo.
55002014	Cua sacoto ndico cun chi ñi yoso cuhva cua coo ñi. Cua cati vahun chi ñi cuenda ra Ndioo ti ña cua cahan yuhu ñi, vati ñahni yahvi ndaa chacan. Tu cua cahan yuhu ñi, cua ndoyo ñuhun ñi, ta cua ndoyo ñuhun tahan ñivi cua tasoho chi ñi.
55002015	Cua nducu cun cuhva cha cua satiñu vahun cuenda ra Ndioo, ta cua cati tuhun vahun tuhun ndicha. Tacan, ta cua quee vahun iti nuun ra Ndioo, ta ña cua cucahan nuun cun iti nuun ra.
55002016	Ña cua tasohun tuhun ndavaha ni cha cahan ñivi, vati ñahni yahvi ndaa chi, ta ni cuni ca ñi savaha ñi ndavaha ni, vati tacan ni iyo ñi.
55002017	Tu cua tasoho yo tuhun cahan ñi, cuee cuee ni, ta cua ndoyo ñuhun yo cuhva ni tahan ra Himeneo chi ra Fileto.
55002018	Saña ra ta ra tuhun Ndioo tuhun ndicha, ta cati ra ti ña cua natacu ndico ñivi ndii. Tacan ni iyo ñivi ña chinu ca ini chi ra Ndioo, vati tacan ni cati ra.
55002019	Chaha ra Ndioo tundee ini chi ndihi ñivi chinu ini chi ra, vati cati tutu Ndioo ti nacoto ra chahnu chi ñivi ra. Iyo inca nu cati tutu ra ti ndihi ñivi ra chahnu Cristo―na cua saña ñi cha ndacu ñi ndavaha ni, cati ra. [Chacan cuu cha chito yo ti iyo tundee ini chi ra.]
55002020	Vehe ñivi ricu iyo coho vaha, ta iyo coho ndahvi. Iyo coho xuhun cuaan, ta iyo coho xuhun cuichin. Iyo tahan coho yutun, ta iyo coho ñuhun. Chacunda yahvi cha cuu cha vaha, soco ñahni yahvi ndaa cha ndahvi can. [Ñivi Ndioo cuu maan yo, ta maan yo cuu sava ta cua coho can.]
55002021	Tu cua saña yo ndavaha ni, cua cuu yo sava ta cua iin coho vaha. Tacan ni cua cunda yahvi yo, vati ndoo ndoo iyo anima yo, ta cua cuu cuhva ra chitoho yo tiñu chi yo, vati cha iyo vaha cha cua savaha yo cha vaha.
55002022	Na cua cu cumi cun chihun, coto cua cuni savahun ndavaha ni cuhva ndacu ra tivaa. Na cua coo vahun chi ra Ndioo, ta na cua cuinu vaha ini cun chi ra. Na cua cuni mani cun chi ñivi tahun, ta na cua coo vii anima cun, vati tacan ni iyo ñivi cahan ndahvi chi ra chahnu, ta ñahni ndavaha ni saxini ñi chi anima ñi.
55002023	Ña cua tasohun tuhun ndasi cha cahan xaan ñivi tondo chi ñivi tahan ñi, vati tacan ni cua quechaha cahan yuhu cun.
55002024	Ña cua cahan yuhu ñivi satiñu tiñu Ndioo, soco cua coo masu ñi chi ndihi ñivi, ta cua sacuaha ñi chi tahan ñi, ta cua cundee ini ñi.
55002025	Vii xaan cua cahan ndico ñi chi ñivi cuxaan ini chi ñi. Vasi tacan ni cua tindee ra Ndioo, ta cua saña ihni ñivi cuati ndacu ñi, ta cua coto ñi cha ndicha.
55002026	Tacan ni cua coto ñi ti sandahyu ñahan run cuihna chi ñi. Cua coto ñi ti cha ndaca ñahan run chi ñi, ta ndacu ñi cuhva cuni maan run.
55003001	Chito cun ti nu cuahan quivi cua coo tundoho, [ta ña ta quichi ndico ra chahnu].
55003002	Cua cuni ñivi suvi ni chi maan ñi. Mani xuhun ñi cua cuni ñi. Cua ndurai ñi. Cua cahan rai ñi. Cua cahan ñi ndavaha ni. Ña cua tasoho ñi chi sutu ñi chi sihi ñi. Ña cua cuhva ñi tiahvi ndioo. Ña cua sacahnu ñi chi ra Ndioo.
55003003	Ña cua cuni mani ñi chi tahan ñi. Ña cua ndumani ca ñi. Cua cahan ñi ndavaha ni cuenda ñivi. Ña cua cundee ini ñi. Xaan cua cuni ñi. Ña cua cuni ñi cha vaha.
55003004	Cua xico tuhun ñi chi tahan ñi. Ña cua saxini vaha ñi. Rai xaan cua cuni ñi. Cua cuni ñi mani cha cua cusii ini maan ñi, ta ña cua cuni ñi chi ra Ndioo.
55003005	Cua cati ñi ti sacahnu ñi chi ra Ndioo, soco ña cua tasoho ñi tuhun cahan ra. Ña cua coun chi ñican.
55003006	Iyo tahan ñivi cua yaha ñi vehe ñi ñahan ña vaha iyo xini, vehe ñi ñahan ndacu cuati, ta cua sandahyu ñahan ñi chi ñi, vati cua savaha ñi ñahan can cuhva cuni maan ñi, ta cuaha xaan ca cha ndacu ñi.
55003007	Ndihi ni hora sacuaha ñi, soco ña cuu cutuhva ñi ñaan cha cuu cha ndicha.
55003008	Ña tasoho ñi cha ndicha cuhva ña ni tasoho run Jane chi run Jambre cha ni cahan ra Moisee iti chata. Ña vaha saxini ñi, vati cha ndoyo ñuhun ñi, ta ni ña tuhva ñi cuinu ini ñi chi ra Ndioo.
55003009	Ña cua cundee ñi sandahyu ñahan xaan ñi, vati cua coto ndihi ñivi ti ñahni yahvi ndaa ñi cuhva ñahni yahvi ndaa run tasi can run Jane chi run Jambre.
55003010	Yani xaa, cha ni tasohun tuhun sacuahi chihun, ta cha ni ndehun yoso cuhva ni iye. Cha chito cun cha savahi ndihi cha saxini yu, ta cha chito cun ti chinu ini yu chi ra Ndioo. Chito cun ti ña yatin ini yu, ta cuni mani yu chi ñivi tahan yo. Chito cun ti cundee ini yu.
55003011	Chito cun ti cani tahan ñivi chihin yu, ta ndehe xain tundoho. Chito cun ndihi cha ni tahin ñuun Antioquiia chi ñuun Iconio chi ñuun Listra. Cundee ini yu cha ni savaha ñivi chihin yu, ta sacacu ra chahnu chihin yu nu ni chacoi chi tundoho.
55003012	Ndicha ti cua coo tundoho chi ndihi ñivi iyo vaha chi ra Cristo Jesuu,
55003013	ta cuaha xaan ca ndavaha ni cua savaha ñivi ñuñivi. Cua savaha ñi ndavaha ni chi ndihi ñivi, ta cua sandahyu ñahan ñi chi ñi. Mani cuendu cua cahan ñi chi tahan ñi, ta cua sandahyu ñahan ndico inca ñivi chihin ñi cahan cuendu can.
55003014	Yani xaa, na cua savahun cuhva cha ni cutuhva cun. Chacan cuu cha chinu vaha ini cun, vati chito cun yoo rai cuu ra sacuaha chihun.
55003015	Ni luhu cun, ta sacuahun tutu Ndioo. Chacan cuu cha iyo cha chini tuni chihun, ta nduvaha anima cun, vati chinu ini cun chi ra Cristo Jesuu.
55003016	Savaha ra Ndioo cha ni taa ñivi ndihi tutu cha cuu tutu ra. Chacan cuu cha vaha xaan chi cha sacuaha yo chi chi. Tacan ni cua sacuaha yo chi ñivi, ta tacan ni cua sacoto yo chi ñivi, tu ña vaha ndacu ñi. Tacan ni cua coo cha chini tuni chi yo, ta tacan ni cua coto yo ñaan cha cuu cha vaha ndicha.
55003017	Chacan cuu cha ñahni cha cua cumani yo, ta ñivi Ndioo cuu yo. Cua cuu savaha yo ndihi cha cuu cha vaha.
55004001	Maan ra Jesucristo cua tachi tuni chi ndihi ñivi―ñivi ndito ta ñivi ndii. Cua quichi ndico tucu ra, ta cua cundaca ñahan ra. Chito maan ra, ta chito tahan ra Ndioo ti cati tuhun vaha xain chihun ti
55004002	na cua cati tuhun cun tuhun Ndioo, ta na cua cati tuhun cun chi chi ndihi ni hora, masi cua tasoho ñi, masi ña cua tasoho ñi. Na cua cati cachin cun chi ñivi ndacu ndavaha ni ti ña vaha ndacu ñi. Na cua cati cun chi ñi yoso cua savaha ñi cha vaha, ta na cua cuhva cun cha chini tuni chi ñi. Cua cundee ini cun chi ñi, ta cua sacuaha vii cun chi ñi.
55004003	Cua queta quivi cha ña cua tasoho ñivi tuhun vaha. Cua nducu maan ñi yoo rai cua sacuaha chi ñi cuhva cuni maan ñi, vati cua tasoho ñi ñaan cha cuni maan ñi.
55004004	Ña cua tasoho ca ñi cha ndicha, soco cua tasoho ñi cuendu.
55004005	Ta ―na cua saxini vahun, ta na cua cundee ini cun tundoho cua ndehun. Na cua cati tuhun vahun tuhun Ndioo tuhun vaha, ta na cua satiñu vahun tiñu chaha ra Ndioo chihun.
55004006	Cha cua cuvi yu cuenda ra Ndioo. Yatin xaan cua queta hora cua cuvi yu, ta cua cuhin iti nuun ra Ndioo.
55004007	Cha ni satiñu vahi tiñu Ndioo, ta cha queta vaha tiñu ra savahi. Ni chinu vaha ini yu chi ra chahnu.
55004008	Chacan cuu cha cua coo vahi chi ra Ndioo, vati cha ni savahi cha vaha. Tacan ni cua savaha ra chahnu cha vaha chihin yu quivi cua tachi tuni ra chi ñivi, ta ra vaha ndicha cuu ra. Ñavi chi yuhu ni cua savaha ra cha vaha, soco cua savaha tahan ra cha vaha chi ndihi ñivi ndatu vaha chi ra.
55004009	Na cua sanumi cun. Na cua quichi yatin cun ihya nu iye,
55004010	vati cha ni nacoo ihni ra Demas chihin yu, vati cuni ra cha iyo nu ñuhun ñuñivi ya. Cha cuahan ra iti ñuun Tesaloonica, ta ra Crescente cha cuahan ra iti ñuhun Galacia, ta cuahan ra Tito iti ñuhun Dalmacia.
55004011	Ituhun ni ra Luca iyo chihin yu vitin. Cua cu quihun chi ra Macu, ta cua quichi tahan ra chihun, vati tacan ni cua tindee tahan ra chihin yu.
55004012	Cha tava tiñu yu chi ra Tiiquico, ta cuahan ra iti ñuun Efeso.
55004013	Na cua quichi ndaca cun ticati yu, vati nacoi chi chi ñuun Troa. Vehe ra Carpo nacoi chi chi, ta cuni tahin tutu yu cha iyo tican, soco nini xaan ca cuni yu tutu ñiin.
55004014	Ra Lejandru ra satiñu chi caa―cha ni savaha ra cuaha xaan ndavaha ni chihin yu. Chacan cuu cha cua tachi tuni ra chahnu chi ra.
55004015	Cua saha vahun cuenda chi ra, vati cuni xaan ra casi ra tuhun cati tuhun yo.
55004016	Cha ni yahi nuun ra cumi tiñu cahnu. Cha xihna cuii cuu chacan, ta yoni tindee chihin yu. Ndihi ra ni nacoo ihni ra chihin yu. Na cua cucahnu ini ra Ndioo chi ra ta ra.
55004017	Maan ra chahnu cuu ra tindee chihin yu, ta chaha ra tundee ini chihin yu. Chacan cuu cha ni cundei cati tuhin tuhun ra chi ñivi can. Ndihi ñi chini soho, ta ñivi cuu inca tucu ñivi cuu ñi. Tacan cuu, ta sacacu ra chahnu chihin yu nu iye chi tundoho.
55004018	Cua sacacu ra chahnu chihin yu nu iyo ndihi cuii cha ndavaha ni, ta cua sanahan ra chihin yu nu cua cundaca ñahan ra iti siqui andivi. Na cua sacahnu ndihi ñivi chi ra ndihi ni quivi ndihi ni tiempu. Na cua cuu chi tacan ni.
55004019	Tachi yu iin tuhun na cumi chihun chi ña Priscila chi ra Aquila chi ñivi ra Onesiforo.
55004020	Cha ndoo ra Erasto ñuun Corinto, ta cha nacoi chi ra Trofimo ñuun Mileto, ta cuhvi ra.
55004021	Na cua sanumi cun, ta cua quichi yatin cun, vati cha yatin xaan cua coo cha vichin. Tachi ra Eubulo iin tuhun na cumi chihun, ta tachi tahan ra Pudente chi ra Linu chi Claudia chi ndihi ra yani yo ta ra iin tuhun na cumi chihun.
55004022	Na cua coo ra chahnu Jesucristo chihun. Na cua savaha ra tu manini chihin ndo. Na cua cuu chi tacan ni.
56001001	Yuhu ra Paulu taa tutu ya, ta musu ra Ndioo cui. Ra Jesucristo cuu ra ni tava tiñu chihin yu, vati cua tindei chi ñivi ra Ndioo. Tacan ni cua cuinu vaha xaan ini ñi chi ra, vati cha ni nacachi ra chi ñi, ta cua coto vaha ñi cha ndicha. Cua coto ñi ti cha sacahnu ñi chi ra Ndioo cuhva cuni maan ra.
56001002	Satiñu yu cuenda ra Ndioo, vati chite ti cua coo ndito yo chi ra Ndioo ndihi ni quivi ndihi ni tiempu. Chacan ni cati ra Ndioo tiempu chahnu cha ña ta quetuvi ñuhun ñuñivi ya, ta rai ndicha cuu ra.
56001003	Queta quivi ni tiso ra, ta tava tiñu ra chi ra cati tuhun tuhun cha cua coo ndito yo chi ra. Tiempu can ni cati ra ti cua cati tuhun tahin tuhun can, ta maan ra cuu ra sanduvaha anima yo.
56001004	Tai tutu ya chihun, Tito. Chinu tahan ini cun chi ra Ndioo cuhva chinu ini yu. Chacan cuu cha maun cuu sava ta cua iin sehi, [vati chinu ini cun cuhva cati tuhin chihun]. Yuhu cati ti na cua savaha ra Ndioo sutu yo tu manini chihun, ta na cua cundahvi ini ra chihun, ta na cua savaha ra cha cua coo vii anima cun. Ta ni cuhva na cua savaha tahan ra chahnu Jesucristo, vati maan ra cuu ra sanduvaha anima yo.
56001005	Ni nacoi chihun ñuhun Creta can, vati cuni yu cha cua tiso vahun tiñu cha ni cumani. Cuni yu cha cua nanducu cun chi ra cua cuu xini chi ñivi Ndioo, ta cua cuhva cun tiñu chi ra. Chacan cua savahun ñuun ta ñuun. Tacan ni cati tuhin chihun.
56001006	Cua nanducu cun chi ra ña tuhva savaha ndavaha ni, ta ituhun ni ñasihi ra iyo chi ra. Iyo tahan cha chinu ini sehe ra chi ra Ndioo, ta ña tuhva ñi savaha ñi ndavaha ni. Iyo cha tasoho ñi chi sutu ñi chi sihi ñi, vati tacan ña cua cuu cati ñivi ti ndacu ñi ndavaha ni.
56001007	Tacan ni cua coo tahan ra cua sacuenda chi ñivi Ndioo. Cua nanducu cun chi ra ña tuhva savaha ndavaha ni, vati cuhva can iyo ra ndiso tiñu Ndioo. Ña tuhva ra sarai. Ña yatin ini ra. Ña tuhva ra coho ndixi. Ña tuhva ra cani tahan. Ña tuhva ra suhu.
56001008	Quihin cuenda vaha ra chi ñivi queta vehe ra. Mani cha vaha ndacu ra. Sacuenda vaha ra suvi ni chi maan ra. Rai vaha ndicha cuu ra. Sacahnu ndicha ra chi ra Ndioo. Ndee xaan ini ra.
56001009	Chinu ndicha ini ra tuhun ra Ndioo cha sacuaha yo, vati tacan ni cua cuu cahan vaha ra chi ñivi tahan ra. Cua sacuaha vaha ra cha cuu tuhun ndicha chi ñi, ta cua sacanaan ra chi ñi cati ti cha ña vaha tuhun Ndioo. [Iyo cha savaha ra ndihi cha vaha can, ta chi racan cua cuhva cun tiñu Ndioo.]
56001010	Tacan cati yu, vati tuvi xaan ñivi iyo cha ña tasoho ñi. Ñahni yahvi ndaa cha cahan ñi, ta sandahyu ñahan ñi. Cuhva ca ndacu xaan ñivi judiio can, ta cha chinu tahan ini ñi suhva.
56001011	Iyo cha ña cua cati tuhun ca ñi, vati ña sacuaha ndicha ñi chi ñivi, ndicha cuii xuhun cuni ñi. Tacan ni sandoyo ñuhun ñi chi tuvi xaan ñivi.
56001012	Ni chacoo iin ra nditi. Ra ñuhun Creta cuu ra, ta cati ra cuenda ñivi iyo tican ti vata xaan iyo ñivi ñuhun Creta can. Iyo ñi cuhva iyo ri quiti cuhu. Mani cha cachi ñi cuni ñi, ta ña tuhva ñi satiñu ñi, cati ra.
56001013	Ndicha ra cha cahan ra. Chacan cuu cha yuhu cati ti na cua cati cachin xaun chi ñi, vati tacan cua cuinu vaha ndicha ini ñi chi ra Ndioo.
56001014	Tacan na ña cua tasoho ñi cuendu cahan ñivi judiio, ta ni ña cua tasoho ñi tuhun cahan ñivi, ña chinu ini cha ndicha.
56001015	Ndihi cha ndacu ñivi cha iyo vaha cuenda ra Ndioo cuu cha vaha, soco ñivi saxini ndavaha ni ña chinu ini chi ra Ndioo―ña cua coto ñican ñaan cha cuu cha vaha. Mani ndavaha ni saxini ñi, ta ña chito ñi cha ña vaha ndacu ñi.
56001016	Cati ñi ti nacoto ñi chi ra Ndioo, soco chito yo ti ña ndicha ñi, vati ña vaha cha ndacu ñi. Ña cundee ini ra Ndioo ndavaha ni cha ndacu ñi. Ña tuhva ñi tasoho, ta ni ña chito ñi yoso cuhva cua savaha ñi cha vaha.
56002001	yani xaa, cua cati tuhun cun ñaan cha cuu tuhun vaha.
56002002	Cua cati cun chi ra chanihin ti na cua sacuenda vaha ra suvi ni chi maan ra. Na cua saxini vaha ra, ta na cua sandee ini ra chi ra. Na cua cuinu vaha ini ra tuhun Ndioo, ta na cua cuni mani ra chi ñivi tahan ra, ta na cua cundee ini ra.
56002003	Tacan ni cua cati tuhun tahun chi ñi ñahan chanihin ti na cua coo vaha ñi chi ra Ndioo. Na ña cua cahan ñi cuendu, ta na ña cua coho ñi ndixin. Cua sanahan ñi ñaan cha cuu cha vaha.
56002004	Cuhva can cua sacoto ñi chi ñi ñahan tivaa na cua cuni ñi ii ñi chi sehe ñi.
56002005	Na cua saxini vaha ñivi tivaa can, ta na ña cua coo ñi ndavaha ni chi ra rai inca chiyo. Cua cumi vaha ñi vehe ñi, ta cua coo vaha ñi, ta cua tasoho ñi cha cahan ii ñi. Chacan cuu cha ña cua cati ñivi ti ña vaha tuhun Ndioo.
56002006	Tacan ni cua cati tuhun tahun chi ra tivaa. Cua cati cun ti na cua saxini vaha ra.
56002007	Na cua savaha cun ndihi cha vaha cuhva cuni cun cha cua savaha ra ta ra. Cua sanahun cha ndicha chi ra, ta cua tayahvi cun chi ñivi.
56002008	Cua cati tuhun vahun, vati tacan na ña cua cati ñivi ti ña vaha iyo yo. Chacan cuu cha cua cucahan nuun ñivi cati ti ña vaha ndacu yo, vati ña cua cuu cati ñi ti ndavaha ni ndacu yo.
56002009	Cua cati tuhun cun chi ñi cuu musu ti na cua tasoho ñi chi ra cuu chitoho ñi chi ndihi cuii tiñu cua tava tiñu ra. Na cua coo vaha ñi chi chitoho ñi, ta cua cusii ini ra chi ñi. Ñavi cahan ni chitoho ñi ta cua cahan ñi.
56002010	Ña cua suhu ñi xuhun chitoho ñi, na cua coo vaha ñi chi ra. Tacan ni cua cuinu ini chitoho ñi chi ñi. Chacan cuu cha cua coto ra chitoho ñi ti sacuahan ñi cuenda ra Ndioo ta cha vaha cuu chi, ta sanduvaha ndicha ra Ndioo anima ñi.
56002011	Cha chito ndihi ñivi ti cha iyo tu manini chi ra Ndioo. Chacan cuu cha chito ñi ti cuni ra sanduvaha ra anima ndihi ñivi.
56002012	Sacoto ra chi yo ti na cua saña yo ndavaha ni ndacu yo, ta cua sacahnu ndicha yo chi ra Ndioo, ña cua cuni yo savaha yo ndavaha ni iyo nu ñuhun ñuñivi. Sacoto ra ti cua cundee ini yo, ta cua coo vaha yo chi ra, ta cua sacahnu vaha ndicha yo chi ra. Ndihi chacan cua savaha yo tichi quivi ya.
56002013	Tacan, ta cua cuatu vaha yo nda cua nda quivi cua quichi ndico ra Jesucristo, ta cua cusii ini yo. Cua ndehe yo chi ra Ndioo cahnu ndicha, ta maan ra cuu ra ni sanduvaha anima yo.
56002014	Chaha ra Jesucristo cha ni chahni ñivi chi ra cuenda maan yo. Chacan cuu cha sanduvaha ra anima yo, ta ña tuhva ca yo savaha cha ndavaha ni. Chacan cuu cha sandundoo ra anima yo, vati cuni ra cha cua cuu yo ñivi maan ra, ta cua cuni xaan yo savaha yo cha vaha.
56002015	Cua cati tuhun cun tuhun can cha cati tuhin chihun vitin. Cua cati tuhun cun chi ndihi cuii anima cun, ta cua tachi tuni cun chi ñivi ndacu ndavaha ni, vati iyo ndatu chihun. Ña cua saña cun, tu ña cua sacahnu ñi cha cahun.
56003001	Cua cati ndico tucu cun chi ñi ti na cua tayahvi ñi chi ra cumi tiñu ndaca ñahan chi ñi. Cua tasoho ñi chi ra ta ra. Ta ndihi ni chaha na cua savaha ñi cha vaha.
56003002	Ña cua cahan ñi ndavaha ni cuenda ni iin ñivi. Ña cua cani tahan ñi, soco cua coo masu ini ñi, ta cua coo vii ñi chi ndihi ñivi.
56003003	Iti chata tondo yo cuu. Ña tasoho yo. Ni ndoyo ñuhun yo, ta ni savaha yo cuhva cuni maan yo. Cusii ini yo cha savaha yo ndavaha ni. Cuaha xaan ndavaha ni savaha yo. Cuxaan ini ñivi chi yo, ta cuxaan ini tahan yo chi ñivi tahan yo,
56003004	soco vitin sacoto ra Ndioo chi yo ti cundahvi ini ra chihin yo, ta cuni mani ra chihin yo, ta sanduvaha ra anima yo.
56003005	Ña cua saxini yo ti sanduvaha ra anima yo, vati savaha yo cha vaha. Sanduvaha ra anima yo, vati cundahvi ini ra chi yo. Sandundoo ra anima yo. Chacan cuu cha nduchaa anima yo, ta iyo ndito ndico yo chi ra Ndioo. Tacan ni savaha ra Tati Ndioo.
56003006	Iyo cuii ra Tati Ndioo chi yo, vati tachi ra Jesucristo chi ra nu iyo yo, ta maan ra Jesuu cuu ra sanduvaha anima yo.
56003007	Tacan ni savaha ra, vati iyo tu manini chi ra, ta cuni ra cha cua coso vaha anima yo chi ra. Ñivi ra cha cuu yo, ta ndatu yo nda cua nda quivi cua coo ndito yo chi ra ndihi ni quivi ndihi ni tiempu.
56003008	Tuhun ndicha ndicha cuu cha cati yu chihun, ta cuni yu ti cua cati cachin cun tuhun can. Chacan cuu cha cua sanini ñivi Ndioo suvi ni chi maan ñi, ta cua savaha ñi cha vaha. Tuhun vaha ndicha cuu chi, ta tu cua savaha ñi cuhva cati chi, cua coo tundee ini chi ñi.
56003009	Ña cua tasohun tuhun nu cahan yuhu ñivi, vati tondo xaan cahan ñi. Ña cua tasohun cha cahan yuhu ñivi cuenda sivi ñivi ndii chacoo tiempu iti chata. Ña cua tasohun chi, ta ni ña cua tasohun nu cani tahan ñi cuenda ley chahnu cha ni chaha ra Moisee. Tacan ni cati yu, vati ña vaha ndacu ñi, ta ñahni yahvi ndaa chi.
56003010	Tu cua sandusaca ñivi, cua cahan vahun chi ñi uvi uni chaha. Tu ña cua tasoho ñi, cua tava ndaun chi ñi.
56003011	Tacan ni cua savahun, vati chito cun cha ndoyo ñuhun ñi. Mani cuati ndacu ñi, ta chito vaha ñi ti cua cutuni ñi.
56003012	Cua tachi yu chi ra Artema a chi ra Tiiquico nu iyo cun. Quivi cua queta ra cua cuhun yatin cun iti ñuun Nicoopoli nu cua coi, vati cua yahi tiempu vichin tican.
56003013	Na cua tindeun chi ra Apolo chi ra Zena ra sacuaha ley. Cua cuhva cun cha cua cuni ñuhun ra, vati cua quee iti ra. Chacan cuu cha ñahni cha cua cumani chi ra.
56003014	Cua sacoto cun chi ra yani yo chi ñi tahan yo ti cua savaha ñi ñaan cha cuu cha vaha. Cua tindee ñi chi tahan ñi, tu iyo cha cua cumani chihin ñi. Chacan cuu cha cua satiñu vaha ñi cuenda ra Ndioo.
56003015	Tachi ndihi ñivi cha iyo chihin yu ihya iin tuhun nacumi chihun, Tito. Cua cuhva tahun iin tuhun nacumi chi ñivi cuu amigu yu cuenda ra Ndioo. Na cua savaha ra chahnu tu manini chi ndihi ndo. Na cua cuu chi tacan ni.
57001001	-
57001002	Yuhu ra Paulu chi ra Timoteo yani yo taa tutu ya chihun, yani Filemoon. Ndai vehe caa ya, vati cati tuhin tuhun cuenda ra Cristo Jesuu, soco tachi ndi tutu ya chi maun chi ña Apia tahan yo chi ra Arquipo chi ndihi ñivi Ndioo nducuiti vehun, ta cuni mani xaan ndi chihin ndo, vati satiñu tahan ndo tiñu ra Ndioo.
57001003	Na cua savaha ra Ndioo sutu yo tu manini chihin ndo, ta na cua savaha ra cha cua coo vii anima ndo. Ta ni cuhva na cua savaha tahan ra chahnu Jesucristo chi ndo.
57001004	Ndihi ni quivi chahi iin tiahvi ndioo chi ra Ndioo, ta cahin chi ra cuenda cun.
57001005	Tacan ni savahi, vati ni chini sohi ti cuni mani cun chi ndihi ñivi Ndioo, ta chinu ini cun chi ra chahnu Jesuu.
57001006	Cahin chi ra Ndioo ti na cua cati tuhun cun chi ñivi yoso cuhva chinu ini cun chi ra Ndioo. Tacan ni cua coto vaha ñi ndihi cha vaha cha iyo chihin yo cuenda ra Cristo Jesuu.
57001007	Sii xaan cuni yu, ta vaha xaan cuni anime, vati cuni mani cun chi ñivi tahun, vati chaha cun tundee ini chi ñivi Ndioo, yani xaa.
57001008	Ña yuhvi yu cati tuhin chihun ñaan cha cuu cha cua savahun, vati chaha ra Cristo ndatu chihin yu.
57001009	[Ña cua nduxain chihun,] soco cua cahan vii yu chihun, vati cuni mani yu chihun. Rai chanihin cha cui, ta vitin ndai vecaa cuenda ra Cristo Jesuu.
57001010	Cahan ndahvi yu chihun cuenda ra Oneesimo ra cuu musu cun, vati cuu ra sava ta cua iin sehi, vati cati tuhin tuhun Ndioo chi ra ihya nu ndai vecaa ya, ta chinu ini ra chi ra Ndioo.
57001011	Ñahni yahvi ndaa cha ni chacoo ra Oneesimo can chihun nu quichi quivi, soco vitin cua satiñu vaha ra chihun cuhva ni satiñu ra chihin yu.
57001012	Vitin cua tachi ndique chi ra chihun, [ta na cua quihin cuenda cun chi ra cuhva ni quihin cuenda cun chi yu].
57001013	Cuni yu cha cua ndoo ra chihin yu. Cha cua satiñu ra chi, ta cua cuu ra sava ta cua iin rai cha ni tachi cun, ta cua tindee ra chihin yu nu indi yu vecaa ya, vati cati tuhin tuhun vaha,
57001014	soco ña cuni yu cha ña cua coto cun cha cua savahi. Chacan cuu cha ña cuni yu sanini yu chihun cuenda ra, ta cua savahun cha vaha. Vaha ca cha cua savahun cha vaha, tu cha tacan ni cuni maun.
57001015	Cha ni quee ndaa ra Oneesimo can chihun suhva quivi. Tacan ni cuu chi, ta vitin cua coo cuii ra chihun ndihi ni quivi.
57001016	Ñavi ca musu cun cuu ra vitin. Vaha xaan ca iyo ra, vati yani yo chi ra. Yuhu cuni xain chi ra, soco chite ti cua cuni ca maun chi ra, vati cua coo ndico ra chihun, ta yani cun chi ra cuenda ra chahnu.
57001017	Na cua quihin cuenda cun chi ra cuhva ni cua quihin cuenda cun chi yuhu, vati chito cun ti satiñu tahan yo cuenda ra Cristo.
57001018	Tu cha ni savaha ra ndavaha ni chihun, tu cha ni ndiseca ra chihun, cua ndoo chi cuenda yuhu.
57001019	Yuhu ra Paulu taa tuhun ya chihun, vati cua tiahvi ndique cha ndiseca ra chihun. Ña cua cati yu yoso cuhva cha ndiseca maun chihin yu, soco cha ni sacote chihun yoso cuhva cua cuinu ini cun chi ra Ndioo.
57001020	Yani xaa, chica yu tu manini ya chihun, vati chinu tahan ini cun chi ra chahnu. Tacan ni na cua savahun, ta cua cusii ini yu cuenda ra Cristo.
57001021	Chite ti cua savahun cuhva cati yu. Chacan ni tai tutu ya chihun, vati chite ti cua savahun chi, ta cuaha xaan ca cha vaha cua savahun.
57001022	Na cua tiso vahun nu cua coo nuin chihun, vati cuni yu ti cua cahan ndo chi ra Ndioo, ta sa cua cuhva ra tundee ini, tacan na cua cuu cuhin nu iyo ndo.
57001023	Tachi ra Epafra iin tuhun nacumi chihun, ta indi tahan ra chihin yu vecaa ya, vati chica tahan ra tiñu Cristo Jesuu.
57001024	Tachi tahan ra Macu chi ra Aristarco chi ra Demas chi ra Luca iin tuhun nacumi chihun, ta satiñu tahan ra ta ra tiñu Ndioo.
57001025	Na cua savaha ra chahnu Jesucristo tu manini chihin ndo. Na cua cuu chi tacan ni.
58001001	Cuaha chaha ni cahan ra Ndioo chi ñivi yo tiempu chahnu. Cuaha cuhva ni cahan ra chi ñi, vati tachi ra chi ra ni cahan cuenda ra.
58001002	Chacan ni savaha ra iti chata, soco vitin tichi quivi ya cha ni tachi ra chi ra cuu sehe ra nu iyo yo. Tacan ni cahan ra chi yo vitin. Chaha ra Ndioo tundee ini chi ra. Chacan cuu cha ni cundee ra savaha ra cuu sehe ra ndihi ñuhun ñuñivi chi andivi, ta chaha cuenda ra Ndioo ndihi cha iyo chi ra.
58001003	Cahnu xaan rai cuu sehe ra, vati cahnu xaan cuu ra Ndioo. Sanahan sehe ra chi yo yoso cuhva iyo ra Ndioo, vati tacan iyo tahan maan ra. Quivi xihna cuii cahan cahan ni ra, ta ni chacoso vaha ndihi cuii cha iyo, ta ni vii tindee ra chi chi, vati iyo xaan tundee ini chi ra. Maan ra cuu ra ni sanaan cuati savaha ñivi ñuñivi, ta cuahan ndico ra iti siqui andivi, ta cha iyo ndico ra chi ra Ndioo, vati iyo ndatu chi ra.
58001004	Cahnu xaan cuu ra tatun Ndioo, soco cahnu xaan ca ra cuu sehe ra Ndioo, vati iyo xaan ca tundee ini chi ra.
58001005	Chacan cuu cha ndicha, vati ña ni cati ra Ndioo chi tatun ra cuhva cha ni cati ra chi sehe ra. Nu ni quichi quivi cati ra chi sehe ra ti: Sehi chihun. Vitin cha chahi tundee ini chihun, cati ra, soco ñahni nu cati ra Ndioo cuenda ra tatun Ndioo ti: Yuhu cua cuu sutu ra, ta maan ra cua cuu sehi.
58001006	Tachi ra chi sehe ra ihya nu ñuhun ñuñivi ya, ta cati ra cuenda sehe ra ti: Na cua sacahnu ndihi tatun Ndioo chihin ra, cati ra.
58001007	Ta cati ndico tucu ra cuenda ra tatun Ndioo ti: Sava ni ta cua tati cuu tatun Ndioo ni savahi. Sava ni ta cua yaa ñuhun cuu ra, [vati ña ndoo ra nu chahan ra,]
58001008	Tacan ni cahan ra Ndioo cuenda ra tatun Ndioo, soco cuenda sehe ra cati ra ti: Ndioo cuu cun, ta cua cundaca ñahan cun ndihi ni quivi ndihi ni tiempu. Rai cua cundaca ñahan ndicha cua cuu cun.
58001009	Mani cha vaha cuni cun, ta ña cuni cun cha ndavaha ni. Chacan cuu cha savaha ra Ndioo sutu cun cha cusii ini xaun. Savaha ra cha cusii ini ñivi cun, soco cua cusii ca ini maun, cati ra.
58001010	Iyo inca nu cati ndico tucu ra cuenda sehe ra ti: Nda ni xihna cuii cha ni savahun ñuhun ñuñivi ya, ra chahnu, ta ni savaha tahun andivi.
58001011	Cua ndoyo ñuhun ndihi chacan, soco maun ña cua ndoyo ñuhun cun. Cua nduchahnu ndihi chi sava ni ta cua cha nduchahnu iin sahma.
58001012	Cua ndoyo ñuhun chi [cuhva cha ndoyo ñuhun iin coto], ta cua naan chi, soco maun ta ni cuhva cua coun, ta ña cua cuvi cun, cati ra.
58001013	Ña cahan ra Ndioo chi ra tatun Ndioo cuhva ni cahan ra chi sehe ra, vati cati ra chi sehe ra ti: Cua coun chihin yu ihya, vati iyo ndatu chihun. Cua savahi cha cua sandoyo ñuhun cun chi ñivi cuxaan ini chihun. [Tacan ni cati ra Ndioo, vati cahnu cuu ra tatun Ndioo, soco cahnu xaan ca ra cuu sehe ra.]
58001014	Tatun ni cuu ndihi ra tatun Ndioo. Chacan cuu cha tava tiñu ra chi ra ta ra, vati cua tindee ra chi ñivi, vati cua sacacu ra Ndioo chi ñi.
58002001	Chacan cuu cha nini xaan cha cua taa vaha yo soho yo ndihi cha ni chini soho yo, coto cua saña ndaha yo chi ra Ndioo.
58002002	Cha ndicha ndicha cuu tuhun ley chahnu cha ni cati tuhun ra tatun Ndioo tiempu chahnu, ta ni cutuni ñivi chahnu yo iin cha ndicha, vati ña tasoho ñi cha ni cahan ra ta ra.
58002003	Chacan cuu cha ña cua cacu maan yo, tu ña cua tasoho yo yoso cuhva cua sanduvaha ra Ndioo anima yo. Cati xihna ra chahnu Jesuu tuhun can, ta sa ni cati tahan ra ni chini tuhun can chi yo ti cha ndicha cuu chi.
58002004	Cha ni sacoto tahan ra Ndioo chi yo ti chacan cuu chi, vati cuaha xaan cuhva cha ni savaha ra ta ra, ta ndehe yo ti iyo xaan tundee ini chi ra Ndioo. Ta ni cuhva cha ni tachi ra Ndioo chi ra Tati Ndioo nu iyo yo, ta tindee ra chi yo cuhva cuni maan ra Ndioo.
58002005	Ña chaha ra Ndioo ndatu cha cua cundaca ñahan ra tatun Ndioo nu cua coo yo nu cuahan quivi. Chacan cuu cha chahi cuenda chi ndo,
58002006	vati iyo nu cati tutu Ndioo ti: Ña chito ndi ñacu ni ñuhun ini cun chi ñivi ñuñivi. Ña chito ndi ñacu ni saxini cun chi ñi.
58002007	-
58002008	Cahnu xaan cuu ra tatun Ndioo ni savaha cun, soco ñavi tacan ni savahun chi ñivi can. Cha chahun ndatu chi ñi, vati cua cundaca ñahan ñi chi ndihi cha iyo nu ñuhun ñuñivi ya. Tacan ni savahun ti cha cahnu cuu ñi, cati ñivi cuenda ra Ndioo. Tacan ni chaha ra Ndioo cha cua cundaca ñahan ñi chi ndihi cuii cha iyo. Vitin chito yo ti ña ta cundaca ñahan ñivi cuhva ni cati ra,
58002009	soco cha ni ndehe ndi chi ra Jesuu. Ña cahnu rai cuu ra quivi can cuhva cha cahnu cuu ra tatun Ndioo, soco suhva quivi ni. Tacan sa cuu ra iin rai cahnu xaan, vati ni ndehe ra tundoho, ta ni chihi ra. Savaha xaan ra Ndioo tu manini chi ndihi yo. Chacan cuu cha ni chihi ra Jesuu cuenda ndihi yo.
58002010	Maan ra Ndioo cuu ra ni savaha ndihi cha iyo, ta ni iyo vaha chi, vati maan ra tindee chi chi. Chacan cuu cha vaha cuhva ni savaha ra, vati savaha ra ti tuvi ñivi cua coo vaha chi ra nu cuahan quivi. Tacan ni savaha tahan ra cha cua sacacu ra Jesuu chi yo nu iyo yo chi tundoho, vati cha ni ndehe tahan maan ra tundoho.
58002011	Tindee ra chi ñivi, ta iyo ñivi ña cuni ca ñi savaha ñi cuati, ta iin ni ra Ndioo cuu sutu ñi. Chacan cuu cha ña cahan nuun ra cuu sehe Ndioo, ta cati ra ti ñivi ra chi ñi.
58002012	Cha cati tutu Ndioo cuenda ra cuu sehe Ndioo ti: Cua cuhve cuenda chi ñivi tahin yoso cuhva iyo cun. Cua sacahnu yu chihun nu iyo cuiti ñivi cun, cati chi.
58002013	Iyo inca nu cati chi cuenda ra: Cua cuinu ini yu chihun, cati chi, ta cati ndico tucu chi cuenda ra: Ihya iye, ta iyo tahan ñivi cha chahun chihin yu, cati chi cuenda ra cuu sehe Ndioo.
58002014	Cha cuu tahan ra iin ñivi ñuñivi, ta ni chacoo tahan iquin cuñu ra cuhva iyo iquin cuñu ñivi ñuñivi, vati tacan ni iyo ndihi ñivi, ta cha ni chihi tahan ra. Chacan cuu cha tava ndaa ra chi run cuihna, vati rucan cuu run sandoyo ñuhun chi ñivi, ta chihi ñi.
58002015	Tacan ni cha sacacu ra chi ñivi, vati ndihi quivi saxini ñi cuenda cha cua cuvi ñi, ta yuhvi ñi. Chi ñican sacacu ra.
58002016	Chito yo ti ñavi cha cua tindee ra chi tatun Ndioo cuu tiñu quichi ra, soco chi ndihi ñivi chinu ini chi ra Ndioo cuni ra tindee ra.
58002017	Chacan cuu cha nini xaan ni chacoo ra cuhva iyo ndihi ñivi ñuñivi. Chacan cuu cha cuu ra sava ni ta cua iin sutu ndicha ndicha cha cuenda ra Ndioo, ta cua cundahvi ndicha ini ra chi ñi. Chacan ni sanaan ra cuhva saxini ra Ndioo cuenda cuati ndacu ñivi ñuñivi.
58002018	Chacan cuu cha cuu tindee ra chi ñivi ndehe tundoho, vati cha ni ndehe tahan ra tundoho.
58003001	Yani xaa, ñivi ii cuu ndo, ta sa cua queta quivi cha cua cuhun ndo nu iyo ra Ndioo. Vitin na cua saxini ndo cuenda ra Jesuu, vati maan ra cuu sava ni ta cua iin tatun ni tava tiñu ra Ndioo. Maan ra cuu sava ni ta cua iin sutu sacahnu yo.
58003002	Cha ni savaha ra cuhva cuni ra ni tava tiñu chi ra cuhva ni savaha ra Moisee cha ni cumi ra chi ndihi ñivi Ndioo.
58003003	Cha cati ra Ndioo ti cahnu cuu ra Moisee, soco cahnu ca cuu ra Jesuu. Ña tuhva yo cati yo ti cahnu cuu iin vehe, soco cati yo ti cahnu cuu ra sandaa chi chi.
58003004	Chacan cuu chi, vati iyo ra sandaa vehe. Ña ni tuvi maan chi, soco Ndioo cuu ra ni savaha ndihi cha iyo.
58003005	Vaha xaan savaha ra Moisee chi ndihi ñivi Ndioo. Musu vaha cuu ra, vati vaha xaan satiñu ra, vati ni chaha ra cuenda cha cua cati tuhun ra Ndioo nu cuahan quivi,
58003006	soco vaha xaan ca iyo ra Jesuu, vati sehe Ndioo chi ra, ta sacuenda vaha ra chi ñivi ra. Ñivi ra chi yo, tu ña cua cuyuhvi yo, tu cua cati cachin yo ti ndatu vaha yo chi ra Jesuu nda cua nda quivi cua quichi ndico tucu ra.
58003007	Chacan cuu cha cua cuu chi cuhva cati ra Tati Ndioo, vati cati ra cuenda ra Ndioo ti: Vitin cua cuni soho ndo cha cua cahan ra Ndioo,
58003008	soco na ña cua sanihin ini ndo cuhva ni savaha ñivi quivi ni cahan yuhu ñi chi ra Ndioo iti chata cuhva ni ndehe ñi a vaha cua savaha ra Ndioo quivi ni chacoo ñi tichi cuhu.
58003009	Tican savaha ñivi ndo cuati nda cua nda ña cua cundee ca ini yu chi ñi tiempu chahnu, ta ndehe ñi ndihi cuii cha ni savahi cha uvi xico cuiya can.
58003010	Chacan cuu cha nduxain chi ñican, ta cati yu ti ndihi ni quivi ndoyo ñuhun ñi cha saxini ñi. Ña nihin ñi cuhva yoso cuhva iye.
58003011	Chacan cuu cha nduxain chi ñi, ta chahi tuhun yuhi iin cha ndicha ndicha chi ñi, ta cati yu ti ña cua coo vaha ñi chi yuhu. Tacan ni cati ra Ndioo.
58003012	Yani xaa, cua savaha vaha ndo cuenda chi ndo, coto ña cua cuinu vaha ini ndo chi ra Ndioo, coto cua savaha ndo ndavaha ni, ta cua saña ndaha ndo chi ra Ndioo ndicha.
58003013	Na cua cuhva ndo tundee ini chi tahan ndo ndihi ni quivi tichi quivi ya. Chacan cuu cha ña cua sandahyu ñahan ñivi ndacu cuati chi ndo, ta cua sanihin ini ndo, ta coto cua ndoyo ñuhun ndo.
58003014	Tacan ni cua coo tahan yo cuenda ra Cristo, tu cua cundee ini yo nda cua nda cua quichi ndico tucu ra, ta ña cua saña yo cha chinu ini yo cha xihna cuii.
58003015	Cha cati tutu Ndioo cuenda ñivi ra ti: Vitin cua cuni soho ndo cha cua cahan ra Ndioo, soco na ña cua sanihin ini ndo cuhva ni savaha ñivi quivi cha cahan yuhu ñi chi ra Ndioo iti chata, cati chi.
58003016	Ñican cuu ñivi ni chacundaca ra Moisee nu ni quee ñi tichi ñuhun Egipto. Ñican cuu ñi chini soho cha ni cahan ra Ndioo, soco ña ni savaha ñi cuhva cuni ra.
58003017	Chi ñican ni nduxaan ra ndihi uvi xico cuiya can, ta ñican cuu ñi ni savaha cuati, ta chihi ñi tichi cuhu.
58003018	Cha cati cachin ra ti ñivi ña tasoho chi ra―ña cua coo ñi chi ra.
58003019	Chacan cuu cha chito yo ti ña ni cuu coo ñi chi ra Ndioo, vati ña chinu ini ñi chi ra.
58004001	Chacan cuu cha na cua saxini vaha ndo, coto cua cumani ndo, ta ña cua cundee coo ndo chi ra Ndioo, vati ni vii iyo nu nuna chi yo tichi quivi ya, ta cua coo vaha yo chi ra cuhva ni cati ra.
58004002	Tacan cati yu chi ndo, vati cha tasoho tahan yo cuhva ni tasoho maan ñi, soco ñahni yahvi ndaa cha chini soho maan ñi, vati ndicha cuii chini soho ni ñi, soco ña ni chinu ini ñi chi ra Ndioo.
58004003	Cha ni chinu ini maan yo chi ra Ndioo. Chacan cuu cha ni cua coo vaha yo chi ra Ndioo. Cha ni cati ra cuenda ñivi ñuñivi ti: Chacan cuu cha nduxain chi ñi, ta chahi tuhun yuhi iin cha ndicha ndicha chi ñi, ta cati yu ti ña cua coo vaha ñi chi yuhu, cati ra. Nda ni quivi ni savaha ra ñuhun ñuñivi, ta cha ndihi tiso vaha ra ti chito ra yoso cua coo ñivi ñuñivi iti nuun, vati cuni ra cha cua coo ñi chi ra.
58004004	Iyo nu cati iin ra yoso cuhva cua coo quivi cha cuu quivi ucha, ta cati ra ti: Cha ni queta ucha quivi, ta ni chacunda nuun ra Ndioo nu satiñu ra, vati cua quee tatun ra, cati ra.
58004005	Iyo inca nu cati ndico tucu ra Ndioo cuenda ñivi can ti: Ña cua coo vaha ñi chi yuhu, [ta ni ña cua quee tatun ñi,] cati ra.
58004006	Ña ni sacuinu ñivi chini soho xihna tuhun vaha cuhva cuni ra Ndioo, vati ña tasoho ñi chi ra, ta ni vii iyo ñivi cumani cha cua coo vaha ñi chi ra Ndioo, [ta cua quee tatun ñi].
58004007	Chacan cuu cha ni cua cuu coo ñivi chi ra tichi quivi ya cuhva ni cati ra. Cuaha xaan cuiya yaha cha ni cahan ra tacan, ta sa cahan ra Ndavii ni savaha ra Ndioo. Cuhva cati yu chi ndo nu tai tutu ya ni cati ra, vati cati ra ti: Vitin cua cuni soho ndo cha cua cahan ra Ndioo, soco na ña cua sanihin ini ndo.
58004008	Cati ra Ndioo ti ni cua coo quivi can, vati ña ni chacoo vaha ñi quivi chacundaca ñahan ra Josuee.
58004009	Chacan cuu cha ni cua coo quivi cha cua coo vaha ñivi Ndioo chi ra, ta cua quee tatun ñi.
58004010	Ñi cua coo vaha chi ra Ndioo―ña cua coo ca tundoho chi ñi, [vati cua quee tatun ñi] cuhva cha ni quee tatun ra Ndioo iti chata.
58004011	Na cua sanini yo chi maan yo, ta sa cua coo vaha yo chi ra Ndioo, ta cua quee tatun yo. Chacan cuu cha yoni cua ndoyo ñuhun cuhva ni ndoyo ñuhun ñican. Ndoyo ñuhun maan ñi, vati ña ni tasoho ñi chi ra Ndioo.
58004012	Tacan ni cua tasoho yo, vati nihin xaan iyo tundee ini chi tuhun cahan ra Ndioo. Tu cua savaha yo cuhva cati tuhun ra Ndioo, cua coo ndito yo chi ra. Cuhva cha iyo machete uvi yuhu iyo tuhun Ndioo, vati cua coto yo yoo rai cuu yo, tu cua tasoho yo tuhun ra Ndioo. Tacan sa cua coto yo a vaha a ña vaha saxini yo chi anima yo.
58004013	Yoni cua cuu cuindi xehe iti nuun ra, ta chito vaha ra yoso cuhva iyo ndihi yo. Iin ni chi maan ra cua tiso vaha yo tiñu.
58004014	Na ña cua saña yo cha chinu ini yo cuenda ra Ndioo, vati ta iin sutu chahnu cuu ra Jesuu, ta cahnu xaan sutu chahnu cuu ra. Chi maan yo ni chacoo ra, ta cha cuahan ndico ra iti nuun ra iyo iti siqui andivi, ta sehe Ndioo cuu ra.
58004015	Ña cua saña yo, vati iyo tahan ra cuu ta iin sutu chi yo, ta chito ra ti ña cundee vaha yo. Chacan cundahvi ini ra chi yo, vati cha ni ndehe tahan ra ndihi cuii tundoho cuhva ndehe maan yo, soco ñahni cuati ni savaha maan ra.
58004016	Chacan cuu cha na cua yaha yo iti nuun ra Ndioo, ta na cua cahan yo chi ra, ta ña cua cuyuhvi yo, vati iyo xaan tu manini chi ra. Tacan ni cua cundahvi ini ra chi yo, ta cua savaha ra tu manini chi yo nda cua nda quivi cha cua cuni ñuhun yo cha cua tindee ra chi yo.
58005001	Ni nacachi ñivi ñuñivi chi ndihi ra cuu sutu chahnu cuenda maan ñi, ta chaha ñi ndatu chi ra, vati cua tiso vaha ra tiñu chi ra Ndioo. Chacan cuu cha samani ra cha sacahnu ra chi ra Ndioo, vati tacan sa cua cucahnu ini ra Ndioo cuati ndacu ñivi.
58005002	Tu cua savaha ñi cuati, tu cua ndoyo ñuhun ñi, ña cua nduxaan ra sutu can chi ñi, vati iyo tahan ra chi tundoho.
58005003	Chacan cuu cha iyo cha samani tahan ra chi ra Ndioo cuenda cuati maan ra cuhva ni samani ra chi Ndioo cuenda cuati ñivi.
58005004	Ñavi maan ra sutu can cua cati ti cua coo ndatu chi ra. Maan ra Ndioo cuu ra cua cati cuhva ni cati ra ti cua cuu ra Aaroon sutu.
58005005	Ta ni cuhva ña nducu ra Cristo cuhva cha cua cuu ra iin rai cahnu, ta cua cuu ra iin sutu chahnu. Maan ra Ndioo cuu ra cati, vati cati ra ti: Sehi chihun. Vitin cha ni chahi ndatu chihun, cati ra,
58005006	ta iyo inca nu cati ra ti: Ndihi ni quivi ndihi ni tiempu cua cuu cun sutu cuhva cha ni cuu ra Melquisedec, cati ra.
58005007	Quivi chacoo ra Cristo ihya nu ñuhun ñuñivi ya, cahan ndahvi xaan ra chi ra Ndioo. Nihin xaan cana chaa ra chi ra, ta chacu xaan ra iti nuun ra Ndioo, vati maan ra cuu ra cua cuu sacacu chi ra nu cua cuvi ra. Tasoho ra Ndioo cha cahan ra Cristo, vati sacahnu ndicha ra Cristo chi ra.
58005008	Sehe ra chi ra, soco cutuhva ra tasoho ra chi sutu ra, vati ni chacoo ra chi tundoho.
58005009	Cua savaha maan ra cha cua coo vaha ñivi tasoho cha cahan ra. Cua coo vaha ñi chi ra Ndioo ndihi ni quivi ndihi ni tiempu, vati ni ndehe ra Cristo tundoho, ta ni chihi ra. Tacan ni sanduvaha ra anima ñivi.
58005010	Tacan ni savaha ra, vati chaha ra Ndioo cha cuu ra iin sutu chahnu cuhva cha ni cuu ra Melquisedec.
58005011	Iyo cuaha xaan cha cua cati tuhin chihin ndo, soco cuaha tundoho cha cua sanducachin yu chi chi, vati ña cuni ndo tasoho ndo.
58005012	Iyo cha cua sanahan tahan ndo chi ñivi Ndioo, vati cha iyo xaan quivi cha iyo tahan ndo cuenda ra Ndioo, soco ni chini ñuhun ndo cha cua sanahan ndico tucu yu ñaan cha cuu cha cua savaha xihna ndo cuenda ra Ndioo. Iyo cha cua cutuhva xihna ndo cuhva cati ra Ndioo sava ni ta cua chihi xihna ve cuati sicui sihi ve, ta sa cua cuu cachi ve xita.
58005013	Tu ni vii iyo ndo cuhva iyo ve cuati ni chaxi, ña ta coto ndo yoso cuhva cua coso vaha anima ndo chi ra Ndioo, vati ni iyo ndo cuhva iyo ve cuati.
58005014	Xita chachi ñivi chicha. Tacan ni cua coo maan yo cuenda ra Ndioo, tu cua coto vaha yo ñaan cha cuu cha vaha ta ñaan cha cuu cha ndavaha ni.
58006001	Ña cua sacuaha ca yo yoso cuhva cua savaha ñivi nu ni quechaha saxini vaha ñi cuenda ra Cristo. Cua sacuaha yo yoso cuhva cua savaha ñivi chinu vaha ini chi ra Ndioo. Ña cua sacuaha ca yo yoso cuhva cua saña ihni ndo cuati ni savaha ndo. Ña cua sacuaha ca yo yoso cuhva cua cuinu ini ndo chi ra Ndioo.
58006002	Ña cua sacuaha ca yo yoso cuhva cua nacata ndo ndihi cuati suhva. Ña cua sacuaha ca yo yoso cuhva cua tiso yo ndaha yo xini ñivi. Ña cua sacuaha ca yo yoso cuhva cua natacu ndico yo tañu ñivi ndii. Ña cua sacuaha ca yo yoso cuhva cua tachi tuni ra Ndioo chi ñivi nu cuahan quivi.
58006003	Tu cua cuhva ra Ndioo, cua yaha yo iti nuun ca, ta cua sacuaha yo yoso cuhva cua savaha ñivi chinu vaha ini chi ra Ndioo.
58006004	Tu cua ndoyo ñuhun ndico ñivi cha ni nacoto chi ra Ndioo, ña cua cuu ca saña ihni ndico ñi ndavaha ni ndacu ñi, vati cha chito ñi ñaan cha cuu cha samani ra Ndioo. Cha chacoo tahan ra Tati Ndioo chi ñi, ta ndoyo ñuhun ndico ñi.
58006005	Cha chito ñi ti vaha xaan iyo tuhun Ndioo, ta cahnu xaan cuhva cha cua savaha ra Ndioo nu cuahan quivi.
58006006	Tu cua ndoyo ñuhun ndico ñi, ña cua cuu ca saña ihni ndico ñi cuati ndacu ñi, vati ni tava ndaa ñi chi ra Cristo cuhva ni taa ñivi chi ra nu cruu, ta chaha ñi tucanuun chi ra.
58006007	[Ñivi chinu ini chi Ndioo cuu sava ni ta cua ñuhun vaha.] Cuun savi, ta cua coo itu, ta cua coo cha cua cachi ñivi, ta maan ra Ndioo tindee.
58006008	Inca ñivi cuu sava ta cua ñuhun nu cana iñu. Mani iñu cana, vati ñahni yahvi ndaa chi. Cua ndoyo ñuhun chi, vati cua cayu chi.
58006009	Yani xaa, tacan chahi cuenda chi ndo, soco ñahni cha saxini yu. Chite ti vaha xaan cua coo ndo, vati cha iyo vaha ndo cuenda ra Ndioo.
58006010	Cuiti vaha iyo ra Ndioo, ta ña cua naan ini ra ti satiñu vaha ndo tiñu ra. Ña cua naan ini ra ti iyo xaan tu manini chi ndo, vati cha ni tindee xaan ndo chi ñivi ra cuhva ni vii tindee ndo chi ñi vitin.
58006011	Tacan cuni yu cha cua coto vaha ndihi ndo yoso cuhva cua coo ndo chi ra Ndioo. Na cua nducu ndo cuhva chi ndihi cuii anima ndo nda cua nda cua coo vaha ndo chi ra cuhva satiñu ndo tiñu ra.
58006012	Chacan cuu cha ña cua ndusucha ndo, soco na cua coo ndo cuhva iyo ñivi cha iyo vaha chi ra Ndioo. Cua savaha ra chi ñi cuhva cha ni cati ra, vati chinu ini ñi chi ra, ta cundee ini maan ñi.
58006013	Iti chata tiempu chahnu ni cati ra Ndioo chi ra Abrahaam yoso cuhva cua savaha ra chi ra nu cuahan quivi. Chaha ra Ndioo tuhun yuhu ra suvi ni cuenda maan ra, vati yoni ñivi cahnu ca ta cua maan ra.
58006014	Chacan cuu cha cati ra chi ra Abrahaam ti cua cuhva ndicha ra cha vaha chihin ra Abrahaam. Cua tindee ra chihin ra, ta tuvi xaan sehe ra cua coo, cati ra Ndioo.
58006015	Cundee xaan ini ra Abrahaam. Tacan ni chacoo chi chi ra cuhva ni cati ra Ndioo nu quichi quivi.
58006016	Chaha ñivi ñuñivi tuhun yuhu ñi, soco cahan ñi cuenda iin ñivi cahnu nu ñuhun ñuñivi. Tu cua cahan rai iin ñivi, cha iyo vaha tuhun, vati ña cua cahan yuhu ca ñi cuenda chacan ni suhva.
58006017	Chacan cuu cha chaha ra Ndioo tuhun yuhu. Tacan ni tiso vaha ra tuhun chi ra Abrahaam, vati cuni ra sacoto ra iin cha ndicha ndicha chi ñivi, ta cua cuu chi cuhva cha ni cati ra nu quichi quivi. Cuni ra sacoto ra chi ñi ti ña cua sama ra cuhva saxini ra.
58006018	Chacan cuu cha ña cua tichaha ni yo ni suhva. Cua saxini vaha yo, vati tacan cua cuatu vaha yo chi ra chahnu. Cua saxini vaha yo, vati cha chaha ra Ndioo tuhuhn yuhu ra yoso cuhva cua savaha ra nu cuahan quivi. Chacan cuu cha chito yo ti cua savaha ra cuhva cati ra, vati ña cuu sandahyu ñahan ra.
58006019	Ñahni cha cua saxini yo cha ndatu yo chi ra Ndioo. Cha iyo vaha tiñu iti siqui andivi nu iyo ra Ndioo.
58006020	Tican cha cuahan ra Jesuu, vati cha cuenda maan yo cuahan xihna ra iti nuun. Sutu chahnu cuu ra ndihi ni quivi cuhva cha ni cuu ra Melquisedec.
58007001	Iin ni ra Melquisedec cuu ra ni chacundaca ñahan chi ñivi ñuun Salem iti chata tiempu chahnu. Sutu ni cuu ra cuenda ra Ndioo cahnu. Ni tahan tahan ra chi ra Abrahaam cha ni quichi ndico ra Abrahaam iti nu ni cani tahan ra chi cumi ra rey, ta sacanaan ra. Tacan cuu, ta sacu-ii ra Melquisedec chi ra Abrahaam,
58007002	ta chi racan samani ra Abrahaam iin cuhva cha cuu iin diezmo ndihi cha ni quihin ra nu ni sacanaan ra chi ra rey can. Xihna cuii cati yu ti sivi ra Melquisedec cuni cati ti rey cuiti vaha cuu ra, ta inca cha cati chi cuu rey ndaca ñahan ñuun Salem cuu ra. Tuhun can cuni cati chi ti rey chaha cha iyo vii anima ñivi cuu ra.
58007003	Ñahni cha chito ñivi yoo cuu sutu ra, yoo cuu sihi ra, yoo cuu ñivi ra. Ñahni cha cati ñi ndaa quivi ni cacu ra ta ndaa quivi ni chihi ra. Chacan cuu cha ndihi ni quivi ndihi ni tiempu cuu ra sutu. Ta ni cuhva ndihi ni quivi ndihi ñi tiempu cuu ra sehe Ndioo ta ta iin sutu.
58007004	Na cua saxini ndo cuenda ra Melquisedec can. Cahnu xaan rai cuu ra. Chi racan cha ni samani ra chahnu Abrahaam iin cuhva cha ni sacanaan ra.
58007005	Iyo iin tuhun cuenda ley chahnu ti cua satiahvi ra cuu sutu―ra cuu ñivi ra Levii. Chi ndihi ñivi cua satiahvi ra iin diezmo cha iyo chi ñi. Chacoo ndatu cha cua satiahvi ra chi tahan ra, ta ñivi ra Abrahaam cuu ñi.
58007006	Ñahni ñivi maan ra Melquisedec, ta chaha ra Abrahaam iin diezmo chi ra, ta sacu-ii ra chi ra Abrahaam, ta chi ra Abrahaam cha ni cati ra Ndioo yoso cuhva cua savaha ra chi ra nu cuahan quivi.
58007007	Ni chito ndihi ñivi ti ñivi cha cahnu ca cuu ñi sacu-ii chi ñivi ña cahnu cuu.
58007008	Cha cuenda ley chahnu quihin ra sutu iin diezmo, soco cua queta quivi cha cua cuvi tahan ra, soco cuenda ra Melquisedec quihin ra diezmo, ta cati ñivi ti ña chihi ra.
58007009	Cha cua cuu cati yo ti ndicha ti ni quihin tahan ra Levii deizmo cha samani ñivi, ta chaha tahan ra diezmo chi ra Melquisedec, vati nda ni xihna cuii samani ra cuu ta iin sutu chahnu ra Levii diezmo chi ra Melquisedec can,
58007010	vati cuenda sehe ra chi sehe yani ra samani ra Abrahaam diezmo chi ra Melquisedec quivi cha ni nihin tahan ra chi ra. Ndicha ti ña ta coo sehe Abrahaam chi sehe yani ra, soco cuenda maan ra ta ra samani ra diezmo can.
58007011	Ni chacoo sutu cuenda ra Aaroon, ta cha cuenda sutu can ni chacoo ley Ndioo chi ñivi Israeel, soco chini ñuhun ñi cha cua coo inca sutu cuhva ni chacoo ra Melquisedec, vati ña cuu coso vaha anima ñivi cuenda ra sutu can cha cuu ñivi ra Levii.
58007012	Tu cua sama ñivi cuhva iyo ra sutu, iyo cha cua sama tahan ñi cuhva iyo ley sacuinu ñi.
58007013	Cuenda ra Jesuu iyo tuhun can, ta ñahni ñivi ra ni cuu sutu, ta satiñu ñi veñuhun nu ni quichi quivi, vati ñavi ñivi satiñu veñuhun cuu ñivi ra.
58007014	Chacan cati yu, vati chito ndihi ñivi ti ñivi ra Judaa chahnu cuu ra chahnu, ta ñahni cha cati ra Moisee iti chata ti cua cuu ñivi ra Judaa can sutu.
58007015	Cha nducachin vaha tiñu, vati iyo iin ra cuu sutu chaa cuhva cha ni cuu ra Melquisedec.
58007016	Cha cuu ra chahnu Jesuu can sutu, vati iyo tundee ini chi ra, ta ña cua cundihi quivi ra. Ña iyo ra cuhva iyo inca ra sutu, vati chaha ley ndatu chi ra ta ra, ta chihi iin ra, ta quihvi inca tahan ra cuhva iyo costumbre ra.
58007017	Cha cati tutu Ndioo cuenda ra Jesuu ti: Sutu cua cuu cun ndihi ni quivi ndihi ni tiempu cuhva cha ni chacoo ra Melquisedec, cati chi.
58007018	Cha ndihi ley chahnu ni chacoo iti chata, vati ña vaha vaha chi, ta ñahni ca yahvi ndaa chi.
58007019	Ña cundee nduvaha anima ni iin ñivi savaha chi―masi sacuinu ñi cuhva cati ley can. Chacan cuu cha iyo inca cha vaha ca cha ndatu yo, vati cuenda chacan cua quihvi yo iti nuun ra Ndioo.
58007020	Chacan ni savaha ra Ndioo, vati cha chaha ra tuhun yuhu ra.
58007021	Rai cha cuu sutu nu quichi quivi―ña cahan rai ra, ta cha quihvi ra cha cuu ra sutu. Tacan chacoo ra ta ra nu quichi quivi, soco cha chaha ra Ndioo tuhun yuhu ra chi ra Jesuu, vati cati tutu Ndioo ti: Cha chaha ra chahnu Ndioo tuhun yuhu ra, ta ña cua cahan ra inca tuhun. Cati ra ti sutu cua cuu ra ndihi ni quivi ndihi ni tiempu, cati ra cuenda ra Jesuu.
58007022	Chacan cuu cha chito yo ti vaha xaan ca tiso vaha ra Jesuu tiñu. Vaha xaan ca cha iyo vaha tuhun chi ra Ndioo.
58007023	Tuvi xaan ra ni cuu sutu nu ni quichi quivi, vati ña ndoo ra cuiso ra tiñu, vati chihi ra ta ra.
58007024	Ñavi cuhva can iyo ra Jesuu, soco cua ndoo maan ra cuiso ra tiñu, vati cua coo ndito ra ndihi ni quivi ndihi ni tiempu.
58007025	Chacan cuu cha cuu sanduvaha ra anima ñivi ndihi ni quivi ndihi ni tiempu. Chi ñivi tuhva iti nuun ra Ndioo cuenda maan ra sanduvaha ra Jesuu anima. Tacan ni savaha ra, vati iyo ra cha cua cahan ndahvi chi ra Ndioo, ta ndihi ni quivi cahan ndahvi ra chi ra Ndioo.
58007026	Vaha cha cuu ra sutu chi yo. Ii xaan iyo ra, ta ña tuhva ra savaha ra ndavaha ni. Saxini vaha xaan ra. Ña iyo ca ra nu iyo ñivi ndacu cuati, vati cha cuahan ra iti siqui andivi nu iyo ra chahnu Ndioo.
58007027	Ña iyo cha cua cahni ra chi ri sundiquin, ta cua samani ra chi ri chi ra Ndioo ndihi ni quivi cuhva cha ni savaha ra sutu nu quichi quivi. Xihna ca samani ra ta ra chi ri chi ra Ndioo cuenda cuati ndacu maan ra ta ra. Tacan, ta sa samani tahan ra cha cuu cuenda cuati ndacu ñivi. Ituhun ni chaha ni savaha ra Jesuu chacan nu ni chihi ra, ta chaha cuenda ra suvi ni chi maan ra chi ra Ndioo.
58007028	Cuenda ley can cha cuu ra ta ra sutu, ta ñahni tundee ini ni chacoo chi ra ta ra. Xihna ca chacoo ley can, ta iti nuun ca chaha ra Ndioo tuhun yuhu ra, ta chaha ra tundee ini chi ra cuu sehe ra, ta cuu ra sutu, ta maan ra―ndoo ndoo iyo anima ra ndihi ni quivi ndihi ni tiempu.
58008001	Chehe cuu cha cati yu chihi ndo, vati vaha xaan iyo ra cuu sutu chihin yo vitin. Iyo xaan tundee ini chi ra, vati ndaa ra chiyo ndaha cuaha ra chahnu Ndioo iti siqui andivi.
58008002	Iti nuun ra Ndioo satiñu vaha ra, ta maan ra Ndioo savaha nu satiñu ra. Ñavi ñivi savaha chi chi.
58008003	Ndihi ra cuu sutu―ndiso ra tiñu, vati iyo cha cua cahni ra, ta cua samani ra chi ra Ndioo. Chacan cuu cha iyo cha cua samani tahan ra Jesuu chi ra.
58008004	Tu iyo ra ihya nu ñuhun ñuñivi ya, ña cua cuu ra sutu, vati iyo ra cuu sutu cuenda ñuhun ñuñivi, ta samani ra cuhva cati ley chahnu cha ni chaha ra Moisee.
58008005	Satiñu ra sutu ta ra, soco iin cuhva cha iyo iti siqui andivi cuu nu satiñu ra ta ra. Ñavi cha ndicha ndicha ndacu ra sutu ihya. Nu ni quechaha sandaa ra Moisee vehe sahma, ta cati tuhun ra Ndioo chi ra ti cua savaha vaha ra cuenda, ta cua savaha ra ndihi cuhva iyo cuhva cha ni ndehe ra cha ni chahan ra siqui yucu, cati ra.
58008006	Vitin satiñu ra Jesuu tiñu vaha xaan ca, vati vaha xaan ca iyo tuhun chaa, ta maan ra ndiso tiñu cuenda chacan. Vaha ca tuhun can, vati vaha xaan ca iyo cuhva cha cati ra Ndioo nu quichi quivi cha cua savaha ra.
58008007	Cha tiso ndico ra Ndioo inca tuhun, vati ñavi cha vaha vaha cuu tuhun ni tiso xihna ra.
58008008	Ndehe ra Ndioo ti ña vaha ni savaha ñivi Israeel iti chata. Chacan cuu cha cati tutu Ndioo ti: Cati ra chahnu ti cua queta quivi, ta cua tiso ra iin tuhun chaa chi ñivi Israeel chi ñivi Judaa.
58008009	Ña cua coo cha chaa cuhva cha ni chacoo tuhun chahnu cha ni tiso ra chi ñivi chahnu quivi cha ni tava ra chi ñi iti ñuhun Egipto, vati ña ni sacuinu ñi tuhun can. Chacan cuu cha nacoo ra chi ñi.
58008010	Cua yaha quivi can, ta sa cua tiso ra tuhun chaa chi ñivi Israeel. Chehe cuu tuhun chaa can. Cua sacoto ra chi ñi yoso cuhva iyo tuhun cha cati tuhun ra chi ñi. Anima ñi cua taa ra tuhun can. Ndioo sacahnu ñi cua cuu ra, ta ñivi ra cua cuu maan ñi.
58008011	Ña cua cuni chi cha cua sanahan ñi chi tahan ñi yoso cuhva iyo ra. Ña cua cuni chi cha cua cati ñi chi tahan ñi ti cua nacoto ñi chi ra chahnu. Ña cua savaha ñi chacan, vati ndihi ñi cua nacoto vaha chihin ra. Cua nacoto ndihi ñivi ndahvi chihin ra, ta cua nacoto tahan ñivi cha iyo vaha chihin ra.
58008012	Cua cundahvi ini ra chi ñi, vati cua cucahnu ini ra cha ndavaha ni savaha ñi. Cua sanaan cuii ra cuati ni savaha ñi, cati ra chahnu.
58008013	Cha cati ra Ndioo ti cua coo iin tuhun chaa. Chacan chito yo ti saxini ra ti ñahni ca yahvi ndaa cha chahnu, ta yatin cua naan chacan, vati ñahni ca yahvi ndaa chi.
58009001	Tuhun cha ni chacoo xihna cuii chaha cuenda yoso cuhva cua sacahnu yo chi ra Ndioo. Chaha chi cuenda ti cua sacahnu yo chi ra veñuhun iyo cuenda ñuhun ñuñivi.
58009002	Chacan cuu cha ni savaha ñivi yo iin vehe sahma tiempu chahnu, ta uvi nu ndasi tichi chi. Nu quihvi xihna ra sutu―ican ni chacoo nu chacuindi tima chi mesa nu chacoo paan cuenda ra Ndioo. Nu ii chacunani chi.
58009003	Iti nuun chacan ni chacundasi inca sahma, ta ni chacunani chi nu ii xaan ca.
58009004	Tican chacoo nu cayu cutu. Xuhun cuaan cuu chi, ta chacoo tahan chatun cha iyo cuenda tuhun chahnu can. Niniin chi chacundasi xuhun cuaan, ta iti tichi chi chacoo iin quii xuhun cuaan nu chacuindi manaa. Chacuindi tahan yutun chacunaan ra Aaroon, ta ni chaa ita nuu chi, ta chacuindi tahan yuu cha ni chacunda tuhun ley chahnu tichi chatun can.
58009005	Siqui chi chacoo ri querubim cha iyo cuenda ra Ndioo, ta maan ri chasi nu ni choso ra sutu niñi cuenda cuati ñivi. Chi ndichin ri chasi ri ican. Chacan ni chahi cuenda, vati vitin ña cuyatin que cuhve cuenda yoso cuhva ni chacoo ñivi yo iti chata.
58009006	Tacan ni chacoo tiñu, ta vehe xihna cuii ni quihvi ra sutu ndihi ni quivi, ta tacan ni sacuinu ra tiñu ra.
58009007	Vehe chacoo iti nuun nu ndasi inca sahma quihvi ra cuu sutu chahnu ni, soco ituhun ni chaha quihvi ra tichi iin cuiya. Quihvi ra, ta ndiso ra niñi. Nini xaan cua cuiso ra niñi cha cua samani ra chi ra Ndioo cha cuenda cuati ra chi cuenda cuati ndihi ñivi.
58009008	Tacan ni sacoto ra Tati Ndioo chi yo ti ña ta cuu quihvi yo nu ii xaan ca, vati ni iyo vehe cha cuu vehe xihna cuii.
58009009	Iin cuhva cuu chacan. Cha iyo chi cuenda maan yo cuenda costumbre yo vitin tichi quivi ya. Quichi ndaca ñivi cha cua samani ñi chi ra Ndioo, soco ña cuu coso vaha cha saxini ñivi ndacu tacan.
58009010	Iyo tuhun cuenda cha chachi yo cuenda cha chihi yo cuenda cha nacata yo ñaan cuati suhva. Cha cua savaha yo cuu chacan nda cua nda quivi cua nduchaa tiñu.
58009011	Tacan ni chacoo chi, soco cha ni quichi ra Cristo, ta sutu chahnu cuu ra cuenda ndihi cha vaha cha iyo. Vitin cuu chi sava ni ta cua nu quihvi ra inca vehe ndicha. Cahnu xaan ca chi, ta vaha xaan ca chi. Ñavi ñivi savaha chi chi, ta ni ñavi cuenda ñuhun ñuñivi iyo chi.
58009012	Ñavi niñi ri chivu, ta ni ñavi niñi ri sundiquin ndiso ra, soco cha cuenda niñi maan ra ni quihvi ra nu ii xaan ca iti siqui andivi. Ituhun ni chaha quihvi ra, ta ndoo ra. Tacan ni savaha ra, vati cua coo vaha yo chi ra Ndioo ndihi ni quivi ndihi ni tiempu.
58009013	Vasi cundee ndu-ii ñivi suhva cha cuenda ñuhun ñuñivi, vati cha ni choso ñi niñi ri chivu a niñi ri sundiquin a ñaan nu cayu ri sundiquin cuati. Choso ñi niñi can iti nuun ñivi ni chacoo ica cuenda ley chahnu.
58009014	Vaha xaan ca cua ndundoo cha saxini yo, vati cha ni chati ra Cristo niñi maan ra. Tindee ra Tati Ndioo chi ra, ta samani ra suvi ni chi maan ra chi ra Ndioo, ta ñahni cha ndavaha ni savaha ra. Cua ndundoo cha saxini yo, ta ña cua savaha ca yo cha cua ndoyo ñuhun yo cuhva ni iyo ley chahnu. Cua satiñu yo cuenda ra Ndioo ndito.
58009015	Chacan cuu cha maan ra Jesuu cuu ra ni tiso vaha tiñu cuenda tuhun chaa. Chacan cuu cha cua canihin vaha ra Ndioo chi ñivi ra nu cuahan quivi cuhva cha ni cati ra ti cua savaha ra. Tacan cua savaha ra, vati chihi ra Cristo. Chihi ra, vati cua sanaan ra ndavaha ni savaha ñivi cuenda tuhun chahnu can.
58009016	Iyo costumbre yo, vati tu cua tiso vaha iin ñivi tiñu cuenda cha cua cuvi ñi, ta cua queta quivi cua cuvi ñi, iyo cha cua coo testigu, vati cua cuhva ra cuenda ti chihi ndicha ñican, ta sa cua cuu coso vaha ndihi tiñu can.
58009017	Cua queta quivi cua cuvi ñi, ta sa cua cuu coso vaha tiñu, vati ñahni yahvi ndaa tuhun can nda cua nda quivi cua cuvi ñi.
58009018	Chacan cuu cha ni chacoo vaha tuhun chahnu can xihna cuii, vati ni chati niñi.
58009019	Tacan ni chacoo chi, vati cha ndihi cati tuhun ra Moisee ndihi ley can chi ndihi ñivi can. Tacan cuu, ta quihin ra ixi ri mbee ixi cuaha chi iin ndaha yutun hisopo. Satiin ra chi chi chi niñi ri sundiquin chi niñi ri chivu chi nduta, ta choso ra chi chi nuun tutu ley can chi ndihi ñivi can.
58009020	Tacan cuu, ta quechaha cati ra ti chito ñi ti cha iyo vaha tuhun cuhva ni cati tuhun ra Ndioo chi ñi, vati cha ni chati niñi can, cati ra.
58009021	Ta ni cuhva choso ra niñi vehe sahma can chi ndihi cuati suhva cha iyo cuenda ra Ndioo.
58009022	Cuenda ley chahnu can ndundoo ndihi cuati suhva chi niñi, vati ña cua naan cuati ndacu ñivi, tu ñahni niñi chati.
58009023	Nini xaan cha cu?ii ndihi chacan, vati cuhva cha cua coo iti siqui ni cuu chi. Ñavi cha ndicha ndicha cuu chi. Chacan cuu chi, soco cha iyo iti siqui andivi―ii ndicha chi, vati cha vaha xaan ca cuu cha samani ra Cristo.
58009024	Ñavi tichi veñuhun savaha ñivi quihvi ra Cristo. Iin cuhva ni cuu veñuhun cha iyo nu ñuhun ñuñivi ya. Cuahan ra Cristo iti siqui andivi, ta vitin iyo ra iti nuun ra Ndioo, ta cuenda maan yo cha iyo ra ndacan.
58009025	Ñavi cuhva ndacu ra sutu chahnu ndacu ra Cristo, vati quihvi ra sutu chahnu can nu ii xaan ca. Quihvi ra cuiya ta cuiya, ta ndiso ra niñi ri quiti cuhu, soco ra Cristo―ñavi tacan iyo ra. Ituhun ni chaha samani ra chi ra chi ra Ndioo, vati ituhun ni chaha chati niñi ra, ta chihi ra, ta quihvi ra nu iyo ra Ndioo.
58009026	Tu cua coo ra cuhva iyo ra sutu chahnu can, iyo cha cua cuvi ra cuaha chaha nda ni tuvi ñuhun ñuñivi ya. Ñavi tacan cuu chi, soco vitin cha ni ndihi tiempu chahnu, vati cha ni quichi ra, vati cua sanaan ra cuati ndacu ñivi. Sanaan ra chi chi, vati ni chihi maan ra.
58009027	Cha ni tiso ra Ndioo ti ituhun ni chaha cua cuvi ñivi, ta sa cua queta quivi cua cutuni ñi.
58009028	Ta ni cuhva cha ni chihi ra Cristo ituhun ni chaha, vati sanaan ra cuati ndacu ñivi, soco cua quichi ndico tucu ra inca chaha. Cua quichi ra, soco ñavi cuati ndacu ñivi cua sanaan ndico tucu ra. Quivi can cua quichi ndico tucu ra, vati cua canihin ra chi ñivi ndatu vaha chi ra.
58010001	Cuhva cha vaha, cuhva cha cua coo iti nuun cuu ley chahnu can. Ñavi cha ndicha ndicha cuu chi. Chacan cuu cha ña ni cuu nduvaha anima ñivi sacuinu chi chi. Vasi ña chacuita cha chahni ñi chi ri sundiquin, ta samani ñi chi ri chi ra Ndioo ndihi ni cuiya, soco ña cua cuu nduvaha anima ñi cha tacan.
58010002	Tu cua cuu nduvaha anima ñi cha savaha ñi tacan, cha cua cucuita cha ndacu ñi tacan, vati cua ndundoo anima ñi cha iin chaha ni, ta ña cua saxini ca ñi cuenda cuati ñi.
58010003	Cuiya ta cuiya ñuhun ini ñi ti ni iyo cuati chi ñi, vati savaha ñi cha samani ñi chi ra Ndioo.
58010004	Tacan ni savaha ñi, vati ña cuu naan cuati ñivi cha cuenda niñi ri chivu chi cuenda niñi ri sundiquin.
58010005	Chacan cuu cha quichi ra Cristo ihya nu ñuhun ñuñivi ya, ta cati ra chi ra Ndioo: Ña ni cuni cun cha cua savaha ñivi cha cua samani ñi chihun. Savahun chihin yu cha cui iquin cuñu ñivi.
58010006	Ña cusii ini cun cha chahmi ñi chi ri sundiquin, ta samani ñi chi ri chihun cuenda cuati ñi.
58010007	Tacan cuu, ta quechaha cati yu ti cha vachi yu, vati cua savahi cuhva cuni cun, tata. Tacan cati tutu Ndioo cha cua savahi, cati ra.
58010008	Xihna cuii cati ra Cristo ti ña cuni ra Ndioo cha cua savaha ñi cha cua samani ñi chi ra. Ña cuni ra chacan, ta ni ña cusii ini ra chi chi, [vati chito ra ti ña cuu naan cuati ñivi cha savaha ñi tacan]. Savaha ñi chacan, vati tacan cati ley chahnu.
58010009	Tacan cuu, ta cati ndico ra chi ra Ndioo ti quichi ra, vati cua savaha ra cuhva cuni ra Ndioo, cati ra. Tacan ni sanaan ra cha samani ñivi chi ri quiti cuhu, ta tiso ra inca cha cua sacahnu ndicha ñi chi ra Ndioo.
58010010	Chaha ra Ndioo cha ni ndundoo anima yo, vati savaha ra Jesucristo cuhva cuni ra Ndioo, ta samani ra suvi ni chi maan ra chi ra Ndioo, vati ni chihi ra ituhun ni chaha, ta ni queta tiñu savaha ra.
58010011	Ndihi quivi queta ra sutu, ta satiñu ra. Cuaha hora samani ra chi ri quiti cuhu chi ra Ndioo. Iin ni cha samani ra, soco ña ni cuu naan cuati yo.
58010012	Ta ra Cristo―Ituhun ni chaha samani ra chi ra Ndioo cuenda cuati yo, ta cha iyo vaha tiñu ndihi ni quivi ndihi ni tiempu. Tacan cuu, ta chaha ra Ndioo tundee ini chi ra, ta ni chacunda ra chiyo ndaha cuaha ra Ndioo,
58010013	ta ndatu ra nda cua nda quivi cua tachi tuni ra chi ñivi cuxaan ini chi ra.
58010014	Ituhun ni chaha ni chihi ra, ta tiso vaha ra anima ñivi ra. Nduvaha anima ñi, ta tacan ni cua ndoo ñi ndihi ni quivi ndihi ni tiempu.
58010015	Chaha tahan ra Tati Ndioo cuenda chi yo, vati cati ra ti:
58010016	Cati ra chahnu ti cua yaha quivi can, ta sa cua tiso vahi inca tuhun chi ñi. Cua tise tuhun cati tuhin anima ñi, ta cua sacote chi ñi yoso cuhva cua saxini ñi, cati ra,
58010017	ta cati ndico tucu ra inca chaha ti: Ña cua saxini que cuenda cuati cha ni savaha ñi, cati ra.
58010018	Cha ni naan cuati savaha ñivi ñuñivi. Chacan cuu cha ña cuni ca chi cha cua samani ca ñivi cuenda cuati ñi.
58010019	Yani xaa, ña yuhvi yo yaha yo iti nuun ra Ndioo, vati cha ni chati ra Jesuu niñi ra, ta ni chihi ra.
58010020	Vitin cha nuna ra iti chaa nu cua yaha yo, ta cua coo ndito yo chi ra. Cuenda maan ra cua yaha yo, vati nuna ra sahma chacuita caa yuhu nu ii xaan ca. Chacan ni savaha ra, vati ñivi ñuñivi ni cuu tahan ra.
58010021	Sutu cahnu xaan cuu ra Jesuu, ta satiñu ra cuenda ndihi ñivi Ndioo.
58010022	Chacan cuu cha na cua yaha yo iti nuun ra Ndioo. Cua saxini vaha yo, vati chito ndicha yo ti chinu ini yo chi ra Ndioo. Ña cua saxini ca yo ndavaha ni, vati cha ni ndundoo anima yo, ta cha ni chanduta yo, vati ni ndundoo anima yo, ta ni chanduta yo chi nduta ndoo ndoo.
58010023	Na cua cuinu vaha xaan ini yo chi ra Ndioo, ta na ña cua saxini yo, vati ndicha ra Ndioo. Cua savaha ra cuhva ni cati ra nu quichi quivi.
58010024	Na cua saxini yo yoso cuhva cua cuhva yo tundee ini chi ñivi tahan yo, ta cua cuni mani yo chi tahan yo, ta cua savaha yo cha vaha ndicha.
58010025	Ña cua saña yo cha nducuiti yo chi tahan yo cuhva ndacu uvi uni ñivi tahan yo. Cua cuhva yo tundee ini chi tahan yo. Tacan cua tindee ca yo chi tahan yo, ta cua ndehe ndo ti yatin xaan cua quichi ndico ra chahnu.
58010026	Cha chito yo ñaan cha cuu cha ndicha. Tu cua savaha ndico yo cuati, vati cuni yo chi chi, ñahni inca cha cua savaha yo, ta cua naan cuati can.
58010027	Tu tacan cua cuu chi, cua coo yuhvi yo, vati cua cuatu yo cha cua cutuni yo. Cua cuatu yo cha cua cayu nihin ñuhun nu cua ndoyo ñuhun ñivi cani tahan chi ra Ndioo.
58010028	Chito ndo ti tu cua queta uvi uni testigu ndicha nu quichi quivi, ñahni tu ndahvi ini cua coo chi ñivi ña sacuinu ley Moisee, vati cua cuvi ñi.
58010029	Chacan cuu cha chito ndo ti cahnu xaan cua cutuni ñivi tava ndaa chi ra cuu sehe Ndioo. Cahnu xaan cua cutuni ñivi cati ti cha ñahni yahvi ndaa cha ni chihi ra Jesuu. Cahnu xaan cua cutuni ñivi cahan ndavaha ni chi ra Tati Ndioo. Chati niñi ra Jesuu, ta ni chihi ra. Chacan cuu cha cha iyo vaha tuhun can, ta ndundoo anima ñivi.
58010030	Nacoto vaha yo chi ra cati ti maan ra cuu ra cua tachi tuni chi ñivi. Maan ra cuu ra cua nduxaan ndico, cati ra chahnu. Iyo inca nu cati ndico tucu tutu Ndioo ti cua tachi tuni ra chahnu chi ñivi cha cuenda ñivi ra, cati chi.
58010031	Xaan xaan cua tachi tuni ra Ndioo ndito. Chacan cuu cha yuhvi ñivi.
58010032	Na cua cucuhun ini ndo yoso cuhva cha ni chacoo ndo nu quichi quivi. Cha quechaha nacoto ndo chi ra Ndioo, ta sa ni cundee ini ndo cha ndehe xaan ndo tundoho.
58010033	Iyo ndo―cha sacateni ñivi chi ndo iti nuun ñivi, ta ndehe ndo tundoho. Iyo inca ndo ndehe tahan tundoho cuhva ni tahan ñivi tahan ndo.
58010034	Cha cundahvi ini ndo chi ñivi ndaa vecaa, ta cusii ini ndo cha quihin ñivi ndatiñu ndo. Cusii ini ndo cha tacan, vati chito ndo ti vaha xaan ca cha iyo chi ndo iti siqui andivi, ta ña cua naan chacan.
58010035	Na ña cua quechaha saxini ndo. Cua cunda yahvi xaan ndo, vati ña yuhvi ndo.
58010036	Iyo cha cua sandee ini ndo. Chacan cuu cha cua savaha ndo cuhva cuni ra Ndioo, ta sa cua coo vaha ndo cuhva cati ra Ndioo nu quichi quivi.
58010037	Cati tutu Ndioo ti: Yatin yatin cua quichi ra cha cua quichi. Ña cua nducuee ca ra.
58010038	Ñivi ni chacoso vaha anima cuenda yu―cua cuinu vaha ini ñi chihin yu. Tu cua saxini ñi, vati yuhvi ñi, ña cua cusii ini yu chi ñi, cati chi cuenda ra Ndioo.
58010039	Ñavi ñivi cua saxini cuu yo. Ñavi ñivi cua ndoyo ñuhun cuu yo. Ñivi chinu ini chi ra Ndioo cuu yo. Chacan cuu cha ña cua ndoyo ñuhun yo.
58011001	Chinu ini yo chi ra Ndioo. Chacan cuu cha chito yo ti cua coo yo cuhva ni chacoo tuhun nu quichi quivi. Chacan cuu cha ndatu yo. Ña ta ndehe yo cha ndicha, soco chito yo yoso cuhva cua coo chi iti nuun.
58011002	Chito yo ti vaha xaan ni savaha ñivi yo chacoo iti chata tiempu chahnu, vati chinu ini ñi chi ra Ndioo.
58011003	Chinu ini yo chi ra Ndioo. Chacan cuu cha chito yo ti ni cahan ra Ndioo, ta ni tuvi ñuhun ñuñivi ya. Chacan cuu cha chito yo ti iyo cha ña ndehe yo, ta chi chacan ni tuvi cha ni ndehe yo.
58011004	Chinu ini ra Abel chi ra Ndioo. Chacan cuu cha vaha xaan chandaca ra cha cua samani ra chi ra Ndioo, ta ña vaha cha chandaca ra Cain. Chacan cuu cha chito ra Ndioo ti ni chacoso vaha anima ra Abel can. Chaha ra Ndioo cuenda yoso cuhva ni chacoo ra Abel, vati quihin cuenda ra cha ni samani ra. Ndicha ti ni chihi racan, soco ni iyo tuhun ra, vati chinu ini ra chi Ndioo.
58011005	Chinu tahan ini ra Enoc chi ra Ndioo. Chacan cuu cha canihin ra Ndioo chi ra, ta ña ni chihi ra. Ña ni ndehe ca ñivi chi ra, vati ni canihin ra Ndioo chi ra. Cati tutu Ndioo ti cusii ini ra Ndioo chi ra, ta sa canihin ra chi ra.
58011006	Tu ña cua cuinu ini yo chi ra Ndioo, ña cua cuu savaha yo cha cua cusii ini ra. Tu cua tuhva yo iti nuun ra, nini xaan cha cua cuinu ini yo chi ra. Iyo cha cua cuinu ini yo ti iyo ra, ta tindee ra chi ñivi nanducu chi ra.
58011007	Chinu tahan ini ra Noee chi ra Ndioo. Chacan cuu cha ni savaha ra tundoo, vati tasoho ra cuhva ni cati tuhun ra Ndioo chi ra yoso cuhva cua coo chi iti nuun. Chacan cuu cha cacu ra chi ñivi ra. Tacan ni tachi tuni ra Noee chi ñivi ñuñivi, ta cuu ra iin ñivi ni chacoso vaha anima chi ra Ndioo, vati chinu ini ra.
58011008	Chinu tahan ini ra Abrahaam chi ra Ndioo. Chacan cuu cha ni tasoho ra nu cati tuhun ra Ndioo chi ra. Cati ra ti cua cuhun ra Abrahaam nu cua quihin cuenda ra iin ñuhun. Tacan cuu, ta quee ra cuahan ra, soco ña chito ra ndaa iti cuahan ra.
58011009	Ndoo nuun ra ñuhun can sava ta cua iin ra chica cuu ni, vati ña ta cuhva cuenda ra Ndioo ñuhun can chi ra. Ndoo nuun ra, vati chinu ini ra. Vehe sahma ndoo ra chi ra Isaac chi ra Jacob, ta ini cuhva cua cuhva cuenda tahan ra Ndioo ñuhun can chi ra ta ra.
58011010	Chatu ra Abrahaam can, vati cua coo iin ñuun cha cua savaha ra Ndioo, ta ña cua ndoyo ñuhun chi.
58011011	Chinu tahan ini ña Sara chi ra Ndioo. Chacan cuu cha ni chacoo tundee ini chi ña, ta tuvi sehe ña tichi ña. Tacan cuu chi, ta cha ni yaha cuiya ña cha cua coo sehe ña. Tacan ni tahan ña, vati chito ña ti cua savaha ra Ndioo cuhva cati ra.
58011012	Tacan, ta ni chacoo sehe ra Abrahaam. Ituhun ni rai cuu maan ra, ta cha chahnu xaan ra, soco cundee cha chacoo sehe ra chi sehe yani ra. Tuvi xaan ñivi ra ni chacoo. Cuhva iyo ri tiñu iti siqui andivi iyo ñi, ta cuhva iyo yuti yu tañuhun iyo ñi, [vati tuvi ndicha ñi cuu ñi].
58011013	Ndihi ñican chinu ini chi ra Ndioo, soco queta quivi chihi tahan ñi ta ñi, ta ña ta savaha ra Ndioo cuhva ni cati ra nu quichi quivi can. Chito ñi ti iti nuun ca cua savaha ra cuhva ni cati ra, ta vaha xaan cuni ñi. Chaha ñi cuenda ti iyo nuun ñi ihya nu ñuhun ñuñivi ya.
58011014	Tacan cati ñi, vati cuni ñi cha cua coto ñivi ti nanducu ñi iin ñuun nu cua coo ñi.
58011015	Ña ni saxini ñi cuenda ñuun nu ni quee ñi. Chacan cuu cha ña ndico coo ndico ñi cuhun ndico ñi tican,
58011016	vati cuni ñi coo ñi inca ñuun vaha ca. Cuni coo ñi iti siqui andivi. Chacan cuu cha ña cahan nuun ra Ndioo cha cuu ra Ndioo sacahnu maan ñi, vati cha ni tiso vaha ra ñuun nu cua coo ñi.
58011017	Chinu ini ra Abrahaam chi ra Ndioo. Chacan cuu cha cha ndehe ra Ndioo a cua quee vaha ra. Cua cahni ra Abrahaam sehe ra, ta cua samani ra chi ra chi ra Ndioo. Ituhun ni sehe ra cuu ra, ta cua samani ra Abrahaam chi ra. Suvi ni ra Abrahaam cuu ra, ta cati ra Ndioo chi ra yoso cuhva cua savaha ra iti nuun ca.
58011018	Cuenda sehe ra cati ra Ndioo ti cua coo sehe ra Isaac, ta tacan ni cua ndutuvi ñivi ra, cati ra.
58011019	Chito ra Abrahaam ti iyo tundee ini chi ra Ndioo, ta cua cuu nandoto ndico ñivi cha ni chihi. Iin cuhva cuu chi, vati quihin cuenda ndico ra chi sehe ra nu ni cuu ra sava ta cua iin ndii.
58011020	Chinu ini ra Isaac chi ra Ndioo. Chacan cuu cha sacu-ii ra chi ra Jacob chi ra Esauu, vati cua coo vaha ra ta ra nu cuahan quivi.
58011021	Chinu tahan ini ra Jacob chi ra Ndioo. Chacan cuu cha sacu-ii ra chi ndihi sehe ra Cusee quivi cha cua cuvi ra chahnu can. Ni chahnu xini ra Jacob can xini yutun naan ra, [vati sacahnu ra chi ra Ndioo].
58011022	Chinu tahan ini ra Cusee chi ra Ndioo. Chacan cuu cha chaha ra cuenda ti cua quee ñivi Israeel ñuhun Egipto nu cuahan quivi. Cati tuhun tahan ra yoso cua savaha ñi chi iquin ra, vati chinu ini ra ti cua quee ñi ñuhun can. Tacan ni chaha ra cuenda quivi cha cua cuvi ra.
58011023	Chi ra Ndioo chinu tahan ini sutu ra Moisee chi sihi ra. Chacan cuu cha ni tixehe sutu ra sihi ra chi ra quivi cha ni cacu ra. Uni yoo ni chacuindi xehe ra, vati ndehe ñivi ra ti taqui xaan ve luhu cuu ra, ta ña cuyuhvi ñi cha cati tuhun ra rey can ti cua cuvi ve cuati sehe ñivi Israeel can.
58011024	Chinu ini ra Moisee chi ra Ndioo. Chacan cuu cha chahnu ra, soco ña chaha ra cha cua cati ñivi ti sehe ña sehe sihi ra rey ndaca ñahan ñuhun Egipto can chi ra.
58011025	Ña chaha ra chacan, vati cuni ra coo tahan ra chi tundoho chi ñivi ra Ndioo. Ña cuni ra cha cua cusii ini ra, ta savaha ra cuati suhva quivi.
58011026	Saxini ra ti cuni ca ra ndehe ra tundoho cuenda ra Cristo, ta ña cuni ra ndihi cha vaha ndihi cha ndaa yahvi cha iyo ñuhun Egipto can. Tacan ni saxini ra, vati cuni ra cha cua cunda yahvi ra chi ra Ndioo.
58011027	Chinu ini ra Moisee chi ra Ndioo. Chacan cuu cha ni quee ra ñuhun Egipto, ta ña yuhvi ra cha cua nduxaan ra rey can chi ra, vati cundee ini ra. Cundee ini ra, vati chaha ra Ndioo tundee ini chi ra―masi ña ni ndehe ra Moisee chi ra.
58011028	Chinu ini ra Moisee chi ra Ndioo. Chacan cuu cha ni savaha ra cuhva cha ni cati ra Ndioo, ta cati ra ti cua cuhu ñi niñi ri mbee yuvehe ñi, coto cua cahni ra Ndioo chi ñivi cuu sehe nuun ñi ta ñi.
58011029	Chinu ini ñivi Israeel chi ra Ndioo. Chacan cuu cha ni yaha ñi Tañuhun Cuaha. Cuhva chica ñi nu ñuhun yaha ñi. Cuni yaha tahan ñivi Egipto can, soco ni chihi ñi, vati ni natahan ndico nduta can.
58011030	Chinu ini ñivi Israeel chi ra Ndioo. Chacan cuu cha chico nduvi ñi yu ñuun Jericoo. Ucha quivi chico nduvi ñi yu ñuun can, ta sa nduva nama yuu ndasi candaa yuhu ñuun can.
58011031	Chinu tahan ini ña Rahab chi ra Ndioo. Chacan cuu cha ña chihi tahan ña chi ñivi ña tasoho. Ña chihi ña, vati tindee ña chi ra cuu ñivi Israeel nu ni chica xehe ra ta ra, ta ñahan ni chacoo xaan ndavaha ni chi ra rai inca chiyo cuu ña.
58011032	Ña cua cahan que cuaha tuhun, vati ña cuyatin que cuhve cuenda yoso cuhva cha ni chacoo ra Gedeoon chi ra Barac chi ra Sansoon chi ra Jeftee chi ra Ndavii chi ra Samuel chi ndihi ra ni cahan cuenda ra Ndioo nu ni quichi quivi.
58011033	Chinu ini ra ta ra chi ra Ndioo. Chacan cuu cha iyo ra ni sacanaan ra nu ni cani tahan ra chi inca ñivi. Iyo inca ra vaha xaan chacundaca ñahan ra chi ñivi. Chito ra ti cua savaha ra Ndioo cuhva ni cati ra. Ña chaha ra Ndioo cha cua cachi ri ndicaha chi inca ra.
58011034	Iyo inca ra chasi nu cua cayu ra tichi ñuhun. Chinu inca ra, ta ña cundee cahni ñivi chi ra. Ña cundee ra, soco chaha ra Ndioo tundee ini chi ra. Nihin xaan cani tahan ra nu ni chacoo cuati. Quichi ñivi, vati cua cani tahan ñi chi ra, soco sacunu ra chi ñi.
58011035	Chacoo ñivi ñahan, ta ni chihi sehe ñi, soco natacu ndico sehe ñi, ta ndoo ndico sehe ñi chi ñi. Iyo ra―sanahma ñivi chi ra. Ña cuni ra saña ndaha ra chi ra Ndioo, ta cua coo nuna ndico ra. Cuni cuvi ra, vati tacan sa cua coo ndito ndico ra nu vaha xaan ca.
58011036	Iyo inca ra sacateni xaan ñivi chi ra, ta cani ñi chi ra chi yoho. Ni chacoo tahan ra vecaa, ta chacunuhni tahan cadena caa chaha ra.
58011037	Cani ñi chi ra chi yuu, ta chahnda sava ñivi chi ra chi sierra. Chahni ñivi chi ra chi cha cuu ta iin machete. Chica cuu ndahvi ra, ta chacunami ra ñiin ri chivu ni. Ndahvi xaan ni chacoo ra, ta ndehe xaan ra tundoho. Savaha xaan ñivi ndavaha ni chi ra.
58011038	Chacunda yahvi xaan ca maan ra ta ra, ta ñahni yahvi ndaa ñivi ñuñivi, soco chica cuu ni maan ra ta ra tichi cuhu. Chica cuu ra siqui yucu, ta chacoo ra yavi yuu. Chacoo tahan ra yavi ñuhun.
58011039	Cati ra Ndioo ti vaha xaan cha ni savaha ra ta ra, vati chinu ini ra ta ra chi ra Ndioo, soco ña ni ndehe ra ta ra cha cua savaha ra Ndioo cuhva ni cati ra nu quichi quivi. [Ña ni ndehe ra ta ra, vati ña ta queta quivi cha cua savaha ra Ndioo cuhva cati ra.]
58011040	Tacan ni chacoo chi, vati vaha xaan ca cua savaha ra Ndioo chi maan yo. Chacan cuu cha cua coo vaha tahan yo chi ra ta ra icaa ni.
58012001	Ndihi ñivi can cuu ñi cha ni chaha cuenda chi yo. Cha tindee ra Ndioo chi ñi, ta quee vaha ñi, vati chinu ini ñi chi ra. Chacan cuu cha na cua nacoo ihni yo ndihi cha sandusaca chi yo. Na cua nacoo ihni yo ndihi cuati cha sandoyo ñuhun chi yo. Na cua sandee ini yo suvi ni chi maan yo. Tacan, ta sa cua coo vaha yo cha iyo yo ihya nu ñuhun ñuñivi ya.
58012002	Na cua saxini vaha yo yoso cuhva iyo ra Jesuu. Maan ra tindee chi yo, ta quechaha chinu ini yo chi ra, ta suvi ni maan ra cua tindee, ta cua cuinu vaha ca ini yo chi ra. Cua saxini yo chi ra, vati cundee ini ra tundoho ndehe ra nu cruu. Ñahni cha ni saxini ra cuenda cha ni chacoo tu ca nuun chi ra. Tacan cuu, ta quechaha cusii ini ra savaha ra Ndioo, ta cha iyo ndico ra chiyo ndaha cuaha ra Ndioo, [vati iyo tundee ini chi ra].
58012003	Na cua saxini ndo yoso cuhva cha ni chacoo ra Jesuu, vati cundee ini ra ndavaha ni savaha ñivi chi ra. Chacan cuu cha cua cundee ini ndo, ta ña cua tichaha ni ndo.
58012004	Cha sanini ndo chi ndo, ta ña ndacu ca ndo cuati, soco ña ta cuvi ndo cha iyo ndo tacan.
58012005	Vasi cha naan ini ndo cuhva ni cati ra Ndioo chi ndo. Ni cahan ra chi ndo cuhva cahan ra chi iin sehe ra, vati cati tutu Ndioo cuenda ndo ti: Sehu, ña cua saxini cun ti ña vaha cuhva cha cati tuhun xaan ra chahnu chihun. Cua cundee ini cun cha cua tachi tuni ra chihun,
58012006	vati cati tuhun xaan ra chi ñivi ra, ta tachi tuni ra chi ndihi sehe ra, cati tutu Ndioo.
58012007	Cua cundee ini ndo tundoho ndehe ndo, vati cha sanahan ra Ndioo chi ndo. Iyo ra chi ndo cuhva iyo ra chi sehe ra, vati ndihi ñivi cati tuhun vaha xaan ñi chi sehe ñi ti na cua coo vaha ñi.
58012008	Tu ñahni cha cua cati tuhun ra Ndioo chi ndo, ñavi sehe ndicha ra chi ndo, vati cati tuhun vaha xaan ra chi ndihi ñivi cuu sehe ndicha ra.
58012009	Cati tuhun xaan ra cuu sutu yo cuenda ñuhun ñuñivi, ta sacahnu yo chi ra. Vaha xaan ca cua tasoho yo chi ra cuu sutu yo iti siqui andivi, ta cua coo ndito yo chi ra.
58012010	Suhva quivi ni cati tuhun sutu yo cuenda ñuhun ñuñivi chi yo, ta ndacu ra cuhva saxini maan ra, soco maan ra sutu yo iyo iti siqui¯cati tuhun xaan ra chi yo, vati cua coo vaha yo, ta cua coo ii yo cuhva iyo ii maan ra.
58012011	Ndahvi cuni yo hora cha cati tuhun xaan sutu yo chi yo ti ña vaha cha ni savaha yo. Ña cusii ini yo cha tahan yo tacan. Tu cua cutuhva yo cha cati tuhun xaan sutu yo chi yo, cua coso vaha anima yo, ta cua coo vii yo.
58012012	Chacan cuu cha na cua sandee ini ndo chi ndo.
58012013	Na cua cuhun ndo iti vaha. Chacan cuu cha ña cua ndoyo ñuhun ca ndo, soco cua nduvaha ndico ndo.
58012014	Na cua coo vii ndo chi ndihi ñivi. Na cua coo ii ndo. Tu ña cua cundee yo coo ii yo, ña cua cuu quihvi yo iti nuun ra chahnu.
58012015	Cua savaha ndo cuenda, coto ña cua savaha ra Ndioo tu manini chi ndo. Cua savaha ndo cuenda, coto cua ndutahñu cuni anima ndo, ta cua coo tundoho chi ndo. Tu tacan ni cua coo ndo, tuvi ndo cua nducaquini anima.
58012016	Cua savaha ndo cuenda, coto cua coo ndo ndavaha ni chi tahan ndo inca chiyo. Cua savaha ndo cuenda, coto ña cua sacahnu ndicha ndo chi ra Ndioo cuhva ña sacahnu ndicha ra Esauu. Saña ra ndatu cha ni chacoo chi ra, vati ra chanihin cuu ra, vati ña cundee ra soco iin chaha.
58012017	Chito ndo ti iti nuun ca cuni ra cha cua sacu-iisutu ra chi ra, ta tava ndaa sutu ra chi ra. Chacu xaan ra, soco ña ni nihin ra cuhva cha cua coso vaha ndico tiñu.
58012018	Ña ni chahan ndo iin yucu Sinaí cuhva ni chahan ñivi Israeel iti chata. Queta ñi yucu can, soco ña cuu tuhva ñi. Naan xaan cha cuu, ta cayu ñuhun. Chacoo xihna tiati,
58012019	ta chacoo ndusu cutu, ta sa nducahan ra Ndioo chi ñi. Tacan ni tahan ñi, ta cahan ndahvi ñi ti ña cua cahan ca ra Ndioo chi ñi.
58012020	Ña cundee ñi cha cati tuhun ra Ndioo chi ñi, vati cati ra ti tu cua yani chaha sana ñi yucu can, cua cahni ñi chi ri chi yuu, cati ra.
58012021	Yuhvi xaan ñi ndehe ñi chacan. Chacan cuu cha cati ra Moisee ti nihin xaan naquisi chi chihin ra, vati yuhvi xaan ra, cati ra.
58012022	Cha cua queta maan ndo yucu Sioon nu iyo ñuun ra Ndioo ndito cha cuu sava ni ta cua iin ñuun Jerusaleen iyo iti siqui andivi. Cha cua queta ndo nu iyo cuiti tuvi ndicha tatun Ndioo, vati sacahnu ra ta ra vico.
58012023	Cha cua queta ndo nu iyo cuiti tahan ñivi Ndioo, ta iyo tutu sivi ndo chi ra Ndioo iti siqui andivi. Cha cua queta ndo iti nuun ra Ndioo, ta maan ra cua ndehe a vaha a ña vaha ndacu ndihi ñivi. Cha cua queta ndo nu iyo ñivi Ndioo cha ni chihi tiempu chahnu, vati nduvaha tahan anima ñi.
58012024	Cha cua queta ndo iti nuun ra Jesuu, ta maan ra cuu ra ni tiso vaha tiñu cha iyo tuhun chaa. Chati niñi ra, ta ni chihi ra. Chacan cuu cha cua coo ndito yo chi ra. Ñavi cuhva iyo niñi ra Abel iyo niñi ra Jesuu, [vati chihi ra Abel, ta tachi tuni ra Ndioo chi yani ra, soco chihi ra Jesuu, ta cucahnu ini ra Ndioo cuati savaha yo].
58012025	Cua savaha ndo cuenda, coto cua tava ndaa ndo chi ra Ndioo, ta maan ra cuu ra cahan chi ndo vitin. Ña ni cacu ñivi Israeel can, vati ña ni tasoho ñi chi ra Ndioo quivi cha cahan ra chi ñi ihya nu ñuhun ñuñivi ya. Chacan cuu cha ña cua cuu cacu maan yo, tu ña cua tasoho yo cuhva cati ra Ndioo iti siqui andivi.
58012026	Quivi can cahan ra, ta ni taan ñuhun can. Vitin cha cati ra ti inca chaha cua taan ndico tucu ñuhun cua savaha ra, ta cua taan tahan iti siqui andivi, cati ra.
58012027	Cati ra ti inca chaha cua taan, vati cua naan ndihi cha cua tuñu nu taan chi ndihi cha ni savaha ra Ndioo iti chata. Chacan cuu cha cua ndoo cuii ndihi cha ña cua tuñu.
58012028	Chacan cuu cha na cua cuhva yo iin tiahvi ndioo chi ra Ndioo, vati ña cua tuñu nu cua coo yo chi ra Ndioo. Tacan ni na cua satiñu vaha yo chi ra Ndioo. Na cua sacahnu ndicha yo chi ra.
58012029	Tacan ni cua savaha yo, vati xaan xaan cua tachi tuni ra Ndioo chi ñivi.
58013001	Na ña cua saña ndo cha cuni mani ndo chi ñivi tahan ndo.
58013002	Na ña cua naan ini ndo cha cua quihin cuenda vaha ndo chi ñivi queta vehe ndo. Tacan ni cha savaha ñivi, ta ña chito ñi cha iin tatun Ndioo quihin cuenda ñi.
58013003	Ña cua naan ini ndo chi ñivi tahan ndo ndaa vecaa, vati cuu ndo sava ni ta cua cha iyo tahan ndo chi ñi. Ña cua naan ini ndo chi tahan ndo cha ndehe tundoho savaha ñivi, vati ni vii iyo tahan ndo ihya nu ñuhun ñuñivi ya.
58013004	Na cua saxini vaha ndo cuenda cha tandaha ndo. Na ña cua coo ndo ndavaha ni chi tahan ndo inca chiyo, vati cua tachi tuni ra Ndioo chi ñivi savaha tacan.
58013005	Ña cuhva ndo cha cua yaha cuhva cha cua cuni ndo coo xuhun chi ndo. Cua ndoo ndo vaha cuhva cha iyo chi ndo, vati cha cati ra Ndioo ti ña cua saña ra chi ñivi ra. Ña cua nacoo ihni ra chi ñi, cati ra.
58013006	Chacan cuu cha ña cua tichaha yo, ta cua cati yo ti: Tindee ra chahnu chihin yu. Ña cua saxini yu ñaan cha cua savaha ñivi chihin yu, cua cati yo.
58013007	Ña cua naan ini ndo chi ra ndiso tiñu veñuhun. Maan ra cuu ra cati tuhun tuhun Ndioo chi ndo. Cua savaha ndo cuenda yoso cuhva iyo ra ta ra, ta cua cuinu ini ndo chi ra Ndioo cuhva cha chinu ini maan ra ta ra chi ra.
58013008	Ña sama ra Jesuu cuhva iyo ra. Cuhva ni chacoo ra nu ni quichi quivi―cuhva can iyo ra vitin, ta ta ni cuhva cua coo ra nu cuahan quivi.
58013009	Ña cua taa ndo soho ndo cha cuu inca tucu tuhun, vati vaha cha cua coo tundee ini chi yo, vati savaha ra Ndioo tu manini chi yo. Ña vaha cha cua saxini ndo cuenda cha cua cachi ndo, vati ñahni tundee ini iyo chi ñivi ndacu tacan.
58013010	Vaha xaan ca cuhva ni tiso ra Ndioo cha sacahnu yo chi ra, ta ñahni ndatu chi ra sutu ni chacoo cuenda ley chahnu cha cua coo ra chi yo icaa ni.
58013011	Chahni ra sutu can chi ri sundiquin, ta quichi ndaca ra sutu chahnu niñi ri tichi nu ii xaan ca. Quichi ndaca ra chi chi cuenda cuati ñivi, soco iquin cuñu rican tava ndaa ra yu ñuun, ta chahmi ra chi chi.
58013012	Chacan cuu cha ndehe ra Jesuu tundoho, ta chihi ra yu ñuun. Chacan cuu cha sandundoo ra anima ñivi, vati chihi ra cuenda maan ñi.
58013013	Chacan cuu cha na cua saña cuii yo ndihi costumbre chahnu, ta na cua sacateni ñivi chi yo cuhva ni sacateni ñi chi maan ra.
58013014	Ñahni nu cua coo cuii yo ihya nu ñuhun ñuñivi ya, vati ndatu yo inca nu cua coo yo iti nuun.
58013015	Na cua sacahnu yo chi ra Ndioo cuenda cha ni savaha ra Jesuu. Ndihi ni quivi na cua sacahnu yo chi ra. Tacan ni ndacu ñivi cati ti cahnu xaan rai cuu ra. [Chacan cuu sava ni ta cua iin cha samani yo chi ra.]
58013016	Ña cua saña ndo cha ndacu ndo cha vaha. Cua tindee ndo chi tahan ndo, vati cua cusii ini ra Ndioo cha cua savaha ndo tacan.
58013017	Cua tasoho ndo chi ra ndiso tiñu veñuhun, ta cua savaha ndo cuhva cati ra, vati sacuenda ra chi ndo ihya, ta chito ra ti nini xaan cua cuhva ra cuenda chi ra Ndioo yoso cuhva ndacu ra chi ndo. Na cua savaha ndo cha cua cusii ini ra ndiso tiñu can. Ña cua cuhva ndo tu cuihya ini chi ra, vati ña cua cuu tindee ra chi ndo cha tacan.
58013018	Na cua cahan ndahvi ndo chi ra Ndioo cuenda yu. Chito vahi ti saxini vahi, ta ñahni ndavaha ni savahi, vati cuni yu savahi cha vaha chi ndihi cuii anime.
58013019	Cati tuhun xain ti na cua cahan ndo chi ra Ndioo. Chacan cuu cha cua cundee queta ndique nu iyo ndo cha yatin.
58013020	Maan ra Ndioo cuu ra chaha cha na coo vii anima yo. Maan ra cuu ra ni chaha tundee ini chi ra chahnu Jesuu, ta natacu ndico ra tañu ñivi ndii, vati chati ra niñi ra, ta ni chihi ra. Tacan ni tiso vaha ra tiñu cuenda tuhun chaa cha iyo ndihi ni quivi ndihi ni tiempu. Maan ra Jesuu cuu ra sacuenda chi ñivi ra.
58013021	Na cua tindee ra Ndioo chi ndo, ta cua savaha ndo cha vaha. Chacan cuu cha cua savaha ndo cuhva cuni maan ra. Cua tindee ra chi yo, ta cua savaha yo cha cua cusii ini ra cuenda ra Jesucristo. Chi maan ra Ndioo na cua sacahnu yo ndihi ni quivi ndihi ni tiempu, ta na cua cuu chi tacan ni.
58013022	Yani xaa, cati tuhin chi ndo ti na cua tasoho ndo tuhun cha ni cati tuhin chi ndo, vati ña cuaha tuhun ni tai chi ndo.
58013023	Chahi cuenda chi ndo ti cha ni cundee quee ra Timoteo yani yo vecaa. Tu cua sanumi ra quichi ra, cua ndehe tahan tucu ndi chi ndo.
58013024	Tachi ndi iin tuhun na cumi chi ndihi ra ndiso tiñu veñuhun nu iyo ndo. Tachi tahan ndi iin tuhun na cumi chi ndihi ñivi tahan yo. Tachi tahan maan ñi iyo ñuhun Italia ya iin tuhun na cumi chi ndo.
58013025	Na cua savaha ra Ndioo tu manini chi ndihi ndo, ta na cua cuu chi tacan ni.
59001001	Yuhu ra Santiago taa tutu ya chihin ndo, ta musu ra Ndioo chi ra chahnu Jesucristo cuu tahin. Tachi yu iin tuhun nacumi chihin ndo. Cha cuu ndoo ñivi judiio, cha ni cuahan ndo nini cahnu nu ñuhun ñuñivi, ta vitin chinu ini ndo chi ra Jesucristo.
59001002	Yani xaa, na cua cusii ini ndo, tu cua ndehe ndo tundoho.
59001003	Cua cusii ini ndo, vati chito ndo ti tacan ni cua coto ra Ndioo a chinu vaha ini ndo chi ra. Tacan cua nihin ndo cuhva a cua cundee ini ndo.
59001004	Tu cua cundee vaha ini ndo tundoho cua ndehe ndo, cua coo vaha ndo. Chacan cuu cha cua cuu ndo ñivi cha iyo vaha cuenda ra Ndioo, ta ñahni cha cua cumani chi ndo.
59001005	Tu ña chito ndo ñaan cha cuu cha vaha cuenda ra Ndioo, cua cahan ndahvi ndo chi ra ti na cua tindee ra chihin ndo. Tacan ni cua cuhva vaha ra Ndioo cha chini tuni chi ndo cuhva chaha ra chi ndihi ñivi cahan chi ra. Ña cua nduxaan ra chi ndo, soco cua tindee ra chi ndo.
59001006	Na cua cuinu ini ndo cha cua savaha ra Ndioo cuhva cahan ndahvi ndo chi ra. Ña cua saxini ndo ti ña cua tindee ra. Tu tacan cua saxini ndo, cua cuu ndo sava ta cua nduta tañuhun. Tihya tican tahnu nduta can, vati nihin xaan caa tati.
59001007	Tacan cuu nu cuu ñivi can, vati tihya tican nanducu ñi cha chini tuni. Saxini ni ñi ti ñahni cha cua cuhva ra Ndioo chi ñi.
59001008	Saxini xaan ñi. Chacan cuu cha ña cua coto ñi ñaan cha cuu cha cua savaha ñi.
59001009	Ta ra yani yo iyo ndahvi xaan―na cua cusii ini ra, vati cha sacahnu ra Ndioo chi ra.
59001010	Na cua cusii ini tahan ra yani yo iyo vaha ndatiñu, vati cua coto ra yoso cuhva cua coo tu ndahvi ini chi ra, ta ña cua sarai ra. Tacan ni cua coo ra, vati yatin xaan cua cuvi ra cuhva cha chihi ita.
59001011	Ndaa ri nicandi, ta nihin xaan ndehe ri. Chacan cuu cha neti ita can, ta ndoyo ñuhun chi. Ña taqui ca chi. Ta tacan cua ndoyo ñuhun tahan ra iyo vaha ndatiñu, ta ñahni yahvi ndaa cha ndacu ra.
59001012	Tu cua cundee ini ndo, ta ña cua savaha ndo ndavaha ni nu cua ndehe ndo tundoho, cua cusii ini ndo, vati cua coo ndito ndo chi ra Ndioo ndihi ni quivi ndihi ni tiempu. Cua coo ndito ndo chi ra, vati cua quee vaha ndo. Tacan ni cua coo ndo, vati cati ra Ndioo ti tacan ni cua savaha ra chi ñivi cuni chi ra.
59001013	Tu cua cuni ndo savaha ndo ndavaha ni, ña cua cati ndo ti ra Ndioo cuu ra cati ti na cua savaha ndo ndavaha ni, vati ña tuhva ra savaha ra ndavaha ni, ta ni ña tuhva ra cati ra ti cua savaha ñivi ndavaha ni.
59001014	Savaha ñivi ndavaha ni, vati tacan ni cuni ñi. Cuhva cuni ñi ndacu ñi.
59001015	Xihna cuii quechaha cuni ñi savaha ñi cuati. Chacan cuu cha queta quivi savaha ndicha ñi cuati can. Chacan cuu cha chihi ñi, vati savaha tahan ñi cuati.
59001016	Yani xaa, ña cua cuhva ndo cha cua sandahyu ñahan ñivi chihin ndo. Ña cua saxini ndo ti Ndioo cuu ra cati ti cua savaha yo cuati. Ña ndicha.
59001017	Ndihi cha vaha ndihi cha taqui cuu cha samani ra Ndioo chihin yo. Maan ra savaha ndihi ñuhun ndichin iyo iti siqui. Chica ri, ta ndahva ri. Ñavi tacan iyo ra Ndioo, vati ña sama ra tuhun cahan ra. Ña sama ra cuhva iyo ra, vati mani cha vaha ndacu ra chi yo.
59001018	Cuni ra cha cua cuu yo ñivi ra, vati chinu ini yo tuhun ra tuhun ndicha. Chacan cuu cha chinu ini yo chi ra, ta maan yo cuu ñivi xihna cuii chi ra.
59001019	Yani xaa, chehe cuu cha cua coto ndo. Cua tasoho xihna ndo tuhun Ndioo. Ña cua cahan nahan ndo, ta ni ña cuvi ndo tisihi.
59001020	Tu tisihi xaa yo, ña cua savaha yo cha vaha ndicha cuhva cuni ra Ndioo.
59001021	Chacan cuu cha yuhu cati ti ña cua savaha ca ndo cha ndavaha ni. Cua saña ndo cuati ndacu xaan ñivi. Ña cua sarai ca ndo, soco cua cuinu ini ndo tuhun cha ni chini soho ndo. Tacan, ta cua nduvaha anima ndo.
59001022	Cua cuni soho ndo cuhva cati tuhun ra Ndioo, ta sa cua sacuinu tahan ndo cuhva cati tuhun ra. Tu cua saxini ndo ti cua cuni soho ni ndo, ta ña cua sacuinu ndo, cua sandahyu ñahan ndo suvi ni chi maan ndo.
59001023	Tu cua cuni soho yo tuhun Ndioo, ta ña cua sacuinu yo cuhva cati ra, cua cuu yo sava ta cua iin rai cha ndehe ra nuun ra nuun inu.
59001024	Ndehe ra nuun ra, ta quee ndico ra cuahan ra, ta naan ini ra yoso cuhva caa ra.
59001025	Tacan cuu maan yo―ña cua naan ini yo cha ni chini soho yo, soco cua sacuinu yo cuhva cuni ra Ndioo. Cua sacuaha yo tuhun Ndioo, ta cua cundee ini yo savaha yo cuhva cati chi. Tacan, ta cua coo yo nu nuna. Cua cusii ini yo, vati cua savaha yo cuhva cuni maan ra.
59001026	Tu cua saxini ndo ti cha vaha xaan sacahnu ndo chi ra Ndioo, ta ña cua savaha ndo cuenda cha cahan ndo, cua sandahyu ñahan ndo suvi ni chi maan ndo, ta ñahni yahvi ndaa cha sacahnu ndo chi ra Ndioo.
59001027	Tu cua sacahnu vaha yo chi ra Ndioo sutu yo, tu cua sacahnu ndicha yo chi ra, cua tindee yo chi ñivi ndehe tundoho, ta ña cua savaha yo cuati cha ndacu ñivi ñuñivi. Cua tindee yo chi ñi cuati ndahvi. Cua tindee tahan yo chi ñi ndahvi cha chihi ii. Tu cua savaha yo ndihi chacan, cua sacahnu ndicha yo chi ra Ndioo.
59002001	Yani xaa, chinu ini ndo chi ra chahnu Jesucristo ti cahnu xaan rai cuu ra. Chacan cuu cha na cua tayahvi ndo chi ndihi ñivi. Cua tayahvi ndo chi ndihi ni ñivi―masi ñivi iyo vaha ndatiñu, masi ñivi ndahvi.
59002002	-
59002003	Cua cati yu iin cuhva ni chi ndo. Cua quihvi uvi rai veñuhun nu sacahnu ndo. Iin ra indi xehe xuhun cuaan nundaha ra, ta vii xaan iyo sahma nami ra. Vaha xaan sahma ndichin ra. Cua ndehe ndo chi ra, ta cua cati ndo chi ra ti cua cunda ra ihya. Vaha xaan nu cua cunda ra, ta inca ra―lahnda xaan sahma ra. Ta chi racan cua cati ndo ti cua cuinda tican, a cua cati ndo ti cua cunda ra nu ñuhun.
59002004	Tu tacan ni cua saxini ndo, chi iin ni ra cua tayahvi ndo, ta chi inca ña cua tayahvi ndo. Ña vaha cha cua saxini ndo tacan ni, vati ini rai cuu ra [cuenda ra Ndioo].
59002005	Yani xaa, na cua taa vaha ndo soho ndo tuhun ya. Cha ni nacachi ra Ndioo chi ñivi iyo ndahvi cuenda ñivi ñuñivi. Chacan cuu cha chinu vaha ini ñivi can chi ra. Chacan cuu cha cua yaha ñi nu cua cundaca ñahan ra Ndioo, vati cha cati ra ti tacan ni cua savaha ra chi ñivi cuni chi ra,
59002006	ta ndioho iyo ndo ndacu ndo ndavaha ni chi ñivi ndahvi, ta ñivi ricu cuu ñi chaha tundoho chi ndo. Chandaca ñi chi ndo nuun ra cumi tiñu, vati xaan cuni ñi.
59002007	Cahan ñi ndavaha ni cuenda ra Cristo. Cahnu xaan rai cuu ra, ta ñivi ra cuu ndo.
59002008	Tu cua savaha ndo cuhva cati tutu Ndioo, vaha xaan cua savaha ndo, vati cati ra ndaca ñahan chi yo ti na cua cuni mani yo chi tahan yo cuhva cuni yo suvi ni chi maan yo, cati ra.
59002009	Tu cua nacachi ni ndo ñivi cua tayahvi ndo, ta chi inca ñi ña tayahvi ndo, cua savaha ndo cuati. Cua cutuni ndo, vati savaha ndo cuhva ndacu ñivi ndacu ndavaha ni. Ña savaha ndo cuhva cati tuhun ra Ndioo cuhva cati ley chahnu.
59002010	Tu cua cuni ndo sacuinu ndo ndihi ley can, ta cua cumani savaha ndo ituhun ni chi, iin ni cuhva cua coo cuati chi ndo cuhva iyo cuati chi ñivi ña sacuinu ley can.
59002011	Cha cati ra Ndioo ti ña cua coo yo ndavaha ni chi tahan yo inca chiyo, ta suvi ni ra Ndioo cati ti ña cua cahni yo chi tahan yo, cati ra. Tu ña cua coo ndo ndavaha ni chi tahan ndo inca chiyo, soco tu cua cahni ndo chi tahan ndo, iin ni cuhva cua coo cuati chi ndo, vati ña ndacu ndo ndihi cha ni cati ra Ndioo.
59002012	Vitin cha iyo ndo nu nuna, vati ña iyo ca ndo cuenda ley can. Cua ndehe ra Ndioo cuhva ndacu ndo a vaha a ña vaha. Chacan cuu cha cua savaha ndo cuenda ñaan cha cuu cha cua cahan ndo ta ñaan cha cuu cha cua savaha ndo.
59002013	Tu ña cua cundahvi ini ndo chi ñivi vitin, ña cua cundahvi ini ra Ndioo chihin ndo nu cua tachi tuni ra chi ñivi nu cuahan quivi. Tu cua cundahvi ini ndo vitin, cua cundahvi tahan ini ra chi ndo, ta ña cua tachi tuni ra chi ndo nu cuahan quivi.
59002014	Yani xaa, ñahni yahvi ndaa cha cua cati ndo ti chinu ini ndo chi ra Ndioo, tu ña cua tindee ndo chi ñivi tahan ndo. Ña cua sacacu ra Ndioo chi ndo, tu ndicha cuii chinu ini ni ndo, ta ña cua tindee tahan ndo chi tahan ndo.
59002015	Tu cua cumani sahma chi ñivi tahan yo, tu cua cumani cha cachi ñi,
59002016	ta cua cati yo chi ñi ti na cua coo vahan ñi. Tacan ni sa cua nihin ñi sahma. Tacan ni sa cua nihin ñi cha cua cachi ñi, tu tacan ni cua cati yo, ta ña cua cuhva yo cha chini ñuhun ñi, ñahni yahvi ndaa cha chinu ini yo.
59002017	Chacan cuu cha ñahni yahvi ndaa cha chinu ini yo chi ra Ndioo, tu ña cua tindee yo chi tahan yo.
59002018	Iyo ñivi cati ñi ti maan yo chinu ni ini yo chi ra Ndioo, ta ña tuhva yo tindee chi tahan yo, soco maan ñi vaha xaan tindee tahan ñi chi tahan ñi, masi ña chinu ini ñi chi ra Ndioo, cati ñi, soco yuhu cati ti ña cua cuu cuinu ini ndo chi ra Ndioo, tu ña cua tindee ndo chi tahan ndo. Cua coto ndo ti chinu ini yu chi ra Ndioo, vati tindei chi tahin.
59002019	Chinu ini ndo chi ituhun ni ra Ndioo. Vaha cha tacan, soco tacan ni chinu tahan ini run cuihna, ta yuhvi run.
59002020	Ndioho tondo ndo, vati ña chito ndo ti ñahni yahvi ndaa cha chinu ni ini yo, tu ña cua tindee yo chi ñivi tahan yo.
59002021	Nacoto ndo chi ra Abrahaam ra cuu ñivi yo tiempu chahnu. Tiso vaha ra Ndioo tiñu cha cua coo vaha ra Abrahaam chi ra, vati quichi ndaca Abrahaam cha cua samani ra chi ra Ndioo. Quichi ndaca ra chi ra Isaac sehe ra nu cua samani ra chi ra chi ra Ndioo. Chacan cuu cha tiso vaha ra Ndioo tiñu cuenda ra Abrahaam can.
59002022	Chacan cuu cha chito ndo ti cha ni savaha ra Abrahaam cha vaha cuhva cati ra Ndioo, vati chinu ini ra chi ra Ndioo. Ta vaha xaan chinu ini ra, vati savaha ra cuhva cuni ra Ndioo.
59002023	Cuhva can cati tutu Ndioo ti chinu ini ra Abrahaam chi ra Ndioo. Chacan cuu cha tiso vaha ra Ndioo tiñu cha cua coo vaha Abrahaam chi ra, cati chi. Iyo inca nu cati tutu Ndioo ti amigu xaan ra Abrahaam chi ra Ndioo, cati chi.
59002024	Chacan ni chito yo ti ni tiso vaha ra Ndioo tiñu, ta cha iyo vaha ñivi chi ra, vati ndacu ñi cha vaha cuhva cuni ra Ndioo. Ñavi mani cha chinu ini ñi chi ra.
59002025	Ta ni cuhva cha chacoo vaha ña Rahab chi ra Ndioo iti chata. Masi ñahan chacoo ndavaha ni chi ra rai inca chiyo ni cuu ña, soco queta quivi cha ni savaha tahan ña cha vaha. Tindee ña chi ra cuu tatun ra Josuee. Chacan cuu cha cati ña ti cua cuhun ndico ra inca iti, coto cua cahni ñivi chi ra. Chacan cuu cha cati ra Ndioo ti cha naan cuati ña.
59002026	Tu cua naan tati yo, cua cuvi yo, ta ñahni ca yahvi ndaa yo. Ta ni cuhva tu ña cua savaha yo cha vaha, tu ña cua tindee yo chi ñivi tahan yo, ñahni yahvi ndaa cha chinu ini yo chi ra Ndioo.
59003001	Yani xaa, ña cua yaha cuhva cha cua nanducu ndo cha cua sacuaha ndo chi ñivi tahan ndo, vati chito ndo ti xaan ca cua cutuni yo, tu ña vaha cua sacuaha yo chi ñivi tahan yo.
59003002	Tacan cati yu, vati cuaha xaan ndoyo ñuhun ndihi yo. Tu iyo iin rai, ta cua cahan ra mani cha vaha, rai vaha ndicha cua cuu ra. Cua cuu sacuenda vaha ra chi ra, ta ña cua savaha ra cuhva cuni maan ra.
59003003	Ndacu ri quiti cuhva cuni yo, vati tihi vaha yo yoho yuhu ri. Chacan cuu cha cuahan ri nuun cuni maan yo.
59003004	Chito tahan ndo yoso cuhva iyo tundoo. Cahnu xaan chi, ta nihin xaan tindaha tati chi chi. Tacan ni chinu maan chi, soco ra sacunu ra chi chi. Chi iin vitu luhu cha iyo suhma chi cava ra chi chi. Sacuhun ra chi chi ndaa iti cuni maan ra, ta luhu xaan vitu can.
59003005	Tacan ni iyo tahan yaa yo. Luhu xaan yaa yo, soco cahnu xaan ndavaha ni cahan yo chi yaa yo, ta sarai xaan yo. Chito ndo ti iyo xaan yutun tichi cuhu, soco ndihi chi cua cayu, tu cua yani iin ñuhun luhu chi chi.
59003006	Yaa yo cuu sava ta cua iin ñuhun luhu. Cuaha xaan ndavaha ni cahan yo chi yaa yo. Chacan cuu cha ndoyo ñuhun yo. Yaa yo sandoyo ñuhun chi yo. Chacan cuu cha ña iyo vaha yo chi tahan yo. Ta chacan cuu cua cuhun yo nu cha iyo vaha nu cayu ñuhun .
59003007	Cha sandumasu ñivi chi ndihi ri cuii ri quiti cuhu. Ri saa. Ri coo. Chi ri tiaca. Sandumasu ñivi chi ri xaan,
59003008	soco ña cuu casi ñivi yuhu yo. Cuaha xaan ndavaha ni cahan yo chi yaa yo. Chacan cuu cha maan yo cuu sava ta cua ri coo, vati iyo cha xaan yuhu yo.
59003009	Chi yaa yo cahan vaha yo chi ra Ndioo sutu yo, ta suvi ni chi yaa yo cahan yo ndavaha ni chi tahan yo, ta iyo yo cuhva iyo ra Ndioo.
59003010	Iin ni yuhu yo cuu chi, soco uvi tuhun cahan yo. Cahan yo tuhun vaha, ta cahan tahan yo tuhun ndavaha ni. Ña vaha cha tacan, yani xaa.
59003011	-
59003012	Chito ndo ti iyo nu too nduta tichi soco, soco ña quee nduta cuaan chi nduta ndahyu ini nu too chi. Ta ni cuhva chito ndo ti ña cuu quee ticava nu tumangu, ta ni ña cuu quee mangu nu yoho yahmi. Ña cuu, yani xaa.
59003013	Tu iyo ndo nditi xaan ndo tañu ñivi, ta iyo vaha cha chini tuni chi ndo, cua coto ñivi ti chacan cuu chi, vati mani cha vaha cua savaha ndo. Tacan ni cua coo vaha ndo chi ñivi tahan ndo. Iyo cha chini tuni chi ndo, soco ña cua sarai ndo.
59003014	Tu cua ndusoo ndo chi tahan ndo, tu cua cuni ndo suvi ni chi maan ndo, ña cua cati ndo ti iyo cha chini tuni chi ndo. Tu tacan cua savaha ndo, ña ndicha cuhva cati ndo.
59003015	Ñavi tacan chaha ra Ndioo cha chini tuni chi yo. Yuhu cati ti tacan ni ndacu ñivi ñuñivi. Tacan ni ndacu ñivi ña sacahnu chi ra Ndioo, ta tacan ni ndacu run cuihna.
59003016	Tu cua ndusoo ñivi chi tahan ñi, tu cua savaha ñi cuhva cuni maan ñi, ña cua sacuinu ñi cuhva cati tiñu. Mani ndavaha ni cua savaha ñi.
59003017	Tu iyo ndicha cha chini tuni chaha ra Ndioo chi yo, mani cha vaha cua savaha yo. Ña cua cani tahan yo. Cua coo masu yo. Cua tasoho yo. Cua cundahvi ini yo chi tahan yo. Cua savaha yo cha vaha. Cua cahan ndicha yo, ta ña cua sandahyu ñahan yo.
59003018	Tu ña cua cani tahan yo, cua coto ñivi ti cha iyo vii anima yo. Chacan cuu cha cua coo vii tahan anima ñi, ta cua savaha ñi cha vaha ndicha.
59004001	Ña vaha cha cahan yuhu ndo. Ña vaha cha cani tahan ndo. Cani tahan ndo chi ñivi tahan ndo, vati ndacu ndo ndavaha ni cuhva cuni maan ndo.
59004002	Iyo cha cuni xaan ndo, soco ña nihin ndo cha cuni ndo. Chacan cuu cha chahni ndo chi tahan ndo. Cuni ndo ñaan cha iyo chi tahan ndo, soco ña nihin ndo chi chi. Chacan cuu cha cahan yuhu xaan ndo, ta cani tahan ndo. Ña nihin ndo cha cuni ndo, vati ña chica vaha ndo chi chi chi ra Ndioo.
59004003	Iyo chaha chica ndo chi chi, soco ña chaha ra Ndioo, vati ña vaha chica ndo, vati cuni ndo savaha ndo ndavaha ni cuhva cuni maan ndo.
59004004	Yani xaa, ña chinu vaha ini ndo chi ra Ndioo. Chito ndo ti cuxaan ini ñivi ñuñivi chi ra Ndioo, vati ndacu ñi ndavaha ni cuhva cuni maan ñi. Tu cua cuni tahan ndo ndacu ndo ndavaha ni cuhva ndacu ñivi ñuñivi, cua cuxaan ini tahan ndo chi ra Ndioo.
59004005	Ña cua saxini ndo cha ñahni yahvi ndaa tutu Ndioo nu cati chi ti tachi ra Ndioo chi ra Tati Ndioo. Chacan cuu cha iyo ra Tati Ndioo chi yo, ta cuni xaan ra chi yo, cati tutu Ndioo. Chacan cuu cha ña cuni ra cha cua savaha yo ndavaha ni cuhva ndacu ñivi ñuñivi.
59004006	Maan ra Ndioo ndacu xaan tu manini chi yo, vati cuni xaan ra chi yo. Chacan cuu cha iyo inca nu cati tutu ra ti cuxaan ra Ndioo chi ñivi sarai, soco ndacu xaan ra tu manini chi ñivi iyo ndahvi anima, cati chi.
59004007	Chacan cuu cha yu cati ti na cua tasoho ndo chi ra Ndioo. Ña cua tasoho ndo chi run cuihna. Tacan sa cua quee run nu iyo ndo.
59004008	Na cua coo vaha ndo chi ra Ndioo, ta sa cua coo vaha ra chi maan ndo. Yani xaa, cua nducu ndo cha vaha, vati ni vii ndacu ndo cuati. Cua nducu ndo cha cua nduvaha anima ndo, vati uvi cuhva iyo.
59004009	Ña cua cusii ini ca ndo. Cua coo tu cuihya ini chi ndo, ta cua ndahyu ndo iti nuun ra Ndioo. Vitin chacu ndo, soco cua coo tu cuihya ini chi ndo. Vitin cusii ini ndo, soco cua ndahyu ndo.
59004010	Na cua coo cha ndahvi anima ndo iti nuun ra Ndioo, vati cuaha xaan cuati ndacu ndo. Tu cua ndundahvi cuni ndo, cua savaha ra cha cua cuu ndo iin ñivi cahnu.
59004011	Yani xaa, ña cua cahan ndo siqui ñivi tahan ndo. Ña cua cati ndo ti ña vaha ñi, Ñivi cahan siqui ñivi tahan ñi an tachi tuni ñi chi ñivi tahan ñi, ñavi cuhva cati tuhun ra Ndioo ndacu ndo. Ta cati ndo ti ña vaha tuhun cati tuhun ra Ndioo. Tu cua cati ndo ti ña vaha tuhun cati tuhun ra Ndioo, ña ndacu ndo cuhva cati ra. Ta cuu ndo ñivi tachi tuni ta ña tasoho ndo cuhva cati tuhun ra Ndioo.
59004012	Ña vaha cha tacan, vati ituhun ni ra cuu ra cati tuhun yoso cuhva cua savaha yo. Ituhun ni ra cuu ra cua tachi tuni chi yo. Maan ra Ndioo cuu ra, ta maan ra cuu ra cua cati a cua cacu yo a cua ndoyo ñuhun yo. Ta ndioho―yoni chaha ndatu chi ndo cha cua cati ndo ti ña vaha ñivi tahan ndo.
59004013	Yani xaa, cati ndo ti yutaan a isa cua cuhun ndo iin ñuun, ta cua coo nuun ndo iin cuiya. Cua sata ndo, ta cua xico ndico ndo. Tacan ni cua sacanaan ndo, cati ndo,
59004014	soco ña chito ndo ñaan cua tahan ndo yutaan. Maan ndo cuu sava ta cua vico nuhun. Iyo chi suhva hora, ta inca hora naan ihni chi.
59004015	Vaha ca, tu cha cua cati ndo ti tu maan ra ra Ndioo cuhva, ta ña cua cuvi yo, ta cua cuu savaha ndo iin chi ta inca chi,
59004016	soco ndioho mani cha sarai xaan sarai xaan cuni ndo. Ndacu ndo ndavaha ni, vati ndurai xaan ndo.
59004017	Tu cua coto ndo ñaan cha cuu cha vaha, ta ña cua savaha ndo chi chi, cua savaha ndo cuati.
59005001	Tacan ni ndioho ñivi ricu―cua ndahyu tahan ndo. Cua cuvaa ndo, vati cua coo tundoho chi ndo.
59005002	Cua ndoyo ñuhun ndihi cha iyo chi ndo, ta cua cachi ri tindacu sahma ndo.
59005003	Xuhun cuaan ta xuhun cuichi cha cumi ndo ñahni yahvi ndaa chi, vati cha cuxin chi. Chacan cuu iin seña chihin ndo, ta cua cayu ndo. Tacan ni cua ndoyo ñuhun ndo. Cha tivaha ndo xuhun ndo, soco yatin xaan cua queta quivi cua tachi tuni ra Ndioo chi ndo.
59005004	Cua cucuhun ini ndo chi ra musu satiñu chi itu ndo, ta suhu ndo suhva yahvi ra. Chini soho ra chahnu Ndioo cha cahan ndahvi ra musu can, vati ña nihin ra ndihi yahvi ra.
59005005	Mani cha cachi ni ndo cuni ndo, ta mani cha coho ni ndo cuni ndo. Mani cha cusii ini ni ndo cuni ndo ihya nu ñuhun ñuñivi ya. Tacan ndacu ndo cuhva cuni maan ndo, soco cua cutuni ndicha ndo quivi cha ni tiso ra chahnu.
59005006	Cha ni tachi tuni ndo chi ñivi vaha, ta cha chahni ndo chi ñi, soco ña cahan ñi cha ndacu ndo, ta ñahni ndavaha ni savaha ñi.
59005007	Yani xaa, chacan cuu cha cati yu ti na cua sandee ini ndo. Na cua cuatu vaha ndo nda cua nda quivi cua quichi ndico tucu ra chahnu. Iyo ra satiñu chi itu. Tachi ra tata, ta ndatu vaha ra nda cua nda quivi cua cuun savi. Tacan, ta cua coo itu ra.
59005008	Tacan ni na cua cuatu vaha tahan ndo. Na cua cundee ini ndo, vati yatin xaan cua quichi ndico ra chahnu.
59005009	Yani xaa, ña cua cahan ndo siqui ñivi tahan ndo nu cua ndehe ndo tundoho. Tacan, ña cua cutuni ndo. Chito ndo ti yatin xaan cua quichi ra cua tachi tuni chi ñivi.
59005010	Yani xaa, cua cucuhun ini ndo chi ra ni cahan cuenda ra Ndioo iti chata. Cahan ra tuhun Ndioo, ta ndehe xaan ra tundoho, soco cundee ini ra. Cuhva can cua coo tahan maan ndo. Na cua cundee tahan ini ndo, tu cua ndehe tahan ndo tundoho.
59005011	Chito yo ti cusii ini ñivi, vati cundee ini ñi tundoho ndehe ñi. Chito tahan ndo ti cundee ini ra Job tundoho ni ndehe ra. Chacan cuu cha savaha xaan ra Ndioo tu manini chi ra, vati iyo xaan tu ndahvi ini chi ra Ndioo. Chacan cuu cha cundahvi ini ra chi ra Job. Ta ni cuhva cua cundahvi ini ra chi maan yo.
59005012	Yani xaa, ña cua cuhva ndo tuhun yuhu ndo cha cuenda ra iyo iti siqui andivi, ta ni cha cuenda ñuhun ñuñivi, ta ni cha cuenda ni iin cha iyo. Ta cha cua cahan ndo. Cua cahan ndo iin cha ndicha ndicha chi ñivi tahan ndo. Ña cua sandahyu ñahan ndo chi ñivi tahan ndo, ta ña cua cahan rai ndo, coto cua cutuni ndo.
59005013	Tu iyo ndo cha cua ndehe ndo tundoho, cua cahan ndo chi ra Ndioo. Tu iyo ndo cha cua cusii ini ndo, cua cata ndo yaa chi ra Ndioo.
59005014	Tu iyo ndo cha cua cuhvi ndo, cua cana ndo chi ra ndiso tiñu veñuhun, ta tacan ni cua tiso ra aceite xini ndo cuenda ra chahnu, ta cua cahan ra chi ra Ndioo cuenda ndo.
59005015	Tu cua cuinu ini ra tuhun cua cahan ra chi ra Ndioo, tu cua cuinu tahan ini ñivi cuhvi can, cua nduvaha ñi, vati cua sanduvaha ra chahnu chi ñi. Tacan ni cua naan tahan cuati ñi, tu cha savaha ñi.
59005016	Chacan cuu cha cua cati cachin ndo chi ñivi tahan ndo, tu cua savaha ndo cuati. Tacan ni cua cati ndo chi ra Ndioo ti na cua tindee ra chi ñivi tahan ndo, vati tacan ni cua nduvaha ndo. Cua savaha ndicha ra Ndioo cha cua cahan ndahvi ñivi, tu cha iyo vaha ñi cuenda ra.
59005017	Nacoto ndo yoo rai cuu ra Eliia. Cahan ra cuenda ra Ndioo iti chata, ta ñivi ñuñivi cuu ra sava ni ta cuhva maan yo. Cahan ndahvi xihna ra chi ra Ndioo ti na ña cua cuun ca savi, ta chacan cuu cha queta uni cuiya yoso sava, ta ña cuun savi.
59005018	Tacan cuu, ta cahan ndico tucu ra chi ra Ndioo. Cati ra ti na cua cuun ndico tucu ra savi, ta ni savaha ra Ndioo. Tacan cuu, ta cha chacoo ndico itu.
59005019	Yani xaa, vasi iyo ñivi tahan ndo cua saña ñi chi ra Ndioo, soco tu cua tindee ndo chi ñi, cua cuinu ndico ini ñi chi ra.
59005020	Tu tacan ni cua cuu chi, cua coto ndo ti cha tindee ndo chi ñivi tahan ndo nu quee ndaa ñi, cha savaha ñi ndavaha ni. Tacan, ta cua sacacu ndo chi tahan ndo nu cua ndoyo ñuhun ñi cuenda ra Ndioo. Tacan ni cua tindee ndo chi ñi, ta cua sanaan ra Ndioo ndihi cuati cha ni savaha ñi.
60001001	Yuhu ra Pedru taa tutu ya, ta tatun ra Jesucristo cui. Tai tutu ya chi maan ndo. Ñivi Ndioo cuu ndo, cha iyo ndo niniin cahnu nu ñuhun ñuñivi ya. Iyo ndo ñuhun Ponto. Iyo ndo ñuhun Galacia. Iyo ndo ñuhun Capadocia. Iyo ndo ñuhun Asia. Iyo ndo ñuhun Bitinia. Ndihi ñuhun can iyo ndo.
60001002	Cha ni nacachi ra Ndioo chi ndo. Chacan cuu cha sehe ra chi ndo. Iti chata ni saxini ra Ndioo ti cua nacachi ra chi ndo, ta cua sandundoo ra Tati Ndioo anima ndo. Chacan cuu cha tasoho ndo chi ra Jesucristo, ta naan cuati savaha ndo, vati chati ra niñi ra, ta chihi ra cuenda maan ndo. Na cua savaha ra tu manini chihin ndo, ta na cua savaha tahan ra cha cua coo vii anima ndo.
60001003	Na cua sacahnu yo chi ra Ndioo sutu ra chahnu Jesucristo. Chaha ra cha nduchaa anima yo, vati iyo xaan tu ndahvi ini chi ra. Chacan cuu cha chito yo ti cua coo ndito yo chi ra. Cha iyo vaha yo chi ra Ndioo, vati ni natacu ndico ra Jesucristo nu iyo ñivi ndii.
60001004	Chacan cuu cha cua canihin vaha ra Ndioo chi yo nu iyo ra iti siqui andivi, vati sehe ra chi yo. Tacan ña cua cuvi yo cuhva chihi ñivi nu ñuhun ñuñivi ya. Ña cua savaha ca yo cuati cuhva ndacu ñivi nu ñuhun ñuñivi ya, tacan cua coo yo chi ra ndihi ni quivi ndihi ni tiempu.
60001005	Iyo tundee ini chi ra Ndioo. Chacan cuu cha cua cumi ra chi yo, vati chinu vaha ini yo chi ra. Chacan cuu cha cua sacacu ra chi yo quivi cha cua quichi ndico ra Jesuu.
60001006	Chacan cuu cha cua cusii ini ndo. Masi iyo cha ndahvi chi ndo vitin, vati cua ndehe xaan ndo tundoho,
60001007	cuhva can cua coto ra Ndioo ti cha chinu vaha ini ndo. Ta cua cati ra Ndioo ti iyo vaha ndo, ta cua cuhva ra cha cua tayahvi ndihi ñivi chi ndo, vati cha ndehe tahan ndo tundoho. Tacan ni cua savaha ra quivi cua quichi ndico tucu ra Jesucristo. Chito ndo ti nini xaan cua yaha xuhun cuaa nu ñuhun vati tacan cua coto ñi a vaha chi a ña vaha chi, vati ndunduta chi, ta cayu cha ña vaha. Cuhva can iyo maan ndo, tu cua ndehe ndo tundoho, chito ndo ti cuni xaan ca ra Ndioo chi maan ndo.
60001008	Ña ni ndehe ndo chi ra Jesuscristo, soco cuni xaan ndo chi ra. Ña ta ndehe ndo chi ra nda cua nda vitin, soco chinu ini ndo chi ra. Tacan ni cusii ini xaan ndo. Ta ña cuu cati ndo cuhva cha cusii ini ndo, ta vaha xaan cuni ndo.
60001009	Cua coo vaha ndicha ndo chi ra Ndioo, vati chinu ini ndo chi ra.
60001010	Ta ra ni cahan cuenda ra Ndioo tiempu chahnu―cati tuhun ra ti cua coo tu manini chi ndo. Ni nanducu xini xaan ra, soco ña ni nihin ra cuhva cha cua coo vaha ndo chi ra Ndioo.
60001011	Chacoo ra Tati Ndioo chi ra ni cahan cuenda ra Ndioo, ta maan ra sacoto chi ra ta ra iti chata ti cua yaha xihna ra Cristo tundoho, ta sa cua sanducahnu ra Ndioo chi ra. Chacan cuu cha nanducu xini ra ta ra yoo rai cua cuu ra, ta nanducu xini tahan ra ta ra ndaa quivi cua coo ra.
60001012	Sacoto ra Ndioo chi ra ta ra ti ña cua ndehe ra ta ra chi ra Cristo, vati iti nuun ca quivi cua coo ra chi maan ndo. Chacan cuu cha cha chini soho ndo ti vitin ni cha ira, vati tava tiñu ra Ndioo chi ra Tati Ndioo iti siqui andivi, ta savaha ra Tati Ndioo ti cua cati tuhun ñivi tuhun vaha can chihin ndo. Tuhun can cuni ra tatun Ndioo coto ra nu ni quichi quivi, soco ña cuu coto ra chi chi.
60001013	Na cua saxini vaha ndo cha cua savaha ndo, ta na cua cutuni ini ndo. Na cua cuinu vaha ini ndo chi ra Ndioo, vati tacan ni cua coo tu manini chi ndo nda cua nda quivi cua quichi ndico tucu ra Jesucristo.
60001014	Cua tasoho ndo chi ra Ndioo, vati ñivi ra chi ndo. Ña cua savaha ndo cuhva ni savaha ndo iti chata, vati ni savaha ndo ndavaha ni cuhva cuni maan ndo, ta ña nihin tuni ini ndo.
60001015	Cua coo ii ndo chi ra Ndioo. Chi ndihi cha cua savaha ndo cua coo ii ndo chi ra Ndioo, vati maan ra cuu ra nacachi chi ndo, ta maan ra iyo ii ndicha ra.
60001016	Cha cati tutu Ndioo ti: Coo ii ndicha ndo, vati ra ii ndicha cui.
60001017	Iyo cha cua sacahnu ndicha ndo chi ra Ndioo. Ndihi quivi cha iyo ndo nu ñuhun ñuñivi ya. Cua sacahnu ndo chi ra, vati cati ndo ti sutu ndo chi ra, ta cua ndehe ra a vaha a ña vaha ndacu ndo. Ña cua quihin ra cuenda yoo ñivi cuu yo a ñivi cahnu cuu yo a ñivi ndahvi cuu yo, soco cua ndehe ra a vaha ndacu yo.
60001018	Tacan ni chito ndo ti ni tava ra Ndioo chi yo nu sacahnu yo costumbre chahnu, ta ñahni yahvi ndaa costumbre cha ni sacahnu ñivi yo tiempu chahnu. Chito ndo ti ñavi chi xuhun cuaan, ta ñavi chi xuhun cuichin, ta ni ñavi chi cha cua ndoyo ñuhun, ni tiahvi ra cha ndiseca yo.
60001019	Chito ndo ti chati ra Cristo niñi ra, ta chihi ra cuenda yo, ta rai cahnu xaan cuu ra, ta ñahni cuati ni savaha ra. Ni chihi ra cuhva chihi ri mbee vaha mbee taqui, cuhva cha ni chahni ñivi chi ri, ta samani ñi chi ri chi ra Ndioo.
60001020	Ña ta tuvi ñuhun ñuñivi, ta cati ra Ndioo ti tacan ni cua cuvi ra Cristo, ta vitin quivi ya cha ni chacoo ra, ta ni ndehe ñivi chi ra. Cha quichi coo ra cuenda maan ndo,
60001021	ta chinu ini ndo chi ra Ndioo, vati tacan ni chihi ra Jesucristo cuenda maan yo, soco maan ra Ndioo tindee chi ra, ta ni natacu ndico ra tañu ñivi ndii. Chaha ra Ndioo ndatu cahnu xaan chi ra. Chacan cuu cha cua cuinu ini ndo chi ra Ndioo. Ta cua coo vaha ndo chi ra.
60001022	Cua cuni mani xaan ndo chi ñivi tahan ndo chi ndihi cuii anima ndo, vati cha ni tasoho ndo tuhun ndicha cha cati ra Tati Ndioo chi ndo. Tacan ni cha iyo vaha ndo chi ra Ndioo. Chacan cuu cha cuni mani ndicha ndo chi ñivi tahan ndo.
60001023	Cua cuni mani ndo chi tahan ndo, vati cha ni nduchaa anima ndo, vati cha tasoho ndo tuhun Ndioo. Iyo tundee ini chi tuhun Ndioo, ta ña cua naan chi. Ña cua cuvi ndo cuenda ra Ndioo, soco cua coo ndito ndo chi ra,
60001024	vati cha cati tutu Ndioo ti: Ndihi ñivi ñuñivi cuu sava ta cua iin cuhu. Taqui ñi cuhva taqui ita chi, soco yatin xaan ndoyo ñuhun ñi cuhva ndoyo ñuhun cuhu can. Yatin xaan naan ñi cuhva naan ita chi,
60001025	soco ña cua naan tuhun cha cahan ra Ndioo ndihi ni quivi ndihi ni tiempu, cati tutu Ndioo. Tuhun vaha tuhun cha nduvaha anima ñivi cuu tuhun cha cati tuhun ñivi chi ndo.
60002001	Cua saña ndo ndihi ndavaha ni. Ña cua sandahyu ñahan ca ndo, ta ni ña cua cahan ca ndo ituhun ta inca tuhun. Ña cua ndusoo ca ndo chi ñivi tahan ndo, ta ni ña cua cahan ca ndo ndavaha ni chi tahan ndo.
60002002	Na cua cuni vaha ndo tuhun Ndioo. Tacan ni cua coto ndo cha ndicha. Na cua cuni ndo tuhun Ndioo cuhva cuni ve cuati ndihi sicui sihi ve. Chacan cuu cha cua coto vaha ndo tuhun Ndioo, ta cua coo vaha ndo chi ra Ndioo,
60002003	vati tacan ni cua coto ndo ti iyo tu manini chi ra chahnu.
60002004	Na cua coo ndo chi ra Cristo, vati cua cuhva ra cha cua coo ndito ndo chi ra. Maan ra cuu sava ta cua iin yuu vaha, vati iyo tundee ini chi ra. Tava ndaa ñivi ñuñivi chi ra, soco nacachi maan ra Ndioo chi ra. Ndayahvi xaan chi chi ra, cati ra Ndioo.
60002005	Ta ni cuhva cuu maan ndo, vati sava ta cua yuu cha cuu iin vehe ra Ndioo cuu ndo, ta iyo ndito ndo chi ra Ndioo. Na cua coo vaha ndo chi ra, ta cua coo ii ndo chi ra. Chacan cuu cha cua savaha ndo cha vaha cuenda ra Ndioo cuhva cuni ra. Tacan ni cua quihin cuenda ra Ndioo chi maan ndo, vati tindee ra chahnu Jesucristo chi ndo.
60002006	Tacan na cua savaha ndo, vati cati ra Ndioo cuenda ra Jesuu ti: Iyo ra tava tiñu yu nu iyo ñivi yu. Nacachi yu chi ra, ta ndayahvi xaan ra, ta maan ra cuu ra cuu xini. Sava ta cua yuu vaha ndicha cuu ra. Ña cua coo tucanuun chi ñivi chinu ini chi ra, cati tutu Ndioo.
60002007	Cahnu xaan rai cuu ra cuenda maan yo, vati chinu ini yo chi ra, soco ñivi ña chinu ini chi ra ñavi cuhva can saxini ñi, vati cati ndico tucu tutu Ndioo cuenda ra Jesuu ti: Tava ndaa ñivi chi ra cuhva tava ndaa ra sandaa vehe yuu vaha, ta ra cuu xini cuu ra, cati chi,
60002008	ta cati ndico tucu tutu Ndioo cuenda ra Jesuu ti: Sava ta cua iin yuu cuu ra. Cua ndoyo ñuhun ñivi cuenda ra cuhva ndoyo ñuhun ñi cha yani chaha ñi chata yuu, ta nduva ihni ñi, cati chi. Ñican cua ndoyo ñuhun ñi cuhva ni cati ra Ndioo iti chata, vati ña tasoho ñi tuhun Ndioo.
60002009	Maan ndo cuu ñivi ni nacachi ra Ndioo, ta maan ndo cua satiñu cuenda ra Ndioo. Ñivi ii cuu ndo, ta ñivi maan ra cuu ndo. Chacan cuu cha cua cati tuhun ndo ti cuaha xaan cha vaha cha ni savaha ra, ta suvi ni maan ra tava chi ndo nu ni savaha ndo ndavaha ni, ta tindee ra cha savaha ndo cha vaha ndicha.
60002010	Ñahni yahvi ndaa ndo nu ni quichi quivi, soco vitin ñivi Ndioo cuu ndo. Iti chata yoni cundahvi ini chi ndo, ta vitin cundahvi ini ra Ndioo chi ndo.
60002011	Yani xaa, cahan ndahvi yu chihin ndo ti na ña cua savaha ndo cuhva ndacu ñivi ñuñivi, vati suhva quivi iyo nuun ndo nu ñuhun ñuñivi ya, ta sa cua cuhun ndo iti siqui andivi. Vati tu cua cuni ndo savaha ndo cuhva ndacu ñivi ñuñivi, cua ndoyo ñuhun ndo cuenda ra Ndioo.
60002012	Yuhu cati ti na cua coo vaha ndo chi ñivi ña sacahnu chi ra Ndioo. Tacan ña cua cati ñi ti ndavaha ni ndacu ndo, cua ndehe ñi ti cha vaha ndicha ndacu ndo. Tacan ni cua sacahnu ñi chi ra Ndioo quivi cua quichi ra.
60002013	Cua tasoho ndo chi ndihi ra ndiso tiñu cuenda ñivi ñuñivi, vati tacan ni cuni ra chahnu. Cua tasoho ndo chi ra cuu tiñu cahnu xaan.
60002014	Ta ni cuhva cua tasoho ndo chi ra cumi tiñu, chi ra tava tiñu ra cumi tiñu cha cua tachi tuni chi ñivi ndacu ndavaha ni, ta cua tayahvi ra chi ñivi ndacu cha vaha.
60002015	Chacan cua savaha ndo, vati tacan ni cuni ra Ndioo. Cua savaha ndo cha vaha. Tacan ni ña cua cuu cahan ñivi tondo ñivi ndacu ndavaha ni ti ña vaha ndacu ndo.
60002016	Cua coo ndo nu nuna cuhva iyo ñivi cha iyo nu nuna, soco ña cua saxini ndo ti tacan ni cua cuu savaha ndo ndavaha ni. Cua satiñu ndo chi ra Ndioo, vati musu ra cua cuu ndo.
60002017	Cua tayahvi ndo chi ndihi ñivi, ta cua cuni mani ndo chi ñivi cuu tahan ndo cuenda ra Cristo. Cua sacahnu ndicha ndo chi ra Ndioo, ta cua tayahvi ndo chi ra cumi tiñu yo.
60002018	Ndioho cuu musu, cua tayahvi vaha ndo chi ra cuu chitoho ndo. Tacan ni cua tasoho ndo chi ra. Ñavi chi ra ndacu cha vaha ni, ñavi chi ra cundahvi ini ni cua tasoho ndo, soco cua tasoho tahan ndo chi ra xaan.
60002019	Vaha xaan cua coo ndo chi ra Ndioo, tu cua cundee ini ndo cha cua ndehe ndo tundoho, ta ñahni ndavaha ni cua savaha ndo. Cua cundee ini ndo chacan, vati saxini vaha ndo chi ra Ndioo.
60002020	Tu cua savaha ndo ndavaha ni, ña cua saxini ndo ti cha vaha ni savaha ndo―Cua cundee ini ndo cha cua ndoho ndo. Tu mani cha vaha cua savaha ndo, ta cua cundee ini ndo tundoho cua ndehe ndo, cua quee vaha ndo iti nuun ra Ndioo.
60002021	Tu cha vaha ndacu ndo, cua ndehe ndo tundoho, vati cuenda ni nacachi ra Ndioo chihin ndo. Sanahan ra chi ndo yoso cuhva cua coo ndo, vati cha ni ndehe ra Cristo tundoho cha cuenda ndo. Chacan cuu cha cua ndehe tahan ndo tundoho.
60002022	Ñahni cuati ni savaha ra, ta ni ñahni cha sandahyu ñahan ra.
60002023	Cahan ñivi ndavaha ni chi ra, soco ña cahan ndico ra ndavaha ni chi ñi. Ndehe ra tundoho, soco ña sarai ra. Nacoo ra tiñu can chi ra Ndioo, vati maan ra cua tachi tuni iin cha ndicha.
60002024	Sanaan ra Jesuu cuati ni savaha yo, vati ni chihi ra nu cruu. Chacan cuu cha ña cua savaha ca yo cuati, soco cua savaha yo cha vaha, vati chacoso vaha anima yo cuenda ra Ndioo. Ni nduvaha ndo, vati ni nido ta ni cahvi ra.
60002025	Tacan ni savaha ra, vati ni ndoyo ñuhun ndo cuhva ndoyo ñuhun ri mbee, soco vitin cha iyo vaha ndico ndo chi ra, ta maan ra cuu ra cumi chihin ndo.
60003001	Ndioho ñi ñahan, cua tasoho ndo chi ra cuu ii ndo. Chacan cuu cha tu iyo ra ña ta tasoho ra tuhun Ndioo, cua cuinu ini ra chi ra Ndioo, vati cua ndehe ra yoso cuhva iyo ñasihi ra. Masi ñahni cha cua cahan ña, soco cua ndehe ra yoso cuhva iyo ña.
60003002	Tacan cua ndehe ra cha vaha xaan iyo ndo. Iyo ii anima ndo, ta sacahnu ndicha ndo chi ra Ndioo.
60003003	Ña cua nducu xaan ndo cuhva cha cua sandutaqui ndo chi ndo, coto cua yaha cuhva. Ña cua tiso vaha xaan ndo xini ndo. Ña cua nducu xaan ndo siqui xuhun cuaan cuindi sucu ndo. Ña cua nducu xaan ndo sahma yahvi cunami ndo.
60003004	Ña cua saxini xaan ndo chacan, cua coo vaha anima ndo. Cua coo tundahvi ini ndo chi ndo, ta taxin cua coo anima ndo. Chacan cuu cha cua sandutaqui chihin ndo, ta ña cua naan cha taqui ndo chi ra Ndioo. Tacan, ta cua cunda yahvi ndo iti nuun ra Ndioo.
60003005	Tacan ni chacoo ñi ñahan tiempu iti chata. Chinu ini ñi chi ra Ndioo, ta chacoo ii anima ñi. Vaha xaan ni chacoo ñi, ta tasoho ñi cuhva cati ii ñi.
60003006	Tasoho tahan ñi chi ii ñi cuhva ni tasoho ña Sara chi ra Abrahaam. Chacan cuu cha tayahvi ndicha ña chi ra. Cua coo ndo chi ra Ndioo cuhva ni chacoo ña Sara can chi ra, tu cua savaha ndo cha vaha, ña cua cuhva ndo cha cua sayuhvi ñivi chi ndo.
60003007	Ndioho yani xaa, cua coo vaha ndo chi ñasihi ndo, vati chito ndo ti ñahni vaha tundee ini iyo chi ñi. Cua tayahvi ndo chi ñi, vati cha savaha tahan ra Ndioo tu manini chi ñi, ta cha iyo vaha tahan ñi chi ra. Cua coo vaha ndo chi ñi, coto ña cua cuu cahan ndo chi ra Ndioo.
60003008	Ndihi ndioho yani xaa, cua coo vaha ndo chi ñivi tahan ndo. Cua nduvi nuun ndo chi tahan ndo, ta cua cuni mani ndo chi tahan ndo. Cua cundahvi ini ndo chi tahan ndo, ta ña cua sarai ndo.
60003009	Ña cua savaha ndico ndo ndavaha ni chi ñivi, tu cua savaha ñi ndavaha ni chi ndo. Ña cua cahan yuhu ndo chi ñi, tu maan ñi cua cahan yuhu chi ndo. Cua cahan vaha ndo chi ñi, vati tacan ni cuni ra chahnu cha cua savaha ndo. Chacan cuu cha cua cahan vaha ra chahnu chi maan ndo.
60003010	Tacan ni cati yu, vati cha cati tutu Ndioo ti: Ndaa ndo cuni coo vaha chi ra Ndioo, ndaa ndo cuni ndo coo ndito chi ra, ña cua cahan ndo ndavaha ni, ta ni ña cua sandahyu ñahan ndo.
60003011	Ña cua savaha ca ndo ndavaha ni, soco cua savaha ndo cha vaha. Cua nducu ndo cuhva cha cua coo vii ndo, ta tacan ni cua cuu coo vii ndo chi ndihi ñivi.
60003012	Ndehe ra chahnu yoso cuhva iyo ñivi cha iyo vaha chi ra, ta taa ra soho ra cha cahan ndahvi ñi chi ra, soco xaan cuni ra ndehe ra chi ñivi ndacu ndavaha ni, cati tutu Ndioo.
60003013	Yoni cua savaha ndavaha ni chihin ndo, tu cua cuni xaan ndo savaha ndo cha vaha.
60003014	Tu cua ndehe ndo tundoho, vati ni savaha ndo cha vaha cuenda ra Ndioo, cua cusii ini ndo. Ña cua cuyuhvi ndo chi ñivi, ta ni ña cua tichaha ni ndo.
60003015	Cua sacahnu ndo chi ra chahnu Cristo chi ndihi cuii anima ndo, ta cua saxini vaha ndo ndihi ni quivi. Chacan cuu cha cua cuu cati ndico ndo chi ndihi ñivi tu nducu tuhun ñi yoso cuhva cha ni chinu ini ndo chi ra Ndioo, soco cua tayahvi ndo chi ñi, ta cua cahan vii ndo chi ñi.
60003016	Tacan ni cua saxini vaha ndo chi anima ndo. Chacan cuu cha tu cua cahan ñivi ndavaha ni cuenda ndo, tu cua sacateni ñivi chi ndo, cha ndacu ndo cha vaha cuhva cuni ra Cristo, cua coo tucanuun chi ñi.
60003017	Ta tu cua savaha ndo ndavaha ni, vaha cha cua ndehe ndo tundoho, soco vaha xaan ca cha cua savaha ndo cha vaha, ta cua ndehe ndo tundoho, vati tacan cuni ra Ndioo.
60003018	Tacan cati yu, vati ituhun chaha ni chihi ra Cristo cuenda cuati yo. Rai vaha ndicha cuu ra, ta chihi ra cuenda ñivi ndavaha ni, vati tacan ni nuna ra iti, ta cua cuu yaha yo iti nuun ra Ndioo. Chihi ra, soco cha iyo ndito ndico ra.
60003019	Tacan ni chahan ra nu iyo ñivi ndii, ta cati tuhun ra chi ñi,
60003020	ta ñican cuu ñivi ña tasoho iti chata quivi ni chacoo ra Noee tiempu chahnu. Cundee ini ra Ndioo quivi can, vati chatu xaan ra chi ñi quivi ni savaha ra Noee tundoo can. Ña cuaha ñivi cuu ñi cacu tichi tundoo can, vati una tahan ñivi cuu ñi cacu chi nduta can.
60003021	Iin cuhva cuu chacan, ta vitin cha cacu tahan yo chi nduta, vati cha ni chanduta yo. Ñavi cha chiti yo cuu cha ni chanduta yo, soco cahan ndahvi yo chi ra Ndioo, ta savaha ra cha saxini vaha yo chi anima yo. Tacan ni savaha ra, vati cha ni natacu ndico ra Jesucristo.
60003022	Cuahan ra Jesuu iti siqui andivi, ta iyo ndatu chi ra, vati iyo ra chiyo ndaha cuaha ra Ndioo, ta ndaca ñahan ra chi ra tatun Ndioo chi ndihi ra ndaca ñahan chi ñivi.
60004001	Tu cua ndehe ndo tundoho, na cua saxini vaha ndo cuhva saxini maan ra Cristo, vati ni ndehe ra tundoho cha ni chacoo ra ihya nu ñuhun ñuñivi ya. Tacan ni cua saxini tahan ndo, vati ñahni ca cuati ndacu ndo, vati cha ni ndehe ndo tundoho.
60004002	Chacan cuu cha ña cua savaha ca ndo cuhva cuni maan ndo quivi cha iyo ndo nu ñuhun ñuñivi ya, soco cua savaha ndo cuhva cuni ra Ndioo.
60004003	Nu quichi quivi cha ni savaha ndo cuhva ndacu ñivi ñuñivi, vati cuaha xaan ndavaha ni ni savaha ndo. Cha ni chacoo ndo ndavaha ni chi ñi ñahan inca chiyo. Cuni xaan ndo savaha ndo ndavaha ni. Mani cha coho ndo cuni ndo. Mani cha sacahnu ndo vico. Cha chihi xaan ndo ndixi. Sacahnu xaan ndo ita niñu, ta ñahni ndatu cha cua savaha ndo tacan.
60004004	Ta vitin iyo xaan cuni ñi cha ña natahan ca ndo chi ñi, ta ña ndacu ca ndo ndihi ndavaha ni ndacu xaan ñi. Chacan cuu cha cahan ñi ndavaha ni cuenda ndo,
60004005	soco cua yaha ñi iti nuun ra Cristo, ta cua cati ñi yoso cuhva ni chacoo ñi, vati cha iyo vaha ra cua tachi tuni chi ndihi ñivi. Cua tachi tuni ra chi ñivi iyo ndito, ta cua tachi tuni tahan ra chi ñivi ndii.
60004006	Chacan cuu cha ni cati tuhun ra tuhun vaha chi ñivi ndii. Ta yaha chacan ta cua tachi tuni ra chi ñi cuhva cha ni chacoo ñi nu ñuhun ñuñivi, ta chihi ñi, soco cua coo ndito cha ndito ñi chi ra Ndioo.
60004007	Yatin xaan cua queta quivi cha cua quichi ndico ra Cristo. Chacan cuu cha cua saxini vaha ndo, ta cua sandee ini ndo chi ndo, vati cua cahan vaha ndo chi ra Ndioo.
60004008	Nini xaan ca cha cua cuni mani xaan ndo chi tahan ndo, vati tacan ni cua cucahnu ini ra Ndioo ndavaha ni savaha ndo.
60004009	Cua quihin cuenda ndo chi tahan ndo vehe ndo, ta ña cua cahan ndo siqui ñi.
60004010	Na cua tindee ndo chi tahan ndo cuhva cha chaha ra Ndioo chi ndo. Tacan ni cua satiñu vaha ndo chi ra Ndioo cuhva satiñu iin musu vaha ra, vati cuaha xaan tu manini ndacu ra chihin ndo.
60004011	Tu cua cati tuhun ndo, cua cati tuhun ndo cuhva cua cuhva ra Ndioo chi ndo. Tu cua satiñu ndo cuenda ñivi tahan ndo, cua nducu ndo tundee ini cha cua cuhva ra Ndioo chi ndo. Tacan ni cua sacahnu ndo chi ra Ndioo cuenda cha ni savaha ra Jesucristo. Chi ndihi cuhva cuu chi ndo cua sacahnu ndo chi ra Ndioo. Na cua sacahnu ndihi ñivi chi ra Jesucristo, ta na cua coo tundee ini chi ra ndihi ni quivi ndihi ni tiempu. Na cua cuu chi tacan ni.
60004012	Yani xaa, ña cua ndu iyo ndo tu cua ndehe xaan ndo tundoho, vati tacan ni cua quee vaha ndo chi ra Ndioo. Ña cua saxini ndo ti ña cua tahan ndo tundoho.
60004013	Na cua cusii ini ndo, vati tacan ni cua ndehe tahan ndo tundoho cuhva cha ni ndehe ra Cristo tundoho. Chacan cuu cha cua cusii ini xaan ndo quivi cua ndehe ñivi ti vachi ndico ra Cristo, ta cahnu xaan rai cuu ra.
60004014	Tu cua savaha ñivi ndavaha ni chihin ndo, vati chi ra Cristo cuu ndo, cua cusii ini ndo, vati iyo ra Tati Ndioo taqui xaan chihin ndo. Iyo ñivi cahan ñi ndavaha ni cuenda ra Cristo, soco maan ndo sacahnu ndo chi ra.
60004015	Ña cua cahni ndo chi ñivi. Ña cua suhu ndo. Ña cua savaha ndo ndavaha ni. Ña cua saxini ndo tiñu inca ñivi. Ña cua savaha ndo cuati can, vati tu cua savaha ndo chacan, cua ndehe ndo tundoho, ta cua nducahan nuun ndo.
60004016	Ña cua nducahan nuun ndo, tu cua ndehe ndo tundoho cha cuenda ra Cristo. Na cua sacahnu ndo chi ra Ndioo cuenda ra Jesuu, tu cha tacan cua ndehe ndo tundoho.
60004017	Vitin cha cua queta quivi cha cua ndehe ra Ndioo a vaha a ña vaha savaha yo, ta ñivi ra chi yo. Chito yo ti xaan ca cua cutuni ñivi ña tasoho tuhun vaha yoso cuhva iyo ra Ndioo, vati cua ndehe xihna ra chi maan yo,
60004018	vati cati tutu Ndioo ti tu cua cacu ñivi vaha ñivi ra Ndioo tichi tundoho, cuaha xaan ca tundoho cua ndehe ñivi ña chinu ini chi ra. Cuaha xaan ca tundoho cua ndehe ñivi ndacu ndavaha ni, vati ii suhva cha cua cacu ñivi Ndioo, cati chi.
60004019	Tu cua cuhva ra Ndioo cha cua ndehe ndo tundoho, na cua savaha ndo cha vaha. Tacan ni cua nducu ndo cuhva cha cua cumi ra Ndioo chi ndo, vati maan ra cuu ra ni savaha chihin yo, ta rai cuiti vaha cuu ra.
60005001	Ndioho ra chanihin, chahi cuenda chi ndo, vati rai chanihin cuu tahin. Ndehe yu nu ni ndehe ra Cristo tundoho, ta nu cuahan quivi cua ndehe tahin ti cha cahnu xaan rai cuu ra.
60005002	Yuhu cati ti cua savaha ndo cuenda chi ñivi Ndioo cha iyo chihin ndo. Na cua cumi ndo chi ñi, vati cuni ndo savaha ndo cuhva cuni ra Ndioo. Ña cua saxini ndo ti sanini ra Ndioo chi ndo. Cua cuni ndo chi ñi, vati tacan ni iyo ini ndo. Ña cua saxini ndo cha cua tava ndo xuhun chi ñi,
60005003	ta ni ña cua sarai ndo nuun ñi, soco cua sanahan ndo chi ñi ti cua coo ñi cuhva iyo ndo.
60005004	Tacan, ta cua quichi ra sacuenda chi ndihi yo, ta cua coo ndito yo chi ra ndihi ni quivi ndihi ni tiempu, vati cua cundayahvi yo chi ra.
60005005	Ndioho ra tivaa, cua tasoho ndo chi ra chanihin chi ra ndiso tiñu veñuhun. Ndihi ndioho cua coo vaha ndo chi tahan ndo. Tacan ni ña cua sarai ndo, vati cati tutu Ndioo ti: Nduxaan ra Ndioo chi ñivi sarai, soco savaha ra tu manini chi ñivi iyo tu ndahvi ini, cati chi.
60005006	Chacan cuu cha na ña cua sarai ndo, vati iyo xaan tundee ini chi ra Ndioo. Chacan cuu cha cua queta quivi cua sanducahnu ra chi ndo.
60005007	Cua cati ndo chi ra ñaan cha cuu cha saxini xaan ndo, vati ñuhun ini ra chihin ndo.
60005008	Cua saxini vaha ndo. Cua savaha ndo cuenda, vati cuxaan ini run cuihna chi ndo. Iyo run cuhva iyo ri ndicaha xaan, vati chica cuu xaan run, ta nanducu run yoo chi cua sandoyo ñuhun run.
60005009	Cua tava ndaa ndo chi run. Tacan ni cua cuinu vaha ini ndo chi ra Ndioo, ta tacan ni cua cundee ini ndo, vati chito ndo ti tundoho ndehe ndo ndehe tahan ra yani yo cha iyo nu ñuhun ñuñivi ya.
60005010	Savaha xaan ra Ndioo tu manini chi yo, vati maan ra cati ti cua ndehe xihna ndo tundoho, ta cua coo vaha ndo chi ra Cristo nu iyo ra Ndioo ndihi ni quivi. Maan ra cua tindee chi ndo, ta maan ra cua cuhva tundee ini chi ndo, ta maan ra cua sandee ini chi ndo.
60005011	Na cua coo tundee ini chi ra Ndioo ndihi ni quivi ndihi ni tiempu, ta na cua cuu chi tacan ni.
60005012	Taa ra Silvano tutu ya savahi. Yuhu cati ti chinu vaha ini ra chi ra Ndioo. Tacan ni tachi yu tutu ya chihin ndo. Cahan vahi chihin ndo, ta chahi cuenda ti tuhun ndicha cuu cha cati tuhin chihin ndo, ta cha iyo tu manini chi ra Ndioo. Na cua cuinu vaha ini ndo chi chi.
60005013	Tachi ñivi Ndioo iyo ñuun Roma iin tuhun nacumi chihin ndo. Tachi tahan ra Macu iin tuhun nacumi chihin ndo, ta maan ra cuu sava ta cua iin sehi.
60005014	Na cua cuni mani ndo chi ñivi tahan ndo, ta tacan ni na cua tayahvi vaha ndo chi tahan ndo. Na cua coo vii ndo―ndihi ndo cuu ñivi ra Cristo.
61001001	Yuhu ra Simoon Pedru taa tutu ya, ta musu ra Jesucristo cui. Tatun ra cui, ta tai tutu ya chihin ndo, yani xaa. Ra cuiti vaha cuu ra Ndioo chi ra Jesucristo ra sanduvaha anima yo. Cuhva chinu ini ndi chi ra Ndioo chinu tahan ini ndo chi ra, vati tacan ni chaha ra Ndioo chi ndo.
61001002	Nacoto vaha ndo chi ra Ndioo chi ra chahnu Jesuu. Tacan ni na cua coo tu manini chihin ndo, ta na cua coo vii xaan anima ndo.
61001003	Iyo xaan tundee ini chi ra Ndioo, ta cha chaha ra ndihi cuii cha chini ñuhun yo cha iyo yo nu ñuhun ñuñivi ya. Tacan ni cha sacahnu tahan yo chi ra, vati nacoto vaha yo chi ra ni nacachi chi yo. Ndehe yo ti cahnu xaan rai cuu ra, ta taqui xaan savaha ra iin cuhva inca cuhva, vati tacan ni nacachi ra chi yo.
61001004	Tacan ni sacoto ra chihin yo ti vaha xaan cha cua savaha ra chihin yo, ta cahnu xaan ñivi cua savaha ra chihin yo. Chacan cuu cha cua coo tahan ndo sava ta cua iyo ra Ndioo, ta cua cacu ndo nu iyo cha ndavaha ni nu ñuhun ñuñivi ya. Iyo ndavaha ni ihya, vati ndacu ñivi cuhva cuni maan ñi.
61001005	Chacan cuu cha cua nducu xaan ndo cuhva cua coo ndo. Cua cuinu vaha ini ndo chi ra Ndioo, ta sa cua savaha tahan ndo cha vaha. Cua savaha vaha ndo cha vaha, ta sa cua nducu tahan ndo cha cua coo cha chini tuni chi ndo.
61001006	Cua nducu vaha ndo cha cua coo cha chini tuni chi ndo, ta sa cua nducu tahan ndo cuhva cha cua sanini ndo suvi ni chi maan ndo. Cua sanini vaha ndo chi ndo, ta sa cua coo tahan tundee ini chi ndo. Cua coo vaha tundee ini chi ndo, ta sa cua sacahnu tahan ndo chi ra Ndioo.
61001007	Cua sacahnu vaha ndo chi ra Ndioo, ta sa cua cuni mani ndo chi ñivi tahan ndo. Cua cuni mani vaha ndo chi tahan ndo, ta sa cua cuni mani ndicha ndo chi ndihi ñivi.
61001008	Tacan ni cua savaha ndo vitin, ta ta ni cuhva cua savaha ndo iti nuun. Chacan cuu cha cua cunda yahvi ndo, ta vaha xaan ca cua coo ndo, vati nacoto vaha ndo chi ra chahnu Jesucristo.
61001009	Tu ña cua savaha ndo cuhva cati yu, ña ta coto ndo cha vaha, ta ni ña cutuni ini ndo, vati cha naan ini ndo cha ni sanaan ra cuati savaha ndo tiempu iti chata.
61001010	Yani xaa, cua nducu vaha ndo cuhva, vati nini xaan cha cua coto ndo iin cha ndicha ndicha. Nini xaan cua coto ndo cha ni nacachi ra chahnu chihin ndo. Tacan cua savaha ndo, ta ña cua ndoyo ñuhun ndo.
61001011	Chacan cuu cha cua cuhva vaha ra tundee ini chihin ndo, ta cua cuhun vaha xaan ndo nu cua cundaca ñahan ra chahnu Jesucristo ndihi ni quivi, ta maan ra cuu ra sanduvaha anima yo.
61001012	Ta chacan ña cua saña yu cha sacoto chihin ndo yoso cuhva cua coo ndo. Chito vaha ndo yoso cuhva cua coo ndo, cua savaha ndo ndihi cha ndicha ñaan cha cuu cha chito ndo.
61001013	Saxini ti cha vaha cuu cha cua cati tuhun xain chihin ndo, vati tacan ni cua cuñuhun ini ndo. Cua cati tuhin chi ndo ndihi ni quivi cha iyo ndito yu,
61001014	vati chite ti yatin xaan cua cuvi yu, vati cha cati cachin ra chahnu Jesucristo chihin yu.
61001015	Cua sanini yu cati tuhin chi ndo, vati cua queta quivi cua cuvi yu. Tacan sa cua cucuhun ini ndo tuhun cha ni cati tuhun yu ndihi ni quivi.
61001016	Cati tuhun cachin ndi chihin ndo ti iyo xaan tundee ini chi ra chahnu Jesucristo, ta cua quichi ndico tucu ra, vati ni ndehe tahan ndi cha cahnu xaan rai cuu ra. Ña cahan ndi cuendu cuhva cahan ñivi nditi iyo nu ñuhun ñuñivi.
61001017	Ndehe ndi ti sacahnu ra Ndioo sutu ra chi ra nu quichi quivi, ta taqui xaan ra ni savaha ra Ndioo. Chacoo xaan tundee ini chihin ra, ta cahan ra Ndioo chi ra iti siqui andivi. Cati ra chi ra ti sehe ra chihin ra. Cuni xaan ra chihin ra, ta cusii ini xaan ra chihin ra, cati ra.
61001018	Quivi can chahan tahan ndi chi ra Jesuu siqui yucu ii can, ta chini ndi tuhun cha ni cahan ra Ndioo iti siqui.
61001019	Chacan cuu cha cha ndicha ndicha cuu cha cati ra ni cahan cuenda ra Ndioo tiempu chahnu, vati cati ra ti cua quichi iin rai vaha, ta cua tasoho ndo tuhun cha cahan ra. Tacan, ta sa ni quichi ra Cristo cuhva ni ndehe ndi. Tuhun ra cuu sava ta cua iin ñuhun ndichin cha iyo nu naan, tu cua taa ndo soho ndo tuhun can nda cua nda quivi cua quichi ndico tucu ra Jesucristo, ta cua coo ndo chi ra icaa ni.
61001020	Chehe cuu cha cua coto ndo cha xihna cuii. Cua coto ndo ti ña cua cuu cati iin ñivi ñaan cha cuu cha saxini ñi cha cati tuhun tutu Ndioo,
61001021	vati ñavi cuhva saxini maan ñivi ni cati tuhun ñi nu ni quichi quivi. Cuhva cati tuhun ra Tati Ndioo chi ra ni cahan cuenda ra Ndioo iti chata cuu cha cati tuhun ra.
61002001	Cha ni chacoo ñivi sandahyu ñahan chi ñivi Israeel nu ni quichi quivi, ta tacan cua sandahyu ñahan tahan ñivi chi maan ndo. Cua sacuaha xehe ñi tuhun ndavaha ni. Tu cua tasoho ndo tuhun cahan ñi, cua ndoyo ñuhun ndo, vati cua cati ñi ti ña vaha ra cuu chitoho ndo, ta maan ra cha ni sanduvaha anima ndo. Nducu ñi cuhva cha cua ndoyo ñuhun ndo.
61002002	Tuvi ndo cua cundicu chi ñi, ta cua savaha ndo ndavaha ni chi ñi. Cua cati ñivi ti ña vaha iti Ndioo iti ndicha, vati ndacu ñican ndavaha ni.
61002003	Yaha cuhva cua cuni ñi coo cha vaha chi ñi. Chacan cuu cha cua sandahyu ñahan ñi chi ndo. Cua cahan ñi cha vata, vati cua cuni ñi xuhun ndo, soco cha iyo vaha cha cua cutuni ñi. Ña cua nducuee ca, vati yatin xaan cua ndoyo ñuhun ñi.
61002004	Ña ni tindee ra Ndioo chi tatun Ndioo cha ni savaha cuati tiempu chahnu, soco ni tava ndaa ra chi run iti andaya. Tican nu naan iyo run nda cua nda quivi cua cutuni run.
61002005	Ña ni tindee ra Ndioo chi ñivi ni chacoo tiempu chahnu, soco sacacu ra chi ra Noee, vati cati tuhun ra cha na cua coo vaha ndicha ñivi chi ra Ndioo, ta sacacu tahan ra Ndioo chi ñivi ra. Una ñivi cuu ñi sacacu ra quivi ni chacoo tundoho chi nduta nu ndoyo ñuhun ñivi ña chinu ini chi ra Ndioo.
61002006	Iti chata tachi tuni ra Ndioo chi ñivi iyo ñuun Sodoma chi ñivi ñuun Gomorra. Chacan cuu cha ndoyo ñuhun ñuun can, ta cayu cuii chi, vati tacan cua coto ñivi ña cua sacahnu chi ra nu cuahan quivi.
61002007	Sacacu ra Ndioo chi ra Lot. Rai vaha ndicha cuu ra Lot can, ta ndahvi xaan ni cuni ra Lot ndehe ra cuhva iyo ñivi can, vati cahnu xaan ndavaha ni savaha ñi.
61002008	Rai cuiti vaha cuu ra, tañu ndihi ñivi savaha ndavaha ni, ta chini ra ndihi ndavaha ni cahan ñi, vati icaa ni chacoo ra chi ñi, ta ndihi ni quivi ndehe ra tundoho, vati mani ndavaha ni savaha ñi.
61002009	Chacan cuu cha chito ra Ndioo yoso cuhva cua tindee ra chi ñivi ra nuun iyo ñi chi tundoho, ta ña cua ndoyo ñuhun ñi. Chito tahan ra yoso cuhva cua savaha ra chi ñivi ña chinu ini chi ra, vati cua ndehe ñi tundoho nda cua nda cua queta quivi cua tachi tuni ra.
61002010	Cua cutuni ndicha ñivi ni chacoo ndavaha ni chi ñi ñahan inca chiyo, ta cua cutuni tahan run cati ti ña vaha ra chahnu Jesucristo. Ña yuhvi rucan, ta ndacu run cuhva cuni maan run. Ña tichaha run cahan run ndavaha ni cuenda ñivi ndayahvi xaan.
61002011	Iyo xaan ca tundee ini chi ra tatun Ndioo, ta ñavi ca chi ñivi can, soco ña tuhva ra tatun Ndioo can cahan ndavaha ni cuenda run iti nuun ra chahnu.
61002012	Ta ñivi can cua ndoyo ñuhun ñi. Iyo ñi cuhva iyo ri quiti cuhu, ta ñahni cha chini tuni iyo chi ñi, ta ndacu ñi cuhva cuni maan ñi. Cha iyo ñi, ta cua tiin ñivi chi ñi, ta cua cahni ñi chi ñivi ndavaha ni, vati cua cati ñi ti ña vaha cha ña nihin tuni ini run.
61002013	Cua savaha tahan ñivi ndavaha ni chi run cuhva savaha run ndavaha ni chi ñivi. Saxini run ti cusii ini run cha ndacu run ndavaha ni chinu cahni. Cua coo tucanuun chi ndo, vati cusii ini run cha savaha run ndavaha ni, ti icaa ni chachi ndo chi run.
61002014	Nanducu xaan run chi ñi ñahan cha cua coo run ndavaha ni chi ñi inca chiyo. Nanducu run ñaan cuati cha cua savaha run, ta nanducu run cuhva cha cua sandoyo ñuhun run chi ñivi saxini vaha. Chito run ñaan cua savaha run, vati cuni xaan run ñaan cha iyo chi ñivi. Chi rucan cua tachi tuni ndicha ra Ndioo.
61002015	Cha ni ndoyo ñuhun run, vati ña tasoho run tuhun cuiti vaha. Ndacu run cuhva ni savaha ra Balaam sehe ra Beor tiempu iti chata. Ni savaha ra ndavaha ni, vati cuni tahan ra coo xuhun ra,
61002016	soco nduxaan burru ra chi ra, cha savaha ra ndavaha ni. Ña cuu cahan sana yo, soco nducahan ri burru can cuhva cahan ñivi. Tacan ni chasi ri cha cua savaha ra, vati sana xaan savaha ra.
61002017	Ndihi ra maestru vata cuu sava ta cua iin soco nduta, ta ñahni nduta too, ta sava ta cua iin vico savi cha sacuhun tati cuu run, vati ñahni yahvi ndaa run. Cha iyo vaha nu naan nu cua cuhun run.
61002018	Rai xaan cahan run, soco ñahni yahvi ndaa run. Tacan ni sacatu run chi ñivi, vati cati run ti ñahni tuhun cha cua coo ra rai ndavaha ni chi ñi ñahan inca chiyo. Cati run ti cuu savaha ñivi cuhva cuni maan ñi, ta sa vitin cundee quee ndaa ñi nu iyo ñivi chi cha ndavaha ni.
61002019	Cati run ti tacan cua coo ñi nu nuna, soco ña ta cundee saña run ndavaha ni. Cha ni ndoyo ñuhun ndicha anima run. Tacan cati yu, vati satiñu ñivi cuenda ra ndaca ñahan chi ñi.
61002020	Tu cua cundee saña yo ndavaha ni ndacu ñivi ñuñivi, vati nacoto vaha yo chi ra chahnu Jesucristo ra sanduvaha anima yo, tu cua ndoyo ñuhun ndico yo, tu cua savaha ndico tucu yo ndavaha ni, ndahvi xaan ca cua cuu yo. Ndahvi ni chacoo yo cha xihna cuii, soco ndahvi ca cua cuu yo, tu cua savaha ndico yo tacan.
61002021	Vaha xaan ca cha ña chito yo yoso cuhva cha iyo iti vaha, vati ña vaha tu cha chito yo, ta saña ndico yo tuhun Ndioo cha cati tuhun ra chihin yo.
61002022	Cha ni tahan rucan cuhva cati iin tuhun ndicha, vati cati chi ti vachi ndico ri ina suvi nu nducha ri, cati chi, ta inca tuhun cati ti vasi ndoo caa ri quini, soco cua cava ndico ri tichi ndahyu, cati chi.
61003001	Yani xaa, chehe cuu uvi tutu cha ni tai chihin ndo. Chi nduvi tahan chi cati tuhin ti cua saxini vaha ndo.
61003002	Chacan cuu cha cua cucuhun ini ndo tuhun cha cahan ra cha vaha ni cahan cuenda ra Ndioo nu quichi quivi. Cua cuñuhun tahan ini ndo tuhun cha cati ra chahnu Jesucristo ti cua cati tuhun ra cuu tatun ra chi ndo.
61003003	Iyo chi cha cua coto ndo ti cua coo ñivi nu cua ndihi quivi ya, cha cua cahan cateni xaan ñi cuenda ra Ndioo, ta cua savaha ñi cuhva cuni maan ñi.
61003004	Cua cati ñi ti ña cua quichi ndico ra Cristo cuhva ni cati ra, vati ni quetuvi ñuhun ñuñivi, soco ta ni cuhva cha ni ndoo chi nda cua nda vitin. Cha ni chihi ñivi chahnu ta ñi, ta taxin caa.
61003005	Ta ña cuni ñi coto ñi cha cahnu xaan ni cahan ra Ndioo tiempu iti chata, ta tuvi iti siqui andivi, ta sa cahan ndico tucu ra, ta tuvi tahan ñuhun ñuñivi. Quee ñuhun ñuñivi ya tichi nduta, ta mahñu nduta caa chi.
61003006	Suvi ni chi nduta ndoyo ñuhun ndico ñuhun ñuñivi, vati chasi ndico tucu nduta nuun chi.
61003007	Ta ni cuhva cahan ra Ndioo, ta ndoo ñuhun ñuñivi chi andivi cha iyo vitin soco cua queta quivi cua cayu chi. Chacan cua coo quivi cua cutuni ñivi ña cuni chi ra Ndioo, ta cua ndoyo ñuhun cuii ñi.
61003008	Yani xaa, ña cua naan ini ndo ti cua quichi ndico ra Cristo, vati iin quivi cuu sava ta cua mil cuiya cha cuenda ra chahnu, ta mil cuiya cuu sava ta cua ituhun quivi.
61003009	Ña naan ini ra chahnu cha ni cati ra, ñavi cuhva saxini ñivi cuu chi, soco racan cundee ini ra chi ndo, vati ña cuni ra cha cua ndoyo ñuhun ni iin ñivi, ta cuni ra cha na saña ihni ndihi ñivi cuati ndacu ñi.
61003010	Cua queta quivi cua quichi ra chahnu, ta cua quichi ra cuhva quichi ñasuhu, [vati ña chito yo ñaan hora cua quichi ra]. Quivi can nihin xaan cua catin, ta cua naan iti siqui andivi. Cua cayu ri nicandi, ta cua cayu ri yoo, ta cua cayu ri tiñu, ta cua ndoyo ñuhun ri. Cua cayu ñuhun ñuñivi ya, ta cua cayu ndihi cha iyo.
61003011	Iyo cha cua coo ii yo, ta iyo cha cua cuni ndicha yo chi ra Ndioo, vati cua ndoyo ñuhun ndihi cuii cha iyo.
61003012	Cua cuatu vaha yo chi ra, vati tu tacan ni cua savaha yo, yatin xaan cua queta quivi cua quichi ra Ndioo. Quivi can cua cayu iti siqui andivi, ta cua ndoyo ñuhun cuii chi. Cua cayu tahan ri nicandi, ta cua cayu ri yoo, ta cua cayu ri tiñu, ta cua naan cuii ri.
61003013	Ndatu vaha yo, vati cua coo andivi chaa, ta cua coo tahan ñuhun ñuñivi chaa cuhva cati ra Ndioo, ta ña cua savaha ca ñivi cuati tican.
61003014	Yani xaa, na cua nanducu ndo cuhva cha cua coo vaha ndo chi ra Ndioo, ta ña cua coo cuati chi ndo quivi cua quichi ndico ra. Cua coo vii ndo chi ra, vati chito ndo ñaan cha cuu cha cua coo nu ñuhun ñuñivi ya.
61003015	Chito ndo ti ndee xaan ini ra chahnu, vati cuni ra cha cua cundee cacu ndo. Tacan ni taa tahan ra yani yo Paulu chi ndo cuhva chaha ra Ndioo cha chini tuni chi ra.
61003016	Chacan ni chaha ra Paulu cuenda nu tutu cha ndihi taa ra. Ndicha ti iyo tuhun ni taa ra cha ña cutuni vaha ini yo, ta tuhun can sandico coo ñivi tondo chi ñivi ña nihin tuni ini. Ta ni cuhva sandico coo tahan ñivi inca tuhun Ndioo, soco chacan cuu cha cua ndoyo ñuhun tahan ñi.
61003017	Ndioho yani xaa, cua savaha ndo cuenda, vati chito ndo ñaan cha cuu cha cua coo iti nuun. Cua savaha ndo cuenda, coto cua naan cha chini tuni chi ndo, ta cua sandahyu ñahan ñivi ndavaha ni chi ndo, ta cua ndoyo ñuhun tahan ndo.
61003018	Na cua coo xaan tu manini chi ndo, ta na cua nacoto vaha ca ndo chi ra chahnu Jesucristo ra sacacu chi yo. Na cua sacahnu xaan ndihi ñivi chi ra vitin, ta ta ni cuhva na cua sacahnu ñi chi ra ndihi ni quivi ndihi ni tiempu. Na cua cuu chi tacan ni.
62001001	Yuhu ra Juaan chahi cuenda chihin ndo yoso cuhva iyo iin ra cati tuhun cha cua coo ndito ñivi chi ra Ndioo. Suvi ni ra cuu ra iyo, ta ni tuvi ndihi cuii cha iyo. Cha ni chini soho ndi tuhun cahan ra, ta ndehe ndicha ndi chihin ra. Ndehe vaha xaan ndi yoso cuhva iyo ra, ta nacoto vaha ndi chihin ra.
62001002	Ndehe ndi ti cha quichi ra ihya nu ñuhun ñuñivi ya, ta chaha ra cha cua coo ndito ñivi chi ra. Ndehe ndicha ndi chi ra, ta chaha ndi cuenda yoso cuhva iyo ra. Chacan cuu cha cati tuhun yu chihin ndo yoso cuhva cua coo ndito ñivi chi ra Ndioo ndihi ni quivi ndihi ni tiempu. Ni chacoo tahan ra chi sutu ra, soco ni quichi ra ihya nu ñuhun ñuñivi ya, ta ndehe tahan ndi chi ra.
62001003	Cha ni ndehe ndi cati tuhun yu chihin ndo, ta cati tuhun tahin cha ni chini soho ndi. Chacan cuu cha cua coo inuun ndo chihin ndi, ta cua coo inuun tahan yo chihin ra sutu yo chi ra Jesucristo sehe ra.
62001004	Ndihi tuhun ya tai chihin ndo, vati cuni yu cha na cua cusii ini ndicha ndo.
62001005	Chini soho ndi tuhun cati tuhun ra Jesuu, ta cati tuhin tuhun can chihin ndo. Cati ra ti maan ra Ndioo cuu sava ta cua iin ñuhun ndichin, vati mani cha vaha ndacu ra. Ñahni cha naan nu iyo ra, vati ña tuhva ra savaha ndavaha ni.
62001006	Tu cua cati yo ti iyo inuun yo chihin ra, ta ndacu yo ndavaha ni, cua sandahyu ñahan yo. Ña ndicha yo cha cua cahan yo, ta ña vaha cha cua savaha yo.
62001007	Tu cua savaha yo cha vaha cuhva ndacu ra Ndioo, cua coo inuun yo chi ñivi tahan yo. Tacan ni cua sanaan ra Jesuu sehe Ndioo cuati ni savaha yo, vati ni chihi ra nu cruu.
62001008	Tu cua cati yo ti ñahni cuati ndacu yo, cua sandahyu ñahan yo suvi ni chi maan yo, ta ña ndicha yo cha cahan yo.
62001009	Tu cua savaha ca yo cuati, na cua cahan ndahvi yo chi ra Ndioo ti ña vaha savaha ndico tucu yo. Chacan cuu cha cua sanaan ra cuati can, ta cua sanduvaha ra anima yo, ta ña cua savaha ca yo ndavaha ni, vati rai ndicha cuu ra, ta rai cuiti vaha cuu ra.
62001010	Tu cua cati yo ti ñahni cuati savaha yo, cua sava yo ta iin cha sandahyu ñahan ra Ndioo. Tu tacan ni cua savaha yo, ña cua savaha yo cuhva cati tuhun maan ra.
62002001	Ndioho sehu, ndihi tuhun ya tai chihin ndo, vati cuni yu cha na ña cua savaha ca ndo cuati. Tu cua queta hora cua savaha ndico tucu yo cuati, iyo ra cua tindee chihin yo iti nuun ra sutu yo. Ta ra Jesucristo cuu ra, ta rai cuiti vaha cuu ra.
62002002	Sanaan ra cuati savaha yo, vati ni chihi ra iti nu cruu, ta cuni ra sanaan tahan ra cuati ndacu ndihi ñivi ñuñivi cuhva ni sanaan ra cuati ni savaha maan yo.
62002003	Tu cua sacuinu yo cuhva cati tuhun ra chihin yo, cua coto yo ti nacoto vaha yo chihin ra.
62002004	Tu cua cati yo ti nacoto yo chi ra Ndioo, ta ña cua sacuinu yo cuhva cati ra, cua sandahyu ñahan yo, ta ña ndicha yo cha cahan yo.
62002005	Tu cua sacuinu yo cuhva cati tuhun ra Ndioo, cua coo mani ndicha yo chi ra. Chacan cuu cha chito yo ti iyo ra Ndioo chihin yo.
62002006	Tu cua cati yo ti iyo tahan ra chihin yo, nini xaan cha cua savaha yo cuhva ni savaha maan ra Jesuu.
62002007	Ndioho yani xaa, ñavi tuhun chaa tai chihin ndo. Tuhun chahnu cuu chi, ta chini soho ndo tuhun chahnu ya quivi quechaha chinu ini ndo chi ra Jesuu xihna cuii.
62002008	Tuhun chaa cuu ndico tucu cha ni tai chihin ndo ihya, vati savaha ndicha ra Jesucristo cuhva cati tuhun can, ta ndacu tahan ndo cuhva ni savaha maan ra, vati cha cua naan ndavaha ni cha ndacu ñivi, ta ndehe yo cha iyo ñivi quechaha ndacu ñi cha vaha ndicha.
62002009	Tu cua cati yo ti mani cha vaha ndacu yo, ta cuxaan ini yo chi ñivi tahan yo, ni ndacu yo ndavaha ni nda cua nda vitin.
62002010	Tu cua cuni mani yo chi tahan yo, cua savaha yo cha vaha, ta tacan ni ña cua sandoyo ñuhun yo chi tahan yo.
62002011	Tu cua cuxaan ini yo chi tahan yo, cua savaha yo ndavaha ni, ta ña saña yo cha ndacu yo chi. Tacan, ta ña cua coto yo ñaan cha cua savaha yo, vati cua naan cha chini tuni chi yo cuenda ra Ndioo, ta cua savaha yo ndavaha ni.
62002012	Ndioho ñivi cuati, tai tutu ya chihin ndo, vati cha naan cuati ni savaha ndo, vati iyo tundee ini chi ra Jesucristo.
62002013	Ndioho ñivi chahnu, taa tahin tutu ya chihin ndo, vati cha nacoto ndo chi ra Jesucristo cha chacoo ra nda ni xihna cuii. Ndioho ñivi tivaa, taa tahin tutu ya chihin ndo, vati cha ni cundee tava ndaa ndo chi run cuihna. Ndioho ñivi cuati, taa tahin tutu ya chihin ndo, vati cha nacoto ndo chi ra cuu sutu yo.
62002014	Ndioho ñivi chahnu, cha ni taa tahin tutu ya chihin ndo, vati nacoto ndo chi ra iyo nda ni xihna cuii. Ndioho ñivi tivaa, cha ni taa tahin tutu ya chihin ndo, vati cha iyo tundee ini chi ndo, ta ndacu ndo cuhva cati tuhun Ndioo, ta ni cundee tava ndaa ndo chihin run cuihna.
62002015	Ña cua savaha ca ndo ndavaha ni cuhva ndacu ñivi ñuñivi, ta ni ña cua saxini ca ndo ndavaha ni cha iyo nu ñuhun ñuñivi. Tu cua savaha yo ndavaha ni cuhva cha ndacu ñivi ñuñivi, ña cuni ndicha yo chi ra cuu sutu yo.
62002016	Ña savaha ra sutu yo ndavaha ni cha iyo nu ñuhun ñuñivi, soco ñivi ñuñivi savaha chi chi. Ndavaha ni can ndacu ñivi, vati ndacu ñi cuhva cuni maan ñi, ta cuni ñi savaha ñi ndihi ndavaha ni ndehe ñi. Rai xaan cuni ñi, vati iyo ndatiñu ñi.
62002017	Cua naan ñuhun ñuñivi, ta ña cua nanihin ca ñivi cha cuni ñi. Tu cua savaha yo cuhva cuni ra Ndioo, cua coo ndito yo chi ra ndihi ni quivi ndihi ni tiempu.
62002018	Ndioho sehu, cua yaha quivi ya, ta cua coo chi cuhva cha chini soho ndo. Cua coo iin rai, ta cua cati ra ti Cristo cuu ra, soco cua cani tahan ra chi ra Cristo. Vitin cha iyo xaan ñivi, ta cuni cani tahan ñi chi ra Cristo. Chacan cuu cha chito ndo ti cua yaha quivi ya, ta cua quichi ndico maan ra.
62002019	Iin cahnu ni chacoo ñivi can chihin yo, soco cha quee siin ñi, vati ña chinu ini ñi. Tu iin ni ñivi cuu yo chihin ñi, icaa ni cua ndoo ñi chihin yo, soco quee ndaa ñi, vati cua ndehe ndihi ñivi ti ña cuni ñican chi ra Ndioo cuhva cuni maan yo chihin ra.
62002020	Tachi ra Jesuu ra ii ndicha chi ra Tati Ndioo. Chacan cuu cha iyo ra Tati Ndioo chihin ndo, ta ndihi ndo chito cha ndicha.
62002021	Tai tutu ya chihin ndo, vati cha chito ndo cha ndicha, ñavi ña ta coto ndo chi. Chito tahan ndo ti ña ndicha ñivi sandahyu ñahan.
62002022	Tu cua cati ñivi ti ñavi ra Jesuu cuu ra Cristo, vati ñavi Ndioo tachi chi ra, cuaha xaan cua sandahyu ñahan ñi. Tu tacan ni cua cati ñivi cuenda ra Jesuu, ñivi cuxaan ini chi ra cuu ñi. Cati ñi ti ñavi sutu yo cuu ra Ndioo, ta cati tahan ñi ti ñavi sehe ra chi ra Jesuu.
62002023	Tu cua cati ñivi ti ñavi sehe Ndioo cuu ra Jesuu, ña cua coo ra Ndioo sutu yo chi ñi. Tu cua cati ñivi ti sehe Ndioo cuu ra Jesuu, cua coo tahan ñi chi ra Ndioo sutu yo.
62002024	Na cua cuinu vaha ini ndo tuhun Ndioo cha ni tasoho ndo cha xihna cuii. Tu cua cuinu ini ndo tuhun Ndioo, cua coo ra sehe Ndioo chihin ndo, ta cua coo tahan sutu ra chihin ndo.
62002025	Cati tuhun ndicha ra Jesuu chihin yo ti cua cuu coo ndito yo chi ra Ndioo ndihi ni quivi.
62002026	Tai tutu ya chihin ndo, ta chahi cuenda chihin ndo yoso cuhva cua cuni ñivi sandahyu ñahan ñi chihin ndo.
62002027	Cha tachi ra Jesuu chi ra Tati Ndioo chihin ndo, ta ni vii iyo ra chihin ndo. Chacan cuu cha ña chini ñuhun ndo cha cua sacuaha ñivi chihin ndo. Na cua cuinu vaha ini ndo chihin ra, vati cua sanahan maan ra Tati Ndioo ndihi cha vaha cha cua saxini ndo. Sanahan ra Tati Ndioo cha ndicha, vati ña vata ra. Cua coo vaha ndo chi ra Jesuu cuhva sanahan ra Tati Ndioo chihin ndo.
62002028	Ndioho sehu, vitin na cua coo vaha ndo chi ra Jesuu. Chacan cuu cha ña cua cuyuhvi ndo, ta ni ña cua nducahan nuun ndo ndehe ndo chi ra quivi cua quichi ndico ra.
62002029	Chito ndo ti ndihi ñivi iyo cuiti vaha chi ra Ndioo cuu ñivi maan ra, vati iyo cuiti vaha ra.
62003001	Na cua saxini vaha ndo ti cahnu xaan cha ni cuni mani ra Ndioo sutu yo chihin yo. Chacan cuu cha cati ra ti sehe ra chihin yo, ta sehe ndicha ra cuu yo. Chacan cuu cha ña cua coto ñivi ñuñivi yoso cuhva iyo maan yo, vati ña chito ñi yoso cuhva iyo ra Ndioo.
62003002	Yani xaa, vitin ndicha sehe Ndioo cuu yo, soco ña ta coto yo yoso cuhva cua coo yo nu cuahan quivi. Chito yo ti cua ndehe yo chi ra Jesuu, ta cua cuu yo sava ta cua maan ra, vati cua ndehe yo ñaan cuhva iyo ra.
62003003	Tacan ni cuni yo. Chacan cuu cha cuni yo na cua ndundoo vaha anima yo, vati ndoo ndoo iyo anima maan ra.
62003004	Tu cua savaha yo cuati, ña ndacu yo cuhva cati ra Ndioo, vati ñavi cuhva cati ra Ndioo cuu cuati ndacu ñivi.
62003005	Chito ndo ti quichi ra Jesuu ihya nu ñuhun ñuñivi ya, vati cuni sanaan ra cuati ndacu ñivi, ta ñahni cuati ni savaha maan ra.
62003006	Tu cua coo inuun yo chihin ra, ña cua savaha ca yo cuati. Tu cua savaha ca yo cuati, ña ta coto yo yoso cuhva iyo ra Jesuu, ta ni ña ta nacoto ndicha yo chi ra.
62003007	Ndioho sehu, ña cua cuhva ndo cha cua sandahyu ñahan ñivi chihin ndo. Tu cua savaha yo cuhva cati ra Ndioo, cua coo cuiti vaha yo chi ra cuhva iyo cuiti maan ra Jesuu.
62003008	Tu cua savaha yo cuati, ñivi run cuihna cua cuu yo, vati cha ni savaha run cuati nda ni quivi xihna cuii cha ña ta quetuvi ñuhun ñuñivi. Chacan cuu cha ni quichi sehe ra Ndioo ihya nu ñuhun ñuñivi ya, vati cuni ra sanaan ra cha ni savaha run cuihna.
62003009	Ña tuhva ca yo savaha cuati, vati ñivi Ndioo cuu yo, ta tindee ra chihin yo. Ña cua savaha ca yo cuati, vati ñivi Ndioo cuu yo.
62003010	Chacan cuu cha chito yo ndaa ñivi cuu ñivi Ndioo, ta chito tahan yo ndaa ñivi cuu ñivi run cuihna. Tu ña cuiti vaha ñivi cuu ñi, tu ña cuni mani ñi chi ñivi tahan ñi, ñavi ñivi Ndioo cuu ñi.
62003011	Cha chini ndo tuhun ya nda ni quivi cha quechaha chinu ini ndo cha xihna cuii, ti nini xaan cha cua cuni mani yo chi ñivi tahan yo.
62003012	Na ña cua savaha yo cuhva ni savaha ra Caiin. Cha ni chahni ra yani ra, vati ñivi run cuihna cuu ra. Chahni ra chi ra, iin cha ndavaha xaan ni savaha ra, ta yani ra mani cha vaha savaha ra.
62003013	Tu xaan cuni ñivi ndehe ñi chihin ndo, ña cua nduiyo ndo, yani xaa.
62003014	Cha chito yo ti ña cua ndoyo ñuhun yo cuenda ra Ndioo, soco cua coo ndito yo chi ra. Chito yo chacan, vati cuni mani yo chi tahan yo. Tu ña cua cuni mani yo chi tahan yo, cua ndoyo ñuhun yo cuenda ra Ndioo.
62003015	Tu cua cuxaan ini yo chi tahan yo, cua cati ra Ndioo ti cuu yo sava ta cua ñivi chahni chi tahan ñi. Chito maan ndo ti tu cua cahni ñivi chi tahan ñi, ña cua cuu coo ndito ñi chi ra Ndioo.
62003016	Cha chito yo ti cuni mani ra Jesucristo chihin yo, vati ni chihi ra cuenda maan yo. Chacan cuu cha iyo cha cua tindee yo chi tahan yo. Ñahni tuhun tu cua tindee yo chi ñivi tahan yo, ta tacan ni cua cuvi yo cuenda ñi.
62003017	Tu cua coo vaha yo, ta cua ndehe yo cha cumani chi tahan yo, ta ña cua cundahvi ini yo chihin ñi, ña cua cuu cuni ndicha yo chi ra Ndioo.
62003018	Ndioho sehu, ñahni yahvi ndaa tu cua cati yo ti cuni mani yo chi tahan yo, ta ña cua tindee yo chi ñi. Na cua tindee tahan yo. Tacan cua coto ñivi tahan yo ti cuni mani ndicha yo chi ñi.
62003019	Tu tacan ni cua cuni mani yo chi tahan yo, cua coto yo ti ñivi ndicha ra Ndioo cuu yo. Chacan cuu cha ña cua saxini xaan yo cuenda ra.
62003020	Tu cua saxini yo chi anima yo ti ña vaha iyo yo, chito vaha ca ra Ndioo yoso cuhva iyo yo, vati chito ra ndihi cuii cha saxini yo.
62003021	Yani xaa, chito yo tu cha iyo vaha anima yo, ña cua cuyuhvi yo cha cua yaha yo iti nuun ra Ndioo.
62003022	Cua cuhva maan ra ñaan cha cuu cha cua ndaca yo chi ra, vati sacuinu yo ndihi tuhun cha cati tuhun ra, ta ndacu yo ndihi cha cuni maan ra.
62003023	Cha cati tuhun ra chihin yo ti na cua cuinu ini yo chi ra Jesucristo sehe ra, ta na cua cuni mani yo ñivi chi tahan yo cuhva ni cati tuhun ra.
62003024	Tu cua sacuinu yo cuhva cati tuhun ra Ndioo, cua coo ra chihin yo, ta cua coo tahan yo chihin ra icaa ni. Chito yo ti cha iyo ra chihin yo, vati tachi ra chi ra Tati Ndioo chihin yo.
62004001	Yani xaa, ña cua cuinu ini ndo ndihi cha cua cati ñivi chihin ndo. Na cua savaha xihna ndo cuenda a ndicha tuhun Ndioo cati ñi. Tacan ni cua savaha ndo, vati tuvi xaan ñivi iyo nu ñuhun ñuñivi ya, ta cati ñi ti tuhun Ndioo cati ñi, ta ña ndicha ñi.
62004002	Cua coto ndo tu iyo ra Tati Ndioo chi ñivi, vati ñivi Ndioo cuu ndihi ñivi cati ti cha ni cacu ra Jesucristo ihya nu ñuhun ñuñivi ya.
62004003	Tu ña cua cati ñivi ti cha ni chacoo tahan ra Jesuu ihya nu ñuhun ñuñivi ya, ñavi ñivi Ndioo cuu ñi. Ñican cuu ñivi cuxaan ini chi ra Jesuu, vati cha chito ndo ti cua coo ñi, ta vitin cha iyo ñi ihya nu ñuhun ñuñivi ya.
62004004	Ndioho sehu, ñivi Ndioo cuu ndioho, ta cha ni cundee tava ndaa ndo chi ñivi cuni cuati chi ra Jesuu. Cundee tava ndaa ndo chi ñi, vati nihin xaan ca ra Ndioo ra iyo chi maan ndo, ta ñavi ca run cuihna cha iyo chi maan ñivi ndacu ndavaha ni.
62004005	Ñivi run cuihna cuu ñi. Chacan cuu cha cahan ñi tuhun ndavaha ni cha iyo ñuhun ñuñivi, ta tasoho ñivi ndacu ndavaha ni can tuhun cahan ñi.
62004006	Ñivi Ndioo cuu maan yo. Tu cua nacoto ñivi chi ra Ndioo, cua tasoho ñi tuhun cahan yo. Tu ña cua nacoto ñi chi ra Ndioo, ña cua tasoho ñi cha cahan yo. Tacan ni chito yo ndaa ñivi cuu ñivi cahan cha ndicha, ta chito tahan yo ndaa ñivi cuu ñivi sandahyu ñahan.
62004007	Ndioho yani xaa, na cua cuni mani yo chi ñivi tahan yo, vati cha sanahan ra Ndioo yoso cuhva cua cuni mani yo chi tahan yo. Tu cua cuni mani ñivi chi tahan ñi, ñivi Ndioo cua cuu ñi, ta cua nacoto vaha ñi chi ra.
62004008	Tu ña cua cuni mani ñi chi tahan ñi, ña cua nacoto ñi chi ra Ndioo, vati sanahan ra yoso cuhva cua cuni mani ñivi chi tahan ñi.
62004009	Cha chito yo ti cuni mani ra Ndioo chi ndihi ñivi, vati tava tiñu ra chi sehe ra. Ituhun ni maan ra cuu sehe Ndioo, ta quichi ra ihya nu ñuhun ñuñivi ya, vati cua cuhva maan ra cha cua coo ndito yo chihin ra.
62004010	Cuni mani ra Ndioo chi ndihi ñivi. Ñavi cha cuni mani yo chihin ra, soco cuni mani ra chihin yo, ta tava tiñu ra chi sehe ra. Chacan cuu cha ni chihi ra, vati tacan ni sanaan ra cuati savaha yo.
62004011	Ndioho yani xaa, niniin xaan cha cua cuni mani yo chi ñivi tahan yo, vati cahnu xaan cuni mani ra Ndioo chihin yo.
62004012	Ña ta ndehe ñivi chi ra Ndioo. Tu cua cuni mani yo chi tahan yo, cua coo ra Ndioo chihin yo, ta cua cuni mani ndicha yo chi tahan yo cuhva cuni ra Ndioo.
62004013	Cha chito yo ti iyo yo chi maan ra, ta iyo tahan ra chihin yo, vati tachi ra chi ra Tati Ndioo chi yo.
62004014	Cha ndehe ndi cha tachi ra sutu yo chi sehe ra ihya nu ñuhun ñuñivi ya, vati cua sanduvaha ra anima ñivi, ta tacan ni cati tuhun tahan ndi.
62004015	Tu cua cati ñivi ti sehe Ndioo cuu ra Jesuu, cua coo ra Ndioo chihin ñi, ta cua coo tahan ñi chi ra Ndioo.
62004016	Chinu ini yo cha cuni mani ra Ndioo chihin yo. Chacan chito yo ti cuni mani ra chi ndihi ñivi. Tu cua cuni mani ñivi chi ra Ndioo, cua coo ñi chihin ra, ta cua coo tahan ra chihin ñi.
62004017	Cuni mani xaan yo chi ra Ndioo. Chacan cuu cha ña cua cuyuhvi yo quivi cua tachi tuni ra Ndioo chi ñivi, vati cha ndacu yo cha vaha ihya nu ñuhun ñuñivi cuhva ndacu maan ra cha vaha.
62004018	Tu cua cuni mani yo chi ra Ndioo, ña cua cuyuhvi yo cha cua cutuni ñivi. Tu cua cuni mani ndicha yo chi ra Ndioo, ña cua cuyuhvi yo, vati cua cutuni ñivi yuhvi. Tu cua cuyuhvi yo, ña ta cuni mani yo chi ra Ndioo.
62004019	Cuni mani yo chi ra Ndioo, vati nda ni xihna cuii cuni mani ra chi yo.
62004020	Tu cua cati yo ti cuni mani xaan yo chi ra Ndioo, ta ña cua cuni mani yo chi ñivi tahan yo, cua sa vata yo. Tu ña cua cuni mani yo chi tahan yo, ta ndehe yo chi ñi, ña cua cuu cuni mani yo chi ra Ndioo, vati ña ta ndehe yo chi ra Ndioo.
62004021	Cha cati tuhun ra chihin yo ti na cua cuni mani yo chi ñivi tahan yo, vati cha cuni mani yo chi maan ra.
62005001	Ñivi Ndioo cuu yo, vati chinu ini yo ti cha ni tava tiñu ra Ndioo chi ra Jesuu. Chacan cuu cha Cristo cuu ra Jesuu. Cuni mani yo chi ndihi ñivi tahan yo, vati cuni mani yo chihin ra Ndioo sutu yo, ta sehe ra cuu tahan ñi.
62005002	Chito yo ti cuni mani yo chi ñivi Ndioo, vati cuni mani yo chi maan ra, ta sacuinu yo cuhva cati tuhun ra.
62005003	Tacan ni cuni mani yo chi ra. Chacan cuu cha sacuinu yo cha cati tuhun ra Ndioo. Ñahni tundoho cua sacuinu yo cuhva cati tuhun maan ra,
62005004	vati cua tava ndaa ñivi Ndioo cha cuu cha ndavaha ni cha iyo nu ñuhun ñuñivi ya. Cha tava ndaa yo ndihi cha ndavaha ni can, vati chinu ini yo chi ra Ndioo.
62005005	Ñivi chinu ini cha ra Jesuu cuu sehe Ndioo―suvi ni ñi cua cundee tava ndaa cha ndavaha ni can.
62005006	Quichi ra Jesucristo ihya nu ñuhun ñuñivi ya, ta ni chanduta ra, ta ni chihi ra. Ñavi chanduta ni ra, soco cha ni chihi tahan ra. Chaha ra Tati Ndioo cuenda chihin yo, ta ndicha ra cha cahan ra.
62005007	Uni tahan ra cuu ra chaha cuenda iti siqui andivi. Maan ra Ndioo sutu yo chi ra Jesuu ra cati tuhun chi ra Tati Ndioo. Racan cuu ra chaha cuenda, ta iin ni tuhun cati tuhun nduni tahan ra, vati cati ra ti sehe Ndioo cuu ra Jesucristo.
62005008	Ta ni cuhva iyo ra chaha cuenda ihya nu ñuhun ñuñivi ya, ta cati tuhun ra Tati Ndioo yoso cuhva iyo ra Jesuu. Ni chanduta ra Jesuu, ta ni chihi ra cuenda yo. Tacan ni chito ñivi ti sehe Ndioo cuu ra.
62005009	Tu cua cuu cuinu ini yo tuhun cha cati ñivi, nini xaan ca cha cua cuinu ini yo tuhun ni cati tuhun ra Ndioo, vati chaha ra cuenda yoso cuhva iyo sehe ra.
62005010	Chinu ini yo chi sehe ra, ta chito yo ti ndicha cuhva cati tuhun ra Ndioo. Tu ña cua cuinu ini ñivi chi ra Ndioo, cua cati ñi ti sandahyu ñahan ra Ndioo, vati ña chinu ini ñi cha cati tuhun ra yoso cuhva iyo sehe ra.
62005011	Chaha ra Ndioo cuenda chi yo ti cua cuhva ra cha cua coo ndito yo chihin ra ndihi ni quivi ndihi ni tiempu. Cua coo ndito yo cuenda cha ni savaha sehe ra.
62005012	Tu cua cuinda naan ñivi chi ra cuu sehe Ndioo, cua coo ndito ñi chi ra ndihi ni quivi ndihi ni tiempu. Tu ña cua cuinda naan ñi chi ra, ña cua coo ndito ñi chi ra.
62005013	Ndihi tuhun ya tai chihin ndo, vati cha chinu ini ndo chi ra cuu sehe Ndioo. Chacan cuu cha chito ndo ti cua coo ndito ndo chi ra ndihi ni quivi ndihi ni tiempu.
62005014	Ña yuhvi yo cahan yo chi ra Ndioo, vati cha cati ra chihin yo ti tu cua cahan yo chi ra cuhva cuni maan ra, cua tasoho ra chihin yo.
62005015	Chito yo ti cua savaha ra cuhva cahan yo chi ra, vati chito yo ti tasoho ra chihin yo.
62005016	Tu cua coto yo cha ndacu iin ñivi tahan yo cuati, ta ña ndoyo ñuhun cuii ñi cuenda ra Ndioo, na cua cahan ndahvi yo cuenda ñi chi ra. Tacan ni cua coo ndico tundee ini chi ñivi ndacu cuati can. Iyo cuati cha savaha ñivi, ta ndoyo ñuhun cuii ñi cuenda ra Ndioo. Tu cua coto yo cha savaha ñivi tahan yo tacan, yu cati ti ña cua cahan ca yo chi ra Ndioo cuenda ñi.
62005017	Ndihi ndavaha ni ndacu ñivi cuu cuati, soco iyo cuati savaha ñivi, ta ña cua ndoyo ñuhun cuii ñi cuenda ra Ndioo.
62005018	Chito yo ti ña tuhva ñivi Ndioo savaha ñi cuati, vati cumi vaha ra sehe Ndioo chihin ñi. Tacan ni ña cuu sandoyo ñuhun run cuihna chi ñi.
62005019	Chito yo ti ñivi Ndioo cuu yo, ta ndihi ca ñivi ñuñivi iyo cuenda maan run cuihna.
62005020	Chito yo ti ni quichi ra cuu sehe Ndioo ihya nu ñuhun ñuñivi ya, ta ni chaha ra cha chini tuni chihin yo. Chacan cuu cha nacoto yo chi ra Ndioo ndicha. Icaa ni iyo yo chi ra ndicha can, ta icaa ni iyo tahan yo chi ra Jesucristo sehe ra. Ndioo ndicha cuu ra, ta chaha ra cha cua coo ndito yo chihin ra ndihi ni quivi ndihi ni tiempu.
62005021	Ndioho sehu, na cua cumi vaha ndo suvi ni chi maan ndo, ta na ña cua sacahnu ndo ita niñu. Na cua cuu chi tacan ni.
63001001	Yuhu ra chanihin Juaan taa tutu ya chihin ndo, ta ñivi Ndioo cuu ndo, ndioho yani xaa. Cha ni nacachi ra Ndioo chihin ndo, ta cuni mani ndicha yu chi ndihi ndo. Ñavi yuhu ni cuni mani chihin ndo, soco ndihi ñivi chito tuhun ndicha―cuni mani tahan ñi chihin ndo.
63001002	Tacan ni cuni mani ndi chihin ndo, vati chito yo cha ndicha, ta ña cua naan ini yo chi chi.
63001003	Na cua savaha ra Ndioo sutu yo chi ra Jesucristo sehe ra tu manini chihin ndo, ta na cua cundahvi ini ra ta ra chi ndo, ta na cua savaha ra ta ra cha cua coo vii anima ndo. Tacan ni cua savaha ndicha ra ta ra, vati cuni mani ra chihin ndo.
63001004	Cusii ini xaan yu, vati cha ndehi ti iyo ñivi tahan ndo chinu ndicha ini ñi, ta ndacu ñi cuhva cati tuhun ra sutu yo chihin yo.
63001005	Ndioho yani xaa, vitin cati yu chihin ndo ti na cua cuni mani ndo chi ñivi tahan ndo. Ñavi tuhun chaa cuu tuhun tai chihin ndo vitin, vati tuhun ya chini ndo quivi quechaha chinu ini ndo cha xihna cuii.
63001006	Cuni mani yo chi tahan yo. Tacan ni sacuinu yo cuhva cati tuhun maan ra Ndioo chihin yo. Cha cati tuhun ra sutu yo ti na cua cuni mani yo chi ñivi tahan yo cuhva ni chini soho ndo quivi quechaha chinu ini ndo.
63001007	Na cua cuni mani ndo chi ñivi tahan ndo, vati tuvi xaan ñivi sandahyu ñahan iyo nu ñuhun ñuñivi ya. Ña cati ñi cha cacu ra Jesucristo ihya nu ñuhun ñuñivi ya, soco sandahyu ñahan ñi, ta xaan cuni ñi cuenda ra Jesuu.
63001008	Na cua savaha ndo cuenda, coto cua ndoyo ñuhun cha ni sanahan ndi chihin ndo. Tu cua cumi ndo cuenda, cua nihin ndo cha cua cuhva ra sutu yo chihin ndo.
63001009	Tu cua quee ndaa yo iti ra Ndioo, tu ña cua sacuinu yo tuhun cha cati tuhun ra Cristo, ña cua coo ca ra Ndioo chihin yo. Tu cua sacuinu yo cuhva cati ra Cristo, cua coo ra sutu yo chihin yo, ta cua coo tahan ra cuu sehe ra chi yo.
63001010	Tu cua queta ñivi vehe ndo, ta cua cati ñi ti sacahnu tahan ñi chi ra Ndioo, soco ña cati tuhun ñi cuhva cati tuhun ra Jesuu, na ña cua quihin cuenda ndo chi ñi, ta ni ña cua sacahnu ndo chihin ñi.
63001011	Tacan ni cua savaha ndo, vati tu cua sacahnu ndo chi ñi, cua savaha tahan ndo ndavaha ni ndacu ñi.
63001012	Cuaha xaan ca cha cua cati yu chihin ndo, soco ña cuni tai chi chi, vati cuni xain cuhin tican nu iyo ndo. Tacan, ta cua ndatuhun tahan yo. Chacan cuu cha cua cusii ini xaan yo.
63001013	Tachi tahan ñivi Ndioo iyo ihya iin tuhun nacumi chihin ndo, vati cha ni nacachi tahan ra Ndioo chihin ñi. Na cua cuu chi tacan ni.
64001001	Yuhu ra chanihin Juaan taa tutu ya chihun, Gayo, yani xaa, cuni mani ndicha yu chihun.
64001002	Yani xaa, cuni xain ti na cua coo vaha xaun chi ra Ndioo, ta cuni tahin ti na ña cua quihin cuehe chihun.
64001003	Tacan ni cuni yu, vati sii xaan cuni yu quivi ni quichi ra yani yo, ta chaha ra cuenda ti ni chinu ini cun cha ndicha, ta ndacu cun cuhva cuni ra Ndioo.
64001004	Cusii ini xain, vati cha cati ñivi ti ni chinu ini ñivi Ndioo can cha ndicha, ta ndacu ñi cuhva cati ra Ndioo, ta yuhu cuu ra sanahan cha ndicha chihin ñi. Tacan ni cusii ini yu.
64001005	Yani xaa, vaha xaan savahun, vati cha tindeun chi ñivi tahan yo. Vaha xaan cha savahun chi ñi, ta ña nacoto cun chihin ñi.
64001006	Ñican cuu ñivi chaha cuenda chi ñivi Ndioo ti cha cuni mani cun chi ñivi ra. Na cua cucahnu ini cun ta cua tindee tucu cun chihin ñi cha na cuhun vaha ñi iti cuhva cuni ra Ndioo,
64001007	vati cha chica ñi tiñu ra, ta ñahni cha quihin ñi chi ñivi ña chinu ini chi ra Ndioo.
64001008	Chacan cuu cha iyo cha cua tindee yo chi ñican, vati tacan ni cua satiñu tahan yo tiñu ndicha ra Ndioo.
64001009	Cha ni taa tahin iin tutu chi ñivi iyo veñuhun, soco ña sacahnu ra Diootrefe chihin yu, vati cuni ra cuu ra xini.
64001010	Chacan cuu cha tu cua cuhin tican, cua sacoto ndique chihin ñi ñaan cha cuu cha ni savaha ra. Cahan ra ndavaha ni chi yuhu, ta cuaha xaan cha sandahyu ñahan ra. Ña ndoo ra vaha cha savaha ra tacan ni, soco ña quihin cuenda tahan ra chi ñi tahan yo, ta chica ñi tiñu ra Ndioo, ta ni ña chaha tahan ra cha cua quihin cuenda inca ñivi tahan yo chihin ñi. Tava ndaa ra chi ñi, ta ña chaha ra cha cua quihvi ca ñi tichi veñuhun.
64001011	Yani xaa, na ña cua savaha cun ndavaha ni cuhva ndacu ñivi, soco na cua savaha cun cha vaha. Tu cua savaha ñivi cha vaha, ñivi Ndioo cua cuu ñi. Tu cua savaha ñivi ndavaha ni, ña ta nacoto ñi chi ra Ndioo.
64001012	Cha chaha ndihi ñivi cuenda ti rai vaha ndicha cuu ra Demetrio, ta cha ndicha cuu chi. Chaha tahin cuenda ti tacan ni iyo ra, ta chito cun ti cha ndicha cahin.
64001013	Cuaha xaan ca cha iyo cha cua cati yu chihun, soco ña cuni yu tai chi chi,
64001014	vati cuni yu cu ndehi chihun vitin tichi quivi ya, ta cua ndatuhun tahan yo.
64001015	Na cua coo vii anima cun. Cha tachi amigu yo iin tuhun nacumi chihun, ta na cua cuhva cun iin tuhun nacumi chi ndihi amigu yu iyo tican.
65001001	Yuhu ra Juda yani ra Jacobo taa tutu ya chihin ndo. Musu ra Jesucristo cui. Tachi yu tutu ya chihin ndo, cha cuu ndo ñivi ra Ndioo, vati ni nacachi ra Ndioo chihin ndo. Cuni mani ra Ndioo sutu yo chihin ndo, ta cumi vaha ra Jesucristo chihin ndo.
65001002	Na cua cundahvi ini ra chihin ndo, ta na cua coo vii ca anima ndo, ta na cua cuni mani ca ra chihin ndo.
65001003	Yani xaa, nu quichi quivi cuni xain tai tutu chihin ndo yoso cuhva cha ni sanduvaha tahan ra Ndioo anima ndo. Tacan ni cuni yu savahi, soco chite ti nini xaan ca cha cua tai inca tuhun chi ndo. Cati tuhin chi ndo ti cua sanini ndo, ta cua cati tuhun vaha ndo tuhun ni chinu ini ndo, vati ituhun ni chaha ni cati tuhun ra Ndioo tuhun vaha ra chi ñivi ra.
65001004	Tacan ni cua sanini ndo, vati cha ni sandahyu ñahan ñivi chi ndo, ta iyo tahan ñi chi ndo icaa ni, soco ña cati cachin ñi ñaan tiñu ndacu ñi, vati ña sacahnu ñi chi ra Ndioo. Iti chata cha cati tutu Ndioo ti cua cutuni ñi cha tacan, ta cha cati ñi ti vaha cha cua coo yo ndavaha ni chi tahan yo inca chiyo. Tacan cati ñi, vati chito ñi ti iyo xaan tu manini chi ra Ndioo, ta cati ndico tucu ñi ti ñahni yahvi ndaa ra cuu chitoho yo. Ñahni yahvi ndaa ra chahnu Jesucristo, cati ñi.
65001005	Chito vaha ndo cha cua cati yu, soco cuni yu sacoto ndico tuqui chi ndo ti sacacu ra chahnu chi ñivi Israeel nu ni chacoo ñi chi tundoho ñuhun Egipto iti chata tiempu chahnu. Cundee quee ñi tican, soco ndoyo ñuhun suhva ñi savaha ra, vati ña chinu ini ñi chi ra.
65001006	Cha ni savaha ra Ndioo cuenda chi run tatun Ndioo ni savaha ndavaha ni iti chata, vati saña run tiñu savaha run, ta quee run nu ni chacoo run chi ra Ndioo. Vitin iyo run nu naan nu ni tihi ra chi run, ta cha nuhni run chi cadena caa ndihi ni quivi, ta tican cua ndoo run nda cua nda quivi cua cutuni run.
65001007	Ta ni cuhva ni chacoo tahan ñivi ñuun Sodoma chi ñivi ñuun Gomorra chi ñivi ñuun iyo yatin ican nu ni quichi quivi, vati savaha tahan ñi ndavaha ni. Mani cha cusii ini ñi coo ñi ñahan ndavaha ni chi ñi ñahan tahan ñi inca chiyo cuni ñi, ta ta ni cuhva cuni ra rai coo ra ndavaha ni chi ra rai inca chiyo. Chacan cuu cha ni cutuni ñican, ta ni cayu ñi chi ñuhun xaan, vati tacan ni cua coto ñivi ti cua cutuni ñi, tu cua savaha ñi ndavaha ni.
65001008	Ta ni cuhva iyo ñivi sandusaca chihin ndo vitin. Ndehe tahan ñi ñumahna, vati tacan ni nducu ñi tundee ini cha cua savaha ñi ndavaha ni, soco ña tasoho ñi chi ra Ndioo, ta cahan ñi ndavaha ni chi tatun Ndioo.
65001009	Iti chata cahan ra Miguel ra tatun chahnu ra Ndioo chi run cuihna yoso cuhva cua coo iquin cuñu ra Moisee. Quivi can cahan yuhu xaan ra chi run, soco ña cuni ra cahan ra ndavaha ni chi run, ta ni ña tachi tuni ra chi run, vati tatun Ndioo cha ni cuu run. Ndicha cuii cati ra chi run ti maan ra chahnu cua tachi tuni chihin run, cati ra,
65001010	ta ñivi sandusaca chi ndo―cahan soho ñi, vati cati ñi ti ña vaha ñaan cha cuu cha ña chito ñi. Iyo ñi cuhva iyo ri quiti cuhu, ta ñahni cha chini tuni iyo chi ñi. Chacan cuu cha ndoyo ñuhun ñi.
65001011	Cua coo tundoho chi ñican, vati ndacu ñi ndavaha ni cuhva ni savaha ra Caiin iti chata. Ndacu ñi ndavaha ni cuhva ni savaha run Balaam iti chata, vati mani cha cuni tahan ñi cha cua coo yahvi ñi. Cua ndoyo ñuhun ñi, vati cuni cani tahan ñi chi ra Ndioo cuhva ni cani tahan ra Coree chi ra iti chata.
65001012	Tucanuun chaha ndo, cha sacahnu ndo vico chi tahan ndo cuenda ra Ndioo, ta natahan tahan ñican chi ndo. Ña tichaha ni ñi cha yaha cuhva chachi ñi, ta mani chi maan ñi cumi ñi. Sava ta cua iin vico savi cha sacuhun tati, cuu ñi. Sava ta cua iin yutun cha ñahni chiti chi, cuu ñi, ta cha ni queta quivi cha cua coo chiti chi. Sava ni ta cua chacan cuu ñi, vati ñahni yahvi ndaa ñi cuenda ra Ndioo.
65001013	Cuaha xaan ndavaha ni ndacu ñi. Chacan cuu cha iyo xaan tucanuun chi ñi. Cuaha xaan chica cuu ñi, vati cha saña ndaha ñi tuhun ndicha ra Ndioo. Chacan cuu cha cha iyo vaha nu naan nu cua coo ñi ndihi ni quivi ndihi ni tiempu.
65001014	Cuenda maan ñi ni cahan ra Enoc tiempu chahnu. Iti nuun ra Adaan ni chacoo ra, ta cahan ra cuenda ra Ndioo. Cati ra ti chito ra ti cua quichi ra chahnu, ta tuvi xaan ra tatun Ndioo cua quichi chihin ra.
65001015	Cua quichi ra, vati cua tachi tuni ra chi ndihi ñivi ndacu ndavaha ni. Cua cutuni ñi, vati cuaha xaan ndavaha ni ndacu ñi, ta cuaha xaan ndavaha ni cahan ñivi can chi ra Ndioo, vati ña cuni ñi chi ra, cati ra Enoc iti chata.
65001016	Ñican, ñivi sandusaca chi ndo―cahan xaan ñi, ta ña ndoo ñi vaha. Ndacu ñi cuhva cuni maan ñi. Cuaha xaan cahan ñi, vati rai xaan cuni ñi. Savixin ñahan ñi chi ñivi, vati tacan ni cua coo cha vaha chi ñi, saxini ñi.
65001017	Ndioho yani xaa, cua cuñuhun ini ndo tuhun ni cati tuhun tatun ra chahnu Jesucristo nu quichi quivi,
65001018	vati cati ra chi ndo ti nu cua ndihi quivi cua cuacu nahan ñivi ndehe ñi chi ñivi Ndioo, ta cua savaha ñi cuhva cuni maan ñi, vati ña cua sacahnu ñi chi ra Ndioo, cati ra.
65001019	Cua sandusaca ñi. Cua cuni ñi ndavaha ni cuhva cuni ñivi ñuñivi, ta ñahni ra Tati Ndioo cua coo chi ñi.
65001020	Ndioho yani xaa, na cua sanini ndo chi ndo, ta cua cuinu vaha ini ndo tuhun ra Ndioo. Tacan ni cua coo ii ndo chi ra. Cua cahan ndo chi ra Ndioo cuhva cua tindee ra Tati Ndioo chi ndo.
65001021	Na cua sacuenda ndo suvi ni chi maan ndo, vati tacan ni cuni ra Ndioo chihin ndo, ta na cua cuatu vaha ndo chi ra chahnu Jesucristo. Tacan ni cua coo ndito ndo chi ra ndihi ni quivi ndihi ni tiempu, vati iyo tu ndahvi ini chi ra.
65001022	Cua cati tuhun vaha ndo chi ñivi saxini xaan suhva cuenda ra Ndioo.
65001023	Cua sacacu ndo chi inca ñivi, vati cua tava ndo chi ñi nu ndoyo ñuhun ñi. Cua cundahvi ini ndo chi inca ñivi, soco cuenda ni cua tindee ndo, coto cua cuni ndo savaha ndo ndavaha ni ndacu ñi.
65001024	Maan ra Ndioo cuu ra cua tindee chi ndo, ta ña cua savaha ndo ndavaha ni. Maan ra cuu ra cua cati ti cua yaha ndo iti nuun ra quivi cua tachi tuni ra chi ñivi, ta cua cusii ini ndo, vati ñahni cuati cua coo chi ndo.
65001025	Ituhun ni maan ra cuu ra sanduvaha anima yo, vati tindee ra chahnu Jesucristo chi yo. Maan ra cuu ra cahnu xaan, ta chi maan ra cua sacahnu ndihi ñivi. Chi maan ra iyo tundee ini, ta chi maan ra iyo ndatu. Tacan ni chacoo ra iti chata cha ña ta quetuvi ñuhun ñuñivi, ta tacan ni iyo ra vitin, ta tacan ni cua coo ra iti nuun. Na cua cuu chi tacan ni.
66001001	Tuhun ya cuu tuhun cha ni sanahan ra Jesucristo chi musu ra Ndioo cuhva ni sanahan ra Ndioo chi ra, ta cha ni sanahan ra ñaan cha cuu cha cua coo yatin nu cuahan quivi. Tacan ni sacoto ra, vati tava tiñu ra chi iin ra tatun Ndioo, ta cuahan ra nuun iyo ra Juaan musu ra,
66001002	ta ra Juaan can―racan cuu ra chaha cuenda ndihi cha ni ndehe ra. Chaha ra cuenda ndihi cha ni cati tuhun ra Ndioo, ta chaha tahan ra cuenda ndihi cha ni cati tuhun tahan ra Jesucristo.
66001003	Na cua cusii ini ñivi cua sacuaha tuhun Ndioo ya, ta na cua cusii ini tahan ñivi cua tasoho chi chi. Cua cusii ini ñivi cua sacuinu tuhun cha iyo nu tutu ya, vati cha yatin quivi cua cacu ñi.
66001004	Yuhu ra Juaan tai tuhun ya chihin ndo, ta ñivi Ndioo cuu ndo. Ucha veñuhun iyo ñuhun Asia cuu nu nducuiti ndo, ta sacahnu ndo chi ra Ndioo. Na cua savaha ra Ndioo tu manini chi ndo, ta na cua savaha ra cha cua coo taxin anima ndo, vati maan ra cuu ra cha iyo vitin, ta maan ra cuu ra cha ni chacoo nu quichi quivi, ta maan ra cuu ra cua coo nu cuahan quivi. Tacan ni na cua savaha tahan ra tatun Ndioo inda nu ndaa ra Ndioo, ta ucha tahan rai cuu ra, ta ra Tati Ndioo cuu ra.
66001005	Tacan ni na cua savaha tahan ra Jesucristo tu manini chi ndo, vati maan ra cuu ra cati tuhun iin cha ndicha ndicha. Ni natacu xihna cuii maan ra tañu ñivi ndii, ta ndaca ñahan ra chi ra cuu cumi tiñu ñuhun ñuñivi ya. Maan ra cuu ra cuni mani chi yo, ta maan ra cuu ra chati niñi ra, ta sanaan ra cuati yo.
66001006	Maan ra cuu ra ni savaha cha cuu yo rey, ta maan ra ni savaha cha cuu yo sava ta cua iin sutu iti nuun ra Ndioo sutu ra. Chi maan ra Jesucristo na cua sacahnu yo, ta na cua coo tundee ini chi ra nda cua nda vitin ta nda cua nda cua cundihi ñuhun ñuñivi, ta na cua cuu chi tacan ni.
66001007	¡Jihna! Cha vachi ra tichi vico, ta cua ndehe ndihi ñivi chi ra. Cua ndehe ndihi ñivi cuxaan ini chi ra, ta ndihi ñivi iyo nu ñuhun ñuñivi cua ndahyu ñi, [vati ña cuni ñi chi ra nu ni quichi quivi,] ta na cua cuu chi tacan ni.
66001008	Cati ra chahnu Ndioo ti maan ra cuu ra nda ni xihna cuii, ta maan ra cuu ra cua coo nu cua cundihi ndihi cha iyo. Chacan cuu cha cuu ra sava ni ta cua letra A chi letra Z, cati ra, ta iyo ndihi cuii tundee ini chi ra. Maan ra cuu ra cha iyo vitin, ta maan ra cuu ra nda ni xihna cuii, ta maan ra cuu ra ni cua coo nu cuahan quivi.
66001009	Yuhu ra Juaan cuu yani ndo, ta cha ni ndehe tahin tundoho cuenda ra Jesuu, ta cua coo tahin chi ndo nu cua cundaca ñahan ra Ndioo, soco cua cundee ini tahin nda cua nda quivi can. Ni chacoi iti ñuhun Patmo, ta mahñu nduta caa ñuhun can. Ni chacoi tican, vati ni cati tuhin tuhun Ndioo, ta ni chahi cuenda yoso cuhva iyo ra Jesuu. [Chacan cuu cha ni chacoi chi tundoho tican.]
66001010	Iin quivi domingu ni chacoo iin tundee ini cha chaha ra Tati Ndioo chihin yu, ta naan ini yu. Nu ni naan ini yu, ta iti chate chini yu iin ndusu ñivi. Sava ni ta cua ndusu cutu cuu chi, vati nihin xaan cahan ñi,
66001011	ta quechaha cati ndusu can ti: ―Yuhu cuu ra iyo nda ni xihna cuii, ta yuhu cuu ra cua coo nu cua cundihi ndihi cha iyo. Chacan cuu cha cui sava ni ta cua letra A chi letra Z. Cuaha xaan cha cua ndehun. Cua taun chacan nu tutu, ta cua tachi cun chi chi chi ñivi iyo ndihi ucha veñuhun iyo ñuhun Asia. Cua tachi cun chi chi chi ñivi iyo veñuhun ñuun Efeso. Cua tachi cun chi chi chi ñivi iyo veñuhun ñuun Esmirna. Cua tachi cun chi chi chi ñivi iyo veñuhun ñuun Pergamo. Cua tachi cun chi chi chi ñivi iyo veñuhun ñuun Tiatira. Cua tachi cun chi chi chi ñivi iyo veñuhun ñuun Sardi. Cua tachi cun chi chi chi ñivi iyo veñuhun ñuun Filadelfia. Cua tachi cun chi chi chi ñivi iyo veñuhun ñuun Laodicea. Chi ndihi ñivi can cua tachi cun tutu ―cati ndusu can.
66001012	Tacan cuu, ta chico coi iti chate, vati cua ndehi yoo cahan chihin yu. Chico coi, ta ndehi ti iyo ucha tahan candileru, ta xuhun cuaan cuu chi.
66001013	Mahñu candileru can iyo iin rai cha cuu sava ni ta cua iin ñivi ñuñivi. Ndichin ra iin sahma, ta queta chi nda chaha ra, ta nuhni ñiin pechu ra, ta xuhun cuaan cuu chi.
66001014	Cuichin cuichin xini ra cuu cuhva cuichin ixi ri mbee. Cuhva caa yelu caa xini ra, vati cuichin xaan chi cuu, ta cuhva caa yaa ñuhun caa titi nuun ra.
66001015	Cuhva caa iin caa cayu nu ñuhun caa chaha ra, ta nihin xaan cahan ra cuhva nihin xaan tahnu nduta.
66001016	Tichi ndaha cuaha ra naan ra ucha ri tiñu, ta iin espada xaan nduvi chiyo yuhu quee tichi yuhu ra, vati iyo ndatu chi ra, ta cua tachi tuni ra chi ñivi. Cuhva caa ri nicandi caa nuun ra, vati ndichin xaan iyo nuun ra.
66001017	Tacan, ta ndehi chi ra, ta nduve nu inda ra, vati cahnu xaan cuhva ni ndehi. Ni cai sava ta iin ndii, soco tiin ra chihin yu chi ndaha cuaha ra, ta quechaha cati ra ti: ―Ña cuyuhvi cun. Yuhu cuu ra ni chacoo iti chata, ta yuhu cuu ra cua coo iti nuun.
66001018	Iyo ndito yu. Cha ni chihi yu nu ni quichi quivi, soco vitin iyo ndito yu, ta cua coo ndito yu ndihi ni quivi ndihi ni tiempu. Iyo ndatu chihin yu, ta cua cuu cuhve tundee ini, ta cua natacu ndico ñivi nu ni chihi ñi nu ndehe ñi tundoho.
66001019	Cua taun cuhva cha ni ndehun vitin, ta cua taun yoso cuhva iyo ñivi yu iyo veñuhun can, ta cua taun yoso cuhva cua coo tiñu nu cuahan quivi.
66001020	Ña chito cun ñaan cha cuu ucha tiñu nain tichi ndaha cuahi, ta ni ña chito cun ñaan cha cuu ucha candileru inda nu iye. Tiñu can cuu sava ni ta cua tatun Ndioo cha iyo cuenda ucha veñuhun can―ta candileru can cuu sava ni ta cua maan veñuhun can ―cati ra.
66002001	[Ni vii cahan racan chihin yu:] ’Tehen ni cua taun chi ra cuu tatun Ndioo iyo cuenda veñuhun ñuun Efeso: “Tuhun ya cuu tuhun cati tuhun ra naan ucha ri tiñu tichi ndaha cuaha ra. Tuhun ya cuu tuhun cati tuhun ra inda mahñu candileru xuhun cuaan can.
66002002	Cati ra ti chito ra yoso cuhva ndacu ndo. Chito ra ti nihin xaan satiñu ndo cuenda ra, ta chito ra ti cundee xaan ini ndo. Chito ra ti ña cuu cundee ini ndo chi ñivi ndacu ndavaha ni, ta chito ra yoso cuhva savaha ndo chi ñivi cati ti tatun ra Jesuu chi ñi, soco ña ndicha ñi. Nducu ndo cuhva a ndicha ñi, ta nihin ndo cuhva ti sandahyu ñahan ñi, vati ña ndicha ñi.
66002003	Chito ra ti ni cundee ini ndo. Satiñu vaha ndo cuenda ra, ta ña chitatun ndo ndacu ndo cha vaha,
66002004	soco chito ra ti cumani ndo suhva. Ña cuni mani ca ndo chihin ra cuhva ni cuni mani ndo chihin ra xihna cuii.
66002005	Na cua cucuhun ini ndo yoso cuhva cha ni chacoo ndo nu ni quichi quivi, ta na cua saña ihni ndo cuhva ndacu ndo vitin, ta na cua savaha ndico ndo cuhva ni savaha ndo xihna ca. Tu ña cua savaha ndo tacan, tu ña cua saña ihni ndo ndavaha ni can, cua quichi quihin ra candileru ndo, ta cua tava ndaa ra chi chi.
66002006	Ni iyo iin cha vaha cha ndacu ndo, vati ña vaha cuni ndo ndehe ndo cuhva ndacu ñivi iyo cuenda run Nicolaa, ta ta ni cuhva ña vaha cuni tahan ra ndehe ra cuhva ndacu ñi.
66002007	Na cua taa vaha ndo soho ndo tuhun cati ra Tati Ndioo chi ñivi veñuhun can. Tu cua cundee ndo sacanaan ndo chi run cuihna, cua coo ndito ndo chihin ra nu iyo ra Ndioo, cati ra.”
66002008	[Ni vii cahan racan chihin yu:] ’Tehen ni cua taun chi ra cuu tatun Ndioo iyo cuenda veñuhun ñuun Esmirna: “Tuhun ya cuu tuhun cati tuhun ra ni chacoo iti chata chi ra cua coo iti nuun. Suvi ra cuu ra ni chihi, ta ni natacu ndico ra.
66002009	Chito ra yoso cuhva iyo ndo. Chito ra ti ndehe ndo tundoho, ta ndahvi xaan iyo ndo, soco ricu xaan ndo cha cuenda ra Ndioo. Chito ra yoso cuhva cati ñivi Judiio, vati cati ñi ti ñivi Ndioo cuu ñi, soco ña ndicha ñi. Sacahnu ñi chi run Cuihna, ta suvi ñi cuu ñi cati ti ña vaha ndacu ndo.
66002010	Ña cua cuyuhvi ndo tundoho cha cua ndehe ndo. Cuni run cuihna tiin run chi ndo, ta cua taa run chi ndo vecaa, vati cuni run coto run a ña cua saña ndo chi ra Ndioo. Uchi quivi cua ndehe ndo tundoho. Na cua cundee ini ndo cha chinu ini ndo chi ra Ndioo―masi cua cuvi ndo, ta cua cuhva ra cha cua coo ndito ndo chi ra Ndioo ndihi ni quivi ndihi ni tiempu.
66002011	Na cua taa vaha ndo soho ndo tuhun cati ra Tati Ndioo chi ñivi veñuhun can. Tu cua cundee ndo sacanaan ndo chi run cuihna, ña cua tava ndaa ra Ndioo chi ndo, cati ra.”
66002012	[Ni vii cahan racan chihin yu:] ’Tehen ni cua taun chi ra cuu tatun Ndioo iyo cuenda veñuhun ñuun Pergamo: “Tuhun ya cuu tuhun cati tuhun ra cumi espada xaan nduvi chiyo yuhu.
66002013	Chito ra yoso cuhva iyo ndo, vati ican iyo nu ndaa run Cuihna. Ni vii sacahnu ndo chihin ra cumi espada can. Ña cati ndo ti ña chinu ini ndo chihin ra, ta chahni ñivi chi ra Antipa, vati chaha ra cuenda ti chinu ini ra chihin ra Jesucristo. Chahni ñi chi ra ñuun ndo nu ndaa run Cuihna.
66002014	Maan ra cumi espada xaan can cati ti iyo cha cumani ndo, vati iyo ñivi tahan ndo―ña cuni ñi saña ñi cuhva ni sanahan ra Balaam iti chata. Suvi ra cuu ra ni chaha cha chini tuni chi ra Balac, ta sanahan ra chi ñivi Israel yoso cuhva cua savaha ñi cuati, ta chachi ñi cha samani ñivi chi ita niñu, ta cha chacoo ñi ndavaha ni chi tahan ñi inca chiyo.
66002015	Ta ni cuhva iyo ñivi tahan ndo, vati ña cuni ñi saña ñi cuhva cati ñivi iyo cuenda ra Nicolaa.
66002016	Na cua saña ihni ñi chacan. Tu ña cua saña ñi, cua quichi yatin ra cumi espada xaan can, ta cua cani tahan ra chi ñi chi espada quee tichi yuhu ra.
66002017	Na cua taa vaha ndo soho ndo tuhun cati ra Tati Ndioo chi ñivi veñuhun can. Tu cua cundee ndo sacanaan ndo chi run cuihna, cua cuhva ra cumi espada can iin cha cuu sava ni ta cua iin manaa cha iyo chi ra Ndioo, ta cua cuhva ra iin yuu cuichin chi ndo. Iin iin ndo cua cuhva ra chi chi, ta nuun chi cua cuiso chi iin sivi chaa. Yoni ca ñivi cua coto ñaan sivi ndiso chi, vati ituhun ni ñivi can cua quicuenda chi chi―ñican ni cua coto, cati ra.”
66002018	[Ni vii cahan racan chihin yu:] ’Tehen ni cua taun chi ra cuu tatun Ndioo iyo cuenda veñuhun ñuun Tiatira: “Tuhun ya cuu tuhun cati tuhun ra cuu sehe Ndioo. Cuhva caa yaa ñuhun caa titi nuun ra, ta cuhva caa iin caa cayu nu ñuhun caa chaha ra, ta xiñu chi.
66002019	Chito ra yoso cuhva ndacu ndo, ta chito ra ti cuni mani ndo chi ñivi tahan ndo. Chito ra ti chinu ini ndo chi ra Ndioo, ta tindee ndo chi ñivi tahan ndo, ta cundee ini ndo. Chito ra ti vaha ca ndacu ndo vitin,
66002020	soco maan ra cati ti iyo cha cumani ndo. Chaha ndo cha ndacu ñivi tahan ndo cuhva ni savaha ña Jezabel iti chata. Cati ña ti cahan ña cuenda ra Ndioo, ta sacuaha ña chi musu ra cuu sehe Ndioo, soco sandahyu ñahan ña chi ñi. Chacan cuu cha ni chacoo ñi ndavaha ni chi tahan ñi inca chiyo, ta chachi ñi cha samani ñivi chi ita ñiñu.
66002021	Chaha ra cuu sehe Ndioo nu cua saña ihni ña ndavaha ni savaha ña, soco ña cuni ña.
66002022	Cua tachi tuni ra chi ña chi ndihi ñivi ndacu ndavaha ni cuhva ni savaha ña. Tu ña cua saña ihni ñi ndavaha ni ndacu ñi, cahnu xaan tundoho cua ndehe ñi.
66002023	Cua cuhva ra tundoho chi ñi, ta cua cuvi ñi. Chacan cuu cha cua coto ndihi ñivi iyo veñuhun ti maan ra cuu ra ndehe a vaha a ña vaha saxini ñi chi anima ñi. Chi ndihi ndo cua savaha ra cuhva ni ndacu maan ndo.
66002024	Ta ndihi ca ndo―ña saxini ndo tuhun cati tuhun ñivi cuu sava ni ta cua ña Jezabel can. Ndicha cuhva cati ñivi, vati ña chito ndo ñaan cha cuu cha vaha cuenda run Cuihna. Ñahni ca tuhun cua cati tuhun ra cuu sehe Ndioo chi maan ndo.
66002025	Na cua savaha ndo cha vaha, cuhva ndacu ndo nda cua nda quivi cua quichi ndico ra.
66002026	Tu cua cundee sacanaan ndo chi run cuihna, tu cua savaha ndo cuhva cati ra cuu sehe Ndioo nda cua nda quivi cua ndihi tiñu, cua cuhva ra ndatu chi ndo, ta cua cundaca ñahan ndo chi ndihi ñivi iyo nu ñuhun ñuñivi,
66002027	ta cua tachi tuni ndo chi ñi.
66002028	Cuhva cha ni chaha sutu ra chihin ra cua cuhva ra chi maan ndo, ta cua coo ndito ndo chi ra icaa ni.
66002029	Na cua taa vaha ndo soho ndo tuhun cati ra Tati Ndioo chi ñivi veñuhun can, cati ra.”
66003001	[Ni vii cahan racan chihin yu:] ’Tehen ni cua taa ndico tucu cun chi ra cuu tatun Ndioo iyo cuenda veñuhun ñuun Sardi: “Tuhun ya cuu tuhun cati tuhun ra tava tiñu chi ndihi ucha ra tatun Ndioo can, ta maan ra cuu ra cumi chi ndihi ucha tahan ri tiñu. Chito ra yoso cuhva iyo ndo, vati cati ñivi ti iyo ndito ndo chi ra Ndioo, soco cha ni ndoyo ñuhun ndo.
66003002	Na cua cucuhun ini ndo, ta na cua sandee ini ndo. Tacan, ta ña cua ndoyo ñuhun cuii ndo. Cha ni ndehe ra ti cha cuenda ra Ndioo―ña vaha cha ndacu ndo.
66003003	Ña cua naa ini ndo tuhun cha ni chini ndo. Na cua saxini vaha ndo cuenda chacan, ta na cua nacoo ihni ndo ndavaha ni ndacu ndo. Tu ña cua saxini vaha ndo, cua quichi ra cuhva quichi run ñasuhu, vati ña chito ndo ñaan hora cua quichi rucan.
66003004	Ni vii iyo uvi tahan ñivi nuun ndo, ta ña tuhva ñi savaha ñi cuati. Cua coo ñi chihin ra tava tiñu chi tatun Ndioo can, ta cuichin cuichin cua cundichin ñi, vati cha iyo vaha ñi chihin ra.
66003005	Tu cua sacanaan ndo chi run cuihna, ta ni cuhva cua cundichin tahan ndo cha cuichin, ta ña cua cani ra sivi ndo nu iyo chi tichi libru nu iyo sivi ndihi ñivi cua coo ndito chi ra Ndioo. Iti nuun sutu ra chi ndihi tatun Ndioo cua cati ra ti chi maan ra cuu ndo.
66003006	Na cua taa vaha ndo soho ndo tuhun cati ra Tati Ndioo chi ñivi veñuhun can, cati ra.”
66003007	[Ni vii cahan racan chihin yu:] ’Tehen ni cua taa ndico tucu cun chi ra cuu tatun Ndioo iyo cuenda veñuhun ñuun Filadelfia: “Tuhun ya cuu tuhun cati tuhun ra ii, ta rai ndicha cuu ra. Iyo ndatu chi ra cuhva ni chacoo ndatu chi ra Ndavii iti chata. Maan ra ii can cua cati yoso cua ndoo tiñu, ta yoni ca cua cuu cahan.
66003008	Chito ra yoso cuhva iyo ndo. Cha chaha ra ndatu yoso cua cati tuhun ndo tuhun ra, ta yoni cua cuu casi. Chito ra yoso cuhva iyo ndo, vati ñahni vaha tundee ini iyo chi ndo, soco sacuinu ndo cuhva cati ra. Ña tuhva ndo cati ndo ti ña nacoto ndo chihin ra.
66003009	Iyo ñivi sacahnu ñi chi run Cuihna, ta suvi ñi cati ti chi maan ra ii can cuu ñi, soco ña ndicha ñi, vati sandahyu ñahan ñi. Cua sanini ra chihin ñi, ta cua yaha ñi iti nuun ndo, ta cua sacahnu ñi chi ndo. Cua coto ñi ti cuni mani ra chihin ndo.
66003010	Cha ni cundee ini ndo cuhva cha ni cundee ini ra. Chacan cuu cha tindee ra chi ndo, ta ña cua ndoyo ñuhun ndo, vati na cua queta quivi cua coo tundoho chi ndihi ñivi ñuñivi, ta cua ndehe ra a vaha savaha ñi a ña vaha savaha ñi.
66003011	Cha yatin cua quichi ra. Ña cua saña ndo cuhva iyo ndo. Chacan cuu cha ña cua cuu sandoyo ñuhun ñivi chi ndo.
66003012	Tu cua cundee ndo sacanaan ndo chi run cuihna, cua savaha ra ii can cha cua cuu ndo iin ñivi cahnu iti nuun ra Ndioo, ta ña cua ndoyo ñuhun ndo tican. Ta cua taa ra sivi ra Ndioo nuun ndo, vati chi maan ra cuu ndo. Suvi ni nuun ndo cua taa tahan ra sivi ñuun ra Ndioo, vati ñivi xu ñuun can cuu ndo, ta ñuun ra cuu Jerusaleen chaa. Cua quichi chi iti siqui andivi nu iyo ra Ndioo, ta cua savaha ra ñuun chaa can. Suvi ni nuun ndo cua taa ndico tucu ra Ndioo sivi chaa ra ii can, vati chi maan ra cuu ndo.
66003013	Na cua taa vaha ndo soho ndo tuhun cati ra Tati Ndioo chi ñivi veñuhun can, cati ra.”
66003014	[Ni vii cahan racan chihin yu:] ’Tehen ni cua taun chi ra cuu tatun Ndioo iyo cuenda veñuhun ñuun Laodicea: “Tuhun ya cuu tuhun cati tuhun ra ndacu cuhva cati ra. Iin testigu ndicha cuu ra, vati cati ra cha ndicha ndicha. Maan ra ni savaha ndihi cha ni savaha ra Ndioo nda ni xihna cuii.
66003015	Chito ra yoso cuhva iyo ndo, vati ña vaha saxini ndo. Ña cuni ndo saña cuii ndo chihin ra, ta ni ña cuni ndo satiñu vaha ndo chihin ra. Suhva suhva ni cuni ndo chihin ra. Vaha ca cha cua nanducu xini ndo, ta cua savaha ndo iin cha ndicha ndicha. Ña vaha cha ndoo ndo nduvi cuenda.
66003016	Chacan cuu cha cua tava ndaa ra chi ndo, vati ña chito ndo ñaan cha cuni ndo, vati ña cuni ndo saña cuii ndo chihin ra, ta ni ña cuni ndo coo vaha ndo chihin ra.
66003017	Tacan cati ra, vati maan ndo cati ti vaha iyo ndo. Iyo xuhun ndo, ta ñahni cha cumani chi ndo. Tacan ni cati ndo soco ña chito ndo ti ñahni cha cusii ini ndo. Ndahvi iyo ndo, ta ña chito ndo ti cha cumani ndo.
66003018	Chacan cuu cha maan ra cati ti na cua ndaca ndo cha vaha ndicha chihin ra, ta cua coo vaha ndicha ndo. Na cua ndaca ndo cha ndicha chihin ra, ta ñahni tucanuun cua coo chi ndo. Na cua ndaca ndo chihin ra, ta cua coo cha chini tuni chi ndo.
66003019	Cati tuhun vaha xaan ra ti ña vaha ndacu ndo, vati cuni mani xaan ra chi ndo. Tacan ni cati tahan ra chi ñivi ra, vati cuni mani ra chi ñi. Na cua saxini ndo iin cha ndicha ndicha, ta na cua saña ihni ndo ndavaha ni ndacu ndo.
66003020	Iyo ini ra cha cua tindee ra chi ndo. Tu cua cuni ndo, cua tindee ra chi ndo, ta cua coo ra chi ndo. Tacan ni cua coo ndo chi ra icaa ni.
66003021	Tu cua cundee ndo sacanaan ndo chi run cuihna, cua coo ndo icaa ni chihin ra nu cua coo cha vaha chihin ra iti siqui andivi. Tacan ni cua coo ndo, tu cua sacanaan ndo chi run cuihna cuhva ni sacanaaa ra chi run, ta cha iyo icaa ra chi sutu ra nu iyo vaha ra.
66003022	Na cua taa vaha ndo soho ndo tuhun cati ra Tati Ndioo chi ñivi veñuhun can, cati ra.”
66004001	Tacan cuu, ta quechaha ndehi ti iyo nuna iin yu vehe iti siqui andivi, ta quechaha chini yu ti cahan iin ñivi. Nihin suhva cahan ñi sava ni cuhva cha iyo ndusu cutu. Cahan ñi iti siqui andivi, ta cati ñi chihin yu ti: ―Nahan tihya, ta cua sanahin chihun ñaan cha cuu cha cua coo iti nuun ca ―cati ñi.
66004002	Tacan cuu, ta chacoo ndico tundee ini cha chaha ra Tati Ndioo, ta naan ndico tucu ini yu. ¡Jihna! Ndehi ti iyo iin tayu ra cuu tiñu iti siqui andivi, ta ndaa iin rai nu tayu can.
66004003	Cuhva caa yuu nani jaspe chi cornalina caa ra ndaa nu tayu can, vati ndichin xaan ra cuu. Siqui tayu ra iyo iin coyohndi, ta cuhva caa iin yuu nani esmeralda caa chi, vati ndichin xaan chi cuu.
66004004	Iyo inca oco cumi tayu ni ndehi, ta tayu ndehe xihne iyo nda mahñu inca tayu can. Ndehi ti iyo oco cumi rai chanihin. Ndaa ra ta ra nu tayu can, ta ndichin ra ta ra sahma cuichin, ta indi xini ra corona cha cuu xuhun cuaan.
66004005	Tacan cuu, ta quee tachan nu tayu inda nda mahñu, ta cahan iin ndusu cuhva cahan savi. Iti nuun tayu can cayu ucha tahan ñuhun, ta ucha Tati Ndioo cuu chi.
66004006	Suvi ni iti nuun tayu can caa cha cuu sava ta cua iin inu. Cuhva caa tañuhun caa chi. Candaa yuhu nu tecu tayu can iyo cumi ri quiti cuhu, ta mani titi nuun ri iyo nuun ri iyo chata ri.
66004007	Iin ri quiti cuhu can cuu sava ni ta cua ri ndicaha, ta inca ri cuu sava ni ta cua ri sundiquin, ta inca ri caa nuun ri cuhva caa nuun ñivi, ta inca ri cuu sava ta cua ri tasun.
66004008	Ta ndihi cumi ri quiti cuhu can―iyo ndichin ri. Iñu iñu ndichin ri iyo, ta mani titi nuun ri iyo niniin nuun ri niniin chata ri. Nduvi ta niñu ña chacuita cha cati ri ti: Ra chahnu, ra ii cun. Ra ii cun. Ra ii cun. Iyo ndihi cuii tundee ini chihun. Maun cuu ra iyo nda ni xihna cuii, ta maun cuu ra iyo vitin, ta suvi ni maun cuu ra cua coo nu cuahan quivi, cati ri.
66004009	Tacan sacahnu ri quiti cuhu can chi ra ndaa nu tayu can, ta maan ra iyo ndito ndihi ni quivi ndihi ni tiempu, ta chaha ri tiahvi ndioo chi ra.
66004010	Ndihi hora cha sacahnu ri chi ra, ta chahnu chiti tahan ndihi oco cumi ra chanihin nu ndaa ra, ta sacahnu tahan ra ta ra chi ra, [ta maan ra iyo ndito ra ndihi ni quivi ndihi ni tiempu]. Cani ra ta ra cha indi xini ra iti nuun ra chahnu, ta cati ra ta ra ti:
66004011	Ra chahnu Ndioo, cahnu xaan cuu cun. Chacan cuu cha iyo tundee ini chihun, ta cahnu xaan ndatu iyo chihun. Sacahnu xaan ndi chihun, vati maun satuvi ndihi cuii cha iyo. Ni tuvi chi, ta ni iyo chi, vati tacan ni cuni maun, cati ra.
66005001	Ndehi ti chi ndaha cuaha ra ndaa nu tayu can naan ra iin libru. Ndiso chi letra iti tichi chi, ta ndiso tahan chi letra iti chata chi, ta iyo ucha tahan cha chasi nihin chi chi.
66005002	Ndehi ti iyo iin ra tatun Ndioo, ta nihin xaan iyo ra suhva, ta nihin xaan nducu tuhun ra ti: ―¿Yoo cuu iin rai cahnu ndicha, ta cua cuu cani ra cha chasi libru ya? ¿Yoo cua nuna libru ya? ―cati ra.
66005003	Tacan cuu, ta yoni cuu nuna libru can, ta ndehe ñi iti tichi chi. Yoni ni iin ñivi iyo nini cahnu nu ñuhun ñuñivi ya cha cuu nuna chi chi. Yoni ni iin ñivi iyo iti siqui andivi cha cuu.
66005004	Chacu xain, vati yoni iyo, ta cua cuu nuna ñi chi chi, ta cua ndehe ñi tichi chi.
66005005	Tacan cuu, ta quechaha cahan iin ra chanihin chihin yu, ta cati ra ti: ―Ña cuacun. Iyo iin ra cuu xini cuenda ñivi ra Judaa. Ñivi ra Ndavii chi ra, ta cha ni sacanaan maan ra. Chacan cuu cha cua cuu ndachin cha chasi libru can, ta cua nuna ra chi chi ―cati ra.
66005006	Ndehi ti mahñu nu iyo tayu cahnu can mahñu nu iyo ri quiti cuhu can nu iyo ra chanihin can―mahñu tican inda iin ra cha cuu sava ni ta cua iin mbee, vati caa ra cuhva caa ri mbee. Iyo ra cuhva cha ni chahni ñivi chi ra. Ndaa ucha tahan ndiquin xini ra, ta iyo ucha tahan titi nuun ra cha cuu ucha Tati Ndioo cha quee nini cahnu nu ñuhun ñuñivi.
66005007	Tacan cuu, ta cuahan ra, ta quihin ra tutu naan ra ndaa nu tayu can.
66005008	Nu ni quihin ra tutu can, ta chahnu chiti ndihi cumi ri quiti cuhu can chi ndihi ra chanihin can. Chahnu chiti ra ta ra iti nuun ra cuu ta iin ri mbee can. Iin iin ra chanihin naan ra iin yaa, ta naan tahan ra ta ra coho xuhun cuaan. Cutu ñuhun coho can, ta cuu chi sava ni ta cua cha ni cahan ndahvi ndihi ñivi Ndioo chi ra.
66005009	Tacan cuu, ta quechaha chita ra ta ra iin yaa. Yaa chaa chita ra, ta cati ra ti: Cahnu xaan rai cuu cun. Chacan cuu cha cua cuu cani cun cha chasi libru can, ta cua nuna cun chi chi. Cua cuu, vati cha ni chahni ñivi chihun. Chati cun niñi cun, ta tiso vahun tiñu cuenda ra Ndioo. Chacan cuu cha cua quichi ñivi quee nini cahnu nu ñuhun ñuñivi. Tucu tucu ñuun quee ñi ta ñi. Tucu tucu tuhun cahan ñi ta ñi. Tucu tucu ñivi cuu ñi ta ñi.
66005010	Chi ñican cua cuhva cun ndatu, ta cua cuu ñi sava ni ta cua iin rey. Cua cuu ñi sava ni ta cua iin sutu, ta cua cundaca ñahan ñi nu ñuhun ñuñivi ya, cati ra ta ra.
66005011	Tacan cuu, ta ndehe ndico tuqui nu iyo tayu cahnu can nu iyo ri quiti cuhu can nu iyo ra chanihin can, ta iyo cuiti tahan ra tatun Ndioo. Tuvi xaan tuvi xaan ra ta ra nducuiti, ta chini yu cuhva cati ra,
66005012	vati nihin xaan cati ra ti: Cahnu xaan rai cuu ra cuu mbee ya, vati ni chihi ra cuenda cuati ñivi. Chacan cuu cha iyo xaan tundee ini chi ra. Iyo xaan cha chini tuni chi ra, ta iyo xaan ndatu chi ra. Nditi xaan xini ra, ta cahnu xaan rai cuu ra, cati ra tatun Ndioo can.
66005013	Chini tahin ti cha cahan ndihi ñivi. Cahan ndihi ri quiti cuhu. Cahan ndihi cha ni savaha ra Ndioo. Cahan ñi cha iyo iti siqui andivi, ta cahan tahan ñi cha iyo iti nu ñuhun ñuñivi, ta cati ñi ti: Cahnu xaan rai cuu ra ndaa nu tayu ya, ta cahnu xaan rai cuu ra cuu mbee ya. Chi maan ra iyo tundee ini, ta chi maan ra iyo ndatu. Na cua cuu chi tacan ni ndihi ni quivi ndihi ni tiempu, cati ñi.
66005014	Tacan cuu, ta quechaha cati ndihi cumi ri quiti cuhu ti: ―¡Ta na cua cuu chi tacan ni! ―cati ri. Tacan cuu, ta chahnu chiti ndihi oco cumi ra chanihin iti nuun ra ta ra, ta sacahnu ra ta ra chi ra.
66006001	Ndehi ti nuna ra cuu ta iin ri mbee can iin cha chasi tutu can, ta chini yu ti cahan iin ri quiti cuhu can. Nihin suhva cahan ri cuhva cahan savi, ta cati ri ti: ―¡Nahan tihya! ―cati ri.
66006002	Tacan cuu, ta ndehi ti iyo iin ri quiti. Quiti cuichin cuu ri, ta iyo iin ra yoso chi ri, ta naan ra nduva. Nihin ra corona indi xini ra, vati ni sacanaan ra chi run cuxaan ini chi ra, ta quee ra cuahan ra, vati cua sacanaan ca ra.
66006003	Ni chahnda ra cuu ta iin mbee can inca cha chasi tutu can, ta cha cuu uvi cuu chacan. Nu ni chahnda ra chi chi, ta chini yu ti quechaha cati inca ri quiti cuhu can ti: ―¡Nahan tihya! ―cati ri.
66006004	Tacan cuu, ta quee inca ri quiti. Quiti cuaha cuu ri, ta cha iyo ndatu chi ra yoso chi ri, vati ña cua coo taxin ca ñivi nu ñuhun ñuñivi. Chacan cuu cha cua cahni ñi chi tahan ñi, ta racan nihin ra cha cuu ta iin machete cahnu xaan.
66006005	Ni chahnda ra cuu ta iin ri mbee can inca cha chasi tutu can, ta cha cuu uni cuu chacan. Nu ni chahnda ra chi chi, ta chini yu ti quechaha cati inca ri quiti cuhu can ti: ―¡Nahan tihya! ―cati ri. Tacan cuu, ta ndehi ti iyo inca ri quiti. Quiti tuun cuu rican, ta iyo ra yoso chi ri, ta naan ra iin ticata.
66006006	Chini yu cha cuu sava ni ta cua iin ndusu ñivi nu iyo ndihi cumi ri quiti cuhu can, ta cati ñi ti: ―Yahvi xaan cua cunda iin kilu nuni, ta ta ni cuhva yahvi xaan cua cunda uni kilu chiti cebada, soco ña yahvi cua cunda aceite chi vinu ―cati ñi.
66006007	Ni chahnda ra cuu ta iin ri mbee can inca cha chasi tutu can, ta cha cuu cumi cuu chacan. Nu ni chahnda ra chi chi, ta chini yu ti cati ndico tucu inca ri quiti cuhu ti: ―¡Nahan tihya! ―cati ri.
66006008	Tacan cuu, ta ndehi ti iyo inca ri quiti. Quiti chaha cuu rican, ta yoso iin rai chi ri, ta iyo ndatu chi ra, vati cua cahni ra chi ñivi. Ndihi nu cua yaha ra cua yaha inca ra cuenda nu iyo ñivi ndii. Cumi cuenda natahvi ra Ndioo nu ñuhun ñuñivi, ta chaha ra ndatu chi ra cha cua yaha ra iin cuenda nu ñuhun ñuñivi, ta cua cahni ra chi ñivi. Chi espada cua cahni ra chi ñi. Cua coo tama cua savaha ra, ta cua yani cuehe chi ñi cua savaha ra, ta cua cachi ri quiti cuhu chi ñi cua savaha ra. Tacan ni cua cahni ra chi ñi.
66006009	Ni chahnda ra cuu ta iin ri mbee can inca cha chasi tutu can, ta cha cuu uhun cuu chacan. Nu chahnda ra chi chi, ta ndehi ti iyo altar nu sacahnu ñivi chi ra Ndioo, ta tichi altar can iyo anima ñivi ni chihi cuenda ra Ndioo. Chahni ñivi chi ñi, vati chinu ini ñi tuhun Ndioo, ta chaha ñi cuenda yoso cuhva iyo ra.
66006010	Nihin xaan cana chaa ñi, ta cati ñi ti: ― Ra chahnu, ii xaan iyo cun, ta rai ndicha cuu cun. Na cua tachi tuni yatin cun chi ñivi ñuñivi, vati ñican cuu ñi chahni chi ndi ―cati ñi.
66006011	Tacan cuu, ta chaha ra sahma cuichin cua cundichin ñi, ta cati ra ti na cua cuatu nuun ñi suhva ca, vati ni cumani cha cua nducuiti ñivi tahan ñi. Ni cua cahni ca ñivi chi ñivi tahan ñi cuhva ni chahni ñi chi maan ñi, ta sa cua coso vaha tiñu.
66006012	Ndehi ti ni chahnda ra cuu ta ri mbee can inca cha chasi tutu can, ta cha cuu iñu cuu chi. Nu ni chahnda ra chi chi, ta nihin xaan ni taan, ta tuun tuun ni chacoo ri nicandi cuhva iyo iin sahma tuun tuun. Cuaha cuaha cuu ri yoo cuhva cuaha cuaha iyo niñi yo.
66006013	Quehni ri tiñu iti nu ñuhun cuhva quehni chiti yutun cha cani iin tiati chi chi.
66006014	Ndata iti siqui andivi, ta chacuituvi chi cuhva chaituvi iin tutu. Quechaha tuñu ndihi yucu, ta tuñu tahan ndihi ñuhun iyo mahñu nduta, ta ña ndoo chi nu ni chacoo chi.
66006015	Tacan cuu, ta ndihi ñivi―masi ñivi cahnu, masi ñivi ndahvi, masi ra cumi tiñu cahnu, masi ra chanihin, masi ra sandadu, masi ra xaan, soco ndihi ñivi ni chacuindi xehe ñi. Chacuindi xehe ñi tichi ñuhun, ta chacuindi xehe ñi ticu yuu, ta chacuindi xehe ñi tichi yucu.
66006016	Tacan cuu, ta quechaha cati ñi chi yuu can chi yucu can ti: ―Na cua nduva ndo, ta na cua casi ndo nu indi xehe ndi. Tacan, ta ña cua ndehe ra ndaa nu tayu chi ndi, ta ni ña cua ndehe ra cuu ta ri mbee can chi ndi, vati xaan xaan ra ―cati ñi.
66006017	Cha ni queta quivi cha cua nduxaan ra ta ra chi ñivi, ta yoni cua cuu cundee nu cua nduxaan ra.
66007001	Tacan cuu, ta ndehi ti inda cumi tatun Ndioo. Cumi chiyo nu ñuhun ñuñivi inda ra, ta ña chaha ra cha yaha tati. Chacan cuu cha ña yaha ca chi nu ñuhun. Ña yaha ca chi nu nduta tañuhun, ta ni ña yaha ca chi ni iin yutun.
66007002	Tacan cuu, ta ndehi inca tatun Ndioo. Ndaa ra iti siqui andivi nu ni cana nicandi, ta naan ra tuni ra Ndioo ndito. Nihin suhva cana chaa ra chi ndihi cumi ra tatun Ndioo can, ta chi maan ra ta ra cuu ra iyo ndatu cha cua sandoyo ñuhun ra ñuhun ñuñivi chi tañuhun,
66007003	ta quechaha cati ra chi ra ta ra ti: ―Cuatu nuun ndo. Na cua taa xihna ndi tuni nutaan ñivi cuu musu ra Ndioo, ta sa cua sandoyo ñuhun ndo nu ñuhun ñuñivi. Cua sandoyo ñuhun ndo nduta tañuhun, ta cua sandoyo ñuhun ndo ndihi yutun ―cati ra.
66007004	Tacan cuu, ta chini yu ti cati ra yoso tahan ñivi ni taa ra tuni. Queta iin ciendu uvi xico cumi mil ñivi. Mani ñivi cuu ñivi Israel ndicha cuu ñi, ta cuenda ndihi uchi uvi sutu ñuun cuenda ñivi Israel iyo ñi.
66007005	Uchi uvi mil ñivi ni chacunda tuni cuu ñivi ra Judaa, ta uchi uvi mil ñi cuu ñivi ra Rubeen, ta uchi uvi mil ñi cuu ñivi ra Gad,
66007006	ta uchi uvi mil ñi cuu ñivi ra Aser, ta uchi uvi mil ñi cuu ñivi ra Neftalii, ta uchi uvi mil ñi cuu ñivi ra Manasee,
66007007	ta uchi uvi mil ñi cuu ñivi ra Simeoon, ta uchi uvi mil ñi cuu ñivi ra Levii, ta uchi uvi mil ñi cuu ñivi ra Isacar,
66007008	ta uchi uvi mil ñi cuu ñivi ra Zabuloon, ta uchi uvi mil ñi cuu ñivi ra Cusee, ta uchi uvi mil ñi cuu ñivi ra Benjamiin.
66007009	Tacan cuu, ta ndehi ti tuvi xaan tuvi xaan ñivi nducuiti. Yoni cundee cahvi chi ñi, vati tuvi ñivi cuu ñi. Ndihi ñuun iyo nu ñuhun ñuñivi quee ñi ta ñi. Ndihi ñivi iyo nu ñuhun ñuñivi cuu ñi ta ñi, ta ndihi tuhun iyo nu ñuhun ñuñivi cuu tuhun cahan ñi ta ñi. Inda ñi iti nuun tayu cahnu can, ta inda ñi iti nuun ra cuu mbee can. Sahma cuichin ndichin ñi ta ñi, ta naan ñi ndaha ticaha, [vati sacahnu ñi chi ra].
66007010	Tacan cuu, ta nihin xaan quechaha cana chaa ñi, ta cati ñi ti: Maan ra Ndioo―ra ndaa nu tayu ya cuu ra ni sacacu chi ndi, ta maan ra cuu ta iin ri mbee ya cuu ra cha ni sacacu chi ndi, cati ñi.
66007011	Ni inda tahan ndihi ra tatun Ndioo iti nu tayu can nu iyo ra chanihin chi ri quiti cuhu can, ta ni chahnu chiti ra ta ra, ta chahnu xini ra nda nu ñuhun, ta sacahnu xaan ra chi ra Ndioo.
66007012	Cati ra ta ra chi ra ti: Ra chahnu Ndioo, na cua cuu cun rai cahnu xaan. Na cua coo ca cha chini tuni chihun, ta na cua cuhva ca ndi tiahvi ndioo chihun. Na cua coo ca tundee ini chihun, ta na cua sacahnu ca ndi chihun. Na cua cuu chi tacan ni ndihi ni quivi ndihi ni tiempu, ta na cua cuu chi tacan ni, cati ra ta ra.
66007013	Tacan cuu, ta quechaha nducu tuhun iin ra chanihin chihin yu ti: ―¿Yoo ñi cuu ñi ndichin sahma cuichin? ¿Ndaa iti quichi ñi? ―cati ra.
66007014	Ta cati ndique chi ra ti: ―Maun chito, ra chahnu ―cati yu chi ra. Ta cati ndico ra ti: ―Quichi ñi iti nu iyo tundoho cahnu xaan. Cha ni ndundoo anima ñi, vati cha ni chati ra cuu ta ri mbee can niñi ra nu ni chihi ra. Tacan ni ndundoo anima ñihya.
66007015	Chacan cuu cha iyo ñi iti nuun ra Ndioo. Nduvi ta niñu satiñu ñi cuenda ra. Vehe ra satiñu ñi chi ra, ta maan ra tindee chi ñi, vati icaa ni iyo ra chi ñi.
66007016	Ña cua cuisoco ca ñi. Ña cua neti ca ñi nduta, ta ni ña cua quehni ca yoco nicandi chata ñi,
66007017	vati iyo ra cuu ta ri mbee can chi ñi. Mahñu nu iyo tayu can iyo ra, ta cua cumi ra chi ñi. Cua cundaca ra chi ñi nu cua coo vaha ñi nu cua coo ndito ñi chi ra ndihi ni quivi ndihi ni tiempu, ta cua sanaan ra Ndioo ndihi tu cuihya ini chi ñi ―cati ra.
66008001	Ni chahnda ra cuu ta ri mbee can inca cha chasi tutu can, ta cha cuu ucha cuu chi. Nu ni chahnda ra chi chi, ta taxin taxin ni chacoo iti siqui andivi. Queta iin sava hora cutaxin.
66008002	Tacan cuu, ta ndehi ti inda ucha tatun Ndioo iti nuun ra Ndioo, ta ucha cutu quihin ra ta ra.
66008003	Tacan cuu, ta quichi inca ra tatun Ndioo. Quichi ra, ta ni chacuinda ra nu iyo altar nu sacahnu ñivi chi ra Ndioo. Coho xuhun cuaan indi cutu naan ra. Cuaha suhva cutu nihin ra, vati cua cahmi ra chi chi nu cahan ndahvi ndihi ñivi ra Ndioo chi ra, ta altar xuhun cuaan nu sacahnu ñivi chi ra Ndioo chahmi ra cutu can. Iti nuun ra Ndioo chahmi ra chi chi.
66008004	Chacan cuu cha ndaa yuhma cutu can [nu chahmi ra tatun Ndioo chi chi], ta inuun ni queta tuhun cahan ñivi ra iti nuun ra.
66008005	Tacan cuu, ta quihin ra tatun Ndioo coho cutu can, ta tihi ra ñuhun cayu nu altar ra Ndioo, ta cani ra chi chi nu ñuhun ñuhun ñuñivi. Tacan cuu, ta nihin xaan quechaha cahan savi, ta quehni tachan, ta taan nu ñuhun ñuñivi.
66008006	Tacan cuu, ta ni tiso vaha ndihi ucha ra tatun Ndioo can cutu ra, vati cua tivi ra.
66008007	Tacan cuu, ta tivi ra cuu xihna cuii, ta quehni savi yuu nu ñuhun ñuñivi. Quehni ñuhun, ta quehni niñi, ta sacanuun chi. Quehni chi, ta cayu iin cuenda nu ñuhun ñuñivi. Cahnu xaan cuhva ni cayu, ta ta ni cuhva cayu yutun, ta ta ni cuhva cayu ita cuii.
66008008	Tacan cuu, ta tivi inca ra, ta iin cha cuu sava ni ta cua iin yucu cahnu xaan quehni tichi tañuhun. Cayu chi, ta quehni chi. Iin cuhva cahnu xaan tañuhun can ni cuu niñi,
66008009	ta ta ni cuhva chihi cuaha xaan ri iyo tichi nduta can, ta ta ni cuhva ndoyo ñuhun iin cuenda ndihi tundoo cha iyo nu nduta tañuhun can.
66008010	Tacan cuu, ta tivi inca ra cuu uni can, ta quehni iin ri tiñu cahnu xaan. Cayu ri cuhva cayu iin ñuhun, ta quehni ri. Iti siqui quehni ri, ta quehni ri nu cuu chi yuta, ta quehni ri nu soco. Iin cuhva cahnu xaan chi quehni.
66008011	Ajenjo nani ri tiñu can, vati ndihi nduta nu quehni ri nduuva. Tuvi xaan ñivi chihi, vati chihi ñi nduta can, ta uva xaan chi cuu.
66008012	Tacan cuu, ta tivi inca ra cuu cumi, ta ndoyo ñuhun tahan iin cuhva ri yoo chi ri tiñu. Chacan cuu cha ndunaan ri. Iin cuhva cahnu xaan ri ndunaan. Chacan cuu cha ña ndichin iin cuhva ri chinu cahni, ta ni ña ndichin iin cuhva ri chacuaa.
66008013	Tacan cuu, ta ndehi ti chini yu cha nihin xaan ndahyu chaa iin ri tasun nu tati ri. Cuiti cuiti tati ri, ta cati ri ti: ―Ndioho ñivi iyo nu ñuhun ñuñivi, ndahvi xaan ndahvi xaan cua cuu ndo. Ndahvi xaan cua cuu ndo, vati ni cua tivi inca uni ra tatun Ndioo cutu ra vitin ―cati ri.
66009001	Tacan cuu, ta tivi inca ra tatun Ndioo cutu ra, ta ra cuu uhun cuu ra. Ndehi ti quehni iin ra cuu sava ta cua ri tiñu. Nu ñuhun ñuñivi quehni ra, ta naan ra ticu yuhu soco nu indi ñivi ni savaha ndavaha ni.
66009002	Nuna ra yuhu chi, ta quee yuhma soco can. Cha suhva yuhma can quee cuhva quee xaan yuhma chitun cahnu, ta ndunaan ri nicandi, vati yuhma xaan cuu nu ni nuna soco can.
66009003	Suvi ni tichi yuhma can quee ri tica, ta cuahan ri nu ñuhun ñuñivi ya. Iyo tahan cha xaan chi ri cuhva iyo cha xaan chi ri tisuhma.
66009004	Cha iyo ndatu chi ri, vati cua cuhva ri tundoho chi ñivi, tu ña ndiso ñi tuni ra Ndioo nutaan ñi, soco ñahni ndatu cha cua sandoyo ñuhun ri ita. Ña cua cuu sandoyo ñuhun ri cuhu, ta ni ña cua cuu sandoyo ñuhun ri yutun.
66009005	Uhun yoo cua cuu cuhva ri tundoho chi ñivi can, soco ña cua cuu cahni ri chi ñi. Cua cuhva ri tundoho chi ñivi cuhva chaha ri tisuhma tundoho chi ñivi nu chachi ri chi ñi.
66009006	Quivi can cua cuni ñivi cuvi ñi, soco ña cua cuu. Cua nanducu xaan ñi cuhva cha cua cuvi ñi, soco ña cua nihin ñi cuhva.
66009007	Ta ri tica can―caa ri cuhva caa ri quiti nahnu chica nu iyo cuati. Indi xini ri cha cuu sava ni ta cua corona xuhun cuaan, ta caa nuun ri cuhva caa nuun ñivi.
66009008	Ixi xini ri cuu sava ta cua ixi xini ñi ñahan, ta cuhva caa nuhun ri ndicaha caa nuhun ri.
66009009	Soo ri cuu sava ta cua iin caa, ta nihin xaan catin nu tati ri cuhva nihin xaan catin nu xita ri quiti careta, ta chinu ri cuahan ri nu cua cani tahan ñivi.
66009010	Suhma ri cuu sava ni ta cua suhma ri tisuhma, ta iyo iñu xaan nu chi. Tacan cua cuhva ri tundoho chi ñivi, vati xaan xaan suhma ri. Uhun yoo cua cuhva ri tundoho chi ñivi,
66009011	ta ra cuu xini chi ri cuu ra tatun cumi yuhu soco nu indi ñivi ni savaha ndavaha ni. Abadoon nani ra chi tuhun cahan ñivi hebreo, ta ñivi cahan tuhun griego―cati ñi ti Apolioon nani ra. Tacan ni nani ra, vati sandoyo ñuhun ra chi ñivi.
66009012	Tundoho cha cua coo xihna cuii cuu chacan, soco ni cua coo inca uvi ca chi.
66009013	Tacan cuu, ta tivi inca ra tatun Ndioo cutu ra, ta ra cuu iñu cuu ra. Tacan cuu, ta quechaha chini yu ti cahan iin ñivi. Ndihi cumi tutu altar xuhun cuaan iyo iti nuun ra Ndioo cahan ñi,
66009014	ta quechaha cati ñi chi ra tatun Ndioo can ti: ―Nu iyo yuta nani yuta Eufrate cahnu iyo cumi ra tatun Ndioo―nuhni ra. Cua saña cun chi ra ―cati ñi.
66009015	Tacan cuu, ta ni chandachin ra cumi tatun Ndioo can. Cha ni chatu vaha ra ta ra hora can. Cha ni chatu vaha ra quivi can. Cha ni chatu vaha ra yoo can. Cha ni chatu vaha ra cuiya can. Cha ni chatu vaha ra, vati cua cahni ra ta ra iin cuenda ndihi ñivi ñuñivi. Cahnu xaan iin cuenda ñivi cua cahni ra.
66009016	Chini yu yoso tahan ra sandadu cua coso quiti, ta cua cuhun ra ta ra. Tuvi ra cuu ra, vati uvi ciendu milloon rai cuu ra ta ra.
66009017	Chehe cuu cha ni ndehi cha cahan ñumahna chihin yu. Ndehi chi ri quiti can, ta ndehi chi ra yoso chi ri. Cha chasi pechu ra―cuaha chi, ta tuun chi, ta cuaan chi, ta xini ri quiti can caa cuhva caa xini ri ndicaha, ta quee ñuhun yuhu ri. Quee yuhma yuhu ri. Quee azufre yuhu ri. Ndihi chacan quee yuhu ri.
66009018	Tacan ni chahni ri chi iin cuenda ñivi. Cahnu xaan cuenda ñivi ni chihi. Uni cuhva chahni ri chi ñi, vati quee ñuhun yuhu ri. Quee yuhma yuhu ri, ta quee azufre yuhu ri.
66009019	Iyo cha xaan yuhu ri quiti can, ta iyo tahan cha xaan suhma ri, vati suhma ri cuu sava ni ta cua cha xaan yuhu ri coo, vati iyo cha xaan nuun chi, ta sanicuehe tahan chi chi ñivi.
66009020	Ta ndihi ca ñivi iyo nu ñuhun ñuñivi―ña chihi ñi chi tundoho can, soco ña cuni ñi nacoo ihni ñi ndavaha ni ndacu ñi. Chacan cuu cha ña saña ñi cha sacahnu ñi chi run tati cuihna. Ña saña ñi ita niñu xuhun cuaan. Ña saña ñi ita niñu xuhun cuichin. Ña saña ñi ita niñu caa. Ña saña ñi ita niñu yuu. Ña saña ñi ita niñu yutun. Ña saña ñi, ta ita niñu can ña ndehe chi. Ña chini chi. Ña chica chi.
66009021	Ta ni cuhva ña saña ihni ñi cha chahni ñi tahan ñi. Ña saña ñi tuhun tasi ndacu ñi. Ña saña ñi cha iyo ñi ndavaha ni chi tahan ñi inca chiyo. Ña saña ñi cha suhu ñi. Ña saña ñi.
66010001	Tacan cuu, ta ndehi ti nuun inca ra tatun Ndioo iti siqui andivi, ta nihin xaan iyo racan. Tichi vico nuun ra, ta iti xini ra iyo iin coyohndi. Cuhva caa nicandi caa nuun ra, ta caa chaha ra cuhva nu cayu uvi ñuhun.
66010002	Iin tutu luhu naan ra, ta ña ndasi chi. Chañu ra iin chiyo chaha cuaha ra nu nduta tañuhun, ta chañu ra inca chiyo chaha ra nu ñuhun.
66010003	Tacan cuu, ta nihin xaan quechaha cana chaa ra. Cuhva ndahyu chaa ri ndicaha cana chaa ra. Nu ni cana chaa ra, ta quechaha cahan savi.
66010004	Ucha chaha cahan savi, ta ni cua tai nu tutu, soco chini yu cha cahan iin ñivi iti siqui andivi, ta quechaha cati ñi ti: ―Ña cua taun tuhun cha ni cahan savi can. Cua cucumi xehun chi chi ―cati ñi.
66010005	Suvi ni ra tatun Ndioo chañu iin chiyo chaha ra nu ñuhun ta inca chiyo chaha ra nu tañuhun―sandaa ndaha cuaha ra nda iti siqui andivi,
66010006	ta chaha ndicha ra tuhu yuhu ra. Cuenda ra iyo ndito ndihi ni quivi ndihi ni tiempu, ta suvi ra cuu ra satuvi iti siqui andivi chi ñuhun ñuñivi chi ndihi cuii cha iyo. Tacan ni cati ra ti: ―Ña cua nducuee ca,
66010007	vati cha cua queta quivi cua queta tiñu ra Ndioo cuhva ni cati ra chi ra cahan cuenda ra nu ni quichi quivi. Tacan ni cua coo chi quivi cua tivi ra tatun Ndioo cutu ra, ra cuu ucha.
66010008	Tacan cuu, ta chini ndico tucu yu ti cahan ndico tucu iin ñivi iti siqui andivi. Inca chaha cahan tucu ñi chihin yu, ta cati ñi ti: ―Cuahan, ta quihun tutu naan ra inda nu nduta chi nu ñuhun ―cati ñi.
66010009	Tacan cuu, ta tuhve nu inda ra tatun Ndioo can, ta cati yu ti: ―Cuhva tutu can chihin yu ―cati yu. Ta cati ndico ra ti: ―Quihin chi chi, ta sacuahun chi chi, vati na cua cutuni ini cun chi chi. Cua cusii ini cun cha cua sacuahun chi, soco cua coo tahan tu cuihya ini chihun ―cati ra.
66010010	Tacan cuu, ta ni quihin yu tutu naan ra tatun can, ta sacuahi chi chi. Xihna ca cusii ini yu cha sacuahi chi chi, ta sa ni quechaha ni chacoo tu cuihya ini chihin yu.
66010011	Tacan cuu, ta quechaha cati ñivi chihin yu ti: ―Nini xaan cha cua cati tuhun ndico tucu cun chi ñivi cuenda ra Ndioo. Cua cati tuhun cun yoso cuhva cua coo ñi―masi tuvi ñivi cuu ñi, masi cahan ñi inca tucu tuhun, masi cumi tiñu cuu ñi ―cati ñi.
66011001	Tacan cuu, ta chaha ñi iin yutun chihin yu cha cua ticuhve. Tacan cuu, ta quechaha cati iin ñivi chihin yu ti: ―Cuinda, ta cua ticuhva cun vehe ra Ndioo. Cua ticuhva cun altar ra, ta cua cahvi cun yoso tahan ñivi cuu ñi sacahnu chi ra.
66011002	Ña cua ticuhva cun tihyo iyo chata vehe. Ña cua ticuhva cun chi chi, vati cua ndoo chi cuenda inca tucu ñivi, ta cua sacaquini ñi nu ii can. Uvi xico uvi yoo cua sacaquini ñi chi chi.
66011003	Tacan cua cuu, ta cua tachi yu uvi rai nuun iyo ñi, ta cua cuhva ra cuenda yoso cuhva iye, ta iin mil uvi ciendu uni xico quivi cua cuhva ra cuenda. Cua cunami ra sahma tuun, [vati ndahvi cua cuni ra].
66011004	Maan ra cati tuhun can cuu sava ni ta cua uvi yutun olivo. Maan ra cuu sava ni ta cua uvi candileru inda iti nuun ra chahnu Ndioo.
66011005	Tu cua cuni ñivi cuhva ñi tundoho chi ra, cua quee ñuhun yuhu ra, ta cua cayu ñivi cuxaan ini chi ra. Tu cua cuni ñivi cuhva ñi tundoho chi ra, cua cuvi ndicha ñi.
66011006	Iyo tundee ini chi ra, ta cua cuu casi ra iti siqui. Ndihi quivi cua cati tuhun ra, ta cua cuu casi ra, ta ña cua cuun savi. Cua cuu sama ra nduta, ta cua cuu chi niñi. Cua cuu cuhva ra ndihi cuii tundoho chi ñivi cuhva cuni maan ra. Tu cua cuni ra, cua cuu cuhva ra chi chi nunuun ni yoso cuhva iyo ini ra.
66011007	Nu cua ndihi cuhva ra cuenda, ta sa cua quee run cuu sava ta cua iin ri quiti cuhu, ta tichi soco nu indi ñivi ni savaha ndavaha ni cua quee run. Cua quee run, ta cua cani tahan run chi racan, ta cua sacanaan run, ta cua cahni run chi ra.
66011008	Tacan cuu, ta cua ndoo iquin cuñu ra iti. Ñuun cahnu nu ni chahni ñivi chi ra chahnu nu ni taa ñi chi ra nu cruu―ican cua cava iquin cuñu ra ta ra. Cati tahan ñivi ti ñuun Sodoma chi ñuun Egipto nani ñuun can.
66011009	Uni quivi yoso sava cua ndehe ndihi ñivi nu cua cava iquin cuñu ra ta ra. Ñivi quichi inca ñuun, ñivi quichi inca ñuhun, ñivi cahan inca tucu tuhun―ñican cuu ñi cua ndehe chi ra ta ra, ta ña cua cuhva ñi cha cua cuchi ra.
66011010	Cua cusii ini ñivi ñuñivi ndehe ñi cha ni tahan ra ta ra. Cua cusii ini ñi, ta cua samani ñi cuati suhva chi tahan ñi, vati cuaha xaan tundoho chaha ra chi ñi, [ta cha ni chihi ra].
66011011	Tacan cuu, ta cua yaha inca uvi quivi yoso sava, ta sa cua cuhva ra Ndioo tundee ini chi ra ta ra, ta cua natacu ndico ra. Cua cuinda ndico ra, ta iyo xaan cua cuyuhvi ñivi ndehe ñi chi ra.
66011012	Tacan cua cuu, ta cua cuni ra ti nihin xaan cha cahan iin ñivi iti siqui andivi, ta cati ñi chi ra ta ra ti: ―Nahan ndo. Cua ndaa ndo tihya ―cati ñi. Tacan cuu, ta ni ndaa ra ta ra iti siqui. Tichi vico ndaa ra ta ra, ta ndehe ñivi cuxaan ini chi ra nu cuahan ra.
66011013	Suvi ni hora can nihin xaan ni taan, ta ndoyo ñuhun iin ticu ñuun can, ta ucha mil ñivi ni chihi nu ni taan. Tacan cuu, ta quechaha cuyuhvi ndihi ñivi can, ta quechaha sacahnu ñi chi ra Ndioo iyo iti siqui andivi.
66011014	Cha cuu uvi tundoho cuu chacan, soco yatin xaan ni cua coo ndico inca chi.
66011015	Tacan cuu, ta tivi inca ra tatun Ndioo cutu ra, ta ra cuu ucha cuu racan. Tacan cuu, ta nihin xaan quechaha cahan ñivi iti siqui andivi, ta cati ñi ti: Cha cua cundaca ñahan ra chahnu Ndioo chi ra Cristo nu ni chacundaca ñahan ñivi ñuñivi, ta cua cundaca ñahan ra ta ra ndihi ni quivi ndihi ni tiempu, cati ñi.
66011016	Tacan cuu, ta chahnu chiti ndihi oco cumi ra chanihin―ra ndaa nu tayu iti nuun ra Ndioo. Nda nu ñuhun chahnu xini ra ta ra, ta sacahnu ra chi ra Ndioo,
66011017	ta quechaha cati ra ti: Ra chahnu Ndioo, iyo ndihi cuii tundee ini chihun. Maun cuu ra cha ni chacoo nu quichi quivi, ta maun cuu ra cha iyo vitin, ta maun cuu ra cua coo iti nuun. Chaha ndi iin tiahvi ndioo chihun, vati iyo xaan tundee ini chihun, ta cha quechaha ndaca ñahun.
66011018	Cha ni cuxaan ini ñivi ñuñivi chihun, soco cha ni queta quivi cua cuxaan ini tahun chi maan ñi. Cha ni queta quivi cua tachi tuni cun chi ñivi cha ni chihi, soco chi ndihi ñivi cun cua cuhva cun cha vaha. Chi musu cun chi ra ni cahan cuenda cun chi ñivi sacahnu chihun―masi cahnu cuu ñi, masi ndahvi iyo ñi―chi ñican cua cuhva cun cha vaha, vati sandoyo ñuhun ñi chi ñivi sandoyo ñuhun ñuhun ñuñivi, cati ra.
66011019	Tacan cuu, ta nuna yuvehe ra Ndioo―vehe cha iyo iti siqui andivi. Iti tichi chi ndehe ndi chatun cha iyo cuenda cha ni ndoo vaha tuhun chi ra Ndioo. Tacan cuu, ta quehni tachan, ta cahan savi, ta quechaha taan, ta quehni savi yuu nahnu, [vati cahnu xaan rai cuu ra Ndioo].
66012001	Tacan cuu, ta ni chacoo iin cuhva iti siqui andivi. Ndehi iin ñahan, ta cha ndichin ña cuu ri nicandi, ta chañu ña nu yoo. Indi xini ña cha cuu uchi uvi ri tiñu.
66012002	Ñuhun sehe ña, ta ndahyu chaa ña, vati cha quechaha iyo tundoho chi ña, vati cua cacu sehe ña.
66012003	Tacan cuu, ta ndehi ti iyo inca cuhva iti siqui andivi. Ndehi iin run dragoon. Quiti cuhu cuu run, ta cahnu xaan run. Cuaha cuaha run cuu. Ucha xini run iyo, ta uchi ndiquin run iyo xini run, ta indi xini run corona―iin iin xini run.
66012004	Yani suhma run tiñu iyo iti siqui, ta quehni iin cuenda ri tiñu nu ñuhun ñuñivi, ta cuaha suhva ri saquehni ri. Tacan cuu, ta ni chacuinda ri quiti cuhu can iti nuun ña ñahan can. Inda ri iti nuun ña, vati cua cacu sehe ña, ta sa cua cachi run chi ve.
66012005	Tacan cuu, ta cacu sehe ña. Iin rai luhu cuu ve, ta ni cua cundaca ñahan ve chi ndihi ñivi ñuñivi nu cuahan quivi. Tacan cuu, ta canihin vaha ra Ndioo chi ve nu ndaa ra.
66012006	Tacan cuu, ta chinu ña ñahan can cuahan ña tichi cuhu. Ican iyo ña nu tiso vaha ra Ndioo cha cua cachi ña, vati cua ndoo ña iin mil uvi ciendu uni xico quivi.
66012007	Tacan ni cuu, ta ni chacoo cuati iti siqui andivi. Iyo ra Miguel chi ra cuu tatun ra, ta cani tahan ra ta ra chi run quiti cuhu can chi tatun run,
66012008	ta ra Miguel chi ra cuu tatun ra―racan cuu ra sacanaan. Chacan cuu cha ñahni ca nu cua coo run quiti cuhu can iti siqui andivi.
66012009	Tacan cuu, ta quee ndaa maan run quiti cuhu can, ta suvi run cuu coo nda ni iti chata. Cuihna cuu run, ta nani run Cuihna. Suvi run cuu run sandahyu ñahan chi ndihi ñivi ñuñivi. Tava ndaa ra Ndioo chi run chi tatun run, ta ñuhun ñuñivi ya quichi run.
66012010	Tacan cuu, ta chini yu ti nihin xaan quechaha cahan ñi iti siqui andivi, ta cati ñi ti: ―Vitin cha iyo xaan tundee ini chi ra Ndioo. Cha ndaca ñahan ra, ta cha chaha ra ndatu chi ra Cristo, ta cha sacacu ra chi ra yani ndi chi ñi tahan ndi, vati cha tava ndaa ra chi run cuni tiso cuati ñi, ta nduvi ta niñu cuni run tiso run cuati ñi iti nuun ra Ndioo.
66012011	Cha sacanaan ñi chi run, vati cha chati ra cuu ta iin mbee can niñi ra cuenda ñi, ta chihi ra. Cha sacanaan ñi chi run, vati cha chaha ñi cuenda yoso cuhva iyo ñi chi ra, ta ña yuhvi ñi cuvi ñi cuenda ra.
66012012	Ndihi ndioho iyo iti siqui andivi―na cua cusii ini ndo, soco ndihi ndioho iyo nu ñuhun ñuñivi―ndahvi xaan iyo ndo, vati cha nuun run cuihna nu iyo ndo. Xaan xaan cuni run, vati chito run ti ñahni ca quivi run iyo ―cati ñi.
66012013	Ni ndehe run quiti cuhu can ti tava ndaa ra Ndioo chi run iti nu ñuhun ñuñivi. Nu ni ndehe run chacan, ta quechaha ndicu run chi ña ñahan cacu sehe can, vati cuni cani tahan run chi ña,
66012014	soco chaha ra Ndioo uvi ndichin ri tasun chi ña. Chacan cuu cha tati ña nu cua coo ña tichi cuhu, ta cacu ña. Tican cua ndoo ña. Uni cuiya yoso sava cua ndoo ña, ta cua nihin ña cha cua cachi ña, ta ña cua coto run cuu coo can nu iyo ña.
66012015	Tacan cuu, ta tivi run nduta yuhu run nu cuahan ña. Tivi run. Tivi run, ta nduta can cuu sava ni ta cua iin yuta, vati cuni run cahni run chi ña tichi nduta can.
66012016	Tacan cuu, ta cuni tindee ñuhun ñuñivi chi ña. Chacan cuu cha nuna iin yavi nu ñuhun ñuñivi ya, ta quechaha quihvi nduta tivi run coo can.
66012017	Tacan cuu, ta xaan cuni run quiti cuhu can chi ña ñahan can. Chacan cuu cha quee ri cuahan run, vati cua cani tahan run chi ndihi ca ñivi cuu sehe ña. Sehe ña cuu ñivi sacuinu cuhva cati tuhun ra Ndioo, ta chaha ñi cuenda yoso cuhva iyo ra Jesuu.
66013001	Ni chacuinde yuhu tañuhun, ta ndehi ti tichi nduta tañuhun can quee iin ri quiti cuhu. Iyo ucha xini ri nu ndaa uchi ndiquin ri, ta iin corona indi iin iin ndiqui ri. Ndihi xini ri ndiso ri tuhun ndavaha ni,
66013002	ta ri quiti cuhu ndehi―caa ri cuhva caa iin ri cuiñi. Chaha ri cuu sava ta cua chaha ri oso, ta yuhu ri cuu sava ta cua yuhu ri ndicaha. Suvi ni chi rican chaha run dragoon can tundee ini iyo chi maan run, ta chaha tahan ri ndihi ndatu cha iyo chi maan run.
66013003	Cha ni nicuehe iin xini ri cuu sava ta cua ri cuiñi can. Cuhva cha cua cuvi ri nicuehe xini ri, soco cha ni ndaha nu cahvi can. Iyo xaan cuni ndihi ñivi ñuñivi, vati cha ni ndaha xini ri, ta ndicu ñi chi ri.
66013004	Sacahnu ñi chi run dragoon can, vati chaha run tundee ini chi inca ri quiti cuhu, ta sacahnu tahan ñi chi ri, ta quechaha cati ñi ti: ―Yoni iyo cuhva iyo quiti cuhu ya. Yoni cuu cani tahan chi ri ―cati ñi.
66013005	Chaha ra Ndioo cha ndacu ri cuhva cuni maan ri. Chacan cuu cha cahnu xaan ndavaha ni cahan ri. Uvi xico uvi yoo chaha ra cha ndacu ri cuhva cuni maan ri,
66013006	ta cahan ri ndavaha ni chi ra Ndioo. Cahan ri ndavaha ni chi maan ra, ta cahan ri ndavaha ni cuenda nu iyo ra, ta cahan ri ndavaha ni chi ñivi ra.
66013007	Chaha tahan ra Ndioo cha cani tahan ri chi ñivi ra, ta sacanaan ri chi ñi. Chaha tahan ra cha ndaca ñahan ri chi ndihi ñivi iyo nu ñuhun ñuñivi. Masi inca tucu ñivi cuu ñi, masi inca ñuun iyo ñi, masi inca tuhun cahan ñi, soco ndaca ñahan run chi ñi.
66013008	Iyo ñivi, ta ña cua coo ndito ñi chi ra cuu ta iin mbee can―ra ni chihi, vati ña iyo sivi ñi nu tutu ra, ta ni quetuvi ñuhun ñuñivi ya. Ñican cuu ñi sacahnu chi ri quiti cuhu can.
66013009	Na cua taa vaha ndo soho ndo tuhun ya.
66013010	Tu cua tiin ñivi chi ndo, ta cua taa ñi chi ndo vecaa, na cua coo taxin ndo vecaa. Tu cua cani ñivi chi ndo chi machete, ta cua cahni ñi chi ndo, na cua cuvi taxin ndo. Tu tacan ni cua coo taxin ndo, cua cundee ini ndo, ta cua cuinu vaha ini ndo chi ra Ndioo, vati tacan ni iyo ñivi ra.
66013011	Tacan cuu, ta ndehi ti tichi ñuhun quee inca ri quiti cuhu. Uvi ndiquin ri ndaa xini ri cuhva iyo ndiquin xini ri mbee, soco cuhva cahan run dragoon cahan ri.
66013012	Iyo tahan ndihi cuii tundee ini cha iyo chi inca ri quiti cuhu can chi ri. Chacan cuu cha savaha ri cha sacahnu ñivi ñuñivi chi inca ri quiti cuhu can, vati rican cuu ri ni ndaha xini nu nicuehe chi, ta ña chihi ri.
66013013	Cahnu xaan cuhva savaha ri quee tichi ñuhun can. Ndehe ndihi ñivi ti cayu ñuhun iti siqui, ta nuun chi nu ñuhun ñuñivi savaha ri.
66013014	Sandahyu ñahan ri chi ñivi iyo nu ñuhun ñuñivi, vati ni cuu savaha ri cuhva can iti nuun tahan ri. Tacan cuu, ta quechaha cati run chi ñivi can ti na cua savaha ñi iin ita niñu run quiti cuhu can, vati tahvi xini run chi cha cuu ta iin machete, soco ña ni chihi run.
66013015	Tacan cuu, ta chaha run cha nihin tahan ita niñu run quiti cuhu can tati. Chacan cuu cha cahan chi, ta chahni chi chi ndihi ñivi ña sacahnu chi chi.
66013016	Tacan cuu, ta savaha ita niñu can ti cua cunda seña ndaha cuaha ñivi a nutaan ñi. Chi ndihi ñivi cua cunda seña can―masi ñivi ndahvi cuu ñi, masi ñivi cahnu cuu ñi, masi iyo xuhun ñi, masi ñahni xuhun ñi, masi musu cuu ñi, masi ñahni chitoho ñi.
66013017	Chacan cuu cha ña cua cuu sata ñivi. Ña cua cuu xico ñi, tu ña cua cuiso ñi seña ri quiti cuhu can, tu ña cua cuiso ñi sivi ri, tu ña cua cuiso ñi nuumero ri.
66013018	Na cua coo cha chini tuni chi yo. Ndaa ñivi iyo cha chini tuni―na cua nanducu xini ñi ñaan cha cuu nuumero maan run quiti cuhu can, vati nuumero run cuu sava ni ta cua nuumero ñivi ñuñivi. Iñu ciendu uni xico iñu cuu nuumero can.
66014001	Tacan cuu, ta ndehi ti siqui yucu Sioon inda ra cuu ta iin mbee can, ta iyo tahan iin ciendu uvi xico cumi mil ñivi chi ra. Ndihi ñi ndiso sivi ra chi sivi sutu ra. Nutaan ñi ndiso ñi sivi ra ta ra.
66014002	Chini yu cha cahan iin ñivi iti siqui andivi. Cuhva chinu nduta cuhva cahan savi cahan ñi, ta chini yu ti cuhva cani ñivi yaa cahan ñi.
66014003	Iyo cuiti ñi iti nuun ra ndaa nu tayu nu iyo ndihi cumi ri quiti cuhu can chi ra chanihin can. Tacan cuu, ta quechaha chita ñi yaa. Yaa chaa chaa chita ñi, ta iyo tahan ñivi ni cacu nu ñuhun ñuñivi. Iin ciendu uvi xico cumi mil ñi cuu ñi. Ñican ni cuu cutuhva yaa can, ta yoni ca ñivi cuu.
66014004	Ñican cuu ñi―ña tuhva ñi savaha ñi ndavaha ni chi tahan ñi inca chiyo. Ña tuhva ñi savaha ñi ni iin ndavaha ni, vati ndoo ndoo iyo anima ñi, ta ñican cuu ñi ndicu chi ra cuu ta iin mbee can, ta ndihi nu cuahan ra ndicu ñi chi ra. Cacu ñi nu iyo ñivi ñuñivi, ta cuhva iin cha samani ñivi chi ra Ndioo chi ra cuu ta iin mbee cuu ñi.
66014005	Chito ñivi ti ña tuhva ñi sandahyu ñahan ñi, vati ñahni cuati ñi iyo.
66014006	Tacan cuu, ta ndehi ti tati inca ra tatun Ndioo. Cuiti cuiti tati ra iti siqui, ta ndiso ra iin tuhun yoso cuhva cua tachi tuni ra Ndioo chi ñivi ndacu ndavaha ni. Chi ndihi ñivi iyo nu ñuhun ñuñivi cati tuhun ra tuhun can. Chi ñivi iyo inca ñuun chi ñivi cuu inca tucu ñivi chi ñivi cahan inca tuhun―chi ndihi ñi cati tuhun ra,
66014007	ta nihin xaan cati ra chi ñi ti: ―Cuyuhvi ndo chi ra Ndioo. Na sacahnu ndo chi ra, cha vati yatin cua queta quivi cua tachi tuni ra chi ñivi ndacu ndavaha ni. Na cua sacahnu ndo chi ra, vati maan ra satuvi iti siqui andivi, ta maan ra satuvi ñuhun ñuñivi chi nduta tañuhun. Ndihi cuii chi ni satuvi ra ―cati ra tatun Ndioo can.
66014008	Iti nuun racan quichi inca ra, ta quechaha cati ra ti: ―Cha ni ndoyo ñuhun ñuun cahnu―ñuun Babilonia. Cha ni ndoyo ñuhun ñuun can, vati sandoyo ñuhun ñivi ñuun can chi ndihi ñivi ñuñivi, vati ndacu tahan ñi ndihi ndavaha ni ndacu ñivi ñuun can ―cati ra.
66014009	Iti nuun ra cuu uvi tatun can quichi inca ra, ta nihin xaan quechaha cati ra ti: ―Tu cua sacahnu ndo chi run quiti cuhu can, tu cua sacahnu ndo ita niñu run, tu cua cunda tuni ri nutaan ndo, tu cua cunda chi ndaha cuaha ndo,
66014010	xaan xaan cua nduxaan ra Ndioo chi ndo, vati xaan xaan ra cua cuu. Tu tacan ni cua savaha ndo, cahnu xaan tundoho cua ndehe ndo, vati cua cayu ndo chi azufre iti nuun ra tatun Ndioo iti nuun ra cuu ta iin mbee can.
66014011	Cua ndehe xaan ndo tundoho nu cayu ñuhun, ta cua ndaa yuhma, vati ndihi ni quivi ndihi ni tiempu cua cayu ndo. Tu cua sacahnu ndo chi ri quiti cuhu can, tu cua sacahnu ndo ita niñu ri, tu cua cunda tuni ri nuun ndo, ña cua quee ndo nu tundoho, vati nduvi ta niñu cua coo ndo chi tundoho can.
66014012	Chacan cuu cha na cua cundee ini ñivi ra Ndioo. Ñican cuu ñi sacuinu cuhva cati tuhun ra Ndioo. Ñican cuu ñi chinu ini chi ra Jesuu ―cati ra tatun Ndioo can.
66014013	Tacan cuu, ta chini yu ti cahan iin ñivi iti siqui andivi, ta cati ñi chihin yu ti: ―Cua taun tuhun ya, vati cua cusii ini ñivi ra chahnu―ñivi cua cuvi nda vitin ta nda cua nda iti nuun. Tacan ni cua cusii ini ñi, ta ña cua satiñu ca ñi, vati chito yo yoso cuhva ni satiñu ñi, cati ra Tati Ndioo ―cati ñican.
66014014	Tacan cuu, ta ndehi ti iyo iin vico iti siqui, ta nuun vico can ndaa iin ra cuu sava ni ta cua ra cuu sehe ñivi. Corona xuhun cuaan indi xini ra, ta naan ra iin machete cuchi, ta xaan xaan yuhu chi.
66014015	Tacan cuu, ta quichi inca ra tatun Ndioo. Vehe Ndioo iyo iti andivi quichi ra, ta cana chaa ra chi ra ndaa nu vico can. Nihin xaan cana chaa ra, ta cati ra chi ra ti: ―Cua cani cun machete cun, ta cua cahnda cun, vati cha queta quivi cua canihin vahun, vati cha iyo vaha nini cahnu nu ñuhun ñuñivi ya ―cati ra.
66014016	Tacan cuu, ta cani ra ndaa nu vico can machete ra, ta canihin vaha ra nini cahnu nu ñuhun ñuñivi ya.
66014017	Tacan cuu, ta quichi inca ra tatun Ndioo. Suvi ni vehe ñuhun iyo iti andivi quichi ra, ta naan tahan ra iin machete cuchi, ta xaan tahan yuhu chi.
66014018	Tacan cuu, ta quichi inca ra. Nu iyo altar ra Ndioo quichi ra, ta maan ra cuu ra iyo ndatu nu cayu ñuhun. Suvi ra cana chaa chi ra naa machete can, ta cati ra chi ra ti: ―Cani cun machete cun, ta cahnda cun chiti uva can, vati cha chiti chi vitin ―cati ra.
66014019	Tacan cuu, ta ni chahnda ra chiti uva iyo nu ñuhun ñuñivi, ta canihin ra chi chi, ta cani ra chi chi nu cua quee nduta chi, vati nu cua nduxaan ra Ndioo chi ñivi cuu chacan.
66014020	Nda yuhu ñuun chañu ra chiti uva can, ta quee niñi tichi chi. Cuaha suhva niñi quee, vati cuhva cha sucun iyo yoho yuhu ri quiti queta chi, ta uni ciendu kiloometro chinu chi nu ñuhun, vati xaan xaan cua tachi tuni ra Ndioo chi ñivi.
66015001	Tacan cuu, ta ndehe ndico tuqui inca cuhva cha cahnu iti siqui andivi, ta iyo xaan cuni yu. Ndehi ti iyo ucha tatun Ndioo, ta iyo ndatu chi ra, vati cua cuhva ra tundoho. Siin siin tundoho cua savaha ra, ta cua cundihi chi, vati ña cua nduxaan ca ra Ndioo chi ñivi.
66015002	Ndehe tahin ti iyo cha cuu sava ni ta cua nduta tañuhun. Sava ni ta cua inu cuu chi, ta sacanuun nduta can chi ñuhun, vati cayu chi. Yuhu tañuhun can inda ñivi, ta naan ñi yaa, vati cua cani ñi yaa chi ra Ndioo. Ñican cuu ñi sacanaan siqui run quiti cuhu can chi ita niñu ri chi nuumero sivi ri.
66015003	Yaa ra Moisee musu ra Ndioo chita ñi, ta chita tahan ñi yaa ra cuu ta iin mbee can, ta cati ñi ti: Ra chahnu Ndioo, iyo xaan tundee ini chihun. Cahnu xaan cha ni savahun, ta vaha xaan cha ni savahun. Cuiti xaan iyo anima cun, ta cha ndicha ndicha ndacu cun.
66015004	Maun cuu ra ndaca ñahan chi ndi. Sacahnu ndihi ñivi chihun, vati ituhun ni maun cuu ra ii. Ndihi ñivi cua sacahnu chihun, vati chito ñi ti rai cuiti vaha cuu cun, cati ñi.
66015005	Tacan cuu, ta ndehi ti nuna yuvehe nu iyo yuu ndiso ley chahnu iti siqui andivi.
66015006	Tichi vehe can quichi quee ucha ra tatun Ndioo. Suvi ra cuu ra iyo ndatu, vati cua cuhva ra tundoho, ta ndichin ra sahma yaxin vaha. Nda cua tachan sahma ndichin ra, ta pechu ra nuhni caa xuhun cuaan.
66015007	Iin ri cuu cumi quiti cuhu iyo iti nuun ra Ndioo―chaha ri coho xuhun cuaan chi ra tatun Ndioo can. Chi iin iin ra chaha ri coho. Cha nduxaan ra Ndioo ra iyo ndito ndihi ni quivi ndihi ni tiempu cuu cha indi tichi coho can.
66015008	Tacan cuu, ta chitu vehe Ndioo can chi yuhma, vati cahnu xaan rai cuu ra Ndioo, ta iyo xaan tundee ini chi ra. Yoni cuu quihvi tichi vehe ra Ndioo nda cua nda cua sandihi ra tatun Ndioo can savaha ra tundoho, ta siin siin tundoho cua cuhva ra.
66016001	Tacan cuu, ta chini yu ti cahan iin ñivi. Tichi veñuhun cahan ñi, ta nihin xaan cati ñi chi ra tatun Ndioo can ti: ―Cuahan ndo, ta coyo ndo cha indi tichi coho naan ndo nu ñuhun ñuñivi, vati xaan xaan cuni ra Ndioo ―cati ñi.
66016002	Tacan cuu, ta cuahan ra cuu xihna cuii can, ta coyo ra cha indi tichi coho ra. Nu ñuhun ñuñivi coyo ra chi chi. Tacan cuu, ta cucahvi ndihi ñivi ndiso seña run quiti cuhu ndavaha ni chi ñivi sacahnu ita niñu run, ta cahnu xaan tundoho chacoo chi ñi.
66016003	Tacan cuu, ta inca ra tatun can coyo ra coho naan ra. Tichi tañuhun coyo ra chi chi, ta nduta can cuu sava ni ta cua niñi iin ñivi ni chihi, ta chihi ndihi cuii ri iyo ndito tichi nduta can.
66016004	Tacan cuu, ta inca ra tatun can coyo coho naan ra. Tichi yuta coyo ra chi chi. Chi tichi soco coyo ra chi chi, ta niñi cuu nduta can.
66016005	Tacan cuu, ta chini yu ti cati ra tatun Ndioo ra cha iyo cuenda nduta ti: ― Ra chahnu, maun cuu ra ni chacoo nu quichi quivi, ta maun cuu ra iyo vitin. Ra iyo cuiti vaha cuu cun. Ñahni cuati cun iyo, vati tachi tuni cun iin cha ndicha ndicha.
66016006	Cha chati niñi ra cahan cuenda cun. Cha chati niñi ñivi cun, ta chahni ñivi chi ñi. Vitin cha chaha cun niñi na coho ñi. Vaha xaan cha savahun ―cati ra.
66016007	Tacan cuu, ta chini yu ti cahan ñivi nu iyo altar ra Ndioo, ta cati ñi ti: ― Ra chahnu Ndioo, iyo xaan tundee ini chihun, ta iin cha ndicha ndicha tachi tuni cun ―cati ñi.
66016008	Tacan cuu, ta inca ra tatun can coyo coho naan ra. Nu nicandi coyo ra chi chi, ta quechaha chahmi ri chi ndihi ñivi.
66016009	Iyo xaan iyo xaan cayu ñivi, ta cahan ñi ndavaha ni chi ra Ndioo, vati maan ra chaha cha ndehe ñi tundoho can, soco ña saña ñi ndavaha ni cahan ñi, ta ni ña sacahnu ñi chi ra Ndioo.
66016010	Tacan cuu, ta inca ra tatun can coyo coho naan ra. Tayu nu ndaa run quiti cuhu ndavaha ni can coyo ra chi chi, ta naan xaan nu ndaca ñahan run ni cuu, ta chachi ihi ñivi yaa ñi, vati ña cundee ca ñi cha uhvi ñi.
66016011	Cahan ñican ndavaha ni chi ra Ndioo iyo iti andivi, vati uhvi xaan ñi, ta cahvi xaan ñi cuu, soco ña saña ihni ñi ndavaha ni ndacu ñi.
66016012	Tacan cuu, ta inca ndico tucu ra tatun can coyo ra coho naan ra. Tichi yuta Eufrate cahnu coyo ra chi chi, ta ndoco nduta can. Chacan cuu cha cha iyo vaha nu cua yaha ra rey cua quichi iti chiyo nu cana nicandi.
66016013	Tacan cuu, ta ndehi ti quee tati cuihna yuhu ri dragoon can. Quee tati cuihna yuhu ri quiti cuhu ndavaha ni can, ta quee tati cuihna yuhu ra cati ti cahan ra cuenda ra Ndioo, ta ña ndicha ra cha cahan ra. Uni tati cuihna quee tichi yuhu run ta run, ta caa run cuhva caa ri sahva.
66016014	Tati cuihna cuu run, ta cahnu xaan cuhva ndacu run. Cuahan run nu iyo ndihi ra cuu rey nini cahnu nu ñuhun ñuñivi, ta sacuiti run chi ra ta ra, vati cua cani tahan ra ta ra quivi cha cua nduxaan ra chahnu Ndioo.
66016015	[Ta cati ra chahnu ti] cua quichi ra cuhva quichi run ñasuhu, [vati ña cua coto ñivi ñaan hora cua quichi ra]. Cua cusii ini ñivi ndatu vaha chihin ra, vati ñahni cha cua cumani chi ñi, coto cua coo tucanuun chi ñi hora cua quichi ra, cati ra.
66016016	Cua sacuiti run chi ra rey can nu nani chi Armagedoon cuhva cati ñivi hebreo chi tuhun cahan maan ñi.
66016017	Tacan cuu, ta inca ndico tucu ra tatun can coyo ra coho naan ra. Iti siqui coyo ra chi chi. Tacan cuu, ta quechaha cahan iin ñivi tichi veñuhun can, vati nihin xaan cahan ra ndaa nu tayu can, ta cati ra ti: ―Cha iyo vaha.
66016018	Tacan ni cati ra, ta quehni tachan, ta nihin xaan catin. Cahan savi, ta nihin xaan ca taan. Ñavi ca cuhva cha ni taan nu ñuhun ñuñivi nu ni quichi quivi, vati nihin xaan nihin xaan ca taan quivi can.
66016019	Nu ni taan, ta ndata ñuun cahnu can. Uni cuhva ndata chi, ta nduva ndihi ñuun iyo nu ñuhun ñuñivi. Tacan cuu, ta ni chacuhun ini ra Ndioo yoso cuhva ni chacoo ñivi ñuun Babilonia can, ta xaan xaan nduxaan ra chi ñivi ñuun can.
66016020	Naan ndihi ñuhun iyo mahñu tañuhun nu ni taan quivi can, ta naan tahan ndihi yucu.
66016021	Iti siqui andivi quehni savi yuu. Nahnu xaan savi yuu quehni. Vee chi suhva, ta quehni chi chata ñivi. Chacan cuu cha cahan ndico tucu ñivi can ndavaha ni chi ra Ndioo, ñacu chaha ra cha quehni savi yuu can, ta cahnu xaan tundoho cuu chi.
66017001	Tacan cuu, ta quichi iin ra tatun Ndioo chacunaan coho can, ta quechaha cati ra chihin yu ti: ―Nahan, ta cua sanahin chihun nu cua cutuni iin ña ñahan savaha ndavaha ni chi ra rai inca chiyo, [vati ña cuni ña cha cua coo ñivi chi ra Ndioo]. Iyo ña nu yaha xaan nduta.
66017002	Cha ni chacoo ra rey iyo nu ñuhun ñuñivi ndavaha ni chi ña inca chiyo, ta cha ni chacoo tahan ndihi ñivi ñuñivi ndavaha ni chi tahan ñi inca chiyo cuhva ni sanahan ña chi ñi.
66017003	Tacan cuu, ta ni cahan ra ñumahna chihin yu ni savaha ra Tati Ndioo, ta ni chandaca ra tatun Ndioo can chihin yu tichi cuhu. Tican ndehi ti yoso ñahan can siqui ri quiti cuhu cuaha can. Suvi ri cuu ri iyo ucha xini nu ni cana uchi ndiquin ri, ta mani sivi ndavaha ni ndiso ri chata ri.
66017004	Sahma yuhva tixinda sahma cuaha ndichin maan ña ñahan can. Mani xuhun cuaan, mani yuu taqui, mani cha yahvi ndita caa sucun ña chi xini ña, ta naan ña iin yachin xuhun cuaan chiyo ndaha cuaha ña, ta ñuhun ndavaha ni yachin can, vati cuaha xaan ndavaha ni savaha ña cha ni chacoo ña ndavaha ni chi ra rai inca chiyo, [vati ña cuni ña cha cua coo ñivi chi ra Ndioo].
66017005	Nutaan ña ndiso ña letra, soco ña chito ñivi ñaan tuhun cuu chi. Tuhun can cati ti ñuun Babilonia cahnu cuu ñacan. Maan ña cuu xini chi ndihi ñi ñahan savaha ndavaha ni chi ra rai inca chiyo. Maan ña cuu xini chi ndihi ñivi savaha ndavaha ni nu ñuhun ñuñivi ya, cati chi.
66017006	Ndehi ti chini ñacan. Chini ña, vati chahni ña chi ñivi ra Ndioo, ta chati niñi ñi. Chini ña, vati chahni ña chi ñivi chaha cuenda yoso cuhva iyo ñi chi ra Jesuu, ta iyo xaan iyo xaan cuni yu ndehi chi ña.
66017007	Tacan cuu, ta cati ra tatun Ndioo can chihin yu ti: ―Ñaan cha ndu iyo cun?. Cua cuhve cuenda chihun yoo ña cuu ñahya. Cua cuhve cuenda ndaa run cuu run ndiso chi ña, ta iyo ucha xini run nu ni cana uchi ndiquin run.
66017008	Cua cuhve cuenda, vati cha ni ndehun ti tahvi xini run quiti cuhu can, soco ña ni chihi run. Vitin cha cua ndaa ndico run tichi soco nu iyo ñivi ni savaha ndavaha ni, soco cua ndoyo ñuhun cuii run. Cua nduiyo ñivi ñuñivi cha ndehe ñi ti cha tahvi xini run, soco ña ni chihi run, ta iyo run nda cua nda vitin, ta ñican ña iyo sivi ñi nu tutu savaha ra Ndioo, ta ni ña ta quetuvi ñuhun ñuñivi ya. Chacan cuu cha ña cua coo ndito ñi chi ra.
66017009	’Na cua cutuni ini cun tuhun ya, vati ucha xini maan run quiti cuhu can cuu ucha yucu nu ndaa ña ñahan can.
66017010	Ta ni cuhva maan xini run cuu ucha rey. Cha ni ndoyo ñuhun uhun ra. Iin ra iyo vitin, ta ni cua coo inca ra. Nu cua coo racan, soco ña nahan cua ndoo ra.
66017011	Cuenda run quiti cuhu tahvi xini―rey una cuu maan run, soco cuenda ucha rey can iyo run, ta cua ndoyo ñuhun cuii run.
66017012	’Cha ni ndehun ti uchi ndiquin run iyo. Chacan cuu uchi rey, soco ña ta cundaca ñahan ra. Iin hora ni cua coo ndatu chi ra, cha cua cundaca ñahan ra. Icaa ni cua cundaca ñahan run quiti cuhu can chi ra.
66017013	Ini cha saxini ra ta ra, vati cua cuhva ra tundee ini ra chi run quiti cuhu can. Cua cuhva ra ndatu cha iyo chi ra chi run.
66017014	Tacan cua cuu, ta cua cuni ra ta ra cuati chi ra cuu ta iin mbee can. Cua quechaha cani tahan ra ta ra chi ra, soco cua sacanaan ra cuu ta iin mbee chi ra ta ra, [ta cua ndoyo ñuhun ra ta ra,] vati maan ra mbee can cuu ra cuu xini ndicha, ta ra ndaca ñahan ndicha cuu ra. Ni nacachi ra Ndioo chi ñivi iyo chi ra cuu ta iin mbee can, ta chinu vaha ini ñi chi ra. [Ñican cuu ñivi iyo chi ra.]
66017015	Tacan cuu, ta cati ra tatun Ndioo can chihin yu ti: ―Cha ni ndehun ti iyo ña ñahan can nu yaha nduta. Chacan cuu sava ni ta cua ndihi ñivi iyo nu ñuhun ñuñivi.
66017016	Cha ni ndehe tahun ti iyo iin ri quiti cuhu, ta iyo uchi ndiquin ri. Rican chi ndiquin ri cuu sava ni ta cua ñivi cua cuxaan ini chi ña ñahan can, ta cua sandoyo ñuhun ñi chi ña chi ndihi cuii cha iyo chi ña. Cua cahmi ñi chi ña, ta cua cahni ñi chi ña.
66017017	Chacan ni cua savaha ñi, vati chaha ra Ndioo cha chini tuni chi ñi, ta cua savaha ñi cuhva cuni ra. Chacan cuu cha cua cuhva ñi ndatu chi ri quiti cuhu can. Chacan cua savaha ñi nda cua nda cua cuu chi cuhva cati ra Ndioo,
66017018	ta ña ñahan cha ni ndehun―cuu ña sava ni ta cua ñuun cahnu can nu iyo ra ndaca ñahan chi ndihi ra cumi tiñu iyo nu ñuhun ñuñivi ya ―cati ra.
66018001	Tacan cuu, ta ndehi ti nuun inca ra tatun Ndioo iti siqui andivi. Cahnu xaan ndatu iyo chi ra, ta ndichin xaan ñuhun ñuñivi cuu, vati ndichin xaan maan ra.
66018002	Nihin xaan cana chaa ra, ta cati ra ti: ―Cha ni ndoyo ñuhun ñuun Babilonia cahnu. Mani nu iyo tati cuihna cuu ñuun can. Mani nu iyo ri tachii cuu ñuun can, ta ña vaha cuni yo ndehe yo chi ri, vati sacaquini ri chi yo.
66018003	Chacan ni iyo ñuun can, vati cha sacaquini ñivi ñuun can chi ndihi ñivi ñuñivi, ta ndacu ñi ndavaha ni cuhva ndacu maan ñi. Cha iyo tahan cuati ndihi ra rey iyo nu ñuhun ñuñivi can, vati cha savaha tahan ra ndavaha ni chi ñivi ñuun can. Ta ricu xaan iyo ñivi xico chi ñivi ñuun can, vati cuaha xaan xuhun ñi sandoyo ñuhun ñi cha savaha ñi ndavaha ni ―cati ra.
66018004	Tacan cuu, ta chini yu ti cahan inca ñivi iti siqui andivi, ta cati ñi ti: ―Ndioho ñivi Ndioo, na cua quee ndaa ndo ñuun can, coto cua savaha tahan ndo ndavaha ni ndacu ñivi can. Na cua quee ndo, coto cua ndehe tahan ndo tundoho cua ndehe maan ñi.
66018005	Cua coo tundoho chi ñi, vati cha ni chito ra Ndioo ti iyo xaan cuati ndacu ñi. Ña cua naan ini ra ndavaha ni ndacu ñi.
66018006	Na cua coo chi chi ñi cuhva ni savaha ñi. Na cua coo uvi cuhva chi ñi cuhva cha ni savaha ñi.
66018007	Cha ni savaha ñi cha cuu ñi ñivi cahnu xaan, ta cuaha xaan xuhun cha sandoyo ñuhun ñi. Ta ni cuhva na cua coo tundoho chi ñi. Ta ni cuhva na cua coo tahan tu cuihya ini chi ñi. Tacan cati yu, vati saxini ñi chi anima ñi ti cahnu xaan ñivi cuu ñi. Ñahni tu ndahvi ini cua coo chihin ñi, saxini ñi.
66018008	Chacan cuu cha cahnu xaan tundoho cua ndehe ñi, vati tichi iin quivi cua ndehe ñi tundoho. Cua coo tu cuihya ini chi ñi. Cua coo tama chi ñi. Cua cayu ñi, ta cua cuvi ñi. Tacan ni cua tahan ñi, vati iyo xaan tundee ini chi ra chahnu Ndioo, ta cua tachi tuni ra chi ñi ―cati ñi.
66018009	Ta ra rey can―cua ndahyu ra. Cua coo tu cuihya ini chi ra nu cua ndehe ra ti cayu ñi, vati maan ra cuu ra savaha ndavaha ni cuhva ni savaha ñi. Icaa ni savaha ñi ndavaha ni, vati maan ra cuu ra sandoyo ñuhun xaan xuhun cuhva ni sandoyo ñuhun maan ñi.
66018010	Chica ni cua cuinda ra, vati yuhvi ra, vati cahnu xaan tundoho cua ndehe ñivi ñuun can, ta cua cati ra ti: ―Cahnu xaan ñuun cha cuu ñuun Babilonia can. Ni chacoo xaan tundee ini chi ñivi ñuun can, ta yatin xaan cua cutuni ñi ―cua cati ra.
66018011	Ndahvi xaan cua cuni ñi xico can, soco cua coo tahan tu cuihya ini chi ñi, vati yoni ca iyo cua sata cha xico ñi,
66018012	ta cuaha xaan cuati suhva cuu chi. Cha cuu xuhun cuaan, cha cuu xuhun cuichin, cha cuu yuu taqui, cha cuu perla vaha, cha cuu sahma vaha, sahma yuhva tixinda, sahma seda, sahma cuaha, cha cuu yutun chahan xico vixin, cha cuu nuhun ri elefante, cha cuu yutun taqui, cha cuu caa, cha cuu yuu,
66018013	cha cuu canela, cha cuu yucu, cha cuu cutu, cha cuu nduta chahan xico vixin, cha cuu sicui yutun vaha, cha cuu vinu, cha cuu aceite, cha cuu yuti paan vaha, cha cuu trigu, cha cuu sundiquin, cha cuu chivu, cha cuu quiti, cha cuu careta, cha cuu ñivi―ndihi chacan xico ñi.
66018014	Cua cati ñivi xico chacan chi ñivi ñuun can ti: ―Ña cua nihin ca ndo ndihi cuati suhva cha cuni xaan ndo chi ndihi cuii anima ndo. Cha ni naan ndihi cha vaha cha iyo chi ndo. Ndihi cha taqui cha iyo chi ndo cha ndoyo ñuhun, ta ña cua nihin ca ndo chi chi ―cua cati ñi.
66018015	Chica ni cua cuinda tahan ñi xico chacan, vati yuhvi ñi, vati cahnu tundoho ndehe ñivi ñuun can. Cua coo tu cuihya ini chi ñi xico can, ta cua ndahyu ñi,
66018016	ta cua cati ñi ti: ―Cahnu xaan ñuun nu iyo ndo. Sahma vaha sahma taqui cha ni chacundichin ndo. Sahma tixinda sahma cuaha cha ni chacundichin ndo. Xuhun cuaan yuu taqui ni chacuindi sucu ndo,
66018017	soco cahnu xaan tundoho ndehe ndo, vati yatin xaan cha ndoyo ñuhun ndihi chacan ―cua cati ñi. Ta ni cuhva cua coo ndihi ra satiñu chi tundoo, vati chica ni cua cuinda ra.
66018018	Cua ndehe tahan ra nu cayu ñuun can, ta cua ndahyu chaa ra, ta cua cati ra ti: ―Ñahni ni inca ñuun cahnu cuhva cha cahnu ñuun ya ―cua cati ra.
66018019	Tacan cuu, ta cua cani ra ñuhun xini ra, ta cua ndahyu chaa ra, vati cua coo xaan tu cuihya ini chi ra, ta cua cati ra ti: ―Cahnu xaan ñuun cuu ñuun nu iyo ñivi can, ta ndihi ra satiñu chi tundoo―ricu xaan tahan ra cha cuu, vati quihin tahan ra xuhun ñi. Cahnu xaan tundoho ndehe ñi, vati yatin xaan ndoyo ñuhun ñi ―cua cati ra.
66018020	Ndioho ñivi iyo iti siqui andivi, ndioho ñivi Ndioo, ndioho tatun Jesuu, ndioho ñivi cahan cuenda ra Ndioo, ndihi ndioho―na cua cusii ini ndo, vati cha ni ndoyo ñuhun ñuun can. Na cua cusii ini ndo, vati cha ni tachi tuni ra Ndioo chi ñivi ñuun can. Cuenda maan ndo cha tachi tuni ra chi ñi.
66018021	Tacan cuu, ta canihin iin ra tatun Ndioo iin yuu. Cahnu xaan chi, soco nihin suhva ra tatun can, ta cani ra chi chi tichi tañuhun, ta quechaha cati ra ti: ―Ta ni cuhva cua ndoyo ñuhun ñuun Babilonia cahnu can. Nihin xaan cua cani tahan ñivi chi ñivi ñuun can, ta cua ndoyo ñuhun ñi, ta cua naan ñuun can.
66018022	Ña cua coo ca yaa ñuun can, vati ña cua cani ca ñi yaa. Ña cua tivi ca ñi. Ñahni ca tiñu cua satiñu ñivi. Ña cua ndico ca ñivi chaha.
66018023	Ña cua cayu ca ñuhun ñuun can, ta ni ña cua cusii ini ca ña chanu chi ii ña. Cua ndoyo ñuhun cuii ñuun can, vati cahnu xaan rai cuu ra ni xico tichi ñuun can, ta ni sandahyu ñahan ñi chi ndihi ñivi, vati cahnu xaan ndavaha ni savaha ñi ―cati ra.
66018024	Suvi ni ñuun can chahni ñivi chi ñivi Ndioo chi ñivi ni cahan cuenda ra Ndioo, ta chahni tahan ñi chi ñivi nini cahnu nu ñuhun ñuñivi.
66019001	Tacan cuu, ta chini yu cha cuu sava ni ta cua iin cha cahan ñivi, ta tuvi xaan ñivi cuu ñi. Iti siqui andivi iyo ñi, ta nihin suhva cahan ñi, ta quechaha cati ñi ti: ¡Cahnu xaan rai cuu ra Ndioo! Maan ra cuu ra sacacu chi ndi, ta maan ra cuu ra cuu rai cahnu xaan. Maan ra cuu ra iyo tundee ini,
66019002	vati tachi tuni ra iin cha ndicha ndicha. Cha ni tachi tuni ra chi ñahan ndavaha ni can, vati sandoyo ñuhun ña chi ñivi ñuñivi, vati cahnu xaan ndavaha ni savaha ña. Cha ni tachi tuni ra chi ña, vati chahni ña musu maan ra, cati ñi.
66019003	Ta inca chaha cati ndico ñi ti: ―¡Cahnu xaan rai cuu ra Ndioo, vati cutuni ña ndihi ni quivi ndihi ni tiempu! ―cati ñi.
66019004	Tacan cuu, ta chahnu chiti ndihi oco cumi ra chanihin, ta chahnu chiti tahan ndihi cumi ri quiti cuhu iyo iti nuun ra Ndioo―ra ndaa nu tayu cahnu can. Sacahnu ra ta ra chi ra Ndioo, ta quechaha cati ra ta ra ti: ―¡Cahnu xaan rai cuu ra Ndioo, ta na cua cuu chi tacan ni! ―cati ra ta ra.
66019005	Nu iyo tayu can nducahan iin ñivi, ta cati ñi ti: Ndioho musu Ndioo, ndioho ñivi yuhvi chi ra Ndioo, ndioho ñivi cahnu, ndioho ñivi ndahvi―na cua sacahnu ndo chi ra Ndioo, cati ñi.
66019006	Tacan cuu, ta chini yu cha cuu sava ni ta cua iin cha cahan ñivi, ta tuvi ñi cuu. Nihin xaan cahan ñi, vati cuhva iyo ndusu nu chinu xaan nduta cahan ñi. Cuhva cahan ra savi cahan ñi. Nihin xaan cana chaa ñi, ta cati ñi ti: ¡Cahnu xaan rai cuu ra Ndioo, vati cha ni ndaca ñahan ra chi yo, ta iyo xaan tundee ini chi ra!
66019007	Na cua cusii ini xaan yo, ta na cua sacahnu yo chi ra, vati cha cua tandaha ra cuu ta iin mbee can. Cha iyo vaha ñivi cuu sava ni ta cua ñasihi ra.
66019008	Chaha ra Ndioo cha cundichin vaha ñi sahma vaha sahma taqui, cati ñi. Tacan ni ndichin ñi, vati sahma can cuu sava ta cua cha vaha ndicha cha ni savaha ñivi cuu ñivi Ndioo.
66019009	Tacan cuu, ta quechaha cati ra tatun ra Ndioo chihin yu ti: ―Tuhun ya cua taun ti: “Iyo ñivi cana ñahan ra Ndioo, vati cua sacahnu tahan ñi vico nu tandaha ra cuu ta iin mbee can. Na cua cusii ini ñi, vati cha ni cana ñahan ra Ndioo chi ñi.” Tacan cuu, ta cati ndico ra chihin yu ti: ―Tuhun ndicha tuhun cati tuhun ra Ndioo cuu chacan ―cati ra.
66019010	Tacan cuu, ta chahnu chiti yu iti nuun ra tatun Ndioo can, vati cuni yu sacahnu i chi ra, soco cati ra chihin yu ti: ―Ña vaha. Ña cua sacahnu cun chihin yu, vati cuhva iyo cun iyo tahin, ta musu ra Ndioo cuu tahin. Yani yu chihun, vati chaha tahin cuenda yoso cuhva iyo ra. Chi maan ra Ndioo ni cua sacahnu cun ―cati ra. Ñivi chaha cuenda yoso cuhva iyo ra Jesuu cuu ñi cahan cuenda ra Ndioo.
66019011	Tacan cuu, ta ndehi ti nuna tucu iti siqui andivi. Cha vachi iin ri quiti cuichin, ta yoso iin rai chi ri. Rai ndicha rai vaha cuu ra cati ñivi, ta iin cha ndicha ndicha tachi tuni ra. Iin cha ndicha ndicha cani tahan ra.
66019012	Cuhva caa yaa ñuhun caa titi nuun ra, ta corona indi xini ra, ta cuaha suhva corona cuu chi. Ndiso tahan ra iin sivi ra, ta yoni chito ñaan sivi ndiso ra, soco ituhun ni maan ra chito.
66019013	Ndichin ra iin sahma cuaha, vati yani niñi chi chi, ta Tuhun Ndioo nani ra, [vati sanahan ra yoso cuhva iyo ra Ndioo].
66019014	Ndihi ra cuu sandadu ra Ndioo iyo iti siqui andivi ndicu chi ra, ta suvi ni quiti cuichin yoso tahan ra ta ra, ta ndichin ra ta ra sahma cuichin vaha.
66019015	Tichi yuhu ra quee iin espada xaan xaan, vati cua cani ra chi ñivi ñuñivi chi chi. Cua tachi tuni ra chi ñi, vati cua coto ñivi ti xaan xaan cua nduxaan ra Ndioo, ta maan ra cuu ra iyo ndihi cuii tundee ini.
66019016	Chata sahma ndichin ra ndiso ra iin sivi ra, ta nu chaha ra ndiso tahan ra sivi ra, ta cati chi ti rai ndaca ñahan ndicha cuu ra. Rai cumi tiñu ndicha ndicha cuu ra, cati chi.
66019017	Tacan cuu, ta ndehi ti tichi ri nicandi indi iin ra tatun Ndioo. Nihin xaan cana chaa ra chi ndihi ri saa tati iti siqui, ta quechaha cati ra chi ri ti: ―Nahan ndo tihya. Na cua nducuiti ndo nu cua sacahnu ra Ndioo iin vico cahnu xaan.
66019018	Nahan ndo, vati cua cachi ndo cuñu ra rey. Cua cachi ndo cuñu ra sandadu cahnu. Cua cachi ndo cuñu ra chanihin. Cua cachi ndo cuñu ri quiti. Cua cachi ndo cuñu ra yoso chi ri. Cua cachi ndo. Masi satiñu tatun ñi, masi ña satiñu tatun ñi, masi ñivi cahnu cuu ñi, masi ñivi ndahvi cuu ñi, soco cua cachi ndo cuñu ñi ―cati ra tatun Ndioo can, [vati tacan ni cua tachi tuni ra Ndioo chi ñivi].
66019019	Tacan cuu, ta ndehi ti iyo cuiti ri quiti cuhu ndavaha ni can chi ndihi ra rey iyo nu ñuhun ñuñivi chi ndihi sandadu ra. Iyo cuiti ra ta ra, vati cua cani tahan ra ta ra chi ra yoso chi ri quiti cuichin can chi ndihi sandadu ra.
66019020	Tacan cuu, ta ra sandadu ra yoso chi ri quiti cuichin can―tiin ra chi ri quiti cuhu can chi ra cahan cuenda run, vati maan ra cuu ra ni savaha cuhva cahnu xaan can, ta sandahyu ñahan ra chi ñivi, ta chacunda seña ri quiti cuhu can nuun ñi, ta sacahnu ñi ita niñu ri. Tiin ra sandadu can chi run quiti cuhu chi run cahan cuenda run, ta tihi ra chi run nu cayu ñuhun xaan. Nduvi tahan run ni vii ndito, ta tihi ra chi run.
66019021	Ta ndihi ca ñivi inda naan chi run―chahni ra yoso quiti cuichin can chi ñi. Chahni ra chi ñi chi espada cha quee yuhu ra. Tacan cuu, ta chachi ndihi ri saa can cuñu ñivi ni chihi, ta ni chitu xaan ri cuu, [vati tacan ni tachi tuni ra Ndioo chi ñi].
66020001	Tacan cuu, ta ndehi ti iti siqui andivi vachi nuun iin ra tatun Ndioo. Ticu yuhu soco nu indi ñivi savaha ndavaha ni naan ra, ta naan tahan ra cadena caa, ta cahnu xaan cadena caa can.
66020002	Tacan cuu, ta ni tiin ra chi run cuu dragoon can―run cuu coo nda ni iti chata. Cuihna cuu run, ta nani run Cuihna. Chuhni ra tatun Ndioo can chi run. Iin mil cuiya cua cunuhni run savaha ra.
66020003	Tacan cuu, ta tihi ra chi run tichi soco can. Cunu xaan nu tihi ra chi run, ta chasi vaha ra yuhu soco nu quihvi run. Chacan cuu cha ña cua sandahyu ñahan ca run chi ñivi tichi quivi can. Cua queta iin mil cuiya, ta sa cua coo nuna ndico run suhva quivi.
66020004	Tacan cuu, ta ndehi tayu nu ndaa uvi ra ta ra. Ndaa ra, vati iyo ndatu chi ra, vati cua tachi tuni ra. Ndehe tahin ti iyo tahan ñivi tahnda sucun, vati chaha ñi cuenda yoso cuhva iyo ra Jesuu, vati chinu ini ñi tuhun Ndioo. Ñican cuu ñi ña ni sacahnu chi run quiti cuhu can, ta ni chi ita niñu run ña sacahnu ñi, ta ni ña ni chacunda seña run nuun ñi ni ndaha ñi. Cha iyo ndito ndico ñi, ta icaa ni ndaca ñahan ñi chi ra Cristo. Iin mil cuiya ndaca ñahan ñi chi ra.
66020005	Ta inca ñivi cha ni chihi―ña cua natacu nahan ñi nda cua nda cua queta iin mil cuiya can. Ñivi cua natacu ndico, ta ña ta queta iin mil cuiya can―ñican cuu ñi cua natacu ndico xihna cuii.
66020006	Cua cusii ini ñi, ta ñahni cuati cua coo chi ñi. Ñican cuu ñi cua natacu xihna cuii, ta ña cua ndehe ñi tundoho nu cua cayu ñuhun xaan. Cua cuu ñi sava ta cua iin sutu iti nuun ra Ndioo iti nuun ra Cristo, ta icaa ni cua cundaca ñahan ñi chi ra Cristo. Iin mil cuiya cua cundaca ñahan ñi.
66020007	Nu cua queta iin mil cuiya can, ta sa cua nuna ndico run Cuihna nu ndasi run.
66020008	Cua quee run, ta cua sandahyu ñahan run chi ndihi ñivi ñuñivi. Chi ñivi Gog chi ñivi Magog cua sandahyu ñahan run. Cua sacuiti run chi ñi, vati cua cani tahan ñi chi ñivi ra Ndioo. Tuvi xaan ñi cua nducuiti, vati cuhva iyo yuti yuhu tañuhun iyo ñi, [vati tuvi ñi cuu ñi].
66020009	Cua cuhun ñi nu nduhva cahnu, ta cua ticorra ñi nu iyo ñivi Ndioo nu iyo ñuun ñi, vati cua cani tahan ñi chi ñi. Tacan cuu, ta cua quehni ñuhun iti siqui andivi, ta cua cayu cuii ñi.
66020010	Tacan cuu, ta cua tihi ra Ndioo chi run cuihna nu cayu ñuhun xaan, vati maan run cuu run sandahyu ñahan chi ñivi. Nu iyo ri quiti cuhu ndavaha ni chi run cahan cuenda run cua tihi tahan ra chi run cuihna. Nduvi ta niñu cua ndehe run tundoho ndihi ni quivi ndihi ni tiempu.
66020011	Tacan cuu, ta ndehi iin tayu cuichin tayu cahnu, ta ndehi chi ra ndaa nuun chi, ta cha ni naan ñuhun ñuñivi chi andivi, vati ñahni nu cuu coo chi.
66020012	Tacan cuu, ta ni ndehi ti nducuiti ñivi cha ni chihi. Nducuiti ñi cuu ñivi cahnu, ta nducuiti ñi cuu ñivi ndahvi. Iti nuun ra Ndioo nducuiti ñi, ta nuna tutu ndiso cuenda yoso cuhva ni chacoo ñi, ta iyo inca tutu. Nuna tahan chi, ta ndiso chi sivi ñivi cua coo ndito chi ra Ndioo. Cuhva ndiso tutu can cuhva cha ni savaha ñi ni cua cutuni ñi ta ñi.
66020013	Natacu ndico ñivi cha ni chihi tichi nduta tañuhun, ta natacu ndico ñivi ni cuchi tichi ñuhun. Ndihi ñivi ni natacu ndico, ta ni cutuni ñi ta iin ta iin ñi cuhva cha ni savaha ñi.
66020014	Tacan cuu, ta ña cua cuu cuvi ca ñi ta ñi, soco cua cayu ñi nu iyo ñuhun xaan.
66020015	Tu ña iyo sivi ñivi nu tutu ra Ndioo, ña cua coo ndito ñi chi ra, soco cua tava ndaa ra chi ñi nu cayu ñuhun xaan.
66021001	Tacan cuu, ta ndehi ti iyo iin andivi chaa chi ñuhun ñuñivi chaa, vati cha ni naan andivi chi ñuhun ñuñivi cha ni chacoo xihna ca, ta ñahni ca nduta tañuhun iyo.
66021002	Tacan cuu, ta ndehi ñuun Jerusaleen chaa. Ñuun ii cuu chi, ta vachi chi iti siqui andivi nu iyo ra Ndioo. Taqui xaan chi cuu, vati cuhva iyo iin ña chanu cha ndutaqui ña chi ii ña iyo ñuun can.
66021003	Tacan cuu, ta chini yu ti cahan iin ñivi iyo nu iyo tayu cahnu can. Nihin suhva cahan ñi, ta cati ñi ti: ―Vitin cha iyo cuiti ñivi nu iyo ra Ndioo, ta icaa ni cua coo ra chi ñi. Cua cuu ñi ñivi ra, ta suvi ni maan ra cua cuu Ndioo ñi.
66021004	Maan ra cua sanaan ndihi tu cuihya ini cha iyo chi ñi, ta ña cua cuvi ca ñi. Ña cua coo ca tu cuihya ini chi ñi. Ña cua ndahyu ca ñi, ta ni ña cua coo ca tundoho chi ñi, vati cha ni naan cuhva ni chacoo nu quichi quivi ―cati ñi.
66021005	Tacan cuu, ta quechaha cati ra ndaa nu tayu cahnu can ti: ―Chaa chaa cha iyo ndihi cuii cha ni savahi ―cati ra. Ta quechaha cati inca ra ti: ―Chacan ni cua taun, vati cha ndicha ndicha cuu chi ―cati ra.
66021006	Ni vii cahan ra chahnu, ta cati ra ti: ―Cha iyo vaha vitin. Yuhu cuu ra cha iyo nda ni xihna cuii, ta yuhu cuu ra ni cua coo nu cuahan quivi. Chacan cuu cha cui sava ni ta cua letra A chi letra Z. Tu cua cuni ñivi, cua cuhve cha cua coo ndito ñi chihin yu, ta ñahni cha cua tiahvi ñi.
66021007	Tu cua sacanaan ndo chi run cuihna, cua coo ndihi cha vaha ya chihin ndo. Ndioo sacahnu ndo cua cuu yuhu, ta sehi cua cuu ndo.
66021008	Ta inca ñivi―ñivi yuhvi, ñivi ña chinu ini, ñivi xaan, ñivi chahni, ñivi chacoo ndavaha ni chi tahan ñi inca chiyo, ñivi tasi, ñivi sacahnu ita niñu, ñivi sandahyu ñahan―ndihi ñican cua cayu ñi nu cayu ñuhun xaan. Tacan cua ndoyo ñuhun ndico tucu ñi ―cati ra Ndioo.
66021009	Tacan cuu, ta quichi iin ra tatun Ndioo―iin ra chacunaan coho can, ta ni chacoo tundoho chi ñivi ñuñivi. Quichi ra, ta quechaha cati ra chihin yu ti: ―Coho, ti cua sanahin chihun yoo cuu sava ni ta cua iin ña chanu chi ra cuu ta iin mbee can ―cati ra.
66021010	Ni vii cahan ra Tati Ndioo chihin yu. Tichi ñumahna cahan ra chihin yu, ta suvi ra tatun Ndioo can ndaca ra chihin yu. Cuahan ndi iin siqui yucu, ta sucun xaan yucu can, ta sanahan ra iin ñuun chihin yu, ta iti siqui andivi vachi nuun ñuun Jerusaleen. Iti nuun ra Ndioo nuun ñuun ii can.
66021011	Taqui xaan iyo ñuun can sava ni cuhva cha taqui xaan iyo maan ra Ndioo. Nda cua xiñu caa maan ñuun can cuhva caa iin yuu jaspe yuu taqui ndicha. Caa chi cuhva caa iin inu.
66021012	Candaa yuhu ñuun can, ta sucun suhva ndaa yuu can. Iyo uchi uvi ticu nu quihvi ñivi tichi ñuun, ta iyo iin ra tatun Ndioo iin iin ticu can. Siqui iin iin ticu can iyo iin iin sivi ndihi uchi uvi ra cuu sutu ñuun cha cuenda ñivi Israel tiempu chahnu.
66021013	Iyo uni ticu chi chiyo cana nicandi, ta iyo inca uni ticu chi chiyo iti xini, ta iyo inca uni ticu chi chiyo iti xuu, ta iyo inca uni ticu chi chiyo chiso nicandi.
66021014	Ta chaha yuu ndaa yu ñuun can indi uchi uvi yuu nahnu, ta iin iin yuu can ndiso iin iin sivi ra cuu tatun ra cuu ta iin mbee can.
66021015	Naan ra tatun Ndioo can iin yutun xuhun cuaan, vati cua ticuhva ra ñuun can. Cua ticuhva ra yuu ndaa yu ñuun can, ta cua ticuhva ra ndihi uchi uvi ticu chi.
66021016	Iyo cumi tutu yuhu ñuun can, ta inuun iyo ndihi cumi chiyo chi. Ticuhva ra tatun Ndioo can ñuun can, ta uchi uvi mil cuhva cuu chi. Inuun chi cha cani chi, ta inuun chi cha quihin chi, ta inuun chi cha sucun chi.
66021017	Ticuhva tahan ra yuu ndaa yu ñuun, ta iin ciendu uvi xico cumi cha soco cuu chi. Ticuhva maan ra tatun Ndioo cuhva ticuhva maan yo nu ñuhun ñuñivi ya.
66021018	Yuu jaspe cuu yuu ndaa yu ñuun can, ta mani xuhun cuaan cuu ñuun can. Cuhva caa inu vaha caa chi.
66021019	Ndaa yuu taqui vaha chaha yuu ndaa yu ñuun can, ta ndihi nuun yuu taqui ndaa chaha chi. Uchi uvi yuu nahnu cuu chaha chi. Yuu xihna cuii ndaa yuu jaspe, ta inca chi ndaa yuu safiro yuu azu, ta inca chi ndaa yuu aagata, ta inca chi ndaa yuu esmeralda yuu cuii,
66021020	ta inca chi ndaa yuu oonice, ta inca chi ndaa yuu cornalina yuu cuaha, ta inca chi ndaa yuu crisolito yuu cuaan, ta inca chi ndaa yuu berilo yuu cuii cuii, ta inca chi ndaa yuu topacio yuu cuaan cuaan, ta inca chi ndaa yuu crisoprasa, ta inca chi ndaa yuu jacinto yuu asu, ta inca chi ndaa yuu amatista.
66021021	Uchi uvi ticu yuu ndaa can cuu perla. Iin perla cuu iin iin chi, ta mani xuhun cuaan cuu iti yaha tichi ñuun can. Cuhva caa inu vaha ndicha caa chi, [vati ndichin xaan chi].
66021022	Ñahni veñuhun ndehi tichi ñuun can, vati iyo ra chahnu Ndioo. Chi maan ra iyo xaan tundee ini, ta iyo tahan ra cuu ta iin mbee can. Chacan cuu cha ñahni veñuhun iyo.
66021023	Ñahni ri nicandi iyo ñuun can, ta ñahni ri yoo iyo, vati ndichin xaan iyo ra Ndioo, ta ndichin tahan iyo ra cuu ta iin mbee.
66021024	Nu ndichin can cua caca cuu ñivi, ta cua coo tahan ra ndaca ñahan vaha ta ra, ta taqui xaan cua cuu ñuun can.
66021025	Ña cua cundasi ticu yu ñuun can chinucahni, ta ñahni cha cuaa cua coo tican.
66021026	Cua coo cha vaha. Cua coo cha cahnu cha iyo chi ndihi ñivi ñuun can,
66021027	soco ñahni cha quini cua coo. Ña cua coo ñivi ndacu ndavaha ni. Ña cua coo ñivi sandahyu ñahan. Mani ñivi iyo sivi nu tutu cua coo ndito chi ra cuu ta iin mbee can.
66022001	Tacan cuu, ta sanahan ra tatun Ndioo chihin yu ti iyo iin yuta. Tichi tayu nu ndaa ra Ndioo chi ra cuu ta iin mbee quee nduta can. Taqui ndicha iyo chi, ta cuaan cuaan iyo chi. Cuenda cha cua coo ndito ñivi iyo nduta can,
66022002	ta mahñu iti cahnu tichi ñuun can iyo iin yutun. Nduvi chiyo yu yuta can iyo yutun can, ta uchi uvi chaha chaha chi chiti chi tichi iin cuiya. Yoo ta yoo chaha chi chiti chi, ta siin siin nuun chiti chi cuu, ta ndaha chi cuu iin rimeri chi ndihi ñivi ñuñivi. Cuenda cha cua coo ndito ñivi chi ra Ndioo iyo tahan yutun can.
66022003	Ñahni ca cha ndavaha ni cua coo. Mani maan ra Ndioo ni cua coo nu tayu ra. Cua coo tahan maan ra cuu ta iin mbee can, ta ñivi ra―cua sacahnu ñi chi ra.
66022004	Cua ndehe ñi nuun ra Ndioo, ta sivi ra cua ndoo nu taan ñi, vati iyo cuii ñi chi ra.
66022005	Ñahni ca cha cuaa cua coo, ta ña cua cuni ñuhun ñivi ñuhun ndichin. Ña cua cuni ñuhun ñi ñuhun nicandi, vati iyo ra chahnu Ndioo. Chacan cuu cha cua ndundichin nu iyo ñi, ta cua cundaca ñahan ñi ndihi ni quivi ta ndihi ni tiempu.
66022006	Tacan cuu, ta cati ra tatun Ndioo can chihin yu ti: ―Tuhun ndicha cuu tuhun ya, ta cua cuinu ini cun chi chi. Suvi ra chahnu Ndioo cuu ra cati tuhun chi ra ni cahan cuenda ra nu ni quichi quivi. Tava tiñu ra chi tatun ra, vati cua sanahan ra chi musu ra ñaan cha cuu cha cua coo tichi quivi ya ―cati ra.
66022007	Ta cati ra chahnu ti: ―Yatin xaan cua quichi yu ―cati ra. ¡Cua cusii ini ndo, tu cua sacuinu ndo tuhun Ndioo tuhun ndaa nu tutu ya!
66022008	Yuhu ra Juaan cui, ta ni chini yu tuhun ya, ta ndehi cha ni tai nu tutu ya. Nu ni ndehi chacan, nu ni chini yu tuhun can, ta chahnu chiti yu iti nuun ra cahan chihin yu,
66022009	soco quechaha cati ra chihin yu: ―Ña vaha tacan. Musu Ndioo cuu tahin chihun chi ra yani cun ra ni cahan cuenda ra Ndioo chi ñivi sacuinu tuhun iyo nu tutu ya. Chi maan ra Ndioo ni cua sacahnu cun ―cati ra.
66022010	Tacan cuu, ta cati ndico ra chihin yu ti: ―Ña cua tixehun tuhun Ndioo iyo nu tutu ya, vati yatin xaan cua queta chi.
66022011	Ñivi ndacu ndavaha ni―na cua coo ca ñi chi ndavaha ni can. Ñivi ndacu cuati―na cua sanihin ca ñi savaha ñi cuati, soco ñivi ndacu cha vaha―na cua coo ca ñi chi cha vaha. Ñivi ndacu cha vii―na cua coo ca cha vii chi ñi ―cati ra.
66022012	[Ta cati ndico tucu ra chahnu ti:] ―Yatin xaan cua quichi ndico yu, ta cua tiahvi ndico yu chi ñivi cuhva cha ni savaha ñi. Chi iin iin ñi cua tiahvi ndico yu.
66022013	Yuhu cuu ra cha iyo nda ni xihna cuii ca, ta yuhu cuu ra ni cua coo nu cuahan quivi. Chacan cuu cha cuu yu sava ni ta cua letra A chi letra Z ―cati ra.
66022014	Ndihi ndo cha ni nduvaha anima―cua cusii ini ndo. Chacan cuu cha cua cuu quihvi ndo nu iyo yutun vaha can, ta cua coo ndito ndo chi ra Ndioo, ta cua cuu quihvi ndo yu ñuun can.
66022015	Iti chata ñuun can cua ndoo ñivi ndacu ndavaha ni. Cua ndoo ñivi tasi. Cua ndoo ñivi ndacu ndavaha ni chi tahan ñi inca chiyo. Cua ndoo ñivi chahni. Cua ndoo ñivi sacahnu ita niñu. Cua ndoo ñivi sandahyu ñahan. Cua ndoo ñi.
66022016	Ta cati ndico ra chahnu ti: ―Yuhu ra Jesuu cui, ta cha ni tava tiñu yu tatun Ndioo nu iyo cun, vati cua cati tuhun cun tuhun ya chi ñivi yu. Ñivi ra Ndavii chahnu cui, ta sacuinu yu ndihi tuhun cha cati tuhun ra Ndioo, vati nu quichi quivi ni chaha ra cuenda yoso cuhva cua coo tiñu iti nuun ―cati ra.
66022017	Tacan cuu, ta cati ra Tati Ndioo, ta cati tahan ñivi cua tandaha chi ra cuu ta iin mbee ti: ―Nahan ―cati ñi chi ra chahnu Jesuu. Ndihi ndo chini tuhun ya―na cua cati tahan ndo chi ra ti: ―Na cua quichi cun ―cua cati ndo. Tu iyo ñivi cuni ñi coo vaha ñi, na cua coo ndito ñi chi ra Ndioo, ta ñahni cha cua tiahvi ñi.
66022018	Yuhu cati tuhin chi ndihi ñivi chini tuhun Ndioo iyo nu tutu ya. Cati tuhin chi ndo ti tu cua tiso ca ndo tuhun nu iyo tuhun ya, cua tiso ra Ndioo tundoho chi ndo cuhva cati tutu ya ti cua ndehe ñivi tundoho nu cua cundihi quivi.
66022019	Tu cua tava ndaa ndo tuhun Ndioo iyo nu tutu ya, cua tava ndaa ra Ndioo chi ndo, ta ña cua coo ndito ndo chi ra nu iyo yutun can nu iyo ñuun ii can cuhva cati tutu ya.
66022020	Ta ra cati ti cha ndicha cuu tuhun ya―cati ra ti: ―Yatin xaan cua quichi yu ―cati ra. Ta cati ndico yu ti: ― ¡Ra chahnu, na cua quichi yatin cun, ta na cua cuu chi tacan ni! ―cati yu.
66022021	Na cua savaha ra chahnu Jesuu tu manini chi ndihi ndo, ta na cua cuu chi tacan ni.
