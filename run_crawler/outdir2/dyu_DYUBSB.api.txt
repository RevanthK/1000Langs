40001001	Yezu Krista buruju filɛ nin ye. A buruju bɔra Dawuda la, Dawuda buruju bɔra Ibrayima la.
40001002	Ibrayima tun ye Isiyaka facɛ ye. Isiyaka tun ye Yakuba facɛ ye. Yakuba tun ye Zuda n'a balimaw facɛ ye.
40001003	Zuda tun ye Pɛrɛti ni Zara sɔrɔ ni Tamari ye. Pɛrɛti tun ye Ɛsirɔn facɛ ye. Ɛsirɔn tun ye Aramu facɛ ye.
40001004	Aramu tun ye Aminadabu facɛ ye. Aminadabu tun ye Naasɔn facɛ ye. Naasɔn tun ye Salimɔn facɛ ye.
40001005	Salimɔn tun ye Boozi sɔrɔ ni Araabu ye. Boozi tun ye Zobɛdi sɔrɔ ni Uruti ye. Zobɛdi tun ye Zese facɛ ye.
40001006	Zese tun ye masacɛ Dawuda facɛ ye. Dawuda tun ye Solomani facɛ ye. Solomani bamuso tun ye Uri ka muso ye.
40001007	Solomani tun ye Orobowamu facɛ ye. Orobowamu tun ye Abiya facɛ ye. Abiya tun ye Aza facɛ ye.
40001008	Aza tun ye Zozafati facɛ ye. Zozafati tun ye Zoramu facɛ ye. Zoramu tun ye Oziyasi facɛ ye.
40001009	Oziyasi tun ye Zowatan facɛ ye. Zowatan tun ye Akazi facɛ ye. Akazi tun ye Ezekiyasi facɛ ye.
40001010	Ezekiyasi tun ye Manase facɛ ye. Manase tun ye Amɔn facɛ ye. Amɔn tun ye Zoziyasi facɛ ye.
40001011	Zoziyasi tun ye Zekoniyasi n'a balimaw facɛ ye. Zekoniyasi ka tile la, Babilɔnikaw ye see sɔrɔ u kan, u ye u cɛ ka taga u kɛ jɔɔnw ye Babilɔni.
40001012	U bɔnin kɔ jɔnya la Babilɔni, Zekoniyasi ye Salatiyɛli wolo. Salatiyɛli fana ye Zorobabɛli wolo.
40001013	Zorobabɛli fana ye Abiyudi wolo. Abiyudi fana ye Eliyakimu wolo. Eliyakimu fana ye Azɔri wolo.
40001014	Azɔri fana ye Sadɔki wolo. Sadɔki fana ye Akimu wolo. Akimu fana ye Eliyudi wolo.
40001015	Eliyudi fana ye Eleyazari wolo. Eleyazari fana ye Matan wolo. Matan fana ye Yakuba wolo.
40001016	Yakuba fana ye Yusufu wolo. Yusufu ye Mariyamu furu. Mɔgɔw be Yezu min wele ko Krista, Mariyamu ye ale bamuso ye.
40001017	K'a ta Ibrayima ma ka n'a bila Dawuda la, faa tan ni naani be olu cɛ. K'a ta Dawuda ma ka n'a bila u taawaati ma jɔnya la, faa tan ni naani be o waati cɛ. K'a ta jɔnya waati ma Babilɔni ka n'a bila Krista la, faa tan ni naani fana be o waati cɛ.
40001018	Yezu Krista wolola cogo min na, o filɛ. A bamuso tɔgɔ tun ko Mariyamu, a maminɛnin tun be Yusufu ye. Sanni u ka furu, o y'a sɔrɔ Mariyamu ye kɔnɔ ta Nii Senuman barika la.
40001019	Yusufu tun ye mɔgɔɲuman ye minkɛ, a tun t'a fɛ ka Mariyamu tɔgɔ cɛn mɔgɔw ɲana. O la, a ye ŋaniya ta ko a bena ban Mariyamu na dogo la.
40001020	K'a to o miiriya la, Matigi ka mɛlɛkɛ dɔ y'a yɛrɛ yira a la siko la k'a fɔ a ye ko: «Dawuda deen Yusufu, i kana siran ka Mariyamu furu, bari a ye kɔnɔ ta Nii Senuman barika la.
40001021	A bena dencɛ wolo, i k'a tɔgɔ la ko Yezu, bari ale lo ben'a ka mɔgɔw kisi u ka hakɛw ma.»
40001022	O koow bɛɛ kɛra ten janko kira tun ye Matigi ka kuma min fɔ, o ka dafa. A tun y'a fɔ ko:
40001023	«Sunguru kɛnɛkɛnɛ dɔ bena kɔnɔ ta ka dencɛ wolo. O deen nin tɔgɔ bena la ko Emanuwɛli, o kɔrɔ ko Ala b'an cɛma.»
40001024	Yusufu kununna tuma min na, Matigi ka mɛlɛkɛ tun ye min fɔ a ye, a y'o kɛ. A ye Mariyamu furu siri.
40001025	Nga, u ma jɛn fɔɔ Mariyamu nana jigi dencɛ la. Yusufu ye o deen nin tɔgɔ la ko Yezu.
40002001	Yezu wolola Bɛtilehɛmu, Zude mara la. O waati la, Erɔdi tun ye o yɔrɔ masacɛ ye. A wolola minkɛ, lɔnnikɛla dɔw bɔra kɔrɔn fɛ ka taga Zeruzalɛmu
40002002	k'a koo ɲininga ko: «Zuwifuw ka masacɛ min wolola sisan, a be min? An nan'a boɲa bari an y'a ka lolo ye k'an to kɔrɔn fɛ.»
40002003	Masacɛ Erɔdi y'o mɛn tuma min na, ale ni Zeruzalɛmukaw bɛɛ kɔnɔnafilila.
40002004	Erɔdi ye sarakalasebagaw kuntigiw ni sariya karamɔgɔw bɛɛ lajɛn k'u ɲininga ko Ala ka Mɔgɔ wolomanin nin ka kan ka wolo min.
40002005	U y'a jaabi ko: «A ka kan ka wolo Bɛtilehɛmu, Zude mara la, bari kira dɔ tun y'a sɛbɛn ko:
40002006	‹Bɛtilehɛmu min ye Zude mara dugubabaw la fitini ye, kuntigi bena bɔ yen ka ne ka jama Isirayɛli mara.› »
40002007	O kɔ, Erɔdi ye lɔnnikɛla nunu wele dogo la k'u ɲininga ko: «Aw ye lolo nin ye waati jumɛn?»
40002008	O kɔ a ye sira d'u ma k'a fɔ u ye ko: «Aw ye taga Bɛtilehɛmu ka denɲɛnin yɔrɔ ɲini ka ɲa. N'aw y'a ye, aw ye kɔsegi ka n'a fɔ ne ye janko ne fana ka taga boɲa.»
40002009	Masacɛ tilara a ka kuma na tuma min na, u ye sira minɛ. K'u to taama na, u tun ye lolo min ye k'u to kɔrɔn fɛ, u y'o ye u ɲafɛ tugu. Denɲɛnin tun be yɔrɔ min na, lolo nin bilara u ɲafɛ fɔɔ ka taga lɔ o yɔrɔ sanfɛ.
40002010	U ye lolo nin ye tuma min na, u nisɔn diyara kosɔbɛ.
40002011	U donna soo kɔnɔ, ka denɲɛnin n'a bamuso Mariyamu ye. U y'u kunbiri gwan k'a deen boɲa. O kɔ, u y'u ka minanw dayɛlɛ, ka sanu ni wusulan ani tulu kasadiman di deen ma.
40002012	Ala y'a fɔ lɔnnikɛla nunu ye siko la k'u kana segi ka taga bɔ Erɔdi fɛ. O la, u ye sira wɛrɛ ta ka taga u ka jamana na.
40002013	Lɔnnikɛlaw taanin kɔ, Matigi ka mɛlɛkɛ dɔ y'a yɛrɛ yira Yusufu la siko la. A y'a fɔ Yusufu ye ko a ka wili ka boli ka taga ni deen n'a baa ye Ezipiti jamana na, bari Erɔdi bena deen yɔrɔ ɲini ko a b'a faga. Ko a ka to o yɔrɔ la fɔɔ n'ale ka kuma sera a ma tuma min na.
40002014	Yusufu wilila o suu nin yɛrɛ la ka taga ni deen n'a baa ye Ezipiti jamana na.
40002015	U tora yen fɔɔ Erɔdi nana sa. O koow kɛra janko kira tun ye Matigi ka kuma min fɔ, o ka dafa. A tun ko: «Ne ye n dencɛ wele ka bɔ Ezipiti jamana na.»
40002016	Erɔdi y'a lɔn tuma min na ko lɔnnikɛlaw y'ale janfa, a dimina kosɔbɛ. A y'a ka sɔlidasiw ci Bɛtilehɛmu n'a dafɛ duguw la, ka deen cɛmanw bɛɛ faga minw bɛɛ sii ma tɛmɛ saan fila kan, bari a tun y'a jati ko deen sii ma tɛmɛ o kan, ka kɛɲɛ ni lɔnnikɛlaw ka fɔta ye.
40002017	O tuma na, kira Zeremi tun ye min fɔ, o dafara. A tun ko:
40002018	«Kulekan bɔra Arama. Kasikan ni mankan caaman lo. Arasɛli le be kasira, bari a deenw sara. A t'a fɛ ka je bari a deenw banna.»
40002019	Erɔdi sanin kɔ, ka Yusufu to Ezipiti, Matigi ka mɛlɛkɛ dɔ y'a yɛrɛ yira a la siko la,
40002020	k'a fɔ a ye ko a ka wili ka segi ni deen n'a bamuso ye Isirayɛli jamana na, bari mɔgɔ minw tun b'a fɛ ka deen nin faga, olu banna.
40002021	O la, a wilila ka taga ni deen n'a bamuso ye Isirayɛli jamana na.
40002022	Nga, a y'a mɛn minkɛ ko Arikelayusi kɛra masa ye Zude mara la a facɛ Erɔdi nɔɔ na, a siranna, a ma sɔn ka taga sigi yen. Ala y'a fɔ Yusufu ye siko la ko a ka taga Galile mara la. O la, a tagara yen,
40002023	ka taga sigi dugu dɔ la, min tɔgɔ ko Nazarɛti. O kɛra ten janko kiraw tun ye min fɔ, o ka dafa. U tun ko: «U ben'a wele ko Nazarɛtika.»
40003001	O waati la, Zan batizelikɛla tun be waajuli kɛ Zude kongokolon kɔnɔ.
40003002	A tun b'a fɔ mɔgɔw ye ko: «Aw ye nimisa ka faran aw ka kojuguw la, bari sankolo masaya waati surunyana.»
40003003	Kira Ezayi tun ye mɔgɔ min koo fɔ ko: «Mɔgɔ dɔ be pɛrɛnna kongokolon kɔnɔ ko: ‹Aw ka Matigi ka sira dilan, aw k'a ka tɛmɛyɔrɔw tilen,› » o ye Zan ye.
40003004	Zan ka fani tun ye ɲɔgɔmɛsi ye, a ka cɛsirilan tun ye golo ye, ani a tun b'a yɛrɛ balo ni tɔɔn ni lii ye.
40003005	Mɔgɔw tun be bɔ Zurudɛn baji daa la ani Zeruzalɛmu ni Zude mara faan bɛɛ la ka taga Zan sɛgɛrɛ.
40003006	U tun be lɔ u ka hakɛw la, o kɔ, Zan tun b'u batize Zurudɛn baji la.
40003007	Zan y'a ye ko Fariziɲɛ caaman ni Saduseɲɛ caaman be nana batize ale fɛ minkɛ, a y'a fɔ u ye ko: «Aw fɔnfɔnnidenw, jɔn y'aw lasɔmi ko aw ka boli Ala ka kiti nata ɲa?
40003008	Aw ka kɛwaliɲumanw kɛ k'a yira ko aw nimisara ka faran aw ka kojuguw la.
40003009	Aw kana miiri ko Ala bena aw kisi bari Ibrayima ye aw faa ye. Ne b'a fɔ aw ye ko Ala be se ka kabakuru nunu yɛlɛma k'u kɛ Ibrayima deenw ye.
40003010	Jende labɛnnin lo yiriw tigɛli kama. Yiri o yiri te denɲuman kɛ, o bɛɛ bena tigɛ ka fili tasuma na.
40003011	«Ne b'aw batize ni jii ye k'a yira ko aw nimisara ka faran aw ka kojuguw la. Nga, min bena na ne kɔ, o ka sebagaya ka bon ni ne ta ye. K'a ka sanbara bɔ a seen na, ne kuun ka dɔgɔ o ma. Ale bena aw batize ni Nii Senuman ni tasuma ye.
40003012	A ka sumanfiyɛminan b'a bolo. A ben'a ka bile gosinin fiyɛ k'a kisɛ don a ka bondo kɔnɔ k'a ɲaga jɛni tasuma fagabali la.»
40003013	O tuma na, Yezu bɔra Galile mara la ka taga Zan sɛgɛrɛ Zurudɛn baji daa la ko a k'ale batize.
40003014	Zan tun b'a fɛ ka ban, o la, a y'a fɔ Yezu ye ko: «E lo ka kan ka ne batize. E do nana ne sɛgɛrɛ ko ne k'i batize cogo di?»
40003015	Yezu y'a fɔ a ye ko: «A to a ka kɛ ten fɔlɔ, bari a bɛnnin lo an ka Ala ka kuma bɛɛ bato.» Zan sɔrɔla ka sɔn.
40003016	Yezu batizenin kɔ, a bɔra jii la. O yɔrɔnin bɛɛ, sankolo dayɛlɛla. Yezu ye Ala ka Nii jigitɔ ye a yɛrɛ kan i n'a fɔ tuganin.
40003017	Kumakan dɔ bɔra sankolo la k'a fɔ ko: «Nin ye ne Dencɛ kanunin ye. A koo ka di ne ye haali.»
40004001	O kɔ, Nii Senuman y'a kɛ Yezu tagara kongokolon kɔnɔ janko Sutana k'a kɔrɔbɔ.
40004002	Yezu ye tile bi naani ni suu bi naani kɛ a ma dumuni kɛ, kɔngɔ y'a minɛ.
40004003	Sutana gwɛrɛla a la k'a fɔ a ye ko: «N'i ye Ala Deen ye, a fɔ ko kabakuru nunu ka yɛlɛma ka kɛ buru ye.»
40004004	Yezu y'a jaabi ko: «A fɔra Ala ka kuma na ko: ‹Mɔgɔ te balo ni dumunifɛn dama ye, nga a be balo ni Ala ka kuma fana ye.› »
40004005	O kɔ, Zeruzalɛmu min ye dugu senuman ye, Sutana tagara n'a ye o kɔnɔ Alabatosoba kuun na
40004006	k'a fɔ a ye ko: «N'i ye Ala Deen ye, pan ka cun bari a fɔra Ala ka kuma na ko: ‹A bena ci di a ka mɛlɛkɛw ma i koo la. U bena i ta u bolo janko i seen kana gosi kabakuru la.› »
40004007	Yezu ko a ma: «A fɔra Ala ka kuma na fana ko: ‹I kana Matigi i ka Ala kɔrɔbɔ.› »
40004008	O kɔ, Sutana tagara n'a ye kulu jamanjan dɔ kan ka diɲɛ jamanaw bɛɛ n'u ka nɔɔrɔ yira a la,
40004009	k'a fɔ a ye ko: «N'i y'i kunbiri gwan ne kɔrɔ ka ne bato, ne bena nunu bɛɛ d'i ma.»
40004010	Yezu y'a fɔ a ye ko: «Taga ka bɔ yan Sutana, bari a fɔra Ala ka kuma na ko: ‹E ka Matigi i ka Ala bato ka baara kɛ ale kelenpe ye.› »
40004011	O tuma na, Sutana tagara k'a to yen. Mɛlɛkɛ dɔw nan'a mako ɲa.
40004012	Yezu y'a mɛn tuma min na ko Zan donna kaso la, a tagara Galile mara la.
40004013	Nga a ma sigi Nazarɛti, a tagara sigi Kafaranamu Galile baa daa la Zabulɔn ni Nɛfutali mara la.
40004014	A tagara sigi o yɔrɔ la janko kira Ezayi ye min fɔ, o ka dafa. A tun ko:
40004015	«Zabulɔn ni Nɛfutali mara mɔgɔw, kɔgɔji faan mara mɔgɔw, Zurudɛn baji kɔfɛ mara mɔgɔw Galile mara lonanw,
40004016	jama min siginin be dibi la, yeelenba bɔra u ye. Minw siginin be dibiba la, yeelen bɔra u ye.»
40004017	Kabini o tuma, Yezu y'a daminɛ ka waajuli kɛ. A tun b'a fɔ mɔgɔw ye ko: «Aw ye nimisa ka faran aw ka kojuguw la bari sankolo masaya waati surunyana.»
40004018	Yezu yaalatɔ Galile baa daa la, a ye balimacɛ fila dɔ ye. Simɔn min tɔgɔ ko Piyɛri fana, a n'a dɔgɔcɛ Andere tun lo. U tun be jɔɔ filila baji la, mɔnikɛlaw tun lo.
40004019	Yezu y'a fɔ u ye ko: «Aw ka tugu ne kɔ. Ne bena aw kɛ diɲɛ mɔlaw ye ka mɔgɔw sɔrɔ.»
40004020	O yɔrɔnin kelen, u y'u ka jɔɔw to yen ka tugu a kɔ.
40004021	A tagara ɲafɛ tugu, a ye balimacɛ fila wɛrɛ ye, olu tun ye Zebede ka deenw ye, Zaki n'a dɔgɔcɛ Zan. U tun b'u ka jɔɔw lalagara kurun kɔnɔ n'u facɛ Zebede ye. Yezu y'u wele.
40004022	O yɔrɔnin bɛɛ, u ye kurun n'u facɛ to yen ka tugu a kɔ.
40004023	Yezu tun be Galile mara bɛɛ yaala ka mɔgɔw kalan zuwifuw ka kalansow kɔnɔ. A tun be sankolo masaya kibaru diman fɔ u ye, ani ka banabagatɔ sifa bɛɛ kɛnɛya jama cɛma.
40004024	Yezu tɔgɔ bɔra u ka mara bɛɛ la fɔɔ ka taga se Siri jamana na. O la, mɔgɔw tun be taga sɛgɛrɛ n'u ka banabagatɔw bɛɛ ye: jinatɔw, ni kirikirimasiɲɛtɔw ani namaraw Yezu tun b'u kɛnɛya.
40004025	Jamaba tugura a kɔ. U dɔw bɔra Galile mara la, dɔw bɔra Dugu Tan mara la, dɔw fana bɔra Zude mara la. Zurudɛn baji kɔfɛ mɔgɔw ni Zeruzalɛmukaw tun be yen fana.
40005001	Yezu ye jama ye minkɛ, a yɛlɛla kulu kan ka sigi. A ka kalandenw gwɛrɛla a la.
40005002	A y'a daminɛ k'u kalan. A ko:
40005003	«Mɔgɔ minw b'a lɔn k'u mako be Ala la, olu dagamunin lo, bari sankolo masaya ye u ta ye.
40005004	Mɔgɔ minw be kasira, olu dagamunin lo, bari Ala bena u dusu saalo.
40005005	Mɔgɔ minw sabalinin lo, olu dagamunin lo, bari u bena dugukolo tigiya kɛ.
40005006	Tilenninya nigɛ be minw na, olu dagamunin lo, bari u dusu bena fa.
40005007	Mɔgɔ minw be makari tɔw la, olu dagamunin lo, bari Ala bena makari u la.
40005008	Mɔgɔ minw kɔnɔ gwɛnin lo, olu dagamunin lo, bari u bena Ala ye.
40005009	Hɛrɛɲinibagaw dagamunin lo, bari u bena wele ko Ala deenw.
40005010	U be minw tɔɔrɔ u ka tilenninya kosɔn, olu dagamunin lo, bari sankolo masaya ye u ta ye.
40005011	«Ni mɔgɔw b'aw nɛni, k'aw tɔɔrɔ, ka galon la aw kan ko aw be kojugu sifa bɛɛ kɛ, bari aw ye ne ka kalandenw ye, o tuma na, aw dagamunin lo.
40005012	Aw ka nisɔndiya kosɔbɛ, bari aw bena tɔnɔba sɔrɔ sankolo la. Kira minw tɛmɛna aw ɲa, u ye olu fana tɔɔrɔ ten.
40005013	«Aw ye diɲɛ kɔgɔ ye. Nga ni kɔgɔ timiya bɔra a la, mun b'a kɛ kɔgɔ ye tugu? A te foyi ɲa tugu. A ka ɲi ka fili, mɔgɔw ka taama a kan.
40005014	Aw ye yeelen ye diɲɛ kɔnɔ. Dugu min siginin be kulu kan, o te se ka dogo.
40005015	Mɔgɔ si te fitinɛ mana k'a bila gongo jukɔrɔ, nga a b'a bila fɛɛn dɔ kan janko a ka yeelen bɔ soo kɔnɔ mɔgɔw bɛɛ ye.
40005016	Aw ka kɛwaliɲumanw kɛ ka yeelen bɔ mɔgɔw ye ten, waasa u ka aw sankolo la Faa boɲa.
40005017	«Aw kan'a miiri ko ne nana Ala ka sariya bɔ yen, walima ka kiraw ka kuma cɛn. Ne ma na o la. Ne nana janko u tun y'a fɔ ko koo minw bena kɛ, olu ka dafa.
40005018	Tiɲɛ na, ne b'a fɔ aw ye ko ka sankolo ni dugukolo to yen, Ala ye sariya minw sigi, foyi tena bɔ u la, hali kuma kelen tena yɛlɛma u la, a bɛɛ ka kan ka bato fɔɔ a bɛɛ ka kɛ.
40005019	O le y'a to, sariya minw sigira, min koo ka nɔgɔ u bɛɛ ye, ni mɔgɔ min t'o bato, n'a b'a fɔ mɔgɔw ye k'u kan'a bato, o tigi tena jati mɔgɔbaba ye sankolo masaya la. Nga, ni mɔgɔ min b'o sariyaw bato, n'a b'a fɔ mɔgɔw ye k'u k'o bato, o tigi bena jati mɔgɔbaba ye sankolo masaya la.
40005020	Ne b'a fɔ aw ye ko ni aw ka tilenninya ma tɛmɛ sariya karamɔgɔw ni Fariziɲɛw ta kan, aw tena se ka don sankolo masaya la fewu.
40005021	«Aw b'a lɔn ko a fɔra an faaw ye ko: ‹I kana mɔgɔ faga,› ko mɔgɔfagala ka kan ka kiti.
40005022	Ayiwa, ne b'a fɔ aw ye ko ni mɔgɔ o mɔgɔ dimina a balima kɔrɔ, o tigi ka kan ni kiti ye. Ni mɔgɔ min y'a balima nɛni ko naloman, o tigi fana ka kan ni kiti ye. Ni mɔgɔ min y'a balima nɛni ko fatɔ, o tigi ka kan ni jahanama tasuma ye.
40005023	O kama, n'i b'i ka saraka bɔ Ala ye, n'i hakili jigira a la ko i balima dɔ diminin be i kɔrɔ,
40005024	i k'i ka saraka bila fɔlɔ ka taga yafa daali a fɛ. O kɔ, i ka segi k'i ka saraka bɔ.
40005025	Ni koo dɔ be e ni mɔgɔ dɔ cɛ, i ka banba k'o ɲanabɔ janko a kana taga n'i ye faamaw fɛ, faamaw kana i don polisiw bolo, olu kana i don kaso la.
40005026	Tiɲɛ na, ne b'a fɔ i ye ko i tena bɔ o kaso la n'e m'i ka juru nin bɛɛ sara.
40005027	«Aw y'a mɛn, a fɔra ko: ‹I kana kakalaya kɛ.›
40005028	Ayiwa, ne b'a fɔ aw ye ko ni mɔgɔ o mɔgɔ ye muso filɛ k'a ɲaa bɔ a fɛ, o tigi ye kakalaya kɛ a dusu la n'o muso ye ka ban.
40005029	O la, n'i kinibolo ɲaa be kɛ sababu ye k'i don kojugu la, a wɔgɔbi k'a fili yɔrɔjan. I ka bɔnɔ i farikolo yɔrɔ dɔ la, o ka fisa a bɛɛ dafanin ka fili jahanama na.
40005030	N'i kinibolo be kɛ sababu ye k'i don kojugu la, a tigɛ k'a fili yɔrɔjan. I ka bɔnɔ i farikolo yɔrɔ dɔ la, o ka fisa a bɛɛ dafanin ka don jahanama na.
40005031	«A fɔra fana ko: ‹Ni cɛɛ min b'a fɛ k'a muso bila, a ka kan ka furusasɛbɛ d'a ma.›
40005032	Nga, ne b'a fɔ aw ye ko ni mɔgɔ o mɔgɔ y'a ka muso furu sa ni ɲamɔgɔya sababu tɛ, o tigi b'a ka muso bila kakalaya la. Ni mɔgɔ min ye muso furu sanin furu, o tigi ye kakalaya kɛ.
40005033	«Aw y'a mɛn fana, a fɔra an faaw ye ko: ‹I ka kɛ kantigi ye i ka fɔtaw bɛɛ la, n'i y'i daa di Ala ma koo min na, i ka banba k'o kɛ.›
40005034	Nga ne b'a fɔ aw ye ko aw kana kali fewu. Aw kana kali sankolo la, bari Ala ka masasigilan lo.
40005035	Aw kana kali dugukolo la bari o ye Ala seen bilayɔrɔ ye. Aw kana kali Zeruzalɛmu na bari o ye Masacɛba ka dugu ye.
40005036	I kana kali i kungolo fana na bari i te se k'i kunsigi deen kelen gwɛya walima k'a fin.
40005037	Aw ka jaabili ka kɛ ɔnhɔn walima ayi. Ni dɔ farala o kan, o bɔra Sutana fɛ.
40005038	«Aw y'a mɛn, a fɔra ko: ‹Ɲaa juru be bɔ ni ɲaa ye. Ɲiin juru be bɔ ni ɲiin ye.›
40005039	Ayiwa, ne b'a fɔ aw ye ko aw kana kojugu juru sara ni kojugu ye. Ni mɔgɔ dɔ y'i kinibolo tulo ci, i ka tɔ kelen nin sin a ma fana.
40005040	Ni mɔgɔ dɔ b'a fɛ k'i wele faamaw fɛ janko a k'i ka deleke bɔsi i la, e k'i ka foroca fana d'a ma.
40005041	Ni mɔgɔ dɔ y'i karaba ko i k'a ka doni ɲun ka kilo kelen ɲɔgɔn kɛ n'a ye, i ka kilo fila ɲɔgɔn kɛ n'a ye.
40005042	Ni mɔgɔ o mɔgɔ ye fɛɛn dɔ daali i fɛ, i k'o d'a ma. Ni mɔgɔ dɔ nana fɛɛn dɔndɔ i fɛ, i kana ban.
40005043	«Aw y'a mɛn, a fɔra ko: ‹I k'i tɔɲɔgɔn kanu k'i jugu kɔniya.›
40005044	Ayiwa, ne b'a fɔ aw ye ko aw ka aw juguw kanu ka Ala daali aw tɔɔrɔbagaw ye.
40005045	Aw k'o kɛ janko aw ka kɛ aw sankolo la Faa deenw ye, bari ale be tile bɔ mɔgɔjuguw ni mɔgɔɲumanw ye, ka sanji di koɲumankɛlaw ni kojugukɛlaw ma.
40005046	N'aw b'aw kanubagaw dɔrɔn kanu, aw bena mun tɔnɔ sɔrɔ o la? Hali lɛnpominɛlaw te o ɲɔgɔn kɛ wa?
40005047	N'aw b'aw balimaw dɔrɔn fo, aw be mun lo kɛ ni tɔw t'a kɛ? Hali Alalɔnbaliw te o ɲɔgɔn kɛ wa?
40005048	Aw ka kɛ mɔgɔɲumanw ye i n'a fɔ aw Faa min be sankolo la.
40006001	«Aw ka aw yɛrɛw kɔlɔsi. Aw kana aw ka Alasira taama kɛ tɔgɔɲini koo ye. N'o tɛ, aw Faa min be sankolo la, o tena tɔnɔ d'aw ma.
40006002	O la, n'i be fɛɛn dɔ di dɛsɛbagatɔw ma, i kana buru fiyɛ i ɲafɛ i n'a fɔ tɔgɔɲinilaw b'a kɛ cogo min na kalansow kɔnɔ, ani sira daaw la janko mɔgɔw k'u tanu. Tiɲɛ na, ne b'a fɔ aw ye ko olu y'u ka tɔnɔ sɔrɔ ka ban.
40006003	E kɔni, n'i be fɛɛn dɔ di dɛsɛbagatɔw ma, i kan'a to mɔgɔ si ka bɔ a kala ma.
40006004	I k'a kɛ dogo la. I Faa Ala min be kodogoninw ye, ale bena i sara.
40006005	«N'aw be Ala daali, aw kan'a kɛ i n'a fɔ filakanfɔlaw b'a kɛ cogo min na. Ka lɔ kalansow kɔnɔ ani sira daaw la ka Ala daali, o le ka di u ye. U b'a kɛ ten janko mɔgɔw k'u ye. Tiɲɛ na, ne b'a fɔ aw ye k'u y'u ka tɔnɔ sɔrɔ ka ban.
40006006	E kɔni, n'i b'a fɛ ka Ala daali tuma min na, don i ka soo kɔnɔ ka daa tugu. I Faa Ala min b'o yɔrɔdogonin na, i k'ale daali yen. I Faa Ala min be kodogoninw ye, ale bena i sara.
40006007	N'aw be Ala daali tuma min na, aw kana segi kuma kelen kan siɲɛ caaman i n'a fɔ Alalɔnbaliw, bari olu be miiri ko u ka kuma caaman le ben'a to Ala b'u jaabi.
40006008	Aw kana olu ladege, bari aw mako be fɛɛn minw na, aw Faa Ala be olu lɔn sanni aw k'o daali a fɛ.
40006009	«Aw ka kan ka Ala daali cogo min na, o filɛ: ‹An Faa min be sankolo la, i tɔgɔ ka boɲa.
40006010	I ka masaya ka na. I sago ka kɛ dugukolo kan i ko a be kɛ sankolo la cogo min na.
40006011	An ka bii makoya dumuni d'an ma.
40006012	I k'an ka filiw yafa an ma i ko an fana be yafa tɔw ma cogo min na n'u filila anw ma.
40006013	Kan'a to kɔrɔbɔli ka se an ma, nga an tanga kojugu ma. Bari masaya ni sebagaya ani nɔɔrɔ y'i ta ye waati bɛɛ. Amiina.›
40006014	«Mɔgɔ minw be fili aw ma, n'aw be yafa olu ma, aw Faa min be sankolo la, ale fana bena yafa aw ma.
40006015	Nga, n'aw te yafa u ma, aw Faa min be sankolo la, ale fana tena yafa aw ma.
40006016	«N'aw be suun na tuma min na, aw kana aw ɲaa kumu i n'a fɔ tɔgɔɲinilaw. Olu b'u ɲaa kumu janko mɔgɔw k'a lɔn k'u be suun na. Tiɲɛ na, ne b'a fɔ aw ye k'u y'u ka tɔnɔ sɔrɔ ka ban.
40006017	E kɔni, n'i be suun na tuma min na, e k'i ɲaa ko k'i kunsigi lalaga,
40006018	janko mɔgɔw kan'a lɔn ko i be suun na fɔɔ i Faa Ala min be yɔrɔdogonin na. I Faa Ala min be kodogoninw ye, a bena i sara.
40006019	«Aw kana nafolo caaman lajɛn aw yɛrɛw ye diɲɛ nin kɔnɔ, bari bagabaga ni tumuw be cɛnni kɛ, soonw fana be daaw kari ka don ka fɛɛnw cɛ.
40006020	Nga, aw ye nafolo caaman lajɛn aw yɛrɛw ye sankolo la. O yɔrɔ la, bagabaga ni tumuw te se ka cɛnni kɛ, soonw fana te se ka daa kari ka don.
40006021	I ka nafolo be yɔrɔ min na, i ka miiriya be o yɔrɔ la fana.
40006022	«Mɔgɔ ɲaa kɛra i n'a fɔ a fari ka fitinɛ. N'i ɲaa ma cɛn, i be yeli kɛ.
40006023	Nga, n'i ɲaa cɛnna, i te yeli kɛ, i be to dibi la. Ayiwa, yeelen min b'i la, n'o nana kɛ dibi ye, o dibi ka bon dɛ.
40006024	«Mɔgɔ si te se ka baara kɛ kuntigi fila ye, bari a bena kelen kɔniya ka kelen kanu, walima a bena nɔrɔ kelen na k'a mako bɔ kelen na. O cogo la fana, aw te se ka nafolo kanu, ka baara kɛ Ala ye.
40006025	«O le y'a to ne b'a fɔ aw ye ko aw kana hami aw baloko la ko aw bena mun dumu? Aw kana hami aw fɛɛrɛbɔko la fana ko aw bena mun don? Aw nii koo man gwɛlɛ ni dumuniko ye wa? Fari koo man gwɛlɛ ni faniko ye wa?
40006026	Aw ka kɔnɔw filɛ, u te danni kɛ, u te suman tigɛ. U te suman don bondo kɔnɔ. Nga aw Faa min be sankolo la, ale b'u balo. Aw man fisa n'u ye wa?
40006027	Aw la, jɔn be se ka tile kelen dama fara a sii kan hami fɛ?
40006028	Mun na aw be hami aw ka fɛɛrɛbɔko la? Binfeeren minw be bɔ kongo kɔnɔ, aw ka olu wilicogo filɛ. U te baara kɛ, u te kɔɔri fana parata.
40006029	O n'a ta bɛɛ, ne b'a fɔ aw ye ko masacɛ Solomani n'a ka faamaya bɛɛ, a ma fani sɔrɔ min ka cɛɲa ye feeren nunu ta bɔ.
40006030	Biin min be kongo kɔnɔ bii, ni tasuma ben'a jɛni sini, ni Ala b'a janto o la ten, a tena janto aw la ka tɛmɛ o kan wa? Jigitan nunu!
40006031	Aw kana jɔɔrɔ aw ka dumuni koo ni minnifɛn koo ye, walima fani koo,
40006032	Alalɔnbaliw le b'o fɛɛnw ɲinina tuma bɛɛ. Aw Faa min be sankolo la, ale b'a lɔn ko aw mako b'o fɛɛnw bɛɛ la.
40006033	Aw ka Ala ka masaya n'a ka tilenninya ɲini fɔlɔ, n'o kɛra, Ala bena fɛɛn tɔw bɛɛ d'aw ma.
40006034	Aw kana jɔɔrɔ aw ka sini makoyakow la, bari aw ka sini makoya koow bena ɲanabɔ sini. Loon o loon n'a kunko lo.
40007001	«Aw kana tɔw kiti, janko Ala kana aw kiti.
40007002	Aw be tɔw kiti cogo min na, Ala bena aw kiti ten. Aw be tɔw ta suma ni sumanikɛfɛn min ye, Ala fana bena aw ta suma n'o le ye.
40007003	Kalafitini min b'i balima ɲaa na, mun na i b'o filɛ k'a sɔrɔ lɔgɔkuru b'i ta la, i t'o ye wa?
40007004	I do be se k'a fɔ i balima ye cogo di ko: ‹A to n be kala nin bɔ i ɲaa na›, k'a sɔrɔ lɔgɔkuru b'i ta la?
40007005	Namaramɔgɔ, lɔgɔkuru min b'i ta la, o bɔ fɔlɔ. O la, i bena yeli kɛ ka ɲa, ka kala bɔ i balima ɲaa na.
40007006	«Aw kana fɛɛn senuman di wuluw ma, n'o tɛ, u bena yɛlɛma k'aw cin. Aw kana aw ka kɔnɔkisɛ sɔngɔgwɛlɛnw bila lɛɛw kɔrɔ, n'o tɛ, u bena na u dɔn k'u cɛn.
40007007	«Aw k'aw ka makoyafɛn daali Ala fɛ, a bena o d'aw ma. Aw mako be fɛɛn min na, aw k'o ɲini, aw ben'a sɔrɔ. Aw ka daa kɔkɔ, daa bena yɛlɛ aw ye.
40007008	Bari mɔgɔ o mɔgɔ man'a makoyafɛn daali Ala fɛ, Ala bena o di o tigi ma. Min man'a makoyafɛn ɲini, o tigi b'o sɔrɔ. Daa bena yɛlɛ daa kɔkɔbaga ye.
40007009	Denfa jumɛn be sɔn ka kabakuru d'a deen ma k'a sɔrɔ a ye buru le daali a fɛ?
40007010	Walima n'a ye jigɛ daali a fɛ, n'a bena sɔn ka saa d'a ma?
40007011	Aw minw ka jugu, n'aw be sɔn ka fɛnɲumanw di aw deenw ma, aw Faa min be sankolo la, ale tena fɛnɲuman di a daalibagaw ma ka tɛmɛ aw ta kan wa?
40007012	«Aw b'a fɛ mɔgɔ tɔw ka koo min kɛ aw ye, aw fana k'o ɲɔgɔn kɛ u ye. O le fɔra sariya ni kiraw ka sɛbɛw kɔnɔ.
40007013	«Aw ka sirafitini ta. Siraba kɔni taama ka di, nga a be taga ni mɔgɔ ye halakiyɔrɔ la. Mɔgɔ caaman do b'o le ta.
40007014	Aw ka sirafitini ta ka taga don ni dafitini ye, a taama kɔni ka gwɛlɛ, a taabagaw man ca, nga a be taga ni mɔgɔ ye hɛrɛ yɔrɔ la.
40007015	«Mɔgɔ minw be galon tigɛ k'olu ye kiraw ye, aw k'aw yɛrɛ kɔlɔsi olu la. N'u be na aw fɛ, u b'u yɛrɛ kɛ sagaw ye k'a sɔrɔ waraw lo.
40007016	Aw bena u lɔn u ka kɛwaliw fɛ. Mɔgɔ te pekun tigɛ ŋɔniyiri kan. Toro fana te sɔrɔ balansanyiri la.
40007017	Yiriɲuman deen le ka di, nga yirijugu deen man di.
40007018	Yiriɲuman te se ka denjugu kɛ, yirijugu fana te se ka denɲuman kɛ.
40007019	Yiri o yiri te denɲuman kɛ, u bena o tigɛ k'a fili tasuma na.
40007020	O cogo kelen la, mɔgɔ minw be galon tigɛ k'olu ye kira ye, aw bena u lɔn u ka kɛwaliw fɛ.
40007021	«Mɔgɔ minw be ne wele ko ‹Matigi, Matigi,› olu bɛɛ tena don sankolo masaya la, fɔɔ ne Faa min be sankolo la, ale sagokɛlaw.
40007022	Ni Ala ka kitilon nana se, mɔgɔ caaman ben'a fɔ ne ye ko: ‹Matigi, an ye kiraya kɛ e tɔgɔ la, ka jinaw gwɛn ka bɔ mɔgɔw la e tɔgɔ la, ka kabako caaman kɛ e tɔgɔ la.›
40007023	O loon na, ne ben'a fɔ u ye ko: ‹Ne t'aw lɔn, aw kojugukɛlaw ka bɔ n kɔrɔ.›
40007024	«Ne ye kuma minw fɔ sisan, ni mɔgɔ min y'o bato, o tigi be i n'a fɔ hakilitigi min y'a ka boon lɔ fara kan.
40007025	Sanjiba nana ni fɔɲɔba ye, jii cayara, nga o si ma se ka boon nin ben, bari a juu siginin tun be fara kan.
40007026	Nga, mɔgɔ min b'o kuma mɛn, n'a t'a bato, o tigi be i n'a fɔ naloman min y'a ka soo lɔ cɛncɛn kan.
40007027	Sanjiba nana ni fɔɲɔba ye, jii cayara, boon benna ka mugumugu.»
40007028	Yezu y'o kumaw fɔ ka ban tuma min na, jama bɛɛ kabakoyara a ka mɔgɔ kalancogo la,
40007029	bari a tun t'u kalan i n'a fɔ sariya karamɔgɔw be to k'u kalan cogo min na. Nga a tun b'u kalan i n'a fɔ koo tigi.
40008001	Yezu jigira ka bɔ kulu kan tuma min na, jamaba tugura a kɔ.
40008002	O kɔ, farisogobana tun be mɔgɔ dɔ la, ale gwɛrɛla k'a kunbiri gwan Yezu kɔrɔ k'a fɔ a ye ko: «Matigi, n'i sɔnna, i be se ka n kɛnɛya.»
40008003	Yezu magara a la, k'a fɔ a ye ko: «N sɔnna ko i ka kɛnɛya.» O yɔrɔnin bɛɛ, a kɛnɛyara.
40008004	Nga Yezu y'a fɔ a ye ko: «I yɛrɛ kɔlɔsi, i kan'a fɔ mɔgɔ si ye ko ne le y'i kɛnɛya dɛ. Nga, taga i yɛrɛ yira sarakalasebaga la, Musa tun ye saraka min koo fɔ farisogobanatigi ka kɛnɛya koo la, i k'o bɔ k'a yira mɔgɔw la ko i kɛnɛyara.»
40008005	Yezu donna Kafaranamu dugu kɔnɔ tuma min na, sɔlidasi kuntigi do gwɛrɛla a la ka dɛmɛ ɲini a fɛ
40008006	ko: «Matigi, n ka baaraden lanin be soo, a man kɛnɛ, murukubana b'a la. A tɔɔrɔnin lo kosɔbɛ.»
40008007	Yezu y'a fɔ a ye ko ale bena taga kɛnɛya.
40008008	Nga sɔlidasi kuntigi y'a fɔ Yezu ye ko: «Matigi, i ka don ne ka soo kɔnɔ, ne man kan n'o ye. Kuma kelen fɔ dɔrɔn, ne ka baaraden bena kɛnɛya.
40008009	Kuntigi dɔw be ne fɛ, ne fana be sɔlidasi dɔw kunna. Ne be se k'a fɔ kelen ye ko: ‹Taga yan fɛ›, a be taga. K'a fɔ dɔ wɛrɛ fana ye: ‹Na yan›, a be na. K'a fɔ n ka jɔɔn ye ko: ‹Nin kɛ ten›, a b'o kɛ.»
40008010	Yezu y'o kuma mɛn tuma min na, a kabakoyara. A y'a fɔ a kɔfɛmɔgɔw ye ko: «Tiɲɛ na, ne b'a fɔ aw ye ko Isirayɛli mɔgɔ si fɛ, ne ma lanaya nin ɲɔgɔn ye.
40008011	Ne b'a fɔ aw ye ko mɔgɔ caaman bena bɔ kɔrɔn ni tileben fɛ ka na sigi dumuni na ni Ibrayima ni Isiyaka ani Yakuba ye sankolo masaya la.
40008012	Nga mɔgɔ minw tun ka kan ka kɛ sankolo masaya la, olu bena to kɛnɛma dibi la. U bena kasi ka kule yen.»
40008013	O kɔ, Yezu y'a fɔ sɔlidasi kuntigi nin ye ko: «I lara ne la minkɛ, i be fɛɛn min fɛ, o ka kɛ i ye. Taga soo.» Yezu y'o kuma nin fɔ tuma min na, sɔlidasi kuntigi ka baaraden kɛnɛyara o waati yɛrɛ la.
40008014	O kɔ, Yezu tagara Piyɛri ka soo. A tagara Piyɛri biranmuso lanin sɔrɔ farigwan bolo.
40008015	Yezu magara a bolo la, farigwan banna. A wilila k'a mako ɲa.
40008016	Wulafɛ, mɔgɔw tagara Yezu sɛgɛrɛ ni jinatɔ caaman ye. A ye jinaw gwɛn ka bɔ u la ni kumakan kelen ye ka banabagatɔ dɔ wɛrɛw kɛnɛya.
40008017	O kɛra janko kira Ezayi tun ye kuma min fɔ, o ka dafa. A tun ko: «A y'an ka banaw n'an ka sigɛnw ta.»
40008018	Yezu y'a ye ko jamaba y'ale lamini minkɛ, a y'a fɔ a ka kalandenw ye ko: «An ka taga baa kɔ.»
40008019	Sanni u ka taga, sariya karamɔgɔ dɔ gwɛrɛla a la k'a fɔ a ye ko: «Karamɔgɔ, i mana taga yɔrɔ o yɔrɔ, ne bena tugu i kɔ.»
40008020	Yezu y'a fɔ a ye ko: «Dingɛ be kongowuluw fɛ, ɲaga be kɔnɔw fɛ, nga layɔrɔ te Mɔgɔ Dencɛ tɔgɔ la.»
40008021	A ka kalanden dɔ wɛrɛ fana y'a fɔ a ye ko: «Matigi, a to ne be taga n facɛ suu don fɔlɔ.»
40008022	Yezu y'a fɔ a ye ko: «E ka tugu ne kɔ. A to suuw k'u ka suuw don.»
40008023	Yezu n'a ka kalandenw donna kurun kɔnɔ ka taga.
40008024	O tuma na, fɔɲɔba wilila fɔɔ kurun tun be ɲini ka tunu. O y'a sɔrɔ Yezu tun be sinɔgɔra.
40008025	A ka kalandenw gwɛrɛl'a la k'a kunun k'a fɔ a ye ko: «Matigi, an kisi! An satɔ filɛ!»
40008026	Yezu y'a fɔ u ye ko: «Mun na aw be siran ten? Jigitan nunu!» O kɔ, a wilila ka kuma fɔɲɔ ni baji kunna. Yɔrɔ malara tɔntɔntɔn.
40008027	U bɛɛ kabakoyara. U tora k'a fɔ ɲɔgɔn ye ko: «Cɛɛ nin ye mɔgɔ sifa jumɛn ye? Hali fɔɲɔ ni baji be sɔn a ta ma.»
40008028	Yezu sera baa kɔ, Gadare mara la tuma min na, jinatɔ fila bɔra kaburutu la ka n'a kunbɛn. U tun ka fari kosɔbɛ. Mɔgɔ si tun te se ka tɛmɛ n'o yɔrɔ sira ye.
40008029	U y'a daminɛ ka pɛrɛn ko: «Mun be an ni e cɛ, Ala Dencɛ? I nana an tɔɔrɔ sanni an tɔɔrɔwaati ka se wa?»
40008030	O y'a sɔrɔ lɛkuluba dɔ tun be dumuni kɛra o yɔrɔ masurun na.
40008031	Jina nunu ye Yezu daali ko: «N'i b'an gwɛn, a to an ka taga don lɛɛ nunu na.»
40008032	Yezu y'a fɔ u ye k'u ka taga don o lɛɛw la. U bɔra cɛɛ fila nunu na ka taga don o lɛɛw la. Lɛkulu bɛɛ girinna ka jigi kulu jigijigijugu fɛ ka taga don baji la ka sa yen.
40008033	U dɛndɛbagaw bolila ka taga dugu kɔnɔ ka lɛɛw, ni jinatɔkɔrɔ fila nunu ka koo bɛɛ lakali mɔgɔw ye.
40008034	Dugu mɔgɔw bɛɛ bɔra ka taga Yezu sɛgɛrɛ. U sera a fɛ tuma min na, u y'a daali k'a ka sabali ka taga ka bɔ u ka mara la.
40009001	Yezu donna kurun kɔnɔ ka segi ka baa tigɛ ka ta'a ka dugu la.
40009002	O yɔrɔ la, mɔgɔ dɔw tagara Yezu fɛ ni muruku dɔ ye dilan kan. Yezu y'a ye k'o mɔgɔw lara ale la minkɛ, a y'a fɔ muruku nin ye ko: «N teri, kana i jigi tigɛ. I ka hakɛw yafara.»
40009003	O tuma na, sariya karamɔgɔ dɔw y'a daminɛ k'a fɔ u kɔnɔ ko: «Cɛɛ nin be Ala tɔgɔ cɛn.»
40009004	Yezu y'u kɔnɔna ta lɔn minkɛ, a ko: «Mun na miiriyajugu b'aw kɔnɔ ten?
40009005	K'a fɔ muruku ye ko: ‹I ka hakɛw yafara›, walima k'a fɔ a ye ko: ‹Wili ka taama›, o kuma fila la, jumɛn fɔ ka nɔgɔ?
40009006	Ayiwa, n b'a fɛ aw k'a lɔn ko see be Mɔgɔ Dencɛ ye diɲɛ na ka mɔgɔw ka hakɛw yafa.» O la, a y'a fɔ muruku nin ye ko: «Wili k'i ka dilan ta ka taga soo.»
40009007	Cɛɛ wilila ka taga soo.
40009008	Jama y'o ye tuma min na, u siranna kosɔbɛ. U ye Ala tanu bari ale lo ye see di adamaden ma ka koo nin ɲɔgɔn kɛ.
40009009	Yezu bɔra o yɔrɔ la n'a be tagara ɲafɛ. A ye cɛɛ dɔ siginin ye lɛnpominɛlaw ka baarakɛyɔrɔ la, a tɔgɔ ko Matiyo. Yezu y'a fɔ a ye ko: «Tugu ne kɔ.» Matiyo wilila ka tugu a kɔ.
40009010	O kɔ, Yezu tagara Matiyo ka soo. K'u to dumuni na, lɛnpominɛlaw ni hakɛkɛlaw nana sigi n'u be dumuni kɛra ni Yezu n'a ka kalandenw ye. U tun ka ca.
40009011	Fariziɲɛw y'o ye tuma min na, u y'a fɔ a ka kalandenw ye ko: «Mun na aw ka karamɔgɔ be dumuni kɛ ni lɛnpominɛlaw ani hakɛkɛlaw ye?»
40009012	Yezu y'u ka kuma mɛn minkɛ, a y'a fɔ ko: «Mɔgɔ minw ka kɛnɛ, olu mako te furakɛla la, banabagatɔw le mako b'a la.
40009013	Aw ye taga miiri Ala ka kuma nin kɔrɔ la. A tun y'a fɔ ko: ‹Ne be makari le fɛ, ne te saraka fɛ,› bari ne ma na mɔgɔtilenninw wele, nga ne nana hakɛkɛlaw le wele.»
40009014	O kɔ, Zan batizelikɛla ka kalandenw gwɛrɛla Yezu la k'a ɲininga ko: «Mun na anw ni Fariziɲɛw be to ka suun don k'a sɔrɔ e ka kalandenw te suun don?»
40009015	A y'u jaabi ko: «Kɔɲɔcɛ teriw ɲa be se ka sisi k'u ni kɔɲɔcɛ to ɲɔgɔn fɛ wa? Nga, loon dɔ bena se, kɔɲɔcɛ bena bɔsi u la. U bena suun don o tuma na.
40009016	Mɔgɔ si te fani kunkurunkura bari fani kɔrɔman na, bari, kunkurunkura nin bena fani kɔrɔman sama k'a faran. A faranyɔrɔ bena boɲa ni fɔlɔta nin ye.
40009017	O cogo kelen na, mɔgɔ si te duvɛnkɛnɛ kɛ foroko kɔrɔman na. N'o kɛra, foroko bena cɛn, duvɛn bena bɔn. Mɔgɔw be duvɛnkɛnɛ kɛ forokokura le kɔnɔ. N'u y'a kɛ ten, o si tena cɛn.»
40009018	Ka Yezu to o kuma nunu na, zuwifuw ka kuntigi dɔ nana a kunbiri gwan a kɔrɔ k'a fɔ a ye ko: «N denmuso banna sisan sisan. Nga, sabali ka na i bolo la a kan, a bena kunun.»
40009019	Yezu n'a ka kalandenw wilila ka tugu a kɔ.
40009020	O y'a sɔrɔ, muso dɔ tun be yen, a ka koli tun b'a tɔɔrɔla kabini saan tan ni fila. Joli tun te lɔ ka ye. A gwɛrɛla Yezu la a kɔfɛ ka maga a ka fani dakun na,
40009021	bari a tun y'a fɔ a yɛrɛ kɔnɔ ko: «Ni n sera ka maga a ka fani dɔrɔn na, n bena kɛnɛya.»
40009022	Yezu y'a ɲaa yɛlɛma kɔfɛ ka muso nin ye. A y'a fɔ a ye ko: «N balimamuso, i jigi kana tigɛ. I kisira i ka lanaya kosɔn.» O yɔrɔnin bɛɛ, muso nin kɛnɛyara.
40009023	Yezu tagara se zuwifuw ka kuntigi nin ka soo tuma min na, a ye jamaba ye. Dɔw tun be fɔli kɛra, dɔw tun be kasira.
40009024	A y'a fɔ u ye ko: «Aw ye bɔ yan, bari sungurunin nin ma sa, nga a be sinɔgɔra le.» U yɛlɛla Yezu ma.
40009025	U ye jama bɔ kɛnɛma tuma min na, Yezu donna ka suu bolo minɛ, a kununna.
40009026	Mɔgɔw y'o koo lakali o yɔrɔ mara bɛɛ la.
40009027	Yezu bɔra o yɔrɔ la n'a be tagara. Fiɲɛntɔ fila wilila ka tugu a kɔ, n'u b'a fɔ ko: «Makari an na, Dawuda dencɛ!»
40009028	Yezu sera soo tuma min na, fiɲɛntɔ nunu gwɛrɛla a la. A y'u ɲininga ko: «Aw lanin b'a la ko ne be se k'aw ɲaa yɛlɛ wa?» U y'a jaabi ko: «Ɔnhɔn Matigi, an lanin b'a la.»
40009029	O kɔ, Yezu magara u ɲaa na k'a fɔ ko: «Aw jigi b'a la ko ne be se ka fɛɛn min kɛ aw ye, o ka kɛ aw ye.»
40009030	U ɲaa yɛlɛla. Yezu y'a gwɛlɛya u ma k'u kan'a fɔ mɔgɔ si ye ko ale lo y'u ɲaa yɛlɛ.
40009031	Nga, u tagara dɔrɔn, u y'a daminɛ ka Yezu koo fɔ mɔgɔw ye u ka mara bɛɛ la.
40009032	U bɔra n'u be taga, mɔgɔ dɔw nana ni bobo jinatɔ dɔ ye Yezu fɛ.
40009033	Yezu ye jina gwɛn ka bɔ a la dɔrɔn, cɛɛ y'a daminɛ ka kuma. Jama kabakoyara, u tora k'a fɔ k'u ma deli ka nin ɲɔgɔn ye Isirayɛli jamana na fɔlɔ.
40009034	Nga Fariziɲɛw y'a fɔ ko: «A be jinaw gwɛn jinaw kuntigi le barika la.»
40009035	Yezu tun be taga dugubaba ni dugudenninw na ka mɔgɔw kalan zuwifuw ka kalansow kɔnɔ. A tun be sankolo masaya koo fɔ, ani ka banabagatɔ sifa bɛɛ kɛnɛya.
40009036	N'a ye jama ye, u hinɛ be don a la, bari u sigɛnnin tun lo, u dusu kasinin tun lo fana. U tun be i ko sagaw, dɛndɛbaga te minw na.
40009037	O le y'a to a y'a fɔ a ka kalandenw ye ko: «Suman tigɛta ka ca, nga baarakɛlaw man ca.
40009038	Aw ka forotigi daali a ka baarakɛlaw ci ka ta'a ka suman tigɛ.»
40010001	Yezu y'a ka kalanden tan ni fila wele. A ye see d'u ma ka jinaw gwɛn, ani ka banabagatɔ sifa bɛɛ kɛnɛya.
40010002	A ye mɔgɔ tan ni fila minw kɛ cidenw ye, olu tɔgɔ filɛ: Ciden fɔlɔ tɔgɔ ko Simɔn, u b'a wele Piyɛri fana, n'ale dɔgɔcɛ Andere ni Zebede ka dencɛ fila, Zaki n'a dɔgɔcɛ Zan,
40010003	Filipu ni Baritelemi, Toma ni Matiyo lɛnpominɛla, Tade ni Alife dencɛ Zaki,
40010004	Simɔn u be min wele Fasodenŋana, ni Zuda Isikariyɔti min ye Yezu don a juguw bolo.
40010005	Yezu y'o mɔgɔ tan ni fila nunu ci tuma min na, a y'a fɔ u ye ko: «Aw kana taga siya wɛrɛw fɛ. Aw kana taga Samari mara dugu si la.
40010006	Nga, Isirayɛliden minw be i n'a fɔ saga tununinw, aw ka taga olu fɛ.
40010007	N'aw tagara, aw ye waajuli kɛ ko sankolo masaya waati surunyana.
40010008	Aw ye banabagatɔw kɛnɛya, ka suuw kunun, ka farisogobanatigiw kɛnɛya, ka jinaw gwɛn ka bɔ mɔgɔw la. Ne y'o koow kɛ see d'aw ma gwansan, o la, aw fana k'o kɛ mɔgɔw ye gwansan.
40010009	«Aw kana taga ni sanu ni wari ye.
40010010	Aw kana dugutagaminan ta, aw kana deleke filanan ta, aw kana sanbara fila ta, aw kana bere ta, bari baarakɛla ka kan n'a ka dumuni ye.
40010011	N'aw sera dugu min kɔnɔ, duguba lo wo, dugudennin lo wo, mɔgɔ min sɔɔn ka ɲi, aw y'o tigi yɔrɔ ɲini ka jigi a fɛ. Aw ye to yen fɔɔ aw ka bɔ o dugu nin kɔnɔ.
40010012	N'aw bena don luu min kɔnɔ, aw k'a fɔ ko Ala ka hɛrɛ kɛ o luu kɔnɔ mɔgɔw ye.
40010013	N'u sɔnna ko aw ka jigi u fɛ, aw ye duba min kɛ u ye, u bena o hɛrɛ sɔrɔ. Nga n'u banna ko aw te jigi u fɛ, aw tun ye duba min kɛ u ye, u tena o hɛrɛ sɔrɔ.
40010014	Ni luu min mɔgɔw banna ka jigiyɔrɔ d'aw ma, walima ni dugu mɔgɔ minw banna k'aw lamɛn, aw bɔtɔ yen, aw k'aw sennabuguri furanfuran. O kɔ, aw ye bɔ yen.
40010015	Tiɲɛ na, ne b'a fɔ aw ye ko kiti loon na, Sodɔmukaw ni Gɔmɔrikaw ka tɔɔrɔ bena nɔgɔya ka tɛmɛ o dugu mɔgɔ nunu ta kan.
40010016	«Ayiwa, ne b'aw ci i n'a fɔ sagaw, waraw cɛma. O la, aw ka kɛ yɛrɛkɔlɔsibagaw ye i n'a fɔ saa, aw ka koo ka nɔgɔya i n'a fɔ jɛnɛtuba.
40010017	«Aw k'aw yɛrɛ kɔlɔsi bari mɔgɔw bena aw don kititigɛlaw bolo. U bena aw bugɔ ni golokami ye u ka kalansow kɔnɔ.
40010018	U bena aw minɛ ka taga n'aw ye faamaw ni masaw fɛ bari aw ye ne ka kalandenw ye. O bena kɛ sababu ye aw bena ne koo fɔ u ye, ani siya wɛrɛw ye.
40010019	N'u tagara n'aw ye kititigɛlaw fɛ, aw kana jɔɔrɔ aw ka kuma fɔta, n'a fɔcogo fana na. Ni kuma sera aw ma tuma min na, aw ka kan ka kuma min fɔ, Ala bena o don aw daa la,
40010020	bari aw bena kuma min fɔ, o tena kɛ aw yɛrɛ ka kuma ye, nga Faa Ala ka Nii Senuman le bena o don aw daa la.
40010021	Mɔgɔ dɔw bena kɛ sababu ye u balimaw be faga. Dɔw bena u deenw faga. Deen dɔw bena wili u wolobagaw kama k'u faga.
40010022	Mɔgɔ bɛɛ bena aw kɔniya ne tɔgɔ kosɔn. Nga ni mɔgɔ min muɲuna fɔɔ ka taga se a laban ma, o tigi bena kisi.
40010023	Ni mɔgɔw be aw tɔɔrɔ dugu dɔ la, aw ye boli ka taga dugu wɛrɛ la. Tiɲɛ na, ne b'a fɔ aw ye ko aw tena Isirayɛli duguw bɛɛ kɛ ɲɔgɔn kan ka ban ni Mɔgɔ Dencɛ ma segi ka na.
40010024	Kalanden si man fisa n'a ka karamɔgɔ ye. Baaraden si fana man fisa n'a ka kuntigi ye.
40010025	Kalanden ka kɛ i n'a fɔ a ka karamɔgɔ, baaraden fana ka kɛ i n'a fɔ a ka kuntigi. Ni mɔgɔw ye sotigi yɛrɛ wele ko Belezebuli, u bena tɔgɔ minw la a ka somɔgɔw la, olu bena juguya.
40010026	«Aw kana siran u ɲa. Fɛndogonin si te yen min tena ye. Gundo si te yen min tena bɔ kɛnɛ kan.
40010027	Ni n ye min fɔ aw ye dogo la, aw k'o fɔ kɛnɛ kan. N'u ye min ŋunuŋunu aw tulo kɔrɔ, aw k'o wango la sanbon kan.
40010028	Mɔgɔ minw be se k'aw faga n'u te se ka foyi kɛ aw nii na, aw kana siran olu ɲa. Min be se ka farikolo ani nii halaki jahanama na, aw ka siran ale lo ɲa.
40010029	Mɔgɔ te kɔnɔnin fila feere pɔpɔrɔ kelen na wa? K'a sɔrɔ u si te ben duguma n'aw Faa ma sɔn.
40010030	Hali aw kunsigi yɛrɛ, Ala b'o bɛɛ daa lɔn.
40010031	O la, aw kana siran. Aw ka fisa ni kɔnɔninw ye.
40010032	«Ni mɔgɔ min y'a fɔ mɔgɔw ɲana ko ale ye ne ka mɔgɔ ye, ne Faa min be sankolo la, ne fana ben'a fɔ ale ɲana k'o tigi ye ne ka mɔgɔ ye.
40010033	Nga, ni mɔgɔ min banna ne la mɔgɔw ɲana, ne fana bena ban o tigi la n Faa ɲana min be sankolo la.
40010034	«Aw kana miiri ko ne nana ni hɛrɛ ye diɲɛ na dɛ. Ne ma na ni hɛrɛ ye, nga ne nana ni murujan le ye.
40010035	Ne nana ka dencɛ n'a facɛ bila ɲɔgɔn na, ka denmuso n'a bamuso bila ɲɔgɔn na, ka furumuso n'a biranmuso bila ɲɔgɔn na.
40010036	I ka mɔgɔw bena kɛ i juguw ye.
40010037	«Ni mɔgɔ min b'a facɛ, walima a bamuso kanu ka tɛmɛ ne kan, o tigi te se ka kɛ ne ka kalanden ye. Mɔgɔ min b'a dencɛ, walima a denmuso kanu ka tɛmɛ ne kan, o tigi te se ka kɛ ne ka kalanden ye.
40010038	Ni mɔgɔ min m'a yɛrɛ gwengwenlɔgɔ ɲun ka tugu ne kɔ, o tigi man kan ni ne ye.
40010039	Ni mɔgɔ min b'a fɛ ka koo bɛɛ kɛ waasa a kana bɔnɔ a nii na, o tigi bena bɔnɔ a la. Nga, ni min bɔnɔna a nii na ne kosɔn, o tigi bena tila k'a sɔrɔ.
40010040	«Ni mɔgɔ min ye aw minɛ ka ɲa, o tigi ye ne minɛ ka ɲa. Mɔgɔ min ye ne minɛ ka ɲa, o tigi ye ne cibaga fana minɛ ka ɲa.
40010041	Ni mɔgɔ min ye kira minɛ ka ɲa, a ka kiraya kosɔn, o tigi bena kira ka sara ɲɔgɔn sɔrɔ. Ni mɔgɔ min ye mɔgɔɲuman minɛ ka ɲa, a ka ɲumanya kosɔn, o tigi bena mɔgɔɲuman ka sara ɲɔgɔn sɔrɔ.
40010042	Tiɲɛ na, ne b'a fɔ aw ye ko ne ka kalanden minw lɔyɔrɔ ka dɔgɔ mɔgɔw ɲana, ni min ye jii suma di olu dɔ ma, bari ne ka kalanden lo, hali ni filen ɲaa kelen lo, o tigi ben'a tɔnɔ sɔrɔ.»
40011001	Yezu y'o ladili di a ka kalanden tan ni fila ma ka ban tuma min na, a bɔra ka taga mɔgɔw waaju k'u kalan gɛrɛfɛduguw la.
40011002	O waati la, Zan batizelikɛla tun be kaso la. A ye Yezu ka koo kɛtaw kibaru mɛn minkɛ, a y'a ka kalanden dɔw ci,
40011003	k'a ɲininga ko: «Ala ka Mɔgɔ wolomanin min ka kan ka na, ele lo wa? Walima an ka kan ka mɔgɔ wɛrɛ kɔnɔ?»
40011004	Yezu y'u jaabi ko: «Aw be min mɛnna, n'aw be min yera, aw ye taga o lakali Zan ye,
40011005	ko fiɲɛntɔw be yeli kɛra, murukuw be taamana, farisogobanatigiw be kɛnɛyara, tulogwerenw be mɛnni kɛra, suuw be kununna, kibaru diman be fɔra fantanw ye.
40011006	Ni mɔgɔ min kunna ma cɛn ne kosɔn, o tigi dagamunin lo.»
40011007	Zan ka kalandenw kɔsegira ka taga tuma min na, Yezu y'a daminɛ ka kuma jama fɛ Zan koo la. A y'u ɲininga ko: «Aw tun tagara mun le filɛ kongokolon kɔnɔ? Fɔɲɔ be biin min lamaga wa?
40011008	Aw tagara mun le filɛ? Dakamana fanitigi wa? Nga mɔgɔ minw be dakamana faniw don, olu be sɔrɔ masaluw le kɔnɔ.
40011009	Aw tagara mun le filɛ? Kira lo wa? Tiɲɛ na, ne b'a fɔ aw ye ko a tɛmɛna kira yɛrɛ kan!
40011010	Ciden min koo fɔra Ala ka kuma na, o ciden nin ye Zan ye. A fɔra ko: ‹A filɛ, ne be n ka ciden ci i ɲa, a bena i ka sira labɛn.›
40011011	«Tiɲɛ na, ne b'a fɔ aw ye ko mɔgɔ si ma wolo diɲɛ na min kɛra mɔgɔbaba ye ka tɛmɛ Zan batizelikɛla kan. Nga sankolo masaya la, mɔgɔ min lɔyɔrɔ ka dɔgɔ n'u bɛɛ ye, o tigi ka bon ni Zan ye.
40011012	K'a ta Zan ka waajuli kɛtuma ma fɔɔ ka na se bii ma, mɔgɔ bɛɛ be jijara ka donyɔrɔ sɔrɔ sankolo masaya la. Ni mɔgɔ minw jijara, olu le bena don yen.
40011013	Musa ni kiraw bɛɛ kumana sankolo masaya koo la fɔɔ ka na se Zan ka waati ma.
40011014	N'aw b'a fɛ k'o faamu, u tun y'a fɔ ko Eli min bena segi ka na, Zan ye o Eli nin le ye.
40011015	Tulo be min fɛ, o ka mɛnni kɛ.
40011016	Ne bena bii mɔgɔw suma ni jɔn ye? U bɔnin be denmisɛnw fɛ minw siginin be kɛnɛba la ka to k'u kaan sama u tɔɲɔgɔnw ma ko:
40011017	‹Anw ye fɔli kɛ aw ye, aw ma dɔɔn kɛ. Anw ye sanga dɔnkili la, aw ma kasi fana.›
40011018	«N b'o fɔ bari Zan nana, a te dumuni kɛ, a te minni kɛ, mɔgɔw ko jina b'a la.
40011019	Mɔgɔ Dencɛ nana, a be dumuni kɛ ka minni kɛ, mɔgɔw ko cɛɛ nin ye nugubagatɔ ni dɔrɔtɔ ye. U ko lɛnpominɛlaw ni hakɛkɛlaw teri lo. Nga, lɔnniya ka kɛtaw b'a ka tilenninya yira.»
40011020	O kɔ, Yezu y'a ka kabako caaman kɛ dugu minw kɔnɔ, a y'a daminɛ ka kumajugu fɔ o dugu mɔgɔw ma, bari u ma nimisa ka faran u ka kojuguw la. A ko:
40011021	«Aw Korazɛnkaw ni Bɛtisayidakaw, bɔnɛ bena kɛ aw ta ye, bari ne ye kabako minw kɛ aw fɛ, ni olu tun kɛra Tirikaw ni Sidɔnkaw fɛ, bii tun y'a sɔrɔ u ye dusukasifani don, ka bugurigwɛ mɔn u yɛrɛ la k'u sɔɔn yɛlɛma.
40011022	Tiɲɛ na, ne b'a fɔ aw ye ko kiti loon na, Tirikaw ni Sidɔnkaw ka tɔɔrɔ bena nɔgɔya ka tɛmɛ aw ta kan.
40011023	Aw Kafaranamukaw, aw ka dugu bena taga ɲa wa? Abada! A bena halaki pewu. Bari ne ye kabako minw kɛ aw fɛ, ni olu tun kɛra Sodɔmu dugu kɔnɔ, bii tun ben'a sɔrɔ n'a be yen.
40011024	O kama, ne b'a fɔ aw ye ko kiti loon na, Sodɔmukaw ka tɔɔrɔ bena nɔgɔya ka tɛmɛ aw ta kan.»
40011025	O waati la, Yezu y'a fɔ ko: «Ne be barika la i ye n Faa, sankolo ni dugukolo masa, bari i ye koo minw dogo lɔnnikɛlaw ni hakilitigiw la, i ye olu yira denmisɛnw na.
40011026	I y'a kɛ ten bari a diyara i ye tiɲɛ na.»
40011027	O kɔ, a y'a fɔ mɔgɔw ye ko: «N Faa Ala ye fɛɛn bɛɛ di n ma. Mɔgɔ si te Dencɛ lɔn n'a Faa dɔrɔn tɛ, mɔgɔ si te Faa fana lɔn fɔɔ Dencɛ kelenpe. Ni Dencɛ b'a fɛ mɔgɔ min k'a Faa lɔn, o tigi ben'a lɔn.
40011028	«Aw minw nii tɔɔrɔnin lo, ni sigɛn b'aw kan, aw ka na ne fɛ, ne bena lafiya di aw ma.
40011029	Aw ka kɛ ne ka kalandenw ye, bari ne sabalinin lo, n te mɔgɔ si dɔgɔya fana. N'aw sɔnna ne ka kuma ma, aw bena lafiya sɔrɔ,
40011030	bari ne tena jɔnya ni sigɛn gwiliman la aw kan.»
40012001	Loon dɔ, Yezu n'a ka kalandenw tun be tɛmɛna bileforo dɔw kɔnɔ. Lafiɲɛlon tun lo. Kɔngɔ tun b'a ka kalandenw na. O la, u y'a daminɛ ka suman dɔw tigɛ k'u ɲimi.
40012002	Fariziɲɛw y'o ye minkɛ, u y'a fɔ Yezu ye ko: «A filɛ, koo min daganin te lafiɲɛlon na, i ka kalandenw b'o kɛra.»
40012003	Yezu y'u jaabi ko: «Kɔngɔ ye Dawuda n'a kɔmɔgɔw minɛ tuma min na, a ye min kɛ, aw m'o kalan ka ye wa?
40012004	A donna Ala ka soo kɔnɔ, a n'a tɔɲɔgɔnw ye buru ɲimi minw tun bilanin be Ala ye, n'u tun man kan k'o ɲimi ni sarakalasebagaw dɔrɔn tɛ.
40012005	Aw m'a kalan ka ye sariya sɛbɛ kɔnɔ wa, ko sarakalasebagaw be baara kɛ Alabatosoba kɔnɔ lafiɲɛlon, k'a sɔrɔ u te jalaki fana?
40012006	Ne b'a fɔ aw ye ko mɔgɔ be yan min ka fisa ni Alabatosoba ye.
40012007	Ala y'a fɔ a ka kuma na ko: ‹Ne be makari le fɛ, ne te saraka fɛ.› N'aw tun b'o kɔrɔ lɔn, mɔgɔ minw ma kojugu kɛ, aw tun tena sariya boli olu kɔɔ kan,
40012008	bari Mɔgɔ Dencɛ ye lafiɲɛlon kuntigi ye.»
40012009	Yezu bɔra o yɔrɔ la ka taga don zuwifuw ka kalanso dɔ kɔnɔ.
40012010	Cɛɛ bolo faganin dɔ tun be mɔgɔw cɛma yen. Mɔgɔ dɔw ye Yezu ɲininga ko: «A daganin be mɔgɔ ka banabagatɔw kɛnɛya lafiɲɛlon na wa?» U y'a ɲininga o la bari u tun b'a fɛ k'a jalaki.
40012011	Yezu y'u jaabi ko: «Ni saga kelen be aw dɔ fɛ, n'o saga benna kɔlɔn kɔnɔ lafiɲɛlon na, o tigi ten'a bɔ wa?
40012012	Mɔgɔ ka fisa ni saga ye kosɔbɛ. O kama, a bɛnnin lo mɔgɔ ka koɲuman kɛ mɔgɔ ye lafiɲɛlon na.»
40012013	Yezu sɔrɔla k'a fɔ cɛɛ nin ye ko: «I bolo jan.» A y'a jan, a kɛnɛyara ka kɛ i n'a fɔ tɔ kelen nin be cogo min na.
40012014	Fariziɲɛw bɔra ka taga ɲɔgɔn ye ka Yezu fagacogo ɲini.
40012015	Yezu bɔra Fariziɲɛw ka koo nin kala ma minkɛ, a bɔra o yɔrɔ la ka taga. Jamaba tugura a kɔ. A ye banabagatɔw bɛɛ kɛnɛya.
40012016	Nga a y'a gwɛlɛya u ma k'u kana ale koo fɔ mɔgɔ si ye.
40012017	O kɛra ten janko Ala tun ye min fɔ kira Ezayi ye, o ka dafa. A tun ko:
40012018	«Ne ye baarakɛla min woloma, o filɛ nin ye. Ne b'a kanu, a diyara ne ye k'a woloma. Ne bena n ka Nii don a la, a bena tilenninyako fɔ siyaw ye.
40012019	A tena kɛlɛ kɛ, a tena pɛrɛn. Mɔgɔ si ten'a kaan mɛn siraw kan.
40012020	A tena buruku fɔnsɔnnin tigɛ, fitinɛ min be sisi bɔra, a tena o tɔɔ faga. A bena to o la fɔɔ k'a kɛ tilenninya be see sɔrɔ.
40012021	Siyaw bɛɛ bena u jigi la a kan.»
40012022	O kɔ, mɔgɔw tagara ni jinatɔ dɔ ye Yezu fɛ. Fiɲɛntɔ ni bobo tun lo. Yezu ye jina gwɛn fɔɔ cɛɛ sera ka kuma, a ɲaa fana yɛlɛla.
40012023	Jama bɛɛ kabakoyara. U ko: «An be masacɛ Dawuda dencɛ min kɔnɔna, kɔni ale lo te nin ye?»
40012024	Nga Fariziɲɛw y'o kuma mɛn tuma min na, u y'a fɔ ko: «Jinaw kuntigi Belezebuli le be see dir'a ma ka jinaw gwɛn ka bɔ mɔgɔw la.»
40012025	Yezu y'u ka miiriya lɔn minkɛ, a y'a fɔ u ye ko: «Ni jamana min mɔgɔw be ɲɔgɔn kɛlɛ, o jamana nin te se ka ɲa. Ni dugu, walima somɔgɔ minw be ɲɔgɔn kɛlɛ, o be ci.
40012026	Ni Sutana b'a yɛrɛ ka mɔgɔw gwɛn, a b'a yɛrɛ kɛlɛ, a ka masaya bena taga ɲa cogo di?
40012027	Ni ne be jinaw gwɛn Belezebuli barika la, o tuma na, aw ka kalandenw b'u gwɛn jɔn le barika la? Olu yɛrɛ bena kɛ aw jalakibagaw ye.
40012028	Nga ni ne be jinaw gwɛn Ala ka Nii barika la, o b'a yira ko Ala ka masaya sera aw ma.
40012029	Mɔgɔ be se ka don cɛɛ barikaman ka soo kɔnɔ k'a bololafɛnw cɛ cogo di n'a m'o cɛɛ minɛ k'a siri fɔlɔ? N'a y'a siri, o tuma na, a be se k'a ka sokɔnɔfɛnw bɛɛ cɛ.
40012030	Mɔgɔ min te ne ɲiin ye, o ye ne jugu le ye. Mɔgɔ min te ne dɛmɛ ka ɲani kɛ, o tigi be cɛnni le kɛ.
40012031	«O le y'a to ne b'a fɔ aw ye ko Ala bena mɔgɔw ka hakɛw bɛɛ yafa n'u ka Ala tɔgɔcɛnkumaw bɛɛ. Nga ni mɔgɔ min ye Nii Senuman tɔgɔ cɛn, Ala tena yafa o tigi ma.
40012032	Ni mɔgɔ min ye Mɔgɔ Dencɛ tɔgɔ cɛn, o tigi bena o yafa sɔrɔ. Nga ni mɔgɔ min ye Nii Senuman tɔgɔ cɛn, o tigi tena o yafa sɔrɔ bii, a ten'a sɔrɔ sini fana.
40012033	«Yiriɲuman deen ka di, nga yirijugu deen man di, bari yiri be lɔn a deen fɛ.
40012034	Aw minw ka jugu i n'a fɔ fɔnfɔnni, aw be se ka kumaɲuman fɔ cogo di, bari aw ka jugu. Mɔgɔ dusu fanin be fɛɛn min na, a daa b'o le fɔ.
40012035	Mɔgɔɲuman be fɛnɲuman bɔ a ka nafoloɲuman na. Mɔgɔjugu be fɛnjuguw bɔ a ka nafolojugu la.
40012036	Ne b'a fɔ aw ye ko Ala bena mɔgɔw kiti loon min na, u ye kuma kuntan minw bɛɛ fɔ, a bena u ɲininga u fɔkun na.
40012037	Ala bena i kiti ka kɛɲɛ n'i ka dalakuma ye. O sababu la, Ala be joo d'i ma, walima a b'i jalaki.»
40012038	O kɔ, sariya karamɔgɔ dɔw, ni Fariziɲɛ dɔw y'a fɔ Yezu ye ko: «Karamɔgɔ, an b'a fɛ i ka kabako dɔ kɛ an b'o ye.»
40012039	Yezu y'u jaabi ko: «Bii mɔgɔw ka jugu, u murutira Ala ma. U b'a fɛ ne ka kabako kɛ u ɲana, nga kabako si tena kɛ k'a yira u la ni kira Zonasi ta ɲɔgɔn tɛ.
40012040	Jigɛba ye Zonasi kunu a ye tile saba ni suu saba kɛ a kɔnɔ cogo min na, Mɔgɔ Dencɛ fana bena tile saba, ni suu saba kɛ kaburu kɔnɔ ten.
40012041	Ala bena mɔgɔw kiti loon min na, Ninivukaw ni bii mɔgɔw bena kunun ɲɔgɔn fɛ. Ninivukaw ka kɛwali bena kɛ sababu ye Ala be bii mɔgɔw jalaki, bari Zonasi tagara Ninivukaw waaju tuma min na, u nimisara ka faran u ka kojuguw la. Mɔgɔ be yan min lɔyɔrɔ ka bon ni Zonasi ta ye.
40012042	Ala bena mɔgɔw kiti loon min na, muso min tun kɛra masa ye Saba jamana na, bii mɔgɔw n'o muso bena kunun ɲɔgɔn fɛ. A ka kɛwali bena kɛ sababu ye Ala be bii mɔgɔw jalaki, bari a bɔra yɔrɔjan ka taga a tulo malɔ Solomani ka hakilitigiya kuma na. Mɔgɔ be yan min lɔyɔrɔ ka bon ni Solomani ta ye.
40012043	«Ni jina bɔra mɔgɔ la tuma min na, a be taga yɔrɔlakolon yaala ka lafiɲɛyɔrɔ wɛrɛ ɲini. N'a m'o sɔrɔ,
40012044	a b'a fɔ a yɛrɛ kɔnɔ ko: ‹Ne bɔra yɔrɔ min na, ne bena segi ka taga yen.› N'a segira tuma min na, a be taga o yɔrɔ lakolon sɔrɔ, a labɛnnin lo kosɔbɛ.
40012045	O tuma na, a be segi ka taga jina wolonwula wɛrɛw wele minw ka jugu n'ale yɛrɛ ye, ka na n'u ye. U be sigi yen ɲɔgɔn fɛ. O tuma na, cɛɛ ka bana be wili, ka juguya ka tɛmɛ fɔlɔta kan. O ɲɔgɔn le bena kɛ bii mɔgɔw la.»
40012046	Yezu tun be kumana jama fɛ. K'a to o la, a bamuso n'a dɔgɔninw sera. U lɔra kɛnɛma. U tun b'a fɛ ka kuma a fɛ.
40012047	Mɔgɔ dɔ sɔrɔla k'a fɔ Yezu ye ko: «I bamuso n'i dɔgɔninw lɔnin be kɛnɛma, u mako b'i la.»
40012048	Yezu y'a fɔ o tigi ye ko: «Jɔn ye ne bamuso ye? Jɔn ni jɔn le ye ne dɔgɔninw ye?»
40012049	O kɔ, a y'a bolo sin a ka kalandenw ma k'a fɔ ko: «Ne bamuso ni ne dɔgɔninw filɛ yan,
40012050	bari mɔgɔ min be ne Faa Ala sago kɛ, o tigi le ye ne dɔgɔcɛ, walima ne dɔgɔmuso, ani ne bamuso ye.»
40013001	O loon nin na, Yezu bɔra ka taga sigi bada la.
40013002	Jamaba tagara lajɛn a kɔrɔ fɔɔ a donna kurun kɔnɔ ka sigi. Jama bɛɛ tun be bada la.
40013003	A ye koo caaman fɔ u ye talen na. A ko: «Sɛnɛkɛla dɔ bɔra ka taga suman seri.
40013004	K'a to serili la, kisɛ dɔw tagara ben sirada la. Kɔnɔw nana olu kunu.
40013005	Dɔw fana tagara ben farayɔrɔ la, bɔgɔ bɛrɛ tun te yen. U falenna joona bari u ma don dugumakolo la ka se yɔrɔjan.
40013006	Nga tile fariyara tuma min na, u jɛnina ka ja bari lili ɲanaman tun t'u la.
40013007	Dɔw fana tagara ben ŋɔni yɔrɔ la, u ni ŋɔni falenna ɲɔgɔn fɛ. Ŋɔni wilila k'u degun.
40013008	Nga dɔw tagara ben dugukoloɲuman na. O yɔrɔ suman ɲana kosɔbɛ. Dɔw ye deen kɛmɛ sɔrɔ, dɔw ta bi wɔɔrɔ, dɔw ta bi saba.
40013009	Tulo be min fɛ, o ka mɛnni kɛ.»
40013010	O kɔ, Yezu ka kalandenw gwɛrɛla a la k'a ɲininga ko: «Mun na i be to ka kuma mɔgɔw fɛ talen na?»
40013011	A y'u jaabi ko: «Aw kɛra Ala ka masaya gundo lɔnbagaw ye, nga a lɔnniya ma di tɔw ma,
40013012	bari fɛɛn be min fɛ, dɔ bena fara o ta kan kosɔbɛ. Nga fɛɛn te min fɛ, hali dɔɔni min b'a fɛ, o bena bɔsi a la.
40013013	O le y'a to ne be talen la u ye, bari u be filɛli kɛ, nga, u te foyi ye, u b'u tulo malɔ, nga, u te foyi faamu.
40013014	A kɛra ten, kira Ezayi ye kuma min fɔ, o be dafana. A tun ko: ‹U bena u tulo malɔ, u tena foyi faamu. U bena filɛli kɛ ka ɲa, u tena foyi ye.
40013015	Bari u tulo ka gwɛlɛ, u te miiri, u t'a fɛ ka yeli kɛ, u t'a fɛ ka mɛnni kɛ. N'u tun ye yeli kɛ ka mɛnni kɛ, u tun bena nimisa ka faran u ka kojuguw la. Ne tun bena u kɛnɛya.›
40013016	«Aw kɔni dagamunin lo bari aw ɲaa yɛlɛnin lo, aw tulo be mɛnni kɛ.
40013017	Tiɲɛ na, ne b'a fɔ aw ye ko aw be koo minw yera, kira caaman ni mɔgɔtilennin caaman tun b'a fɛ k'u ye, nga u ɲaa ma la u kan. Aw be min mɛnna, u tun b'a fɛ k'u mɛn, nga u m'o mɛn.
40013018	«Ne ye serilikɛla ka koo fɔ talen min na, aw k'aw tulo malɔ o talen kɔrɔ la.
40013019	Minw be Ala ka kuma mɛn n'u t'a faamu, olu bɔnin be sirada fɛ, kisɛ benna yɔrɔ min na. U man'a mɛn dɔrɔn, Sutana be na o bɔ u kɔnɔ.
40013020	Mɔgɔ min bɔnin be farayɔrɔ fɛ kisɛ benna min na, o ye mɔgɔ ye min b'o kuma mɛn ka sɔn a ma o yɔrɔnin bɛɛ ni nisɔndiya ye.
40013021	Nga o kuma te sigiyɔrɔ sɔrɔ a kɔnɔ, a te muɲuli kɛ. Ni gwɛlɛya nana, walima ni mɔgɔ b'a tɔɔrɔ o kuma kosɔn dɔrɔn, a be sin ka ban Ala ma.
40013022	Min bɔnin be ŋɔni yɔrɔ fɛ, o ye mɔgɔ ye min b'o kuma mɛn, nga, diɲɛ hamiko, ni nafoloko b'o kuma nagasi fɔɔ nafa dɔɔni yɛrɛ te sɔrɔ a la.
40013023	Min bɔnin be dugukoloɲuman fɛ, o ye mɔgɔ ye min be kuma nin mɛn, k'o faamu. Dɔ be kisɛ kɛmɛ kɛ, dɔ ta be se bi wɔɔrɔ, dɔ ta bi saba.»
40013024	Yezu ye talen wɛrɛ la u ye. A ko: «Sankolo masaya be i ko cɛɛ dɔ min ye sumansi ɲanaman dan a ka foro la.
40013025	Ka mɔgɔ bɛɛ to sinɔgɔ la sufɛ, a jugu tagara binjugukisɛ seri bile cɛma ka tɛmɛ n'a yɛrɛ ye.
40013026	U nana falen, u y'a daminɛ ka kuun bɔ tuma min na, binjugu lɔnna ka bɔ suman na.
40013027	Forotigi ka baaradenw tagar'a fɔ a ye ko: ‹I tun ma sumansi ɲanaman le dan i ka foro la wa? Binjugu nin do bɔra min?›
40013028	A y'u jaabi ko: ‹Ne jugu dɔ le y'o baara kɛ.› Baaraden nunu tilara k'a ɲininga ko: ‹I b'a fɛ an ka taga binjugu nin bɔn ka bɔ yen wa?›
40013029	A y'u jaabi ko: ‹Ayi. Aw kana taga bɔn, bari aw be se ka fili ka bile dɔ bɔn.
40013030	Aw k'a to u ka wili ɲɔgɔn fɛ fɔɔ sumantigɛtuma ka se. N'o tuma sera, n ben'a fɔ sumantigɛlaw ye k'u ka binjugu nin tigɛ fɔlɔ, k'a siri, k'a jɛni, u ka sɔrɔ ka bile tigɛ k'a kɛ n ka bondo kɔnɔ.› »
40013031	Yezu ye talen wɛrɛ la u ye tugu. A ko: « Sankolo masaya be i ko mutaridikisɛ, cɛɛ dɔ y'e min ta k'a dan a ka foro la.
40013032	Mutaridikisɛ ka dɔgɔ ni fɛɛn bɛɛ kisɛ ye. Nga, n'a falenna, a be boɲa ka tɛmɛ nankɔ fɛɛn sɛnɛta tɔw bɛɛ kan. A be kɛ yiri ye, kɔnɔw b'u ka ɲaga la a bolow kan.»
40013033	O kɔ, Yezu ye talen wɛrɛ la u ye ko: « Sankolo masaya be i ko burufununan, muso dɔ ye min ta k'a kɛ mugu fiyɛ ɲaa kelen na k'a nɔɔni, k'a bila fɔɔ a bɛɛ fununa.»
40013034	Yezu y'o kuma bɛɛ fɔ jama ye talen na. A tun te kuma u fɛ n'a ma talen la u ye.
40013035	A tun b'a kɛ ten janko kira tun ye min fɔ, o ka dafa. A tun y'a fɔ ko: «N bena kuma u fɛ talenw na. Mɔgɔw ma koo minw lɔn kabini diɲɛ dantuma, ne bena olu fɔ u ye.»
40013036	Yezu bɔra jama kɔrɔ ka taga soo tuma min na, a ka kalandenw gwɛrɛla a la k'a fɔ a ye ko: «I ye talen min la ko mɔgɔ dɔ tagara binjugu kisɛ seri a jugu ka foro la, o talen kɔrɔ fɔ an ye.»
40013037	Yezu y'u jaabi ko: «Mɔgɔ min ye sumansi nin dan, o ye Mɔgɔ Dencɛ ye.
40013038	Foro nin, o ye diɲɛ ye. Sumansi, o ye Ala ka mɔgɔw ye. Binjugu nin, o ye Sutana ka mɔgɔw ye.
40013039	Jugu min ye binjugu kisɛ seri foro nin kɔnɔ, o ye Sutana yɛrɛ ye. Sumantigɛtuma, o ye diɲɛ laban tuma ye. Sumantigɛlaw ye mɛlɛkɛw ye.
40013040	U be binjugu tigɛ k'a jɛni cogo min na, o koo ɲɔgɔn bena kɛ diɲɛ laban tuma na.
40013041	Mɔgɔ Dencɛ ben'a ka mɛlɛkɛw ci. Mɔgɔ minw bɛɛ be kojugu kɛ ka tɔw fana nigɛ k'u bila a la, u bena olu woloma k'u bɔ Ala ka mɔgɔw cɛma.
40013042	Mɛlɛkɛw bena o mɔgɔjugu nunu fili tasuma kɔnɔ. U bena kasi ka kule yen.
40013043	O kɔ, mɔgɔ minw be Ala sago kɛ, olu bɛɛ bena boɲa sɔrɔ ka manamana i n'a fɔ tile, u Faa Ala ka masaya yɔrɔ la. Tulo be min fɛ, o ka mɛnni kɛ.
40013044	«Sankolo masaya be i ko nafolo dogonin, foro dɔ la. Cɛɛ dɔ tagara o sɔrɔ k'a ta k'a dogo tugu. A nisɔn diyara kosɔbɛ, fɔɔ a tagar'a bololafɛn bɛɛ feere ka segi ka taga foro nin san.
40013045	«Sankolo masaya be i ko jagokɛla dɔ, min be kɔnɔkisɛɲuman ɲini.
40013046	A nana dɔ ye min ka ɲi, a tagar'a bololafɛn bɛɛ feere k'o kɔnɔkisɛ nin san.
40013047	«Sankolo masaya be i ko jɔɔ, mɔnikɛla dɔ ye min fili baji la, ka jigɛ sifa bɛɛ minɛ.
40013048	A fanin kɔ, a y'a sama ka bɔ jii la ka sigi ka jigɛw woloma. Jigɛ minw ka ɲi, a ye olu kɛ minan kɔnɔ. Jigɛ minw ma ɲi, a ye olu fili.
40013049	O koo ɲɔgɔn bena kɛ diɲɛ laban tuma na. Mɛlɛkɛw bena na mɔgɔjuguw woloma k'u bɔ mɔgɔɲumanw na.
40013050	U bena o mɔgɔjuguw fili tasuma kɔnɔ. O yɔrɔ la, u bena kasi ka kule.»
40013051	O kɔ, Yezu y'u ɲininga n'u y'o talenw bɛɛ faamu. U y'a jaabi ko ɔnhɔn.
40013052	A y'a fɔ u ye tugu ko: «Ayiwa. Sariya karamɔgɔ min kalanna kosɔbɛ sankolo masaya koo la, a be i ko sotigi min be fɛnkura ni fɛɛn kɔrɔman sɔrɔ a ka nafolo la.»
40013053	Yezu y'o talenw la ka ban tuma min na, a bɔra yen
40013054	ka taga ka dugu la. O yɔrɔ la, a donna zuwifuw ka kalanso kɔnɔ ka mɔgɔw kalan. Mɔgɔ minw tun be yen, u bɛɛ kabakoyara. U tora k'a fɔ ko: «Haan! A bɔra ni hakilitigiya nin ye min? A be kabako nunu kɛ cogo di?
40013055	Miniziye ka deen nin tɛ wa? Mariyamu t'ale lo bamuso ye wa? A dɔgɔcɛ te Zaki ni Yusufu ni Simɔn ani Zude ye wa?
40013056	A dɔgɔmusow te dugu nin kɔnɔ yan wa? A do ye hakilitigiya ni kabakokɛ see nin sɔrɔ min?»
40013057	O miiriya le y'a to u ma la Yezu la. O la, Yezu y'a fɔ u ye ko: «Kira be boɲa sɔrɔ yɔrɔ bɛɛ, fɔɔ a ka dugumɔgɔw n'a ka somɔgɔw cɛma.»
40013058	Yezu ma kabako caaman kɛ yen bari u ma la Ala la.
40014001	O waati la, Galile mara masacɛ Erɔdi ye Yezu koo mɛn.
40014002	A y'a fɔ a ka baaradenw ye ko: «Zan batizelikɛla yɛrɛ yɛrɛ lo. Ale lo kununna. O le y'a to a be se ka kabakow kɛ.»
40014003	Tiɲɛ na, Erɔdi tun ye Zan minɛ k'a siri k'a don kaso la a dɔgɔcɛ Filipu ka muso Erodiyadi kama,
40014004	bari Zan tun b'a fɔ a ye ko: «I man kan k'a furu.»
40014005	Erɔdi tun b'a fɛ ka Zan faga, nga a tun be siran zuwifuw ɲa, bari u bɛɛ tun be Zan jati kira ye.
40014006	O bɛɛ la, Erɔdi ka wololon sanyɛlɛma ɲanagwɛ la, Erodiyadi ka denmuso wilila ka dɔɔn kɛ ɲanagwɛ dumunikɛlaw ɲana. O diyara Erɔdi ye kosɔbɛ,
40014007	fɔɔ a kalila ko n'a ye fɛɛn min daali ale fɛ, ko ale bena o d'a ma.
40014008	A bamuso ye kuma min fɔ a ye, a y'o le ta k'a fɔ Erɔdi ye ko: «Zan batizelikɛla kuun di ne ma minan dɔ kɔnɔ.»
40014009	Masacɛ ɲaa sisira. Nga a kalila minkɛ mɔgɔ weleninw ɲana, a sɔnna.
40014010	O la, a ye mɔgɔ dɔ ci ko ka taga Zan kuun tigɛ kasobon na ka na n'a ye.
40014011	U ye Zan kuun tigɛ k'a bila minan dɔ kɔnɔ ka n'a di sunguru nin ma. Ale fana y'a ta ka taga di a bamuso ma.
40014012	Zan ka kalandenw tagar'a suu ta k'a don. O kɔ, u tagar'a ɲafɔ Yezu ye.
40014013	Yezu ye Zan fagako mɛn tuma min na, a bɔra o yɔrɔ la. A kelen donna kurun kɔnɔ ka taga yɔrɔlakolon dɔ la. Nga, mɔgɔw bɔra a taatuma kala ma, u bɔra duguw kɔnɔ ka ta'a fɛ u seen na.
40014014	Yezu bɔra kurun kɔnɔ tuma min na, ka jamaba ye, u hinɛ donna a la, a y'u ka banabagatɔw kɛnɛya.
40014015	Wulafɛ, kalandenw gwɛrɛla a la k'a fɔ a ye ko: «Suu be ɲini ka ko, yan do ye yɔrɔlakolon ye, e te sira di jama ma u ka taga dafɛduguw la ka dumuni san u yɛrɛw ye wa?»
40014016	Yezu y'u jaabi ko: «A daganin te u ka taga yɔrɔ dɔ la, aw yɛrɛ ka dumuni d'u ma.»
40014017	U y'a fɔ a ye ko: «Burukun duuru ni jigɛ deen fila le b'an fɛ yan.»
40014018	Yezu y'a fɔ u ye ko: «Aw ye na n'u ye yan.»
40014019	O kɔ, a y'a fɔ jama ye k'u ka sigi biin kan. A ye burukun duuru ni jigɛ deen fila nunu ta, k'a ɲaa kɔrɔta sanfɛ ka barika la Ala ye, ka burukun nunu karikari k'u di a ka kalandenw ma, kalandenw y'u tilan jama cɛ.
40014020	U bɛɛ ye dumuni kɛ fɔɔ ka fa, u ye dumuni tɔɔ cɛ ka segi tan ni fila fa n'o ye.
40014021	Mɔgɔ minw ye dumuni kɛ, cɛɛw tun ye mɔgɔ waa duuru ɲɔgɔn ye, musow ni denmisɛnw ma jati.
40014022	O koo kɛnin kɔ dɔrɔn, Yezu y'a fɔ a ka kalandenw ye ko u ka don kurun kɔnɔ ka taga ale ɲa baa kɔfɛ, sanni ale be sira di jama ma u ka taga.
40014023	Yezu ye sira di ka ban jama ma waati min na, a yɛlɛla kulu kan waasa ka Ala daali. Suu kora k'a sɔrɔ a kelen tun be o yɔrɔ la.
40014024	O y'a sɔrɔ kurun yɔrɔ tun jaɲana ka ban dugukolo la. Kalandenw tun te se ka kurun boli jikuru fɛ, bari fɔɲɔ tun b'u kunbɛnna.
40014025	Dugu tun be ɲini ka gwɛ waati min na, Yezu taamana baji kan ka taga u faan fɛ.
40014026	Kalandenw ye Yezu taamatɔ ye jii kan, u jaa tigɛra fɔɔ u b'a fɔra ko suja lo, u y'a daminɛ ka kule.
40014027	O yɔrɔnin bɛɛ, Yezu kumana u fɛ k'a fɔ ko: «Aw k'aw jaa gwɛlɛya, ne lo, aw kana siran.»
40014028	Piyɛri y'a fɔ Yezu ye ko: «Matigi, ni ele lo tiɲɛ na, a fɔ ko ne ka na e fɛ yen jii kan.»
40014029	Yezu y'a fɔ a ye ko: «Na.» Piyɛri bɔra kurun kɔnɔ ka taama jii kan n'a be tagara Yezu fɛ.
40014030	Nga Piyɛri y'a ye ko fɔɲɔ fanga ka bon minkɛ, siranya y'a minɛ. A daminɛna ka jigi jii jukɔrɔ, o la, a kulera ko: «Matigi, n dɛmɛ.»
40014031	O yɔrɔnin kelen, Yezu y'a minɛ k'a fɔ a ye ko: «I ma la ne la wa? Mun na i sigasigara?»
40014032	U donna kurun kɔnɔ tuma min na, fɔɲɔ lɔra.
40014033	Kalanden tɔɔ minw tun be kurun kɔnɔ, olu y'u kunbiri gwan Yezu kɔrɔ k'a fɔ a ye ko: «Tiɲɛ na, i ye Ala Deen ye.»
40014034	U ye baa tigɛ ka se Zenezarɛti mara la.
40014035	O yɔrɔ mɔgɔw ye Yezu lɔn minkɛ, u ye mɔgɔw ci ka taga yɔrɔ bɛɛ la, k'a fɔ ko Yezu nana. U y'u ka banabagatɔw bɛɛ ta ka na n'u ye a fɛ.
40014036	U ye Yezu daali ko a ka sɔn u be maga a ka fani dakun dama na. Minw bɛɛ magara o la, olu kɛnɛyara.
40015001	O kɔ, Fariziɲɛ ni sariya karamɔgɔ dɔw bɔra Zeruzalɛmu ka na Yezu ɲininga ko:
40015002	«Mun na i ka kalandenw te an faaw ka landa bato? Bari u be dumuni kɛ n'u te u tigɛ ko ka ɲa.»
40015003	Yezu y'olu ɲininga fana ko: «Aw do, mun na aw be Ala ka sariya cɛn aw ka landaw kosɔn?
40015004	Bari Ala y'a fɔ ko i k'i baa n'i faa boɲa, ko ni mɔgɔ min y'a faa, walima a baa nɛni, k'o tigi ka kan ka faga.
40015005	Nga aw b'a fɔ ko ni mɔgɔ dɔ y'a fɔ a faa, walima a baa ye ko ale tun ka kan k'a dɛmɛ ni fɛɛn min ye, ko a y'o di Ala ma,
40015006	a kɛra ten wajibi tɛ o tigi ma k'a faa n'a baa dɛmɛ tugu. Aw be Ala ka kuma kɛ kumafu ye aw ka landaw kosɔn.
40015007	Filakanfɔ nunu! Ezayi ye kirayakuma min fɔ aw ka koo la, o bɛnna kosɔbɛ. A ko:
40015008	‹Mɔgɔ nunu be ne boɲa u daa dama le la, nga u dusu yɔrɔ ka jan ne la.
40015009	U be ne bato gwansan, bari u be ɲɔgɔn kalan koo minw na, o ye adamadenw ka sariyaw dama le ye.› »
40015010	Yezu ye jama wele k'a fɔ u ye ko: «Aw k'aw tulo malɔ ka n ka kuma faamu.
40015011	A ma kɛ i n'a fɔ ko mɔgɔ be fɛɛn min dumu, o le b'a nɔgɔ, nga a kɔnɔnako le b'a nɔgɔ.»
40015012	A ka kalandenw gwɛrɛla a la k'a fɔ a ye ko: «I m'a lɔn ko i ka kuma nin digira Fariziɲɛw na k'u hakili ɲagami wa?»
40015013	Yezu y'u jaabi ko: «Ne Faa min be sankolo la ma yiri o yiri tutu, olu bena bɔn ka bɔ yen.
40015014	Aw y'u ye k'u to yen, fiɲɛntɔw lo. Ni fiɲɛntɔ ye a tɔɲɔgɔn ka bere minɛ, u fila bɛɛ bena kori ka ben dingɛ kɔnɔ.»
40015015	Piyɛri ye kuma ta, k'a fɔ Yezu ye ko: «Talen nin kɔrɔ fɔ an ye.»
40015016	Yezu y'a fɔ u ye ko: «Aw fana ye hakilitanw ye halibi wa?
40015017	Aw m'a lɔn ko mɔgɔ be fɛɛn o fɛɛn don a daa la, k'o be don a kɔnɔ na, o kɔ, a be taga o fili banakɔ wa?
40015018	Nga mɔgɔ daa be fɛɛn min fɔ, o be bɔ a dusu la le. Olu le be mɔgɔ nɔgɔ.
40015019	Bari miiriyajuguw be bɔ mɔgɔ dusu le la, ani mɔgɔfaga, ni ɲamɔgɔya, kakalaya, soɲali, galontigɛ, ani nɛnili.
40015020	O koo nunu le be mɔgɔ nɔgɔ, nga ka dumuni kɛ n'i ma i tigɛ ko, o te mɔgɔ nɔgɔ.»
40015021	Yezu bɔra o yɔrɔ la ka taga Tiri ni Sidɔn mara la.
40015022	Muso dɔ tun b'o yɔrɔ la, zuwifu tun tɛ. Ale nana Yezu fɛ ka pɛrɛn ko: «Dawuda dencɛ, makari ne la Matigi, ne denmuso tɔɔrɔnin lo kosɔbɛ, jina b'a la.»
40015023	Nga Yezu m'a jaabi. A ka kalandenw gwɛrɛla a la k'a daali ko a ka muso nin ɲafilɛ, ko n'o tɛ, a be tugura u kɔ n'a ka mankan ye.
40015024	Yezu y'a fɔ ko: «Ne cira Isirayɛlidenw dama ma, minw be i n'a fɔ saga tununinw.»
40015025	Nga muso nin nana a kunbiri gwan Yezu kɔrɔ k'a fɔ ko: «Matigi, n dɛmɛ.»
40015026	Yezu y'a jaabi ko: «A daganin te ka denmisɛnw ka dumuni ta k'a di wuludenninw ma.»
40015027	Muso y'a fɔ Yezu ye ko: «O ye tiɲɛ ye Matigi, nga wulutigi ka dumuni murumuru minw be ben, wuluw b'o dumu.»
40015028	Yezu y'a fɔ a ye ko: «Muso, i lara ne la kosɔbɛ. I be min fɛ, o ka kɛ i ye.» O waati kelen na, a denmuso kɛnɛyara.
40015029	Yezu bɔra o yɔrɔ la ka taga Galile baa daa la. A yɛlɛla kulu dɔ kan ka sigi yen.
40015030	Jamaba tun nan'a fɛ n'u ka banabagatɔw ye. O banabagatɔ dɔw tun ye senkelenninw ye, ni fiɲɛntɔw, ani murukuw, ni bobow, ani banabagatɔ sifa wɛrɛw. U tun be na n'u ye Yezu fɛ, n'a b'o kɛnɛya.
40015031	Mɔgɔw y'a ye ko bobow be kumana, ni murukuw be kɛnɛyara, ani senkelenninw be taamana ka ɲa, ni fiɲɛntɔw be yeli kɛra, u kabakoyara kosɔbɛ, fɔɔ u y'a daminɛ ka Isirayɛli ka Ala tanu.
40015032	Yezu y'a ka kalandenw wele k'a fɔ u ye ko: «Jama nin hinɛ be ne la, bari, u be ni ne ye, a tile saba ye bii ye, foyi t'u fɛ k'a dumu. N t'a fɛ ka sira d'u kɔngɔtɔman, u barika bena dɛsɛ sira la.»
40015033	Kalandenw y'a ɲininga ko: «Anw bena se ka dumuni sɔrɔ yɔrɔ jumɛn kongokolon nin kɔnɔ ka jama nin ɲɔgɔn fa?»
40015034	A y'u ɲininga ko: «Burukun joli le b'aw fɛ?» U ko burukun wolonwula ni jigɛmisɛn damani.
40015035	A y'a fɔ jama ye k'u ka sigi duguma.
40015036	A ye burukun wolonwula ni jigɛ nunu ta ka barika la Ala ye k'o karikari k'o di kalandenw ma, olu y'o tilan jama ye.
40015037	Mɔgɔw ye dumuni kɛ fɔɔ ka fa, u ye dumuni tɔɔ cɛ ka segi wolonwula fa n'a ye.
40015038	Mɔgɔ minw y'o dumuni kɛ, cɛɛw dama tun ye mɔgɔ waa naani ye, musow ni denmisɛnw ma jati.
40015039	Yezu ye sira di ka ban jama ma waati min na, a donna kurun kɔnɔ ka taga Magadan mara la.
40016001	Fariziɲɛ ni Saduseɲɛ dɔw gwɛrɛla Yezu la waasa k'a kɔrɔbɔ. U y'a ɲini Yezu fɛ ko a ka kabako dɔ kɛ ka bɔ sankolo la.
40016002	Yezu y'u jaabi ko: «Wuladafɛ ni tilekun be ɲini ka don tuma min na, aw b'a fɔ ko suu bena diya, bari sankolo wulennin lo.
40016003	Sɔgɔmadafɛ fana, aw b'a fɔ ko bii tena diya bari yɔrɔ ɲaa ma ɲi. Aw be se ka sankolo filɛ ka waati cogoya faamu, nga koo minw be kɛra waati nin na, aw te sera k'olu faamu.
40016004	Bii mɔgɔw ka jugu, u murutira Ala ma, u b'a fɛ ko ne ka kabako dɔ kɛ u ɲana, nga kabako si tena kɛ k'a yira u la ni kira Zonasi ta ɲɔgɔn tɛ.» O kɔ, a y'u lɔnin to yen ka tɛmɛ n'a ka sira ye.
40016005	Tuma min na u tun be tagara baa kɔfɛ, kalandenw tun ɲinɛna ka buru ta.
40016006	Yezu y'a fɔ u ye ko: «Aw k'aw yɛrɛ kɔlɔsi Fariziɲɛ ni Saduseɲɛw ka burufununan ma.»
40016007	Kalandenw tora ka miiri u yɛrɛ kɔnɔ k'olu ma buru ta minkɛ, k'o la Yezu ye kuma nin fɔ.
40016008	Nga Yezu y'u ka miiriya lɔn, k'a fɔ u ye ko: «Jigi t'aw fɛ wa? Mun na aw be miiri ten, ko aw ɲinɛna buru kɔ?
40016009	Aw te faamuli kɛ halibi wa? Ne ye cɛɛ waa duuru balo ni burukun duuru ye waati min na, aw ye segi daa min cɛ dumuni tɔɔ la, aw hakili te o la wa?
40016010	Ani ne ye cɛɛ waa naani balo ni burukun wolonwula ye tuma min na, aw tun ye segi daa min fa dumuni tɔɔ la, aw hakili t'o fana na wa?
40016011	Ne tun b'aw ladira Fariziɲɛ ni Saduseɲɛw ka burufununan koo la tuma min na, mun na aw tun m'a faamu ko ne tun te kumana buru koo la?»
40016012	O tuma na, u y'a faamu ko a tun te kumana u fɛ burufununan yɛrɛ koo la, nga ko a tun be kumana u fɛ Fariziɲɛ ni Saduseɲɛw ka kalan le koo la.
40016013	Yezu n'a ka kalandenw sera Filipu, Sezare mara la. A y'a ka kalandenw ɲininga ko: «Mɔgɔw b'a fɔra ko Mɔgɔ Dencɛ ye jɔn ye?»
40016014	U y'a jaabi ko: «Dɔw ko Zan batizelikɛla lo, dɔw ko Eli, dɔ wɛrɛw ko Zeremi, walima kira dɔ wɛrɛ.»
40016015	Yezu y'u ɲininga ko: «Aw do, aw b'a miiri ko ne ye jɔn ye?»
40016016	Simɔn Piyɛri y'a jaabi ko: «I ye Ala ka Mɔgɔ wolomanin nin ye, Ala Dencɛ.»
40016017	Yezu y'a fɔ a ye ko: «Zonasi dencɛ Piyɛri, i dagamunin lo, bari mɔgɔ si ma nin fɔ i ye, nga ne Faa min be sankolo la, o le y'o lɔnniya d'i ma.
40016018	I ye Piyɛri ye, o kɔrɔ ko fara, ne bena n ka jama senu sigi min kan, saya tena se ka foyi kɛ a la.
40016019	Ne bena sankolo masaya konnigɛ d'i ma. N'i ye fɛɛn o fɛɛn siri dugukolo kan, o bena siri sankolo la. I mana fɛɛn o fɛɛn foni dugukolo kan, o bena foni sankolo la.»
40016020	O kɔ, Yezu y'a fɔ k'a gwɛlɛya a ka kalandenw ye k'u kana sɔn k'a fɔ mɔgɔ si ɲana ko ale ye Ala ka Mɔgɔ wolomanin nin ye.
40016021	K'a ta o waati ma Yezu y'a daminɛ k'a fɔ ka gwɛ a ka kalandenw ye, ko: «Ne ka kan ka taga Zeruzalɛmu, cɛkɔrɔbaw ni sarakalasebagaw kuntigiw ani sariya karamɔgɔw bena ne tɔɔrɔ yen kosɔbɛ. U bena ne faga. Nga tile sabanan loon ne faganin kɔ, ne bena kunun.»
40016022	Piyɛri tagara n'a ye gɛrɛn na k'a daminɛ k'a jalaki. A y'a fɔ a ye ko: «Matigi, Ala k'i kisi o koow ma. O tena i sɔrɔ.»
40016023	Yezu y'a ɲaa yɛlɛma k'a fɔ Piyɛri ye ko: «E Sutana nin, taga ka bɔ n kɔrɔ. E be ne ka koow cɛnyɔrɔ le ɲinina. I ka miiriya ni Ala ta te kelen ye, i be miiri i n'a fɔ adamaden tɔw.»
40016024	Yezu y'a fɔ a ka kalandenw ye ko: «Ni mɔgɔ min b'a fɛ ka tugu ne kɔ, o tigi kana miiri a yɛrɛ ka nafa la. A k'a ka gwengwenlɔgɔ ɲun ka tugu ne kɔ.
40016025	Mɔgɔ o mɔgɔ b'a fɛ k'a nii tanga, o tigi bena bɔnɔ a la. Nga ni mɔgɔ min bɔnɔna a nii la ne kosɔn, o tigi bena tila k'a sɔrɔ.
40016026	A be mun ɲa mɔgɔ ye ka diɲɛ fɛɛn bɛɛ sɔrɔ n'a bɔnɔna a nii na? Walima mɔgɔ be se ka mun di Ala ma min b'a nii sɔngɔ bɔ?
40016027	Ayiwa, Mɔgɔ Dencɛ bena na n'a ka mɛlɛkɛw ye a Faa ka sebagaya la, o la a bena mɔgɔ kelen kelen bɛɛ sara ka kɛɲɛ n'u ka kɛwaliw ye.
40016028	Tiɲɛ na, ne b'a fɔ aw ye ko aw minw be yan, aw dɔw tena sa n'u ma Mɔgɔ Dencɛ natɔ ye n'a ka masaya ye.»
40017001	Tile wɔɔrɔ o kɔ, Yezu tagara ni Piyɛri ni Zaki n'a dɔgɔcɛ Zan ye kulujan dɔ kan u danna.
40017002	O yɔrɔ la, Yezu cogo yɛlɛmana u ɲana, a ɲada tun be manamana i n'a fɔ tile, a ka fani tun gwɛra parapara.
40017003	O yɔrɔnin kelen, kalanden saba nunu ye Musa ni Eli ye n'u be kumana ni Yezu ye.
40017004	O la, Piyɛri y'a fɔ Yezu ye ko: «Matigi, a ka ɲi an ka to yan. N'i sɔnna, ne bena bugu saba lɔ yan: e ta kelen, Musa ta kelen, Eli ta kelen.»
40017005	Ka Piyɛri t'o kuma na, sankaba manamananin dɔ jigira k'u datugu. Kumakan dɔ bɔra o sankaba nin kɔnɔ k'a fɔ ko: «Nin ye ne Dencɛ kanunin ye. Ne sagoladen lo, aw ka mɛnni kɛ a fɛ.»
40017006	Kalanden saba nunu y'o kuma mɛn minkɛ, u lara k'u ɲaa biri duguma, bari u tun siranna kosɔbɛ.
40017007	Yezu gwɛrɛla u la, ka magamaga u la k'a fɔ ko: «Aw kana siran, aw ye wili.»
40017008	U y'u ɲaa kɔrɔta tuma min na, u ye Yezu dama le ye yen.
40017009	U jigitɔ ka bɔ kulu kan, a ye kangari la u ye ko: «Aw ye koo minw ye kulu kan, aw kana o lakali mɔgɔ si ye, fɔɔ ni Mɔgɔ Dencɛ kununna a sanin kɔ.»
40017010	Yezu ka kalandenw y'a ɲininga ko: «Mun na sariya karamɔgɔw ko Eli ka kan ka na kisibaga ɲa?»
40017011	A y'u jaabi ko: «Tiɲɛ na, Eli ka kan ka na fɛɛn bɛɛ labɛn fɔlɔ.
40017012	Ne b'a fɔ aw ye ko Eli nana ka ban, nga u m'a lɔn, mɔgɔw y'u yɛrɛ sago kɛ a la. O cogo kelen la, u bena Mɔgɔ Dencɛ fana tɔɔrɔ.»
40017013	Kalandenw y'a faamu ko a be kumana Zan batizelikɛla le koo la.
40017014	Yezu n'a ka kalanden saba nunu sera jama yɔrɔ la waati min na, cɛɛ dɔ nana a kunbiri gwan a kɔrɔ k'a fɔ ko:
40017015	«Matigi, makari ne deen na, bari kirikirimasiɲɛ b'a la. Tuma o tuma a be wili a la k'a ta k'a ben, a y'a ben tasuma na ani jii la siɲɛ caaman.
40017016	Ne nana n'a ye i ka kalandenw fɛ, nga u ma se k'a kɛnɛya.»
40017017	Yezu y'a fɔ ko: «Aw bii mɔgɔw kɔni, aw ka jugu, aw te la Ala la. Ne bena to n'aw ye k'aw ka koo muɲu fɔɔ tuma jumɛn? Aw ye na ni deen nin ye yan.»
40017018	Yezu ye kuma gwɛlɛya jina ma k'a gwɛn ka bɔ deen nin na, o yɔrɔnin bɛɛ a kɛnɛyara.
40017019	O kɔ, Yezu ka kalandenw gwɛrɛla a la u danna, k'a ɲininga ko: «Mun na an ma se ka jina nin gwɛn?»
40017020	Yezu y'a fɔ u ye ko: «Aw te la ne la kosɔbɛ minkɛ, o lo. Tiɲɛ na, ne b'a fɔ aw ye, ko n'aw ka lanaya boɲa tun be mutaridikisɛ ta bɔ, aw tun be se k'a fɔ kulu nin ye ko a ka wili ka bɔ yan ka taga lɔ yen fɛ. O tun bena kɛ. Fɛɛn te yen n'aw tena se ka min kɛ. [
40017021	Nga nin jina nin ɲɔgɔn te se ka gwɛn ka bɔ mɔgɔ la n'i ma suun don ka Ala daali.]»
40017022	Loon dɔ, kalandenw ye ɲɔgɔn lajɛn Galile, Yezu y'a fɔ u ye ko: «U bena Mɔgɔ Dencɛ don mɔgɔjuguw bolo,
40017023	k'a faga, tile sabanan loon a faganin kɔ, a bena kunun.» U bɛɛ hakili ɲagamina kosɔbɛ.
40017024	Yezu n'a ka kalandenw sera Kafaranamu tuma min na, bolomafara min be di Alabatosoba koo la, mɔgɔ minw tun be to k'o minɛ, olu nana Piyɛri ɲininga ko: «Aw ka karamɔgɔ nin te to ka bolomafara di wa?»
40017025	Piyɛri y'u jaabi ko: «Ɔnhɔn, a be to k'a di.» Piyɛri sera soo tuma min na, Yezu kɔnna k'a ɲininga ko: «Simɔn, ele ka miiriya ye jumɛn ye koo nin na? Mɔgɔ jumɛnw le ka kan ka wusuru, walima lɛnpo sara faamaw ye? U deenw wa, walima mɔgɔ wɛrɛw?»
40017026	Piyɛri y'a jaabi ko: «Mɔgɔ wɛrɛw lo.» Yezu y'a fɔ a ye ko: «O kɔrɔ k'u deenw lafoninin be kɛ!
40017027	Nga waasa miiriyajugu kana don mɔgɔ nunu kuun na, o kama, i ka dulen ta ka taga baa la k'a fili yen. N'i kɔnna ka jigɛ min minɛ, i k'a daa yɛlɛ ka filɛ yen. I bena wari sɔrɔ yen min be i ka bolomafara ni ne ta bɔ. I ka taga o di.»
40018001	O waati la, Yezu ka kalandenw gwɛrɛla a la k'a ɲininga ko sankolo masaya la, jɔn le ye mɔgɔbaba ye?
40018002	Yezu ye denmisɛn dɔ wele k'o lɔ u cɛma,
40018003	k'a fɔ u ye ko: «Tiɲɛ na, n b'a fɔ aw ye ko n'aw m'aw sɔɔn yɛlɛma k'a kɛ i n'a fɔ denmisɛnw ta, aw tena don sankolo masaya la.
40018004	O la, mɔgɔ min b'a yɛrɛ majigi ka kɛ i n'a fɔ denmisɛn nin, o tigi bena kɛ mɔgɔbaba ye sankolo masaya la.
40018005	Ni mɔgɔ min be denmisɛn nin ɲɔgɔn minɛ ka ɲa ne kosɔn, o tigi be ne le minɛ ka ɲa.
40018006	«Denmisɛn minw lara ne la, ni mɔgɔ dɔ kɛra sababu ye k'olu dɔ kunna cɛn, sanni a tigi k'o kɛ, ni kabakuru belebeleba tun sirila a kaan na, k'a fili kɔgɔji kɔnɔ, o tun ka fisa a ma.
40018007	Diɲɛ mɔgɔ minw kɛra sababu ye ka mɔgɔ caaman kunna cɛn, bɔnɛ ye olu ta ye. Wajibi lo dɔw kunna bena cɛn, nga mɔgɔ min bena kɛ o dɔ sababu ye, bɔnɛ y'o tigi ta ye.
40018008	N'i bolo kelen, walima n'i seen kelen be kɛ sababu ye k'i don kojugu la, a tigɛ k'a fili yɔrɔjan. I ka don arijana na n'i bolo kelen, walima n'i seen kelen ye, o ka fisa i ma, i ka fili tasuma fagabali yɔrɔ la n'i bolo fila, walima n'i seen fila ye.
40018009	N'i ɲaa be kɛ sababu ye k'i don kojugu la, a wɔgɔbi k'a fili yɔrɔjan. I ka don arijana na n'i ɲaden kelen ye, o ka fisa i ma, ɲaa fila ka to i fɛ, i ka fili jahanama na.
40018010	«Aw k'aw yɛrɛ kɔlɔsi, aw si kana denmisɛn nunu dɔ dɔgɔya, bari ne b'a fɔ aw ye k'olu ka mɛlɛkɛw be n Faa ɲakɔrɔ arijana na tuma bɛɛ. [
40018011	Mɔgɔ Dencɛ nana ka mɔgɔ tununinw kisi.]
40018012	Aw ka miiri la, ni saga kɛmɛ be mɔgɔ dɔ fɛ, ni olu dɔ tununa, sagatigi nin tena saga bi kɔnɔntɔn ni kɔnɔntɔn to kulu kan ka taga kelen nin yaala wa?
40018013	Ne b'a fɔ aw ye ko n'a y'a ye, a nisɔn bena diya ale kosɔn ka tɛmɛ bi kɔnɔntɔn ni kɔnɔntɔn nunu kan.
40018014	O cogo kelen la, aw Faa min be sankolo la, a t'a fɛ denmisɛn nunu dɔ ka tunu.
40018015	«N'i balima ye hakɛ kɛ, ta'a fɛ k'a ladi i kelen ale kelen. N'a sera k'i faamu ka sɔn a la, e y'i balima tanga.
40018016	Nga n'a banna k'i lamɛn, i ka mɔgɔ kelen, walima fila fara i kan ka ta'a fɛ tugu, waasa mɔgɔ fila, walima mɔgɔ saba k'o koo ɲanabɔ.
40018017	N'a ma sɔn olu ka fɔta ma, i k'o koo fɔ Ala ka jama ye. N'a ma sɔn olu ka fɔta ma fana, i k'a jati Alalɔnbali, walima lɛnpominɛla ye.
40018018	Tiɲɛ na, ne b'a fɔ aw ye ko aw mana fɛɛn o fɛɛn siri dugukolo kan, o bena siri sankolo la. N'aw ye fɛɛn o fɛɛn foni dugukolo kan, o bena foni sankolo la.
40018019	«Tiɲɛ na, ne b'a fɔ aw ye tugu ko ni mɔgɔ fila bɛnna aw cɛma ka Ala daali fɛɛn o fɛɛn na k'u to dugukolo kan yan, ne Faa min be sankolo la bena o d'u ma.
40018020	Bari ni mɔgɔ fila walima mɔgɔ saba mana ɲɔgɔn lajɛn yɔrɔ o yɔrɔ ne tɔgɔ la, ne b'u cɛma.»
40018021	Piyɛri gwɛrɛla Yezu la k'a ɲininga ko: «Matigi, ni n balima be to ka ne hakɛ ta tuma bɛɛ, ne ka kan ka yafa a ma siɲɛ joli? Fɔɔ ka taga se siɲɛ wolonwula wa?»
40018022	Yezu y'a jaabi ko: «Ayi, ne t'a fɔ i ye siɲɛ wolonwula dɛ, nga siɲɛ wolonwula sigiyɔrɔman bi wolonwula.
40018023	«Bari sankolo masaya be i ko masacɛ dɔ ta. Ale tun b'a fɛ k'a ka nafolo jati minɛ n'a ka baaradenw ye.
40018024	K'a to jatili la, u nana ni baaraden dɔ ye min tun ka kan ka wari caaman sara.
40018025	Masacɛ nin y'a ye ko a tena se k'a bɛɛ sɔrɔ k'a sara minkɛ, a k'u ka baaraden nin, n'a ka muso, n'a ka denmisɛnw, n'a bololafɛn bɛɛ feere, waasa juru nin ka se ka sara.
40018026	Baaraden nin y'a kunbiri gwan a kuntigi kɔrɔ k'a daali ko a ka muɲu ale kɔrɔ dɔɔni, ko ale bena juru nin bɛɛ sara.
40018027	A kuntigi makarila a la, ka yafa a ma juru nin la.
40018028	O baaraden nin bɔra a kuntigi ka soo waati min na, a y'a tɔɲɔgɔn dɔ ye min tun ka kan ka wari dɔɔni d'ale ma. A y'a minɛ k'a kaan dɛrɛ kosɔbɛ fɔɔ a ninakili degunna, k'a fɔ a ye ko: ‹N ka wari sara.›
40018029	A tɔɲɔgɔn nin y'a yɛrɛ majigi a kɔrɔ k'a daali ko: ‹muɲu ne kɔrɔ, ne ben'a sara.›
40018030	Nga baaraden nin ma sɔn, a y'a don kaso la, k'a fɔ ko ni ale ka juru ma sɔrɔ, ko a te bɔ.
40018031	A tɔɲɔgɔn dɔw fana y'u ye minkɛ, olu nii tɔɔrɔla kosɔbɛ. Olu tagara o fɔ u kuntigi ye.
40018032	O tuma na, u kuntigi k'u ka taga baaraden nin wele ka na. U tagar'a wele, a nana tuma min na, a kuntigi y'a fɔ a ye ko: ‹Baaradenjugu, ne tun yafara i ma juru nin la, bari i ye ne daali.
40018033	Ne makarila i la cogo min na, ele fana tun ka kan ka makari i tɔɲɔgɔn na ten.›
40018034	A kuntigi dimina kosɔbɛ, a ye baaraden nin don kaso la, a ko ni juru nin bɛɛ ma sara, ko a te bɔ.»
40018035	O kɔ, Yezu ye nin fɔ k'a la a kan ko: «Ne Faa min be sankolo la, o bena aw kɛ ten, n'aw te sɔn ka yafa aw tɔɲɔgɔn ma aw dusu bɛɛ la.»
40019001	Yezu tilara kuma na tuma min na, a bɔra Galile mara la ka taga Zude mara yɔrɔ dɔ la, Zurudɛn baji kɔfɛ.
40019002	O yɔrɔ la jamaba tugura a kɔ, a y'olu ka banabagatɔw kɛnɛya.
40019003	Fariziɲɛ dɔw nana Yezu darabɔ k'a filɛ. U y'a ɲininga ko: «A daganin be cɛɛ k'a muso furu sa koo sugu bɛɛ la wa?»
40019004	Yezu y'u jaabi ko: «Aw m'a mɛn Ala ka kuma na, ko Ala ye diɲɛ dan tuma min na, a ye cɛɛ ni muso dan wa?
40019005	A y'a fɔ fana k'o le kosɔn cɛɛ ben'a faa n'a baa to yen ka nɔrɔ a ka muso la, u fila bɛɛ bena jɛn ka kɛ kelen ye.
40019006	A kɛra ten, u tena kɛ mɔgɔ fila ye tugu, fɔɔ kelen. Ala ye min jɛn ka kɛ kelen ye, mɔgɔ si kana o faran.»
40019007	U ye Yezu ɲininga ko: «Mun na Musa y'a fɔ ko wajibi lo n'an b'a fɛ ka muso furu sa, ko an ka kan ka furusasɛbɛ d'a ma?»
40019008	Yezu y'a fɔ u ye ko: «Aw ka dusugwɛlɛya le y'a to Musa sɔnna ko aw be se k'aw ka muso bila, n'o tɛ, fɔlɔfɔlɔ a tun te ten.
40019009	Ne b'a fɔ aw ye ko ni mɔgɔ o mɔgɔ y'a ka muso furu sa, ni ɲamɔgɔya sababu tɛ, ka dɔ wɛrɛ ta, o tigi ye kakalaya kɛ.»
40019010	Yezu ka kalandenw y'a fɔ a ye ko: «Ni nin le kɛra furu cogo ye, o tuma na, kuun t'a la mɔgɔ ka furu.»
40019011	Yezu y'a fɔ u ye ko: «Mɔgɔ bɛɛ te se k'o kɛ, fɔɔ ni Ala y'a see di mɔgɔ min ma.
40019012	Nga mɔgɔ dɔw be wolo ni furubaliya ye. Dɔw kɛra cɛgwanaw ye mɔgɔ wɛrɛ sababu la. Dɔw fana banna furu ma sankolo masaya kosɔn. Mɔgɔ min be se ka sɔn furubaliya ma, o tigi ka sɔn.»
40019013	Mɔgɔw nana Yezu fɛ ni denmisɛnw ye, waasa a k'a bolo la u kan ka Ala daali u ye. Nga kalandenw sɔngɔra u kunna.
40019014	Yezu y'a fɔ u ye ko: «Aw ka denmisɛnw to u ka na ne fɛ, aw kana u bali, bari sankolo masaya ye olu bɔɲɔgɔnw le ta ye.»
40019015	A y'a bolo la u kan, o kɔ, a tagara.
40019016	Cɛɛ dɔ gwɛrɛla Yezu la k'a ɲininga ko: «Karamɔgɔ, ne ka kan ka koɲuman jumɛn le kɛ ka nii banbali sɔrɔ?»
40019017	Yezu y'a fɔ a ye ko: «Mun na i be ne ɲininga koɲuman koo? Fɛɛn kelen dama le ka ɲi. N'i b'a fɛ ka nii banbali sɔrɔ, i ka Ala ka sariyaw bato.»
40019018	Cɛɛ nin ye Yezu ɲininga ko: «O ye sariya jumɛn ye?» Yezu y'a fɔ a ye ko: « ‹I kana mɔgɔ faga, i kana kakalaya kɛ, i kana soɲali kɛ, i kana galon seereya kɛ.
40019019	E k'i faa n'i baa boɲa. Ani k'i mɔgɔɲɔgɔn kanu i n'a fɔ i yɛrɛ.› »
40019020	Kanbelen nin y'a jaabi ko ale sera k'o bɛɛ bato, ko mun b'ale jɛn tugu.
40019021	Yezu y'a fɔ a ye ko: «N'i b'a fɛ i ka koow bɛɛ ka dafa, taga k'i bololafɛnw feere k'o wari tilan fantanw cɛ, o la, i bena nafolo sɔrɔ sankolo la. O kɔ, na tugu ne kɔ.»
40019022	Nga kanbelen nin y'o kuma mɛn tuma min na, a dusu kasinin le tagara, bari nafoloba tun b'a fɛ.
40019023	Yezu y'a fɔ a ka kalandenw ye ko: «Tiɲɛ na, ne b'a fɔ aw ye ko nafolotigi donko ka gwɛlɛ sankolo masaya la.
40019024	Ne b'a fɔ aw ye tugu ko ɲɔgɔmɛ donko ka nɔgɔ miseli woo fɛ ka tɛmɛ nafolotigi donko kan Ala ka masaya la.»
40019025	Kalandenw y'o kuma mɛn minkɛ, u kabakoyara kosɔbɛ. Olu tun b'a fɔra k'o tuma na, jɔn le be se ka kisi?
40019026	Yezu y'u filɛ k'a fɔ u ye ko: «Adamadenw kɔni te se k'o kɛ, nga Ala be se koo bɛɛ la.»
40019027	Piyɛri ye Yezu ɲininga ko: «A filɛ, an ye fɛɛn bɛɛ to yen ka tugu e kɔ. An ta bena kɛ cogo di?»
40019028	Yezu y'a fɔ u ye ko: «Tiɲɛ na, ne b'a fɔ aw ye ko ni diɲɛ nana kɛ diɲɛkura ye tuma min na, Mɔgɔ Dencɛ bena sigi a ka masasigilan kan. Aw minw tugura a kɔ, aw fana bena sigi masasigilan tan ni fila kan, ka Isirayɛli ka deen tan ni fila kɔmɔgɔw kiti.
40019029	Ani mɔgɔ o mɔgɔ min y'a ka soo to, walima a balimacɛw, n'a balimamusow, a faa n'a baa, a deenw, an'a ka foro ne kosɔn, o tigi bena o ɲɔgɔn caaman sɔrɔ, ani ka nii banbali sɔrɔ.
40019030	Nga ɲamɔgɔ caaman bena kɛ kɔmɔgɔw ye, kɔmɔgɔ caaman bena kɛ ɲamɔgɔw ye.
40020001	«Sankolo masaya bɔnin be forotigi dɔ fɛ. A bɔra sɔgɔma joona ko a be sɛnɛkɛlaw ta k'u ci a ka foro kɔnɔ.
40020002	A kɔnna ka minw sɔrɔ, a bɛnna n'olu ye ko a bena warigwɛ deen kelen d'u ma tile kɔnɔ, min ye tile kelen baara sara ye, ka sɔrɔ k'u ci a ka foro la.
40020003	Tile gwanna dɔɔni, forotigi bɔra tugu ka dɔ wɛrɛw siginin ye yiriba kɔrɔ, u tun te baara la.
40020004	A y'a fɔ olu fana ye ko: ‹Aw ye taga ne ka foro la ka baara kɛ, ni tile banna, ne bena aw sara.›
40020005	Olu tagar'a ka foro la. Tilefɛ, forotigi nin bɔra tugu ka mɔgɔ dɔw sɔrɔ, n'u te baara la, tile sumana dɔɔni, a ye dɔ wɛrɛw sɔrɔ fana, k'u bɛɛ ci a ka foro la.
40020006	Tile banna tuma min na, a ye mɔgɔ dɔ wɛrɛw ye tugu minw tun te baara la. A y'a fɔ olu ye ko: ‹Mun n'aw ye tile bɛɛ ban yan n'aw ma taga baara la?›
40020007	U y'a jaabi k'u ma baara sɔrɔ mɔgɔ si fɛ. A y'a fɔ olu ye k'u ka taga baara kɛ ale ka foro la.
40020008	Baara jigira tuma min na, forotigi y'a fɔ a ka baarakuntigi ye ko a ka baarakɛla nunu wele k'u ka sara d'u ma, k'a daminɛ minw tagara laban na fɔɔ ka taga bila fɔlɔ taw ma.
40020009	Mɔgɔ minw tagara o y'a sɔrɔ tile banna, olu gwɛrɛla, a ye warigwɛ deen kelen kelen di olu bɛɛ ma.
40020010	Mɔgɔ minw tagara sɔgɔmadafɛ, olu nana gwɛrɛ. U tun b'a miiri k'u bena sɔrɔli kɛ ka tɛmɛ dɔ nunu kan. Nga u kelen kelen bɛɛ ye warigwɛ deen kelen kelen le sɔrɔ.
40020011	Olu y'u ka sara minɛ tuma min na, u tun be ŋunuŋunu forotigi kama.
40020012	U tun b'a fɔra ko: ‹Nunu nana kɔfɛ, u yɛrɛ ma tile kelen baara kɛ ani u ma sigɛn i n'a fɔ anw. U ye baara kɛ waati dɔɔni dɔrɔn. Ele y'olu ka sara kɛ kelen ye n'an ta ye.›
40020013	Forotigi y'a fɔ u kelen ye ko: ‹N teri, ne ma i tɔɲɔ. An tun ma bɛn a la ko ne bena i sara ni warigwɛ deen kelen ye wa?
40020014	E k'i ka sara minɛ ka tɛmɛ ka bɔ yan. Mɔgɔ minw tagara baara la kɔfɛ, ne bena e ka sara ɲɔgɔn di olu bɛɛ ma.
40020015	O tuma na, ne man kan ka n sago kɛ ni n ka wari ye wa, walima ne ye koɲuman min kɛ, o ɲagoya le b'i la?› »
40020016	Yezu tilara k'a fɔ ko: «O cogo kelen la, kɔmɔgɔw bena kɛ ɲamɔgɔw ye, ani ɲamɔgɔw bena kɛ kɔmɔgɔw ye.»
40020017	Yezu n'a ka kalandenw tun be tagara Zeruzalɛmu. K'u to sira kan, a ye kalanden tan ni fila nunu wele u danna k'a fɔ u ye ko:
40020018	«Ayiwa, an be tagara Zeruzalɛmu. O yɔrɔ la, u bena Mɔgɔ Dencɛ don sarakalasebagaw kuntigiw ni sariya karamɔgɔw bolo. U ben'a fɔ ko a ka kan ka faga.
40020019	U ben'a don siya wɛrɛw bolo, olu bena yɛlɛ a ma, k'a bugɔ ni golokami ye, k'a gwengwen lɔgɔ kan. Nga tile sabanan loon a bena kunun.»
40020020	O kɔ, Zebede ka muso nana Yezu fɛ n'a dencɛw ye. A y'a kunbiri gwan Yezu kɔrɔ waasa k'a daali.
40020021	Yezu y'a ɲininga ko: «E be mun le fɛ?» A y'a jaabi ko: «N'i sigira i ka masaya la tuma min na, a to n deen fila nunu ka sigi i kɔrɔ, mɔgɔ kelen i kinibolo fɛ, kelen i numanbolo fɛ.»
40020022	Yezu y'u jaabi ko: «Aw be fɛɛn min daali, aw t'o lɔn. Tɔɔrɔ min bena ne sɔrɔ, aw be se k'o ɲɔgɔn muɲu wa?» U y'a fɔ ko: «An be se.»
40020023	Yezu y'a fɔ u ye ko: «Aw kɔni bena o tɔɔrɔ muɲu. Nga ka sigi ne kinibolo, walima ne numanbolo fɛ, ne t'o latigɛbaga ye. N Faa y'o yɔrɔw labɛn minw ye, u bena di olu le ma.»
40020024	Kalanden tan nunu y'o mɛn minkɛ, u dimina mɔgɔ fila nunu kɔrɔ.
40020025	Yezu y'u wele k'a fɔ u ye ko: «Aw b'a lɔn ko diɲɛ kɔnɔ, siyaw ɲamɔgɔw be kuntigiya kɛ tɔw kan, mɔgɔbabaw be fanga yira u la.
40020026	A man kan ka kɛ ten aw cɛma. Ni mɔgɔ min b'a fɛ ka kɛ mɔgɔba ye aw cɛma, o tigi ka kan k'a yɛrɛ kɛ aw ka baaraden ye.
40020027	Ni mɔgɔ min b'a fɛ ka kɛ ɲamɔgɔ ye aw cɛma, o ka kan ka kɛ aw ka jɔɔn ye.
40020028	O cogo la, Mɔgɔ Dencɛ ma na waasa mɔgɔw ka baara kɛ a ye. Nga, a nana ka mɔgɔw mako ɲa, ani k'a yɛrɛ nii di ka kɛ mɔgɔ bɛɛ nii kunmabɔ sara ye.»
40020029	Yezu n'a ka kalandenw tun be bɔra Zeriko tuma min na, jamaba tun tugura a kɔ.
40020030	Fiɲɛntɔ fila dɔ tun siginin be sira daa la, olu y'a mɛn tuma min na ko Yezu le be tɛmɛna, u y'a daminɛ k'a fɔ ko: «Matigi, Dawuda dencɛ, makari an na!»
40020031	Jama sɔngɔra u kunna k'u ka je, nga u pɛrɛnna ka tɛmɛ fɔlɔta kan. U ko: «Matigi, Dawuda dencɛ, makari an na!»
40020032	Yezu lɔra k'u wele, k'u ɲininga ko: «Aw b'a fɛ ne ka mun kɛ aw ye?»
40020033	U y'a jaabi ko: «Matigi, an b'a fɛ i k'an ɲaa yɛlɛ.»
40020034	U hinɛ donna Yezu la minkɛ, a magamagara u ɲaa na. O yɔrɔnin bɛɛ, u ye yeli kɛ, u tugura Yezu kɔ.
40021001	Yezu n'a kɔfɛmɔgɔw surunyana Bɛtifaze la, Olivuyirikulu gɛrɛfɛ. U yɔrɔ tun man jan Zeruzalɛmu na tugu. A ye kalandenw fila ci
40021002	k'a fɔ u ye ko: «Aw ye taga ɲafɛ dugu nin na. Aw bena falimuso n'a deen sirinin sɔrɔ yen. Aw k'a foni ka na n'u ye.
40021003	Ni mɔgɔ dɔ y'aw ɲininga, aw k'a fɔ a tigi ye ko Matigi mako le b'u la, o yɔrɔnin bɛɛ, a bena aw to aw be na n'u ye.»
40021004	O koo kɛra ten waasa kira tun ye kuma min fɔ, o ka dafa.
40021005	A tun ko: «Aw y'a fɔ Siyɔnkaw ye k'u ka masacɛ be nana, a y'a yɛrɛ majigi ka yɛlɛ faliden kan.»
40021006	Kalanden nunu tagar'a kɛ i ko Yezu tun y'a fɔ u ye cogo min na.
40021007	U nana ni falimuso n'a deen ye, k'u ka faniw la u kan. Yezu sigira faniw kan.
40021008	Mɔgɔ caaman y'u ka faniw lala sira kan, dɔw tun be yiri furaburu tigɛ k'o lala sira kan fana.
40021009	Jama min tun be taama Yezu ɲafɛ, ani minw tun b'a kɔfɛ, olu bɛɛ tun be pɛrɛnna k'a fɔ ko: «An b'i tɔgɔ tanu Dawuda dencɛ! E min be nana Matigi tɔgɔ la, Ala ka barika don i la. Ala tɔgɔ ka tanu arijana na.»
40021010	Yezu donna Zeruzalɛmu kɔnɔ tuma min na, dugu bɛɛ ɲagamina, u tun be ɲɔgɔn ɲiningana ko cɛɛ nin ye jɔn ye.
40021011	U tun be ɲɔgɔn jaabi ko kira Yezu lo ka bɔ Nazarɛti, Galile mara la.
40021012	Yezu donna Alabatosoba kɔnɔ waati min na, a ye feerekɛlaw, ni sannikɛlaw gwɛn ka bɔ yen, ka warifalenbagaw ka tabaliw ni tubani feerebagaw ka sigilanw ɲɔti k'u benben duguma.
40021013	O kɔ, a y'a fɔ u ye ko a fɔra Ala ka kuma na ko: «Ne ka soo bena kɛ daalilikɛyɔrɔ ye. Nga aw kɔni y'a kɛ soonw ka yɔrɔ ye.»
40021014	Fiɲɛntɔw ni senkelenninw tagara Yezu fɛ Alabatosoba kɔnɔ. Yezu y'u kɛnɛya.
40021015	Sarakalasebagaw kuntigiw ni sariya karamɔgɔw y'o kabako kɛninw ye tuma min na, ani denmisɛnw tun be pɛrɛn n'u b'a fɔra ko: «An b'i tanu Dawuda dencɛ,» u dimina kosɔbɛ.
40021016	U ye Yezu ɲininga ko: «I ma denmisɛn nunu ka kuma mɛn wa?» Yezu y'u jaabi ko: «Ɔnhɔn, aw fana ma deli k'a kalan Ala ka kuma na wa ko: ‹E y'e tanuli kuma don denmisɛnw ni denɲɛninw daa la.›?»
40021017	A y'o kuma fɔ ka ban, a y'u to yen ka bɔ dugu kɔnɔ ka taga sii Betani.
40021018	Sɔgɔmadafɛ Yezu tun be kɔsegira ka taga Zeruzalɛmu, kɔngɔ y'a minɛ.
40021019	A ye torosun dɔ ye sira daa la minkɛ, a gwɛrɛla a la k'a filɛ, nga a ma foyi sɔrɔ a la furaburu kɔ. Yezu y'a fɔ yiri nin ye ko: «A banna, ele kɔni tena deen kɛ tugu!» O waati yɛrɛ la yiri nin jara.
40021020	Kalandenw y'o ye minkɛ, u kabakoyara kosɔbɛ. U y'a ɲininga ko a kɛra cogo di torosun nin jara yɔrɔnin kelen.
40021021	Yezu y'u jaabi ko: «Tiɲɛ na, ne b'a fɔ aw ye ko n'aw lara ne la, n'aw te sigasiga fewu, ne ye min kɛ torosun na, aw bena se k'o ɲɔgɔn kabakow kɛ. Aw bena dɔ wɛrɛw yɛrɛ kɛ ka tɛmɛ a kan. Hali n'aw y'a fɔ kulu nin ye ko: ‹Wili ka bɔ yan ka taga ben kɔgɔji kɔnɔ,› o bena kɛ.
40021022	N'aw lara ne la, n'aw ye fɛɛn o fɛɛn daali Ala fɛ, a bena o d'aw ma.»
40021023	Yezu tagara Alabatosoba kɔnɔ. K'a to mɔgɔw kalan na, sarakalasebagaw kuntigiw ni zuwifu ka cɛkɔrɔbaw nana k'a ɲininga ko: «I be koo minw kɛ, jɔn le y'o sira d'i ma? Jɔn le y'o kɛ see d'i ma?»
40021024	Yezu y'u jaabi ko: «Ne fana bena aw ɲininga koo kelen dɔrɔn na. N'aw ye ne jaabi, o tuma na, min ye sira di ne ma ka koo nunu kɛ, ne bena o fɔ aw ye.
40021025	Jɔn le tun ye Zan ci ka na mɔgɔw batize, Ala lo wa, walima mɔgɔw lo?» Nga u tora ka ɲɔgɔn sɔsɔ gɛrɛfɛ k'a fɔ ko: «N'an y'a jaabi ko Ala lo, a bena an ɲininga ko mun na an ma la a la.
40021026	Nga n'an y'a fɔ ko mɔgɔw lo fana, an ka kan ka siran jama ɲa, bari mɔgɔ bɛɛ lar'a la ko Zan tun ye kira ye.»
40021027	O la, u ye Yezu jaabi ko: «An t'a lɔn.» Ale fana y'a fɔ u ye ko: «N'o lo, mɔgɔ min ye sira di ne ma ka koo nunu kɛ, ne fana tena o fɔ aw ye.»
40021028	Yezu y'u ɲininga tugu ko: «Aw be mun le miiri nin na? Deen fila tun be cɛɛ dɔ fɛ. A y'a fɔ deen fɔlɔ ye ko: ‹Bii, ne b'a fɛ i ka taga baara kɛ foro kɔnɔ.›
40021029	Deen fɔlɔ nin y'a jaabi ko: ‹Ne tena se ka taga.› Dɔɔni a nimisara, a ye sira minɛ ka taga foro la.
40021030	Facɛ nin tagara deen filanan fɛ, k'a fɔ ale ye fana, deen ko: ‹Ɔnhɔn baba, ne bena taga.› Nga a ma taga.
40021031	O deen fila nunu cɛma, jumɛn le ye a facɛ sago kɛ?» U y'a jaabi ko deen fɔlɔ kɛ. Yezu y'a fɔ u ye ko: «Ne b'a fɔ aw ye tiɲɛ na ko lɛnpominɛlaw ni kakalamusow bena kɔn ka don aw ɲa Ala ka masaya kɔnɔ.
40021032	Bari Zan nana aw fɛ ka taamacogoɲuman yira aw la. Aw ma sɔn o ma, nga lɛnpominɛlaw ni kakalamusow sɔnna o ma. Aw y'o ye, aw ma sɔn k'aw dusu yɛlɛma ka la a la.»
40021033	Yezu y'a fɔ u ye tugu ko: «Aw y'aw tulo malɔ talen dɔ wɛrɛ la. Forotigi dɔ ye ɛrɛzɛnforo bɔ. A ye kogo kɛ k'a lamini, ka dingɛ sogi ka ɛrɛzɛn nin jii bɔyɔrɔ dilan, ka sangaso lɔ a kɔlɔsibagaw ye. A y'a don baarakɛla dɔw bolo. O kɔ, a tagara taama na.
40021034	Ɛrɛzɛn mɔna tuma min na, a y'a ka jɔɔnw ci baarakɛla nunu fɛ k'u ka taga ale niyɔrɔ minɛ.
40021035	Baarakɛla nunu y'o jɔɔnw minɛ, ka kelen bugɔ kosɔbɛ, ka kelen faga ani ka tɔ kelen nin bon ni kabakuruw ye.
40021036	Forotigi y'a ka jɔɔn dɔ wɛrɛw ci minw cayara ni fɔlɔtaw ye. Baarakɛla nunu y'olu minɛ k'u kɛ i n'a fɔ u tun ye fɔlɔtaw kɛ cogo min na.
40021037	A laban na, a y'a dencɛ ci u ma, a tun be miiri ko: ‹U bena n dencɛ boɲa.›
40021038	Nga baarakɛlaw y'o ye tuma min na, u y'a fɔ ɲɔgɔn ye ko: ‹Nin le ye cɛntala ye. Aw ye na an k'a faga ka cɛɛn nin kɛ an ta ye.›
40021039	U y'a minɛ ka taga n'a ye waga kɔnɔ k'a faga.»
40021040	Yezu y'u ɲininga ko: «Sisan ni forotigi nana tuma min na, a bena mun le kɛ o baarakɛlaw la?»
40021041	U y'a jaabi ko: «Wajibi lo, a tena makari o mɔgɔjugu nunu na, a bena u faga, k'a ka foro kalifa baarakɛla dɔ wɛrɛw ma, minw ben'a niyɔrɔ d'a ma ɛrɛzɛnmɔtuma na.»
40021042	O kɔ, Yezu y'a fɔ u ye ko: «Min fɔra Ala ka kuma na, aw m'o mɛn ka ye wa? Ko: ‹Bonlɔlaw tun banna kabakuru min na, o nana kɛ kabakuru barikaman ye, boon nɔnkɔn ta. O koo bɔra Matigi le fɛ, a kɛra kabako ye an ɲana.› »
40021043	Yezu y'a fɔ u ye tugu ko: «Ne b'a fɔ aw ye k'o cogo kelen la, Ala ka masaya bena bɔsi aw la, ka di siya wɛrɛw ma. Olu bena kɛwaliɲuman kɛ. [
40021044	Ni mɔgɔ min benna o kabakuru nin kan, o tigi kolow bena karikari, nga n'o kabakuru nin benna mɔgɔ min kan, a bena o tigi ɲɔɲɔ.]»
40021045	Sarakalasebagaw ani Fariziɲɛw ye Yezu ka talen nunu mɛn ka ban tuma min na, u y'a faamu ko Yezu tun be kuma olu le koo la.
40021046	U tun be cogoya ɲinina waasa ka Yezu minɛ, nga u tun be siran jama ɲa, bari olu bɛɛ tun be Yezu jati kira ye.
40022001	Yezu kumana u fɛ talen na tugu k'a fɔ ko:
40022002	«Sankolo masaya be i ko masacɛ dɔ ta, min y'a deen ka kɔɲɔya dumuni labɛn.
40022003	A tun y'o dumuni koo fɔ minw ye, a y'a ka baaradenw ci k'u ka taga olu wele, nga olu tun t'a fɛ ka na.
40022004	O kɔ, a y'a ka baaraden dɔ wɛrɛw ci tugu k'u ka taga fɔ mɔgɔ nunu ye ko: ‹Ne ye dumuni bɛɛ labɛn ka ban. Ne ye n ka turaw ani n ka begɛn tulɔninw faga ka ban. Fɛɛn bɛɛ labɛnna, aw ye na o dumu.›
40022005	Nga minw welela, olu ma miiri u welekun na. U tagara u ɲana taw la: Dɔ tagar'a ka foro la, dɔ fana tagar'a ka jago kɛyɔrɔ la.
40022006	Tɔɔ nunu ye baaradenw minɛ k'u tɔɔrɔ kosɔbɛ ani k'u faga.
40022007	Masacɛ dimina kosɔbɛ, a y'a ka sɔlidasiw ci ka taga o mɔgɔfagala nunu halaki ani ka u ka dugu jɛni.
40022008	O kɔ, a y'a fɔ a ka baaraden dɔ wɛrɛw ye ko: ‹Kɔnyɔya dumuni labɛnna ka ban, nga minw tun welela, olu tun man kan n'a ye.
40022009	Aw ye taga sirabaw daa la, n'aw ye mɔgɔ o mɔgɔ sɔrɔ, aw k'u wele, u ka na dumuni nin dumu.›
40022010	Baaraden nunu tagara sira daaw la. U ye mɔgɔ o mɔgɔ sɔrɔ yen, u y'u wele, a ɲumaman fara jugumanw kan, fɔɔ kɔɲɔya dumuni labɛnna soo min kɔnɔ, o fara.
40022011	Masacɛ donna ko a be mɔgɔ welenin nunu filɛ waati min na, a ye cɛɛ dɔ ye kɔɲɔya fani tun te min kaan na.
40022012	A y'a fɔ o cɛɛ nin ye ko: ‹N teri, ele kɛra cogo di ka don yanni kɔɲɔya fani t'i kaan na?› Cɛɛ nin lɔra, a ma se ka kuma.
40022013	Masacɛ y'a fɔ a ka baaradenw ye ko: ‹Aw k'a seen n'a bolow siri, k'a ta k'a fili kɛnɛma dibi la. A bena kasi ka kule yen.›
40022014	Ala be mɔgɔ caaman wele waasa u ka don a ka masaya yɔrɔ la, nga minw be se ka don, olu man ca.»
40022015	Fariziɲɛw tagara ɲɔgɔn ye kɛ, waasa ka cogo ɲini ka se ka Yezu minɛ n'a yɛrɛ dalakuma ye.
40022016	U y'u ka kalanden dɔw, ni Erɔdi ka mɔgɔ dɔw ci, waasa u k'a fɔ Yezu ye ko: «Karamɔgɔ, an y'a lɔn ko i be tiɲɛ fɔ, an'i be mɔgɔ kalan ni tiɲɛ ye Ala ka sira la. I fana te siran mɔgɔ si ɲa ka sɔn o tigi ta ma, i te mɔgɔ bɔ mɔgɔ la.
40022017	I ka miiriya fɔ an ye, a daganin be ka nisɔngɔ sara Ɔrɔmu masacɛ ye wa, walima a daganin tɛ?»
40022018	Nga Yezu bɔra u ka miiriyajugu kala ma minkɛ, a y'a fɔ u ma ko: «Namaramɔgɔw, mun na aw be ne dakɔrɔbɔ?
40022019	Aw be lɛnpo sara ni wari min ye, aw k'o dɔ yira ne la.» U ye warigwɛ deen kelen yira a la.
40022020	A y'u ɲininga ko: «Jɔn jaa n'a bulonɔn ye nin ye a kan?»
40022021	U y'a jaabi ko: «Masacɛ ta lo.» O kɔ, Yezu y'a fɔ u ye ko: «Fɛɛn min ye masacɛ ta ye, aw k'o di masacɛ ma, ka Ala ta di Ala ma.»
40022022	U y'o kuma mɛn minkɛ, u kabakoyara kosɔbɛ, o kɔ, u tagara k'a to yen.
40022023	Saduseɲɛw le tun b'a fɔ ko suuw tena kunun. O loon kelen na, u dɔw tagara Yezu fɛ k'a fɔ a ye ko:
40022024	«Karamɔgɔ, Musa y'a fɔ ko ni cɛɛ dɔ sara k'a sɔrɔ a ma deen sɔrɔ, ko a dɔgɔcɛ ka kan ka firiyamuso nin ta janko ka deen sɔrɔ a kɔrɔcɛ ye.
40022025	Nga an fɛ, dencɛ wolonwula tun be cɛɛ dɔ fɛ. Kɔrɔcɛman ye muso furu, a sara k'a muso to yen, a ma deen sɔrɔ n'a ye. A kɛra ten, dɔgɔcɛ fɔlɔ ye muso nin ta,
40022026	o kɔ, filanan fana y'a ta, ani sabanan. Olu si ma deen sɔrɔ ni muso nin ye, fɔɔ u mɔgɔ wolonwula bɛɛ ta kɛra ten.
40022027	Olu bɛɛ sanin kɔ, muso nin fana sara.
40022028	Ayiwa, suuw bena kunun loon min na, o muso nin bena kɛ jɔn ta ye mɔgɔ wolonwula nunu cɛma? Bari u bɛɛ y'a furu ka ye.»
40022029	Yezu y'u jaabi ko: «Aw filila, bari aw te Ala ka kuma faamu, aw te Ala ka sebagaya lɔn fana.
40022030	N'o tɛ, suuw bena kunun waati min na, furu tena kɛ. Mɔgɔw bɛɛ bena kɛ i n'a fɔ mɛlɛkɛw sankolo la.
40022031	Min ye suuw ka kununko ye, aw ma deli k'o kalan Ala ka kuma na wa? A ko:
40022032	‹Ne ye Ibrayima, ni Isiyaka, ani Yakuba ka Ala ye.› Ala te suuw ka Ala ye, nga ɲanamanw ka Ala lo.»
40022033	Jamaba y'a ka kuma nin mɛn, olu bɛɛ kabakoyara kosɔbɛ.
40022034	Fariziɲɛw y'a mɛn ko Yezu ye Saduseɲɛw minɛ kuma na minkɛ, olu ye ɲɔgɔn lajɛn.
40022035	U dɔ, min tun ye sariya karamɔgɔ ye, ale tun b'a fɛ ka Yezu dakɔrɔbɔ. O la, a y'a ɲininga ko:
40022036	«Karamɔgɔ, sariya kɔnɔ, cii jumɛn le koo ka gwɛlɛ?»
40022037	Yezu y'a jaabi ko: « ‹I ka Matigi i ka Ala kanu n'i dusu bɛɛ ye, an'i kɔnɔ bɛɛ ye, n'i hakili bɛɛ ye.›
40022038	O le ye cii fɔlɔ ye, ani o koo le ka gwɛlɛ fana.
40022039	A filanan be yen min koo ka gwɛlɛ i n'a fɔ fɔlɔ. O ye ko: ‹I k'i mɔgɔɲɔgɔn kanu i n'a fɔ i yɛrɛ.›
40022040	Sariya ni kiraw ka kalan bɛɛ bɔra nin cii fila nunu la.»
40022041	Ka Fariziɲɛw lajɛnnin to, Yezu y'u ɲininga ko:
40022042	«Aw ka miiri la, Ala ka Mɔgɔ wolomanin nin ye jɔn ye? Jɔn ka deen lo?» U y'a jaabi ko Dawuda dencɛ lo.
40022043	Yezu y'a fɔ u ye ko: «Nii Senuman barika la, Dawuda ye Krista wele ko a Matigi, bari a y'a fɔ ko:
40022044	‹Matigi Ala y'a fɔ ne Matigi ye ko: Sigi ne kinibolo fɛ fɔɔ ne k'i juguw cɔnkɔn i seen kɔrɔ.›
40022045	Ni Dawuda y'a wele Matigi, a do be se ka kɛ a deen dama ye cogo di?»
40022046	U mɔgɔ si ma se k'a jaabi. K'a ta o loon na, mɔgɔ si ma sɔn k'a ɲininga tugu.
40023001	Yezu tun be kumana a ka kalandenw ni jama fɛ. A tun y'a fɔ u ye ko:
40023002	«Ala ye sariya min di Musa ma, sariya karamɔgɔw ni Fariziɲɛw le ka kan ka mɔgɔw kalan o la.
40023003	N'u y'aw kalan ni sariya koo min ye, aw k'o kɛ. Nga aw kana u ka kɛwali filɛ, bari u be min fɔ, u t'o kɛ.
40023004	U be doni gwiliman siri k'o la mɔgɔw kuun na, nga olu yɛrɛ te sɔn k'u dɛmɛ haali dɔɔni.
40023005	U ka koo bɛɛ kɛra tɔgɔɲini ye. O le y'a to u be sɛbɛ minw bɛɛ siri u teen na, ani u bolo la, u bɛɛ ka bonbon. U b'u ka faniw kalan ka masirifɛn kɛ u la.
40023006	A ka d'u ye ka sigi ɲafɛ dumuni kɛyɔrɔw la ni kalansow kɔnɔ.
40023007	Forobayɔrɔw la, u b'a fɛ mɔgɔw k'u fo, ani k'u wele karamɔgɔ.
40023008	Nga aw kɔni, aw kana sɔn u b'aw wele karamɔgɔ, bari aw bɛɛ ye balimaw ye, aw bɛɛ ka karamɔgɔ ye kelen ye.
40023009	Aw kana mɔgɔ si wele ko aw facɛ dugukolo kan, bari aw Facɛ ye kelen ye, Ala min be sankolo la.
40023010	Aw kana sɔn u b'aw wele ko kuntigi, bari aw kuntigi ye kelen ye, o ye Ala ka Mɔgɔ wolomanin nin ye.
40023011	Mɔgɔ min ye mɔgɔbaba ye aw cɛma, o ka kan ka kɛ aw ka baaraden ye.
40023012	Mɔgɔ o mɔgɔ b'a yɛrɛ boɲa, o tigi bena majigi. Mɔgɔ o mɔgɔ b'a yɛrɛ majigi, o tigi bena boɲa sɔrɔ.
40023013	«Bɔnɛ y'aw ta ye, aw sariya karamɔgɔw ni Fariziɲɛ namaramɔgɔw, bari aw be sankolo masaya donda tugu, aw tena don, minw b'a fɛ ka don fana, aw t'a to olu ka don. [
40023014	Bɔnɛ y'aw ta ye, aw sariya karamɔgɔw ni Fariziɲɛ namaramɔgɔw, bari aw be firiyamusow bololafɛnw bɛɛ bɔsi u la, o kɔ, aw be mɛn Aladali la janko mɔgɔw k'aw filɛ mɔgɔɲumanw ye. O la, aw ka jalaki tɔɔrɔ bena juguya kosɔbɛ.]
40023015	Bɔnɛ y'aw ta ye, aw sariya karamɔgɔw ni Fariziɲɛ namaramɔgɔw, aw be kɔgɔji tigɛ ka taga dugukolo faan bɛɛ la ka tuubiden ɲini. Ni dɔ sɔrɔla, aw b'a kɛ jahanamaden ye ka tɛmɛ aw yɛrɛ kan fɔɔ siɲɛ fila.
40023016	Aw sirayirabaga fiɲɛntɔw, bɔnɛ y'aw ta ye. Aw b'a fɔ ko ni mɔgɔ dɔ kalila Alabatosoba la, k'o te jati, nga ko ni mɔgɔ min kalila Alabatosoba kɔnɔ sanu na, k'o le be jati.
40023017	Naloman ni fiɲɛntɔw, jumɛn le ka fisa u fila la: sanu wa, walima Alabatosoba?
40023018	Aw b'a fɔ fana ko ni mɔgɔ kalila sarakabɔlan na, k'o te jati, nga ko saraka min b'a kan, ko ni mɔgɔ kalila o la, k'o le be jati.
40023019	Fiɲɛntɔ nunu, jumɛn ka fisa u fila la: saraka wa, walima sarakabɔlan?
40023020	Ayiwa, mɔgɔ min be kali sarakabɔlan na, o tigi kalila a sanfɛ saraka fana na.
40023021	Mɔgɔ min be kali Alabatosoba la, o tigi kalila Ala fana na.
40023022	Mɔgɔ min be kali sankolo la, o tigi kalila Ala ka masasigilan na, ani Ala min siginin be o kan.
40023023	Bɔnɛ b'aw ye, aw sariya karamɔgɔw ni Fariziɲɛ namaramɔgɔw, aw be nanaye, ani nanfuraburu sifa bɛɛ jaka bɔ. Nga sariya koo minw ka gwɛlɛ, i n'a fɔ tilenninya, ni makari ani kantigiya, aw te olu bato. Aw tun ka kan ka olu le kɛ ka dɔ nunu fara o kan.
40023024	Sirayirabaga fiɲɛntɔw, aw b'aw ka minji sɛnsɛn ka limɔgɔmisɛnw bɔ, ka sɔrɔ k'o min, k'a sɔrɔ aw be ɲɔgɔmɛ kunu.
40023025	Bɔnɛ b'aw ye, aw sariya karamɔgɔw ani Fariziɲɛ namaramɔgɔw, aw be jifilen ni tasa kɔfɛlaw ko k'o gwɛ, k'a sɔrɔ benkanni ni miirijuguw le fanin be aw kɔnɔ.
40023026	Fariziɲɛ fiɲɛntɔ, i ka filen kɔnɔ ko fɔlɔ, ka sɔrɔ k'a kɔfɛla ko.
40023027	Bɔnɛ b'aw ye, aw sariya karamɔgɔw ni Fariziɲɛ namaramɔgɔw, aw minw be i n'a fɔ kaburu, u ye min dilan k'a kɛ gwɛman ye. Kɛnɛmala filɛ ka di ɲaa na, nga a kɔnɔna bɛɛ fanin lo kolo, ni ɲamaɲama sifa bɛɛ la.
40023028	Aw fana be ten, kɛnɛma aw kɛra mɔgɔɲumanw ye, nga namara, ani juguya fanin be aw kɔnɔ.
40023029	«Bɔnɛ y'aw ta ye, aw sariya karamɔgɔw ni Fariziɲɛ namaramɔgɔw, aw minw be kiraw ka kaburuw lalaga k'u lɔ. Mɔgɔ minw tun kɛra mɔgɔtilenninw ye Ala sira la, aw be olu ka kaburuw masiri ni feerenɲumanw ye.
40023030	Aw be sɔrɔ k'a fɔ ko n'aw tun be yen aw bɛmaw ka waati la, ko aw tun tena sɔn k'u dɛmɛ ka kira nunu faga.
40023031	O cogo la, aw b'a yira aw yɛrɛ ma ko aw kɛra kira nunu fagabagaw deenw ye.
40023032	O ka ɲi, aw ka taga ɲa ka aw bɛmaw ka kɛwali tɔɔ dafa.
40023033	Aw be i n'a fɔ saaw, fɔnfɔnniden nunu, aw ben'a kɛ cogo jumɛn na ka tila jahanama tasuma ma?
40023034	Ayiwa, aw ye mɛnni kɛ. Ne bena n ka cidenw ci aw ma, hakilitigiw ani mɔgɔkalanninw. Aw bena dɔw faga ka dɔw gwengwen lɔgɔ kan, ka dɔw bugɔ ni golokami ye kalansow kɔnɔ, ani aw bena tugu dɔw kɔ ka taga u tɔɔrɔ dugu wɛrɛw la.
40023035	Mɔgɔtilennin minw fagara, olu fagako jalaki bena ben aw kan, k'a ta Abɛli ma, ale min tun ye mɔgɔtilennin ye, fɔɔ ka na se Barasi dencɛ Zakari ma, aw tun ye min faga Alabatosoba yɔrɔ senuman ni sarakabɔyɔrɔ cɛ.
40023036	Ne b'a fɔ aw ye tiɲɛ na k'olu fagako kunkow bena la bii mɔgɔw kan.»
40023037	Yezu y'a fɔ ko: «Zeruzalɛmukaw, Zeruzalɛmukaw, aw minw be kiraw faga, ka Ala ka cidenw bon ni kabakuru ye k'u faga, siɲɛ joli ne tun b'a fɛ k'aw lajɛn n kɔrɔ, i n'a fɔ sisɛ b'a deenw lajɛn a gaman kɔrɔ cogo min na, aw ma sɔn.
40023038	Ayiwa, aw ka boon lakolon bena to aw fɛ.
40023039	O la, ne b'a fɔ aw ye ko aw tena ne ye tugu, fɔɔ loon min na aw ben'a fɔ ko: ‹Mɔgɔ min be nana Matigi tɔgɔ la, Ala ka barika don o la.› »
40024001	Yezu tun bɔra Alabatosoba kɔnɔ, n'a be tagara, a ka kalandenw gwɛrɛla a la ka kuma a fɛ Alabatosoba lɔcogo koo la.
40024002	Yezu y'a fɔ u ye ko: «Aw ɲaa be soo nin lɔcogo la kɛ? Tiɲɛ na, ne b'a fɔ aw ye ko loon dɔ, kabakuru si tena to a tɔɲɔgɔn kan yan, u bɛɛ bena walaka.»
40024003	Yezu tagara sigi Olivuyirikulu kan. A ka kalandenw gwɛrɛla a la u danna k'a fɔ a ye ko: «Koo nunu bena kɛ tuma jumɛn? Taamasiɲɛ jumɛn bena i nako, ni diɲɛ laban koo yira?»
40024004	Yezu y'u jaabi ko: «Aw k'aw yɛrɛ kɔlɔsi janko mɔgɔ si kana aw fili.
40024005	Bari, mɔgɔ caaman bena na ne tɔgɔ la k'a fɔ k'olu ye Ala ka Mɔgɔ wolomanin nin ye ka mɔgɔ caaman fili.
40024006	Aw bena kɛlɛw kibaru, ani kɛlɛw mankan mɛn. Aw hakili kana ɲagami. Wajibi lo o koow ka kɛ, nga o te diɲɛ laban ye.
40024007	Siya dɔ bena wili siya wɛrɛ kama. Jamana dɔ bena wili jamana wɛrɛ kama. Kɔngɔ bena don yɔrɔ dɔw la, dugukolo bena yɛrɛyɛrɛ yɔrɔ dɔw la fana.
40024008	O koow bɛɛ bena kɛ tɔɔrɔw daminɛ ye, i n'a fɔ muso ka tiin daminɛ.
40024009	U bena tɔɔrɔ la aw kan, u bena aw faga, Alalɔnbaliw bɛɛ bena aw kɔniya ne tɔgɔ kosɔn.
40024010	O waati la, mɔgɔ caaman bena Alasira bila, u bena ɲɔgɔn janfa ka ɲɔgɔn kɔniya.
40024011	Mɔgɔ caaman bena wili ka galon tigɛ k'olu ye kiraw ye, u bena mɔgɔ caaman fili.
40024012	Kojugu bena fanga sɔrɔ fɔɔ mɔgɔ caaman tena Ala, n'u tɔɲɔgɔnw kanu tugu.
40024013	Nga ni mɔgɔ min muɲuna fɔɔ ka taga se a laban ma, o tigi bena kisi.
40024014	Ala ka kibaru diman bena fɔ diɲɛ yɔrɔ bɛɛ la, waasa Alalɔnbaliw bɛɛ k'a koo mɛn. O kɔ, diɲɛ laban be sɔrɔ ka se.
40024015	«Kira Daniyɛli tun ye fɛnjugu cɛnnikɛla min koo fɔ, n'aw y'o ye Alabatosoba yɔrɔ senuman na tuma min na, (mɔgɔ min be nin kalan, a ka kan k'a faamu),
40024016	o tuma na, mɔgɔ minw be Zude mara la, olu ka boli ka taga kuluyɔrɔw la.
40024017	N'o kɛra ka mɔgɔ min sɔrɔ a ka boon kunna, o tigi kana jigi k'a ka boon kɔnɔnafɛnw ta.
40024018	N'o y'a sɔrɔ ni min be foro la, o tigi kana kɔsegi ka na a ka foroca ta.
40024019	O waati la, musokɔnɔmanw ani minw deen be siin min, olu bena tɔɔrɔ kosɔbɛ.
40024020	Aw ka Ala daali waasa o boli nin kana kɛ nɛnɛjugu tuma na, walima lafiɲɛlon na.
40024021	O bena kɛ tɔɔrɔba ye, min ɲɔgɔn ma kɛ ka ye kabini diɲɛ dantuma, fɔɔ ka na se bii ma, ani o tɔɔrɔ ɲɔgɔn fana tena kɛ tugu abada.
40024022	Ni dɔ tun tena bɔ o tɔɔrɔ waati nin la, mɔgɔ si tun tena kisi. Nga a ye minw woloma k'u kɛ a yɛrɛ taw ye, olu kosɔn, dɔ bena bɔ a la.
40024023	Ni mɔgɔ dɔ y'a fɔ aw ye o tuma na ko: ‹Ala ka Mɔgɔ wolomanin nin be yan›, walima n'a ko: ‹A be yen fɛ›, aw kana la a la,
40024024	bari mɔgɔ dɔw bena galon tigɛ, k'olu ye Ala ka Mɔgɔ wolomanin nin ye. Dɔw fana bena galon tigɛ k'a fɔ k'olu ye kira ye. U bena kabakobabaw kɛ ka mɔgɔw fili n'o ye. Ala ye mɔgɔ minw woloma k'u kɛ a yɛrɛ taw ye, n'u tun be se, u tun bena olu fana fili.
40024025	Koo minw bena kɛ, ne y'o fɔ aw ye ka ban.
40024026	«N'u y'a fɔ aw ye ko Ala ka Mɔgɔ wolomanin nin be kongokolon kɔnɔ, aw kana taga yen. N'u y'a fɔ aw ye ko a be yɔrɔ dogonin dɔ la, aw kana la o la.
40024027	Saan be manamana kɔrɔn fɛ ka ye tileben fɛ cogo min na, Mɔgɔ Dencɛ bena kɛ ten fana a nalon na.
40024028	Fɛnsu be yɔrɔ o yɔrɔ, dugaw be ɲɔgɔn lajɛn yen.
40024029	«N'o waati tɔɔrɔ tɛmɛna dɔrɔn, tile bena fin, kalo tena yeelen bɔ tugu, lolow bena bɔ sankolo la ka ben, ani sankolo fangatigiw bena yɛrɛyɛrɛ.
40024030	O tuma na, Mɔgɔ Dencɛ taamasiɲɛ bena bɔ sankolo la ka ye dugukolo kan. Mɔgɔw bɛɛ bena kasi kosɔbɛ, u bena Mɔgɔ Dencɛ natɔ ye sankaba kan ni sebagaya ni nɔɔrɔ ye.
40024031	A ben'a ka mɛlɛkɛw ci ni buru fiyɛta belebele ye. A ye mɔgɔ minw woloma k'u kɛ a taw ye, u bena taga diɲɛ faan bɛɛ la k'olu lajɛn.
40024032	«Aw ka koo nunu faamu ka kɛɲɛ ni torosun cogo ye. N'a bolow nugura tuma min na ka furaburu bɔ, aw b'a lɔn ko samiɲa surunyana.
40024033	O cogo kelen na, aw mana o koow bɛɛ kɛtɔ ye tuma min na, aw k'a lɔn ko Mɔgɔ Dencɛ natuma sera ka ban, a be sira la.
40024034	Tiɲɛ na, ne b'a fɔ aw ye ko bii mɔgɔ nunu bɛɛ tena sa, ni koo nunu bɛɛ ma kɛ.
40024035	Sankolo ni dugukolo bena tɛmɛ, nga ne ka kuma tena tɛmɛ.
40024036	«Mɔgɔ si t'o loon n'o waati lɔn. Hali mɛlɛkɛw ni Ala Dencɛ t'a lɔn, fɔɔ Faa Ala kelenpe.
40024037	Koo min tun kɛra Nuhun ka tile la, o ɲɔgɔn bena kɛ fana Mɔgɔ Dencɛ natuma la.
40024038	Bari sanni jiba ka na, mɔgɔw tun be dumunibabaw kɛ ka minni kɛ, ani ka furu fɔɔ ka taga se Nuhun donlon ma kurunba kɔnɔ.
40024039	O tun te miiri foyi la, fɔɔ jiba nana u halaki. Mɔgɔ Dencɛ ka nako bena kɛ ten fana.
40024040	Cɛɛ fila bena sɔrɔ foro kelen kɔnɔ, u bena kelen ta ka kelen to yen.
40024041	Muso fila bena to sinni la, u bena kelen ta ka kelen to yen.
40024042	O la, aw labɛnnin ka to, bari aw t'aw ka Matigi nalon lɔn.
40024043	Aw b'a lɔn ko ni sotigi tun be soon nawaati lɔn sufɛ, a tun bena to ɲana k'a bali ka don a ka soo kɔnɔ.
40024044	O kosɔn, aw fana labɛnnin ka kan ka to, bari aw te miiri waati min koo la, o waati la Mɔgɔ Dencɛ bena na.
40024045	«Baaraden tilennin hakiliman jumɛn be yen, n'a kuntigi y'a sigi a ka baaraden tɔw kunna waasa a ka dumuni d'u ma a diwaati la?
40024046	N'a kuntigi nin kɔsegira ka n'a sɔrɔ a b'o baara nin na, baaraden nin bena boɲa sɔrɔ.
40024047	Tiɲɛ na, ne b'a fɔ aw ye ko a kuntigi ben'a ka nafolo bɛɛ ɲamɔgɔya don a bolo.
40024048	Nga n'o baaraden nin kɛra baaradenjugu ye, n'a y'a miiri ko a kuntigi bena mɛn ka sɔrɔ ka na,
40024049	o la, n'a y'a daminɛ ka to k'a tɔɲɔgɔnw bugɔ, ka to dumunibaba la ni ka minni kɛ ni dɔrɔtɔw ye,
40024050	o baaraden nin te miiri loon min, ani waati min la, o loon yɛrɛ le la, a kuntigi bena na.
40024051	A bena o baaraden nin bɔ yen k'a tɔɔrɔ namaramɔgɔw tɔɔrɔcogo la. A bena kasi ka kule yen.
40025001	«Sankolo masaya donko bena kɛ i n'a fɔ sunguru tan dɔw ka koo. U tun y'u ka fitinɛw ta k'u be taga kɔɲɔcɛ kunbɛn.
40025002	Mɔgɔ duuru tun ye hakilitanw ye, duuru tun ye hakilitigiw ye.
40025003	Minw tun ye hakilitanw ye, olu y'u ka fitinɛw ta, u ma tulu dɔ ta minan wɛrɛw kɔnɔ.
40025004	Nga hakilitigiw y'u ka fitinɛw ta, ka tila ka tulu dɔ ta minan wɛrɛw kɔnɔ.
40025005	Kɔɲɔcɛ mɛnna a tun te nana minkɛ, sinɔgɔ ye sunguru tan nunu minɛ, u bɛɛ sinɔgɔra.
40025006	Dugutilama, pɛrɛnkan dɔ bɔra ko: ‹Kɔɲɔcɛ filɛ, a be nana, aw ye bɔ ka taga kunbɛn.›
40025007	O tuma na, sunguru tan nunu wilila k'u ka fitinɛw labɛn.
40025008	Hakilitan nunu y'a fɔ hakilitigiw ye ko: ‹Aw y'an sɔn ni tulu dɔɔni dɔɔni ye, bari an ka fitinɛw b'a fɛ ka faga.›
40025009	Hakilitigi nunu y'a fɔ u ye ko: ‹Ayi, bari an ka tulu tena se k'an bɛɛ labɔ. Min ka fisa, aw ye taga tulufeerebagaw fɛ, ka dɔ san aw yɛrɛ ye.›
40025010	Hakilitan nunu tagara tulu sanyɔrɔ la tuma min na, kɔɲɔcɛ sera. Hakilitigiw donna ni kɔɲɔcɛ ye kɔɲɔbon na. U ye daa tugu.
40025011	O kɔ, hakilitan nunu kɔsegira ka na tuma min na, u ye daa kɔkɔ k'a fɔ ko: ‹Matigi, Matigi, daa yɛlɛ an ye.›
40025012	Nga kɔɲɔcɛ y'u jaabi ko: ‹Tiɲɛ na, ne b'a fɔ aw ye, ne te aw lɔn.›
40025013	O la, aw labɛnnin ka to, bari aw t'o loon n'a waati lɔn.
40025014	«A bena kɛ i n'a fɔ cɛɛ dɔ, min tun be tagara taama na. A y'a ka baaradenw wele k'a ka nafolo kalifa u ma.
40025015	A ye sanukuru kɛmɛ duuru di kelen ma, ka kɛmɛ fila di kelen wɛrɛ ma, ani ka kɛmɛ di tɔ kelen nin ma, ka kɛɲɛ n'u kelen kelen bɛɛ seko ye. O kɔ, a tagar'a ka taama na.
40025016	Baaraden min tun ye sanukuru kɛmɛ duuru sɔrɔ, ale tagara jago kɛ ka kɛmɛ duuru wɛrɛ sɔrɔ tɔnɔ ye.
40025017	Min tun ye kɛmɛ fila sɔrɔ, ale fana tagara ka jago kɛ ka kɛmɛ fila wɛrɛ sɔrɔ tɔnɔ ye.
40025018	Nga baaraden min tun ye sanukuru kɛmɛ sɔrɔ, ale tagara dingɛ sogi k'a kuntigi ka wari nin dogo yen.
40025019	Baaraden nunu kuntigi mɛnna kosɔbɛ, o kɔ, a nana k'u wele waasa u ka na n'a ka nafolo ye a k'a jati.
40025020	Baaraden min tun ye sanukuru kɛmɛ duuru sɔrɔ, ale gwɛrɛla ni kɛmɛ duuru wɛrɛ ye, k'a fɔ ko: ‹Matigi, e tun ma sanukuru kɛmɛ duuru le di ne ma wa? A filɛ, ne ye kɛmɛ duuru wɛrɛ sɔrɔ tɔnɔ ye.›
40025021	A kuntigi y'a fɔ a ye ko: ‹O ɲana, i ye baaradenɲuman ani mɔgɔsɔbɛ ye. I kɛra mɔgɔsɔbɛ ye kofitini nin na, o la, ne bena koo caaman kalifa i ma. Na, an ka nisɔndiya ɲɔgɔn fɛ.›
40025022	Min tun ye kɛmɛ fila sɔrɔ, ale fana gwɛrɛla k'a fɔ ko: ‹Matigi, e tun ma sanukuru kɛmɛ fila le kalifa ne ma wa? A filɛ, ne ye kɛmɛ fila wɛrɛ sɔrɔ tɔnɔ ye.›
40025023	A kuntigi y'a fɔ a ye ko: ‹A ɲana, mɔgɔɲuman ani mɔgɔsɔbɛ. I kɛra mɔgɔsɔbɛ ye kofitini nin na, o la, ne bena koo caaman kalifa i ma. Na, an ka nisɔndiya ɲɔgɔn fɛ.›
40025024	Ayiwa, baaraden min tun ye sanukuru kɛmɛ sɔrɔ, ale fana gwɛrɛla k'a fɔ ko: ‹Matigi, ne tun y'a lɔn ko e ka koo ka gwɛlɛ, e ma danni kɛ foro min na, e b'o yɔrɔ suman tigɛ, e ma serili kɛ yɔrɔ min na, e b'o yɔrɔ suman ladon.
40025025	Ne siranna, n tagara i ka wari dogo dingɛ kɔnɔ, i ka wari filɛ, a minɛ.›
40025026	A kuntigi y'a jaabi ko: ‹Baaradenjugu, salabagatɔ, e tun y'a lɔn ko ne ma danni kɛ foro min na, ne b'a fɛ o suman ka kɛ n ta ye, k'a lɔn fana ko ne ma serili kɛ yɔrɔ min na, ne b'a fɛ o suman ka kɛ n ta ye,
40025027	o la, e tun ka kan ka ne ka wari di jagokɛlaw ma. Ne tun bena segi ka na n ka nafolo n'a tɔnɔ sɔrɔ.
40025028	Aw ye sanukuru nunu bɔsi a la k'a di sanukuru waa tan tigi ma,
40025029	bari fɛɛn be mɔgɔ min fɛ, dɔ bena d'o tigi ma ka fara a ta kan k'a caya, nga fɛɛn te min fɛ, hali dɔɔni min b'a fɛ, o bena bɔsi a la.
40025030	Baaradenjugu nin kɔni, aw y'ale minɛ k'a fili kɛnɛma dibi la. A bena kasi ka kule yen.›
40025031	«Tuma min na Mɔgɔ Dencɛ bena na a ka nɔɔrɔ la ni mɛlɛkɛw ye, a bena sigi a ka masasigilan kan.
40025032	Siyaw bɛɛ bena lajɛn a ɲafɛ, a bena mɔgɔw faran k'u bɔ ɲɔgɔn na i n'a fɔ sagadɛndɛbaga be sagaw faran ka bɔ baaw la cogo min na.
40025033	A bena mɔgɔtilenninw bila a kinibolo la, ka mɔgɔjuguw bila a numanbolo la.
40025034	O kɔ, a ben'a fɔ a kinibolo la taw ye ko: ‹Aw ye na ne Faa ka dubadenw, ka don a ka masaya la min tun labɛnna aw ye kabini diɲɛ dantuma.
40025035	Bari kɔngɔ tun be ne la, aw ye dumuni di ne ma, minnɔgɔ tun be ne la, aw ye jii di ne ma. Ne tun ye lonan ye, aw ye jigiyɔrɔ di ne ma.
40025036	Fani tun te ne fɛ, aw ye fani di ne ma. Ne tun bananin lo, aw y'aw janto ne la. Ne tun be kaso la, aw nana ne filɛ yen.›
40025037	Mɔgɔtilenninw ben'a fɔ ko: ‹Matigi, an y'i ye tuma jumɛn ni kɔngɔ b'i la, n'an ye dumuni d'i ma? An y'i ye tuma jumɛn ni minnɔgɔ b'i la n'an ye jii d'i ma?
40025038	An y'i lonanman ye tuma jumɛn ka jigiyɔrɔ d'i ma, ani k'i fari lakolon ye n'an ye fani d'i ma?
40025039	Tuma jumɛn an y'i ye n'i bananin be, walima n'i be kaso la n'an tagara bɔ i ye k'i dɛmɛ?›
40025040	A bena u jaabi ko: ‹Tiɲɛ na, ne b'a fɔ aw ye, ko aw y'o koo nunu kɛ ne balima o balima ye, aw y'o kɛ ne le ye.›
40025041	O kɔ, a ben'a fɔ a numanbolo la mɔgɔw ye ko: ‹Aw ye taga ka bɔ ne kɔrɔ, mɔgɔjuguw. Aw ye taga jahanama na, min labɛnna Sutana n'a kɔmɔgɔw ye,
40025042	bari kɔngɔ tun be ne la, aw ma dumuni di ne ma. Minnɔgɔ tun be ne la, aw ma jii di ne ma.
40025043	Ne tun ye lonan ye, aw ma jigiyɔrɔ di ne ma. Ne fari lakolon tun lo, aw ma fani di ne ma. Ne bananin tun lo ani ne tun be kaso la, aw ma na bɔ ne ye ka ne mako ɲa.›
40025044	Olu fana ben'a jaabi ko: ‹Matigi, an tun y'i ye tuma jumɛn ni kɔngɔ b'i la, walima minnɔgɔ, walima n'i ye lonan ye, walima ni fani t'i fɛ, walima n'i bananin lo, walima kaso la, n'an m'i mako ɲa?›
40025045	A bena u jaabi ko: ‹Tiɲɛ na, ne b'a fɔ aw ye, ko aw banna k'o koo nunu kɛ mɔgɔw la dɔgɔmani dɔ ye minkɛ, aw banna k'o kɛ ne yɛrɛ le ye.› »
40025046	Yezu y'o kuma laban ko: «O mɔgɔjugu nunu bena taga tɔɔrɔ banbali yɔrɔ la, mɔgɔtilenninw bena don Ala ka hɛrɛ banbali yɔrɔ la.»
40026001	Yezu tilanin kɔ a ka kuma na, a y'a fɔ a ka kalandenw ye ko:
40026002	«Aw b'a lɔn ko yanni tile fila, Hɔrɔnya ɲanagwɛ bena se, u bena Mɔgɔ Dencɛ don mɔgɔjuguw bolo, waasa u k'a gwengwen lɔgɔ kan.»
40026003	O waati la yɛrɛ, sarakalasebagaw kuntigiw ni cɛkɔrɔbaw tun ye ɲɔgɔn lajɛn sarakalasebagaw kuntigiba ka luu kɔnɔ, min tɔgɔ tun ko Kayifu.
40026004	Olu bɛnn'a la k'u bena Yezu minɛ dogo la k'a faga.
40026005	U tun b'a fɔra k'u man kan k'a minɛ ɲanagwɛ tuma na, ko n'o tɛ, mɔgɔw bena muruti.
40026006	Ka Yezu to farisogobanatigi Simɔn ka soo Betani,
40026007	muso dɔ gwɛrɛla a la, daga cɛɲumanin dɔ tun b'a bolo. O daga nin tun dilannin be ni kabakuru ye min be wele alabatiri. A fanin tun be tulu kasadiman dɔ la min sɔngɔ ka gwɛlɛ. Ka Yezu to dumuni na, a ye tulu nin bɔn a kuun na.
40026008	Kalandenw y'o ye minkɛ, u dimina k'a fɔ ko: «Mun na a ye tulu kasadiman nin cɛn ten?
40026009	A tun be se ka feere sɔngɔgwɛlɛn na k'a wari di fantanw ma.»
40026010	Yezu y'o kuma mɛn u fɛ minkɛ, a y'a fɔ u ye ko: «Mun na aw b'a dusu kasi? A ye koɲuman le kɛ ne ye ten.
40026011	Aw bena to ni fantanw ye tuma bɛɛ. Nga ne tena to n'aw ye tuma bɛɛ.
40026012	Muso nin ye tulu nin bɔn ne fari kan, waasa ka ne fari labɛn ne suu donlon kama.
40026013	Tiɲɛ na, ne b'a fɔ aw ye ko kibaru diman nin mana fɔ diɲɛ yɔrɔ o yɔrɔ, muso nin ye min kɛ ne ye, a tɔgɔ bena fɔ, mɔgɔw hakili be to a la.»
40026014	O tuma na, Yezu ka kalanden tan ni fila la kelen, min tɔgɔ ko Zuda Isikariyɔti, ale tagara sarakalasebagaw kuntigiw fɛ,
40026015	k'a fɔ u ye ko: «Aw bena mun le di ne ma, ni ne y'aw dɛmɛ ka Yezu minɛ?» Olu ye warigwɛ bi saba d'a ma.
40026016	Kabini o waati la Zuda tun be cogoɲuman ɲinina waasa ka Yezu don u bolo.
40026017	Buru funubali ɲanagwɛ loon fɔlɔ, Yezu ka kalandenw y'a ɲininga ko: «I b'a fɛ an ka taga Hɔrɔnya ɲanagwɛ dumuni labɛn i ye yɔrɔ jumɛn?»
40026018	Yezu y'a fɔ u ye ko: «Aw ye taga dugu kɔnɔ, karimasina fɛ, k'a fɔ a ye ko karamɔgɔ ko ale taawaati sera, ko ale n'a ka kalandenw bena Hɔrɔnya ɲanagwɛ dumuni kɛ a fɛ.»
40026019	Kalandenw y'a kɛ i ko Yezu tun y'a fɔ u ye cogo min na. U ye Hɔrɔnya ɲanagwɛ dumuni labɛn yen.
40026020	Sufɛ, Yezu n'a ka kalanden tan ni fila nunu tun siginin be dumuni na.
40026021	K'u to dumuni na, Yezu y'a fɔ u ye ko: «Tiɲɛ na, ne b'a fɔ aw ye ko aw dɔ bena ne don mɔgɔjuguw bolo.»
40026022	Kalandenw dusu kasira kosɔbɛ, fɔɔ u be Yezu ɲininga kelen kelen ko: «Ne lo wa, Matigi?»
40026023	Yezu y'u jaabi ko: «Mɔgɔ min y'a bolo don ni ne ye minan kɔnɔ, ale lo bena ne don mɔgɔjuguw bolo.
40026024	Mɔgɔ Dencɛ bena sa i ko a fɔra Ala ka kuma na a ka koo la cogo min na. Nga min bena Mɔgɔ Dencɛ don mɔgɔjuguw bolo, bɔnɛ bena o tigi sɔrɔ. N'a tigi yɛrɛ tun ma wolo, o tun ka fisa a ma.»
40026025	Zuda min tun b'a la k'a janfa, ale y'a ɲininga ko: «Ne lo wa, karamɔgɔ?» Yezu y'a jaabi ko: «E yɛrɛ le y'a fɔ.»
40026026	Ka Yezu n'a ka kalandenw to dumuni na, a ye buru ta ka barika la Ala ye. O kɔ, a y'a karikari k'a di a ka kalandenw ma, k'a fɔ u ye ko: «Aw k'a minɛ k'a dumu, nin ye ne fari ye.»
40026027	O kɔ, a ye duvɛn ta ka barika la Ala ye, k'a d'u ma k'a fɔ ko: «Aw bɛɛ k'a min,
40026028	bari nin ye ne joli ye, joli min be Ala ka layidu dafa, joli min bena bɔn mɔgɔ bɛɛ ka hakɛw yafa kosɔn.
40026029	Ne b'a fɔ aw ye ko ne tena duvɛn min tugu, fɔɔ loon min na ne bena duvɛnkɛnɛ min n'aw ye ne Faa ka masaya la.»
40026030	U ye dɔnkiliw la Ala ye ka ban tuma min na, u bɔra ka taga Olivuyirikulu kan.
40026031	O kɔ, Yezu y'a fɔ a ka kalandenw ye ko: «Bii suu nin na, aw bɛɛ bena boli ka ne to, bari a fɔra Ala ka kuma na ko: ‹Ni bena sagadɛndɛbaga bugɔ, sagaw be jɛnsɛn.› »
40026032	Yezu tagara ɲa ni kuma ye k'a fɔ ko: «Ni ne kununna n sanin kɔ tuma min na, ne bena bila aw ɲa Galile mara la.»
40026033	Piyɛri y'a fɔ a ye ko: «Hali ni bɛɛ bolila k'i to, ne kɔni tena boli abada.»
40026034	Yezu y'a fɔ a ye ko: «Tiɲɛ na, ne b'a fɔ i ye ko bii suu nin na yɛrɛ, sanni dondo ka kasi, i ben'a fɔ siɲɛ saba ko i te ne lɔn.»
40026035	Piyɛri y'a fɔ a ye ko: «Hali ni ne ka kan ka sa n'i ye, ne kɔni ten'a fɔ ko n t'i lɔn fewu.» Kalanden tɔ nunu fana ko ten.
40026036	Yezu n'a ka kalandenw tagara yɔrɔ dɔ la u be min wele ko Zɛtisemane. A y'a fɔ u ye ko: «Aw ye sigi yan, ne bena taga ɲafɛ ka Ala daali.»
40026037	A tagara ni Piyɛri ni Zebede dencɛ fila nunu ye. A dusu daminɛna ka kasi, a kɔnɔ gwanna.
40026038	A y'a fɔ u ye ko: «Dusukasi bena n faga. Aw ye to yanni ne ye, aw kana sinɔgɔ.»
40026039	A tagara ɲafɛ dɔɔni k'a kunbiri gwan k'a ɲaa biri duguma, ka Ala daali ko: «N Faa, ne kisi tɔɔrɔ nin ma n'a be se ka kɛ. Nga o kana kɛ ne sago la fɔɔ e sago.»
40026040	O kɔ, a segira ka na kalanden saba nunu fɛ, ka u sɔrɔ sinɔgɔ la. A y'a fɔ Piyɛri ye ko: «Aw ma se ka to ɲaa na ni ne ye hali waati dɔɔni yɛrɛ wa?
40026041	Aw ye to ɲana ka Ala daali waasa aw kana don kɔrɔbɔli la. Koɲumankɛ miiriya be mɔgɔw kɔnɔ, nga a kɛ see t'u ye.»
40026042	A bɔra u kɔrɔ tugu siɲɛ filanan na ka taga Ala daali ko: «N Faa, n'a kɛra ko ne te se ka kisi o tɔɔrɔ nin ma, e sago ka kɛ.»
40026043	A kɔsegira tugu ka n'a sɔrɔ u be sinɔgɔra, bari sinɔgɔ tun b'u la kosɔbɛ.
40026044	Yezu y'u to yen ka kɔsegi ka taga Ala daali a siɲɛ sabanan na n'o kuma kelen ye.
40026045	O kɔ, a kɔsegira a ka kalandenw yɔrɔ la, k'a fɔ u ye ko: «Aw be sinɔgɔra ka lafiɲɛ halibi wa? Ayiwa, waati surunyana. U bena Mɔgɔ Dencɛ don hakɛkɛlaw bolo.
40026046	Aw ye wili an ka taga. Min be ne donna u bolo, ale natɔ filɛ.»
40026047	Ka Yezu t'o kuma na, Zuda min tun ye kalanden tan ni fila nunu dɔ ye, ale sera ni jamaba ye. Murujanjan ni berew tun b'u bolo. Sarakalasebagaw kuntigiw ni cɛkɔrɔbaw le tun y'u ci.
40026048	Yezu janfabaga Zuda tun y'a fɔ jama ye ko: «Ne bena cɛɛ min fo ka n bolo meleke a kaan na, o le ye Yezu ye. Aw k'a minɛ.»
40026049	O yɔrɔnin kelen, Zuda sinna Yezu ma k'a fɔ a ye ko: «I ni suu, karamɔgɔ.» O kɔ, a y'a bolo meleke Yezu kaan na.
40026050	Yezu y'a fɔ a ye ko: «N teri, i b'a fɛ ka koo min kɛ, o kɛ.» Mɔgɔ nunu gwɛrɛla ka Yezu minɛ.
40026051	Mɔgɔ minw tun be ni Yezu ye, olu dɔ y'a ka murujan bɔ ka sarakalasebagaw kuntigiba ka baaraden tulo tigɛ.
40026052	Yezu y'a fɔ o tigi ye ko: «I ka murujan don a nɔɔ na, bari mɔgɔ minw be kɛlɛ kɛ ni murujan ye, murujan le bena u faga fana.
40026053	E m'a lɔn ko ne be se k'a fɔ n Faa ye ko a ka n dɛmɛ wa? O yɔrɔnin bɛɛ fana, a be se ka mɛlɛkɛ waa caaman ci ka na n dɛmɛ.
40026054	N'o kɛra, Ala ka kuma min b'a fɔ k'o koow ka kan ka kɛ, o bena dafa cogo di?»
40026055	O kɔ, Yezu y'a fɔ jama ye ko: «Aw nana ni murujanjan ni berew ye ka ne minɛ, i n'a fɔ ne ye benkannikɛla ye. Ne tun be to ka sigi Alabatosoba kɔnɔ loon bɛɛ ka mɔgɔw kalan, aw ma ne minɛ
40026056	Nga, o koo bɛɛ kɛra waasa min fɔra kiraw ka sɛbɛw kɔnɔ, o ka dafa.» O la, kalandenw bɛɛ bolila k'a to.
40026057	Mɔgɔ minw tun ye Yezu minɛ, olu tagara ni Yezu ye sarakalasebagaw kuntigiba Kayifu ka luu kɔnɔ. Sariya karamɔgɔw ni cɛkɔrɔbaw tun ye ɲɔgɔn lajɛn o yɔrɔ la.
40026058	Piyɛri tugura a kɔ ka furancɛba to u ni ɲɔgɔn cɛ fɔɔ ka se sarakalasebagaw kuntigiba ka luu kɔnɔ. A donna ka sigi ni yɔrɔ kɔlɔsibagaw ye k'a filɛ, koo nin bena laban cogo min na.
40026059	O y'a sɔrɔ sarakalasebagaw kuntigiw ni zuwifuw ka kititigɛlaw bɛɛ tun be galon dɔ ɲinina k'a la Yezu kan, waasa ka se k'a faga.
40026060	Mɔgɔ caaman nana galon tigɛ ka la a kan, nga u ma se k'a jalakita sɔrɔ. O kɔ, mɔgɔ fila dɔ nana,
40026061	olu y'a fɔ ko: «Cɛɛ nin tun y'a fɔ ko ale be se ka Alabatosoba ci, ka tila k'a lɔ tile saba kɔnɔ.»
40026062	Sarakalasebagaw kuntigiba wilila ka Yezu ɲininga ko: «Mɔgɔ nunu be kuma min fɔra i koo la, i te foyi fɔ o la wa?»
40026063	Nga Yezu jera, a ma foyi fɔ. Sarakalasebagaw kuntigiba y'a fɔ a ye ko: «Ni ele lo ye Ala ka Mɔgɔ wolomanin, ni Ala Dencɛ ye, a fɔ an ye Ala kosɔn.»
40026064	Yezu y'a jaabi ko: «Ele yɛrɛ le y'a fɔ, nga ne b'a fɔ aw ye ko k'a ta sisan ma, aw bena Mɔgɔ Dencɛ siginin ye Setigi Ala kinibolo fɛ, o kɔ, aw ben'a natɔ ye sankaba kan.»
40026065	Sarakalasebagaw kuntigiba dimina fɔɔ a y'a ka fani faran k'a fɔ ko: «A ye Ala tɔgɔ cɛn! An mako te mɔgɔ la tugu k'a jalaki. Aw ye Ala tɔgɔ cɛnkuma mɛn a daa la kɛ!
40026066	Aw be mun le miiri o la?» U y'a jaabi ko: «A ka kan ka faga.»
40026067	O kɔ, dɔw y'u daji tu a ɲaa na, k'a bugɔ ni bolokuruw ye. Dɔw y'a tulo ci n'u b'a fɔra ko:
40026068	«Ala ka Mɔgɔ wolomanin, jɔn y'i bugɔ?»
40026069	Piyɛri tun siginin be kɛnɛma luu kɔnɔ. Sarakalasebagaba ka baaraden musoman dɔ gwɛrɛla Piyɛri la k'a fɔ a ye ko: «Ele fana tun be ni Galileka Yezu ye.»
40026070	Nga Piyɛri y'a sɔsɔ u bɛɛ ɲana ko: «E be min fɔra, ne t'o lɔn.»
40026071	Piyɛri bɔra o yɔrɔ la ka taga luda faan fɛ. Sarakalasebagaba ka baaraden musoman dɔ wɛrɛ nana tugu. Ale y'a fɔ o yɔrɔ mɔgɔw ye ko: «Cɛɛ nin tun be ni Nazarɛtika Yezu ye.»
40026072	Piyɛri y'a fɔ tugu ko: «Ala kama, n te cɛɛ nin lɔn.»
40026073	Yanni dɔɔni mɔgɔ minw tun b'o yɔrɔ la, olu gwɛrɛla Piyɛri la k'a fɔ a ye ko: «Tiɲɛ na, ele ye mɔgɔ nunu dɔ ye. Hali i ka kuma yɛrɛ b'a yira.»
40026074	Nga Piyɛri ko: «Ni ne be galon tigɛra, Ala kana n to, ne te cɛɛ nin lɔn fewu.» O yɔrɔnin bɛɛ, dondo kasira.
40026075	O tuma na, Piyɛri hakili jigira Yezu ka kuma na a tun ye min fɔ a ye ko: «Sanni dondo ka kasi, i ben'a fɔ siɲɛ saba ko i te ne lɔn.» Piyɛri bɔra luu kɔfɛ ka kasi kosɔbɛ.
40027001	Dugu gwɛra tuma min na, sɔgɔmadafɛ, sarakalasebagaw ni cɛkɔrɔbaw ye ɲɔgɔnye kɛ ka bɛn a la k'u bena Yezu faga.
40027002	U ye Yezu siri ka taga di masacɛ ka lasigiden Pilati ma.
40027003	Zuda min tun ye Yezu don bolo la, a y'a mɛn ko Yezu bena faga minkɛ, a nimisara kosɔbɛ ka taga ni warigwɛ bi saba nunu ye sarakalasebagaw ni cɛkɔrɔbaw fɛ,
40027004	k'a fɔ u ye ko: «Ne ye hakɛ kɛ ka mɔgɔ jalakibali don aw bolo n'a bena faga.» Olu y'a jaabi ko: «O te an ka sira la, o y'i ka koo ye.»
40027005	Zuda ye wari nin fili Alabatosoba kɔnɔ ka tɛmɛ ka taga a yɛrɛ kaan don juru la.
40027006	Sarakalasebagaw ye wari nin cɛ k'a fɔ ɲɔgɔn ye ko: «A daganin te an ka nin wari nin ɲɔgɔn don Alabatosoba kɛsu la, bari mɔgɔ dɔ nii sɔngɔ lo.»
40027007	O kɔ, u bɛnn'a la k'u bena o wari ta ka taga dagadilanbaga ka foro san n'a ye, waasa o yɔrɔ ka kɛ lonanw suu donyɔrɔ ye.
40027008	O le y'a to, fɔɔ ka na se bii ma, u b'o yɔrɔ nin wele ko Nisɔngɔ foro.
40027009	O cogo la, kira Zeremi tun ye min fɔ, o dafara. A tun ko: «U ye warigwɛ bi saba ta, min kɛra mɔgɔtilennin nii sɔngɔ ye, Isirayɛlidenw bɛɛ tun sɔnna min na.
40027010	U y'o wari di dagadilanbaga ma a ka foro sɔngɔ ye, i ko Matigi tun y'a latigɛ cogo min na.»
40027011	Yezu lɔra masacɛ ka lasigiden ɲafɛ. Lasigiden y'a ɲininga ko: «I ye zuwifuw ka masacɛ ye wa?» Yezu y'a jaabi ko: «E ko ten.»
40027012	Sarakalasebagaw ni cɛkɔrɔbaw tun be galon minw lara a kan waasa k'a jalaki, a ma sɔn ka foyi fɔ o koo la.
40027013	Pilati y'a fɔ a ye ko: «Mɔgɔ nunu be minw fɔra i ka koo la, i t'o mɛnna wa?»
40027014	Nga Yezu ma sɔn k'a jaabi. O la masacɛ ka lasigiden kabakoyara kosɔbɛ.
40027015	Hɔrɔnya ɲanagwɛ o ɲanagwɛ la, masacɛ ka lasigiden Pilati tun be deli ka kasoden dɔ labila, ka kɛɲɛ ni jama ka laɲini ye.
40027016	O waati la, cɛɛ dɔ tun be kaso la, min tɔgɔjugu tun bɔra kosɔbɛ, a tɔgɔ ko Barabasi.
40027017	Pilati ye jama ɲininga ko: «Aw b'a fɛ ne ka Barabasi labila wa, walima Yezu, u ko Ala ye min woloma?»
40027018	Bari a tun y'a lɔn ko ɲagoya le y'a to u y'a minɛ ka na n'a ye ale fɛ.
40027019	K'a to kiti tigɛyɔrɔ la, a ka muso ye cii bila k'a fɔ a ye ko: «I kana i niin don mɔgɔtilennin nin ka koo la, bari kunun sufɛ ne ye sikojugu kɛ a ka koo la.»
40027020	Sarakalasebagaw ni cɛkɔrɔbaw ye jama kɔnɔnasu, waasa u ka Pilati daali ko a ka Barabasi labila ka Yezu faga.
40027021	A y'u ɲininga tugu ko: «U mɔgɔ fila la, aw b'a fɛ ne ka jɔn le labila?» U y'a jaabi ko Barabasi.
40027022	A y'u ɲininga ko: «Ne ka mun kɛ Yezu la u be min wele Ala ka Mɔgɔ wolomanin?» U y'a jaabi ko: «A ka kan ka gwengwen lɔgɔ kan.»
40027023	A y'u ɲininga ko: «A ye kojugu jumɛn le kɛ min kosɔn a ka kan ka faga?» U pɛrɛnna kosɔbɛ ko: «A ka kan ka gwengwen lɔgɔ kan.»
40027024	Pilati y'a ye ko jama be murutira ka taga minkɛ, ko ale tena se ka foyi kɛ, a ye jii ɲini k'a tigɛ ko u bɛɛ ɲana, k'a fɔ u ye ko: «Ne seen te mɔgɔtilennin nin ka fagako la, o y'aw yɛrɛ ka koo ye.»
40027025	Jama bɛɛ y'a fɔ ko: «An kɔni n'an deenw be lɔ n'a ka saya kunko ye.»
40027026	O kɔ, a ye Barabasi labila, ka sira di k'u ka Yezu bugɔ, ka sɔrɔ ka taga gwengwen lɔgɔ kan.
40027027	Masacɛ ka lasigiden ka sɔlidasiw tagara ni Yezu ye a ka luu kɔnɔ, ka sɔlidasi tɔw bɛɛ wele k'a lɔ u cɛma.
40027028	U y'a ka fani bɔ a kaan na ka fani wuleman dɔ don a la.
40027029	U ye ŋɔni tigɛ k'o meleke k'o kɛ i n'a fɔ masafugulan, k'a don a kuun na. U ye bere dɔ don a bolo, n'u be to k'u kunbiri gwan a kɔrɔ, ka to ka yɛlɛ a ma, k'a fɔ a ye ko: «I dansɛ, zuwifuw ka masacɛ,»
40027030	ka to k'u daji tu a kan, ani ka bere nin minɛ a fɛ k'a bugɔ a kuun na.
40027031	U y'a lɔgɔbɔ ka ban tuma min na, u ye delekewulen nin bɔ a kaan na, k'a ka fani don a ye. O kɔ, u tagara n'a ye gwengwenyɔrɔ la.
40027032	U taatɔ, u ye cɛɛ dɔ kunbɛn min tun ye Sirɛnika ye ka bɔ Libi jamana na, a tɔgɔ ko Simɔn. U y'ale karaba ka Yezu ka gwengwenlɔgɔ ta.
40027033	U tagara se yɔrɔ dɔ la u be min wele ko Gɔligota, o kɔrɔ ko kungolo yɔrɔ.
40027034	U ye duvɛn ɲagami ni kunakuna ye, k'u b'o di Yezu ma waasa a k'a min. Yezu y'o nɛnɛ tuma min na, a ma sɔn k'a min.
40027035	U y'a gwengwen ka ban tuma min na, u ye kala la k'a ka faniw tilan.
40027036	U bɛɛ tun sigira n'u b'a kɔlɔsira.
40027037	U tun y'a fagakun sɛbɛn k'o gwengwen a kuun sanfɛ. A tun sɛbɛnna ko: «Nin ye Yezu ye, zuwifuw ka masacɛ.»
40027038	Benkannikɛla mɔgɔ fila tun gwengwenna a gɛrɛfɛ fana. Kelen tun b'a kinibolo la, tɔɔ kelen a numanbolo la.
40027039	Mɔgɔ minw tun be tɛmɛna, olu tun be Yezu nɛni ka to k'u kuun kɔmikɔmi.
40027040	U tun b'a fɔra ko: «E min be se ka Alabatosoba ci, ani ka tila k'a lɔ tile saba kɔnɔ, e k'i yɛrɛ kisi. N'i ye Ala Deen ye, i ka jigi ka bɔ gwengwenlɔgɔ kan.»
40027041	Sarakalasebagaw ni sariya karamɔgɔw ani cɛkɔrɔbaw tun b'a lɔgɔbɔra fana ko:
40027042	«A ye mɔgɔ dɔw kisi, nga a te se k'a yɛrɛ kisi. N'a ye Isirayɛli masacɛ ye, a ka jigi ka bɔ gwengwenlɔgɔ kan. O la, an bena la a la.
40027043	A y'a jigi bɛɛ la Ala kan k'a fɔ ko ale ye Ala Deen ye. An k'a filɛ sisan ni Ala ben'a kisi.»
40027044	O cogo kelen la, benkannikɛla minw tun gwengwenna a gɛrɛfɛ, olu tun b'a nɛni fana.
40027045	Tilegwangwanfɛ, dibi donna yɔrɔ bɛɛ la, fɔɔ ka taga se tile sumawaati ma.
40027046	Tile sumana tuma min na, Yezu pɛrɛnna k'a fɔ ko: «Eli, Eli, lamasabakitani», o kɔrɔ ko: «Ne ka Ala, ne ka Ala, mun na i ye ne bila?»
40027047	Mɔgɔ minw tun lɔnin be yen, olu dɔw y'o mɛn minkɛ, u y'a fɔ ko a be kira Eli welela.
40027048	Olu dɔ bolila ka taga fuu ta, k'a don vinɛgiri la k'a siri kalajan dɔ la, ko a bena o d'a ma a k'a min.
40027049	A tɔɲɔgɔnw y'a fɔ a ye ko: «A to yen, an ben'a filɛ ni Eli bena n'a kisi.»
40027050	O kɔ, Yezu kulera kosɔbɛ ka sɔrɔ ka sa.
40027051	O yɔrɔnin bɛɛ, Alabatosoba cɛtigɛfani faranna fila ye, k'a ta a sanfɛ fɔɔ duguma. Dugukolo yɛrɛyɛrɛla, kabakuruw cicira.
40027052	Kaburuw daa yɛlɛla. Ala ka mɔgɔ minw tun sara, olu caaman kununna.
40027053	Olu bɔra kaburuw la ka don dugu senuman kɔnɔ Yezu kununnin kɔ. Mɔgɔ caaman y'u ye.
40027054	Sɔlidasi kuntigi min tun be Yezu kɔlɔsira n'a ka sɔlidasiw ye, olu ye dugukolo ye a yɛrɛyɛrɛla, ani koo minw kɛra o waati la, u y'o bɛɛ ye, u siranna kosɔbɛ. U y'a fɔ ko tiɲɛ na, cɛɛ nin tun ye Ala Deen ye.
40027055	Muso caaman tun lɔra yɔrɔjan ka to k'o filɛ. O muso nunu tun tugura Yezu kɔ ka bɔ Galile mara la, waasa k'a dɛmɛ.
40027056	O muso nunu cɛma, Magidalaka Mariyamu tun be yen, ni Zaki ani Yusufu bamuso Mariyamu, ni Zebede muso.
40027057	Wuladafɛ, nafolotigi dɔ nana, Arimateka tun lo, a tɔgɔ ko Yusufu. Ale fana tun ye Yezu ka kalandenw dɔ ye.
40027058	O cɛɛ nin tagara Pilati fɛ ka Yezu suu daali. Pilati k'u k'a d'a ma.
40027059	Yusufu tagara Yezu suu ta k'a meleke fanikura gwɛman kɔnɔ,
40027060	ka taga don a yɛrɛ ka kaburu kɔnɔ, a tun ye min bɔ fara la a yɛrɛ suturali kama. A ye kabakuru belebele dɔ kolonkolon ka kaburu datugu n'o ye, ka sɔrɔ ka taga.
40027061	O y'a sɔrɔ, Mariyamu ka bɔ Magidala, ni Mariyamu dɔ nin tun be yen. Olu tun siginin be kaburu ɲafɛ.
40027062	O dugusagwɛ, n'o ye lafiɲɛlon ye, sarakalasebagaw ni Fariziɲɛw ye ɲɔgɔn lajɛn ka taga Pilati fɛ.
40027063	U y'a fɔ a ye ko: «An hakili jigira a la ko galontigɛla nin tun y'a fɔ ko n'ale sara, ko ale bena kunun a tile sabanan loon.
40027064	O la, an b'a fɛ i ka sira di kaburu daa ka kɔlɔsi fɔɔ ka taga se tile saba, bari an be siran, a ka kalandenw kana taga a suu bɔ, ka tila k'a fɔ jama ye ko a kununna. O galon bena juguya ka tɛmɛ fɔlɔta kan.»
40027065	Pilati y'a fɔ u ye ko: «Kɔlɔsilikɛbaga be aw fɛ fana. Aw ye taga ka kaburu daa kɔlɔsi ka kɛɲɛ n'aw seko ye.»
40027066	U tagara taamasiɲɛ kɛ kabakuru kan. O kɔ, u ye kɔlɔsilikɛbagaw bila k'olu ka kaburu kɔlɔsi.
40028001	Lafiɲɛlon tɛmɛna, lɔgɔkun daminɛlon sɔgɔmadafɛ, Mariyamu ka bɔ Magidala ni Mariyamu dɔ nin tagara kaburu yɔrɔ la.
40028002	O yɔrɔnin bɛɛ, dugukolo yɛrɛyɛrɛla kosɔbɛ. Ala ka mɛlɛkɛ dɔ jigira ka kabakuru kolonkolon k'a bɔ kaburu daa la, ka sigi a kan.
40028003	Mɛlɛkɛ nin ɲada tun be manamana i n'a fɔ saan manamanatɔ, a ka fani tun gwɛnin lo parapara.
40028004	Kɔlɔsilikɛbagaw siranna kosɔbɛ fɔɔ u yɛrɛyɛrɛla ka kirin.
40028005	Mɛlɛkɛ y'a fɔ muso nunu ye ko: «Aw kana siran, bari ne y'a lɔn ko aw be Yezu le yɔrɔ ɲinina, u tun ye min gwengwen lɔgɔ kan.
40028006	A te yan tugu, bari a kununna i n'a fɔ a tun y'a fɔ cogo min na. Aw ye na a layɔrɔ filɛ.
40028007	Aw ye teliya ka taga fɔ a ka kalandenw ye ko a kununna, a ko a be taga aw ɲa Galile mara la. Aw bena taga sɔrɔ o yɔrɔ la. Koo min tun be ne fɛ k'a fɔ aw ye, o le ye nin ye.»
40028008	Musow sirannin n'u nisɔndiyanin teliyara ka bɔ kaburu la. U bolila ka taga o kibaru fɔ Yezu ka kalandenw ye.
40028009	O yɔrɔnin bɛɛ, Yezu y'u kunbɛn k'a fɔ u ye ko: «Aw dansɛ.» U gwɛrɛla a la k'u kunbiri gwan a kɔrɔ, k'a bato.
40028010	Yezu y'a fɔ u ye ko: «Aw kana siran, aw ye taga fɔ n balimaw ye k'u ka taga Galile, k'u bena n ye o yɔrɔ le la.»
40028011	Ka muso nunu to sira la, kɔlɔsilikɛbaga nunu dɔw tagara dugu kɔnɔ, k'o koow bɛɛ lakali sarakalasebagaw ye.
40028012	Olu ni cɛkɔrɔbaw ye ɲɔgɔnye kɛ, ka bɛn a la, ka wari caaman di kɔlɔsilikɛbagaw ma,
40028013	k'a fɔ u ye ko: «Aw ka to k'a fɔ ko k'aw to sinɔgɔ la sufɛ, a ka kalandenw nan'a suu bɔ ka taga n'a ye.
40028014	O koo mana se masacɛ ka lasigiden ma tuma min na, an bena koo bɛɛ kɛ k'a dusu suma, waasa a kana kojugu kɛ aw la.»
40028015	Kɔlɔsilikɛbagaw y'o wari minɛ, k'a daminɛ k'o kibaru jɛnsɛn i n'a fɔ u tun y'a ɲini u fɛ cogo min na. A kɛra ten, o kibaru sera yɔrɔ bɛɛ la zuwifuw cɛma fɔɔ ka na se bii ma.
40028016	Yezu ka kalanden tan ni kelen nunu tagara Galile, A tun ye kulu min koo fɔ u ye, u tagara ale kan.
40028017	U ye Yezu ye tuma min na, u y'a bato, nga u dɔw sigasigara.
40028018	Yezu gwɛrɛla u la k'a fɔ u ye ko: «Ala ye sebagaya bɛɛ di ne ma sankolo la ani dugukolo kan.
40028019	O la, aw ye taga siyaw bɛɛ kɛ ne ka kalandenw ye k'u batize Faa, ni Dencɛ ni Nii Senuman tɔgɔ la,
40028020	k'u kalan, waasa u ka ne ka kuma bato. Ne kɔni bena to n'aw ye loon o loon fɔɔ ka taga diɲɛ wili.»
41001001	Kibaru diman min be Ala Dencɛ Yezu Krista koo fɔ, o be daminɛ yan.
41001002	Kira Ezayi ye kitabu min sɛbɛn, a fɔra o kɔnɔ ko: «A filɛ, ne bena n ka ciden ci i ɲa, a bena i ka sira labɛn.
41001003	Mɔgɔ dɔ be pɛrɛnna kongokolon kɔnɔ ko: ‹Aw ka Matigi ka sira dilan, aw k'a ka tɛmɛyɔrɔw tilen.› »
41001004	Zan batizelikɛla y'a yɛrɛ yira kongokolon kɔnɔ. A tun be mɔgɔw waaju k'u ka nimisa ka faran u ka kojuguw la ka batize, janko Ala k'u ka hakɛ yafa.
41001005	Zude mara mɔgɔw ani Zeruzalɛmukaw bɛɛ tun be bɔ ka taga sɛgɛrɛ. U tun be lɔ u ka hakɛw la, o kɔ, Zan tun b'u batize Zurudɛn baji la.
41001006	Zan ka fani tun ye ɲɔgɔmɛsi ye, a ka cɛsirilan tun ye golo ye. A tun b'a yɛrɛ balo ni tɔɔn ni lii ye.
41001007	A tun b'a fɔ mɔgɔw ye ko: «Min bena na ne kɔ, o ka sebagaya ka bon ni ne ta ye. Hali ka biri k'a ka sanbara juru foni, ne kuun ka dɔgɔ o ma.
41001008	Ne y'aw batize ni jii ye, nga ale bena aw batize ni Nii Senuman ye.»
41001009	O tuma na, Yezu bɔra Nazarɛti, Galile mara la ka taga Zan sɛgɛrɛ. Zan y'a batize Zurudɛn baji la.
41001010	Yezu bɔtɔ jii la, a ye sankolo dayɛlɛnin ye ka Nii Senuman jigitɔ ye a kan i n'a fɔ tuganin.
41001011	Kumakan dɔ bɔra sankolo la k'a fɔ ko: «I ye ne Dencɛ kanunin ye, i koo ka di ne ye haali.»
41001012	O yɔrɔnin kelen, Nii Senuman y'a kɛ Yezu tagara kongokolon kɔnɔ.
41001013	A ye tile bi naani kɛ kongokolon kɔnɔ. Kongosogow dama tun b'o yɔrɔ la. K'a to yen, Sutana y'a kɔrɔbɔ. Mɛlɛkɛw tun b'a mako ɲa.
41001014	Zan bilanin kɔ kaso la, Yezu tagara Ala ka kibaru diman fɔ Galile mara la.
41001015	A tun b'a fɔ ko: «Ala tun ye waati min latigɛ, o sera. Ala ka masaya waati surunyana. Aw ye nimisa ka faran aw ka kojuguw la ka la kibaru diman na.»
41001016	Yezu tɛmɛtɔ Galile bada la, a ye Simɔn n'a dɔgɔcɛ Andere ye. U tun be jɔɔ filila baji la, mɔnikɛlaw tun lo.
41001017	Yezu y'a fɔ u ye ko: «Aw ye tugu ne kɔ, ne bena aw kɛ diɲɛ mɔlaw ye ka mɔgɔw sɔrɔ.»
41001018	O yɔrɔnin kelen, u y'u ka jɔɔw to yen ka tugu a kɔ.
41001019	A tagara ɲafɛ dɔɔni, a ye Zebede ka deenw ye, Zaki n'a dɔgɔcɛ Zan. U tun b'u ka jɔɔw lalagara kurun kɔnɔ.
41001020	O yɔrɔnin bɛɛ, a y'u wele. U y'u faa Zebede ni baaradenw to yen kurun kɔnɔ ka tugu a kɔ.
41001021	Yezu n'a ka kalandenw sera Kafaranamu dugu la. Lafiɲɛlon na, a donna kalanso kɔnɔ ka mɔgɔw kalan.
41001022	U kabakoyara a ka mɔgɔ kalancogo la, bari a tun t'u kalan i n'a fɔ sariya karamɔgɔw b'u kalan cogo min na, nga a tun b'u kalan i n'a fɔ fanga be mɔgɔ min bolo.
41001023	O waati yɛrɛ la, jinatɔcɛ dɔ tun be yen, o pɛrɛnna ko:
41001024	«Mun be an ni e cɛ, Nazarɛtika Yezu? I nana k'an halaki wa? I ye mɔgɔ min ye, ne b'o lɔn. I ye Ala ka ciden senuman ye.»
41001025	Yezu sɔngɔra a kunna k'a fɔ a ye ko: «I daje ka bɔ cɛɛ nin na!»
41001026	Jina ye cɛɛ yuguyugu kosɔbɛ ka bɔ a la ni kulekan ye.
41001027	Mɔgɔ bɛɛ kabakoyara fɔɔ u tun b'a fɔ ɲɔgɔn ye ko: «Nin ye kabako ye dɛ. A be kuma barikaman fɔ ka fɛnkura ɲaa yira mɔgɔw la. Hali jinaw be sɔn a ta ma.»
41001028	O sababu fɛ, Yezu tɔgɔ bɔra joona Galile mara bɛɛ la.
41001029	O kɔ, Yezu ni Zaki ani Zan bɔra kalanso kɔnɔ ka taga Simɔn ni Andere ka soo.
41001030	Simɔn biranmuso lanin tun be farigwan bolo. Yezu sera dɔrɔn, u y'o muso koo fɔ a ye.
41001031	Yezu gwɛrɛla a la k'a bolo minɛ ka wili, farigwan banna. A wilila k'u mako ɲa.
41001032	Tilekun donnin kɔ, mɔgɔw tagara Yezu sɛgɛrɛ ni jinatɔw ani banabagatɔw bɛɛ ye.
41001033	Dugu kɔnɔ mɔgɔw bɛɛ y'u lajɛn boon daa la.
41001034	A ye banabagatɔ sifa caaman kɛnɛya ka jinaw gwɛn ka bɔ mɔgɔ caaman na. A tun te sɔn jinaw ka kuma, bari olu tun b'a lɔn.
41001035	O dugusagwɛ sɔgɔma joona, sanni kɛnɛ ka bɔ, Yezu kununna. A bɔra ka taga Ala daali kongo kɔnɔ.
41001036	Simɔn n'a tɔɲɔgɔnw kununna tuma min na, u tagar'a yɔrɔ ɲini.
41001037	U y'a ye tuma min na, u y'a fɔ a ye ko: «Mɔgɔ bɛɛ b'i yɔrɔ ɲinina.»
41001038	A y'u jaabi ko: «An ka taga gɛrɛfɛduguw la, ne bena Ala ka kuma fɔ o yɔrɔw la fana, bari ne nana diɲɛ na o le kama.»
41001039	O la, a tagara Galile mara faan bɛɛ la ka Ala ka kuma fɔ zuwifuw ka kalansow kɔnɔ ani ka jinaw gwɛn ka bɔ mɔgɔw la.
41001040	Farisogobana tun be mɔgɔ dɔ la, ale gwɛrɛla k'a kunbiri gwan Yezu kɔrɔ k'a daali ko: «N'i sɔnna, i be se ka ne kɛnɛya.»
41001041	A hinɛ donna Yezu la minkɛ, a magara a la k'a fɔ a ye ko: «N sɔnna, kɛnɛya.»
41001042	O yɔrɔnin bɛɛ, cɛɛ kɛnɛyara.
41001043	O kɔ, sanni Yezu k'a fɔ a ye ko a ka taga, a y'a gwɛlɛya a ma kosɔbɛ ko:
41001044	«I yɛrɛ kɔlɔsi, i kan'a fɔ mɔgɔ si ye ko ne le y'i kɛnɛya dɛ! Nga taga i yɛrɛ yira sarakalasebagaw la. Musa tun ye saraka min koo fɔ farisogobanatigi ka saniyali koo la, i k'o bɔ k'a yira mɔgɔw la ko i kɛnɛyara.»
41001045	O n'a ta bɛɛ, cɛɛ tagara tuma min na, koo min tun kɛra a ye, a y'a daminɛ k'o lakali fɔɔ Yezu tun te se ka don dugu si kɔnɔ tugu mɔgɔw ɲana. A tun be to kongokolon kɔnɔ. Mɔgɔw tun be bɔ faan bɛɛ la ka ta'a sɛgɛrɛ yen.
41002001	Tile dama tɛmɛnin kɔ, Yezu segira ka taga Kafaranamu. Mɔgɔw y'a mɛn ko a be soo kɔnɔ minkɛ,
41002002	jamaba tagara lajɛn a fɛ fɔɔ lɔyɔrɔ dɛsɛra, hali kɛnɛma boon daa la. Yezu tun be Ala ka kuma fɔra u ye.
41002003	O tuma na, mɔgɔ naani tagar'a fɛ ni muruku dɔ ye.
41002004	U tun te se ka gwɛrɛ Yezu la jama kosɔn minkɛ, a tun be boon kɔnɔ yɔrɔ min na, u yɛlɛla k'o yɔrɔ sanfɛla walaka ka muruku jigi ni juru ye o woo fɛ k'a lanin to dilan kan.
41002005	Yezu y'a ye k'o mɔgɔw nunu lara ale la minkɛ, a y'a fɔ muruku nin ye ko: «N teri, i ka hakɛw yafara.»
41002006	O y'a sɔrɔ sariya karamɔgɔ dɔw siginin tun be yen. U y'a daminɛ ka miiri ko
41002007	mun na cɛɛ nin be kuma ten, ko a be Ala tɔgɔ cɛn, ko jɔn le be se ka mɔgɔ ka hakɛw yafa ni Ala kelen tɛ.
41002008	O yɔrɔnin kelen, Yezu y'u ka miiriya lɔn a yɛrɛ ma, a y'a fɔ u ye ko: «Mun na aw be miiri ten?
41002009	K'a fɔ muruku ye ko: ‹I ka hakɛw yafara›, walima k'a fɔ a ye ko: ‹Wili k'i ka dilan ta ka taama›, o kuma fila la, jumɛn fɔ ka nɔgɔ?
41002010	Nga n b'a fɛ aw k'a lɔn ko see be Mɔgɔ Dencɛ ye ka mɔgɔ ka hakɛw yafa k'a to diɲɛ na.» O kɔ, a y'a fɔ muruku ye ko:
41002011	«N b'a fɔ i ye, wili k'i ka dilan ta ka taga soo.»
41002012	O yɔrɔnin bɛɛ, cɛɛ nin wilila k'a ka dilan ta ka bɔ u bɛɛ ɲana. U bɛɛ kabakoyara fɔɔ u tun be Ala tanu n'u b'a fɔ ko: «An ma nin ɲɔgɔn ye abada!»
41002013	Yezu bɔra ka taga Galile bada la tugu. Jama bɛɛ tagar'a fɛ yen. A y'u kalan.
41002014	A tɛmɛtɔ, a ye Alife dencɛ Levi siginin ye lɛnpominɛlaw ka baarakɛyɔrɔ la. Yezu y'a fɔ a ye ko: «Tugu ne kɔ.» Levi wilila ka tugu a kɔ.
41002015	O kɔ, ka Yezu n'a ka kalandenw to dumuni na Levi ka soo, ni hakɛkɛla caaman tun sigira n'u ye ka dumuni kɛ, bari olu ɲɔgɔn caaman tun be to ka tugu Yezu kɔ.
41002016	Sariya karamɔgɔ minw ye Fariziɲɛw ye, olu dɔw y'a ye ko Yezu n'o mɔgɔw be dumuni kɛra ɲɔgɔn fɛ minkɛ, u y'a ka kalandenw ɲininga ko: «Mun na a be dumuni kɛ ni lɛnpominɛlaw ani hakɛkɛlaw ye?»
41002017	Yezu y'u ka kuma mɛn minkɛ, a y'a fɔ u ye ko: «Mɔgɔ minw ka kɛnɛ, olu mako te furakɛla la, banabagatɔw le mako b'a la. Ne ma na mɔgɔtilenninw wele, nga ne nana hakɛkɛlaw le wele.»
41002018	Loon dɔ, Zan ka kalandenw ni Fariziɲɛw tun be suun na. Mɔgɔ dɔw tagara Yezu ɲininga ko: «Mun na Fariziɲɛw ka kalandenw ni Zan taw be suun don k'a sɔrɔ e taw te suun don?»
41002019	Yezu ye talen la u ye a yɛrɛ ka koo la ko: «Kɔɲɔcɛ teriw be se ka suun don k'u ni kɔɲɔcɛ to ɲɔgɔn fɛ wa? K'u ni kɔɲɔcɛ to ɲɔgɔn fɛ, u te se ka suun don.
41002020	Nga, loon dɔ bena se, kɔɲɔcɛ bena bɔsi u la, u bena suun don o loon na.
41002021	«Mɔgɔ si te fani kunkurunkura bari fani kɔrɔman na. N'o kɛra, fani kunkurunnin kuraman nin bena fani kɔrɔman sama k'a faran. A faranyɔrɔ bena boɲa ni fɔlɔta ye.
41002022	Mɔgɔ si te duvɛnkɛnɛ don foroko kɔrɔman kɔnɔ. N'o kɛra, duvɛnkɛnɛ bena foroko faran, foroko bena cɛn, duvɛn bena bɔn. Nga duvɛnkɛnɛ ka kan ka don forokokuraw le kɔnɔ.»
41002023	Lafiɲɛlon dɔ la, Yezu n'a ka kalandenw tɛmɛtɔ foro dɔw furancɛ la, a ka kalandenw y'a daminɛ ka suman dɔw tigɛ.
41002024	Fariziɲɛw ye Yezu ɲininga ko: «A filɛ u be min kɛra lafiɲɛlon na! O daganin tɛ!»
41002025	Yezu y'u jaabi ko: «Kɔngɔ ye Dawuda n'a kɔmɔgɔw minɛ tuma min na k'a sɔrɔ dumunifɛn tun t'u fɛ, a ye min kɛ, aw m'o kalan ka ye wa?
41002026	A donna Ala ka soo kɔnɔ sarakalasebagaw kuntigiba Abiyatari ka tile la. Buru minw tun bilanin be Ala ye, a ye olu dɔ dumu ka tila ka dɔ d'a kɔmɔgɔw ma, k'a sɔrɔ mɔgɔ si tun man kan k'olu dumu fɔɔ sarakalasebagaw dɔrɔn.»
41002027	O kɔ, Yezu y'a fɔ u ye ko: «Ala ye lafiɲɛlon sigi mɔgɔ nafa kosɔn, a ma mɔgɔ dan lafiɲɛlon kosɔn.
41002028	O le y'a to Mɔgɔ Dencɛ ye lafiɲɛlon fana kuntigi ye.»
41003001	Waati wɛrɛ, Yezu segira ka don kalanso kɔnɔ. Cɛɛ bolofaganin dɔ tun be yen.
41003002	Mɔgɔ minw tun be yen, u tun be Yezu kɔlɔsira yala n'a bena o cɛɛ kɛnɛya lafiɲɛlon na, janko u ka se k'a jalaki.
41003003	Yezu y'a fɔ cɛɛ bolofaganin ye ko: «Wili ka na lɔ yan mɔgɔw bɛɛ ɲafɛ.»
41003004	O kɔ, Yezu y'u ɲininga ko: «A daganin be ka koɲuman kɛ lafiɲɛlon na wa, walima ka kojugu kɛ? Ka mɔgɔ kisi wa, walima k'a faga?» U m'a jaabi.
41003005	Yezu diminin y'u filɛfilɛ, a ɲaa sisira u ka tulogwɛlɛya kosɔn. A y'a fɔ cɛɛ ye ko: «I bolo jan.» A y'a jan, a kɛnɛyara.
41003006	O yɔrɔnin bɛɛ, Fariziɲɛw bɔra ka taga ɲɔgɔn ye ni masacɛ Erɔdi kɔmɔgɔw ye ka Yezu fagacogo ɲini.
41003007	Yezu n'a ka kalandenw bɔra o yɔrɔ la ka taga Galile bada la. Jamaba tugura a kɔ. U dɔw bɔra Galile mara yɛrɛ la, dɔw bɔra Zude mara la,
41003008	dɔw bɔra Idume mara la. Dɔw bɔra Zeruzalɛmu, dɔw bɔra Zurudɛn baji kɔfɛ, dɔw fana bɔra Tiri ni Sidɔn gɛrɛfɛduguw la. O jamaba tagara Yezu sɛgɛrɛ, bari u tun y'a ka kɛwaliw kibaru mɛn.
41003009	A y'a fɔ a ka kalandenw ye k'u ka kurunfitini dɔ labɛn ale ye, janko jama kana na ale ɲɔtiɲɔti.
41003010	Yezu tun be mɔgɔ caaman kɛnɛya, o kama banabagatɔ bɛɛ tun be girin a nɔɔ fɛ, janko u ka se ka maga a la.
41003011	Ni jinatɔw y'a ye tuma o tuma, u tun b'u kunbiri gwan a kɔrɔ ka pɛrɛn ko: «I ye Ala Dencɛ ye.»
41003012	Nga Yezu tun b'a gwɛlɛya u ma k'u kana ale koo fɔ mɔgɔ si ye.
41003013	O kɔ, Yezu yɛlɛla kulu dɔ kan k'a sagolamɔgɔw wele. U tagar'a fɛ.
41003014	A ye mɔgɔ tan ni fila woloma olu cɛma k'u kɛ cidenw ye, janko u ka kɛ a taamaɲɔgɔnw ye an'a ka to k'u ci ka taga waajuli kɛ.
41003015	A ye see d'u ma ka jinaw gwɛn.
41003016	A ye mɔgɔ tan ni fila minw woloma, olu tɔgɔ filɛ: Simɔn, Yezu y'o tɔgɔ la ko Piyɛri, o kɔrɔ ko fara,
41003017	ani Zebede ka dencɛ fila, Zaki n'a dɔgɔcɛ Zan, Yezu ye olu tɔgɔ la ko Bowanɛrizɛsi, o kɔrɔ ko mɔgɔ minw ka fari i n'a fɔ sanpɛrɛn,
41003018	Andere ni Filipu, Baritelemi ni Matiyo, Toma ni Alife dencɛ Zaki, Tade ni Simɔn u be min wele Fasodenŋana,
41003019	ani Zuda Isikariyɔti min ye Yezu don a juguw bolo.
41003020	O kɔ, Yezu tagara soo. Jamaba tagara lajɛn yen tugu fɔɔ Yezu n'a ka kalandenw tun te se ka waati yɛrɛ sɔrɔ ka dumuni kɛ.
41003021	Yezu ka somɔgɔw y'o kibaru mɛn minkɛ, u tagara k'u b'a minɛ bari u tun be miiri ko a kuun wilila.
41003022	Sariya karamɔgɔ minw bɔra Zeruzalɛmu ka taga yen, olu ko: «Jinaw kuntigi Belezebuli b'a fɛ.» Ani ko: «Ale lo be see dir'a ma ka jinaw gwɛn ka bɔ mɔgɔw la.»
41003023	Yezu y'u wele ka talen la u ye. A ko: «Sutana be se k'a yɛrɛ gwɛn cogo di?
41003024	Ni jamana min ka mɔgɔw be ɲɔgɔn kɛlɛ, o jamana nin te se ka ɲa.
41003025	Ni somɔgɔ minw be ɲɔgɔn kɛlɛ, o soo nin be ci.
41003026	O la, ni Sutana tun be wili a yɛrɛ kama, a ka masaya tun bena nagasi. O masaya tun tena se ka mɛn, o tun bena ban joona.
41003027	«Mɔgɔ si te se ka don cɛɛ barikaman ka soo kɔnɔ k'a bololafɛnw cɛ n'a m'o cɛɛ minɛ k'a siri fɔlɔ. N'a y'a siri, o tuma na, a be se k'a ka sokɔnɔfɛnw bɛɛ cɛ.
41003028	«Tiɲɛ na, ne b'a fɔ aw ye ko mɔgɔw ka hakɛ bɛɛ, n'u ka Ala tɔgɔcɛn kuma bɛɛ be se ka yafa,
41003029	nga ni mɔgɔ o mɔgɔ ye Nii Senuman tɔgɔ cɛn, Ala tena yafa o tigi ma fewu. O tigi ye hakɛ yafabali kɛ.»
41003030	Yezu y'o fɔ bari sariya karamɔgɔw tun ko jina b'a fɛ.
41003031	Yezu baa n'a dɔgɔninw tagara lɔ kɛnɛma. U ye mɔgɔ bila ka taga Yezu wele.
41003032	Mɔgɔ caaman siginin tun be yen ka Yezu lamini. Dɔ y'a fɔ a ye ko: «Hakɛ to. I baa n'i dɔgɔninw lɔnin be kɛnɛma, u b'a fɛ k'i ye.»
41003033	Yezu y'a jaabi ko: «Jɔn ye ne baa ye? Jɔn ni jɔn ye ne dɔgɔninw ye?»
41003034	O kɔ, mɔgɔ minw siginin tun be yen k'a lamini, a ye olu filɛ k'a fɔ ko: «Ne baa ni ne dɔgɔninw filɛ yan.
41003035	Mɔgɔ o mɔgɔ be Ala sago kɛ, o tigi ye ne dɔgɔcɛ, walima ne dɔgɔmuso, walima ne baa ye.»
41004001	siɲɛ wɛrɛ, Yezu y'a daminɛ ka mɔgɔw kalan tugu bada la. Mɔgɔw tagara lajɛn a kɔrɔ. Jama nana boɲa fɔɔ a donna kurun dɔ kɔnɔ ka sigi. Jama bɛɛ lɔra bada la.
41004002	A y'u kalan koo caaman na ni talenw ye. A y'a fɔ u ye a ka kalan na ko:
41004003	«Aw ka lamɛnni kɛ. Sɛnɛkɛla dɔ bɔra ka taga sumansi seri.
41004004	K'a to serili la, kisɛ dɔw tagara ben sira daa la. Kɔnɔw nana olu kunu.
41004005	Kisɛ dɔw fana tagara ben farayɔrɔ la, bɔgɔ bɛrɛ tun te yen. U falenna joona bari u ma don dugumakola la ka se yɔrɔjan.
41004006	Nga tile fariyara tuma min na, u jɛnina ka ja bari lili ɲanaman tun t'u la.
41004007	Kisɛ dɔw fana tagara ben ŋɔni yɔrɔ la. Ŋɔni wilila k'u degun fɔɔ u ma ɲa hali dɔɔni.
41004008	Nga kisɛ dɔw tagara ben dugukoloɲuman na. U falenna ka boɲa ka ɲa kosɔbɛ. U dɔw ye deen bi saba kɛ, dɔw bi wɔɔrɔ, dɔw fana kɛmɛ.»
41004009	O kɔ, Yezu y'a fɔ ko: «Tulo be min fɛ ka mɛnni kɛ, o ka mɛnni kɛ.»
41004010	Yezu bɔra jama kɔrɔ tuma min na, a kɔfɛmɔgɔw n'a ka kalanden tan ni fila y'a ɲininga o talen nin kɔrɔ la.
41004011	A y'u jaabi ko: «See dira aw ma ka Ala ka masaya gundo lɔn, nga tiɲɛ bɛɛ be fɔ mɔgɔ tɔw ye talen na.
41004012	O cogo la, ‹u bena filɛli kɛ ka ɲa, u tena foyi ye, u bena u tulo malɔ, u tena foyi faamu. N'u tun b'a faamu, u tun bena nimisa ka faran u ka kojuguw la, Ala tun bena yafa u ma. Nga u te miiri o la.› »
41004013	Yezu tagara ɲa ni kuma ye k'a fɔ u ye ko: «Aw ma talen nin faamu wa? Aw do bena talen tɔw bɛɛ faamu cogo di?
41004014	Serilikɛla be Ala ka kuma le seri.
41004015	Kuma serituma na, mɔgɔ dɔw be i n'a fɔ sirada. N'u y'o kuma mɛn dɔrɔn, Sutana be na k'o kuma bɔ u kɔnɔ.
41004016	O cogo la, fana mɔgɔ dɔw bɔnin be farayɔrɔ fɛ. N'u y'o kuma mɛn, o yɔrɔnin bɛɛ, u be sɔn a ma ni nisɔndiya ye.
41004017	Nga o kuma te sigiyɔrɔ sɔrɔ u kɔnɔ. U te muɲu, ni gwɛlɛya nana, walima ni mɔgɔw b'u tɔɔrɔ o kuma kosɔn dɔrɔn, u be sin ka ban Ala ma.
41004018	Mɔgɔ dɔw fana be i n'a fɔ ŋɔni yɔrɔ. Ni olu y'o kuma mɛn,
41004019	diɲɛ hamikow, ni nafoloko, ani fɛɛn wɛrɛw nigɛ b'o kuma nagasi fɔɔ nafa dɔɔni yɛrɛ te sɔrɔ a la.
41004020	Mɔgɔ dɔw fana bɔnin be dugukoloɲuman fɛ. Ni olu y'o kuma mɛn, u be sɔn a ma. U be deen kɛ Ala ye. Dɔw b'u ɲɔgɔn bi saba kɛ, dɔw bi wɔɔrɔ, dɔw kɛmɛ.»
41004021	O kɔ, Yezu y'a fɔ u ye ko: «Mɔgɔ si te fitinɛ mana k'a bila gongo jukɔrɔ, walima kalaka jukɔrɔ. A t'a bila fɛɛn dɔ le kan wa?
41004022	Koo o koo dogonin be, Ala bena o yira. Gundo si te yen ni Ala ten'a bɔ kɛnɛ kan.
41004023	Ni tulo be min fɛ ka mɛnni kɛ, o ka mɛnni kɛ.»
41004024	Yezu y'a fɔ u ye tuguni ko: «Aw be kuma min mɛn, aw k'aw janto o la kosɔbɛ. Ala bena aw sɔn ka kɛɲɛ n'aw ka lamɛnni kɛcogo ye. A bena dɔ fara aw ta kan yɛrɛ,
41004025	bari fɛɛn be min fɛ, dɔ bena fara o kan, nga fɛɛn te min fɛ, hali dɔɔni min b'a fɛ, o bena bɔsi a la.»
41004026	Yezu y'a fɔ tuguni ko: «Ala ka masaya be cogo min na, o filɛ nin ye. A be i n'a fɔ cɛɛ dɔ min ye sumansi seri a ka foro la.
41004027	O kɔ, cɛɛ be to ka sinɔgɔ sufɛ ka kunun sɔgɔma. O waati la, kisɛ be falencogo min na ka boɲa k'a sɔrɔ cɛɛ m'a falen n'a boɲacogo lɔn.
41004028	Kisɛ be falen a yɛrɛ ma ka bɔ dugukolo la. A be wili dɔɔni dɔɔni fɔɔ ka na kuun bɔ, o kɔ, a be fa ni kisɛ ye.
41004029	Ni suman mɔna dɔrɔn, cɛɛ b'a tigɛ ni wɔrɔsɔ ye, bari suman tigɛtuma sera.»
41004030	Yezu y'a fɔ tugu ko: «An be se ka Ala ka masaya suma ni mun ye tugu?
41004031	A bɔnin be mutaridikisɛ fɛ. O kisɛ nin ka dɔgɔ ni diɲɛ kɔnɔ dannifɛnw bɛɛ ye.
41004032	Nga n'a serila ka ban, a be falen ka boɲa ka tɛmɛ nankɔ fɛɛn sɛnɛta tɔw bɛɛ kan. A bolow be boɲa fɔɔ kɔnɔw be se k'u ka ɲagaw la a suma na.»
41004033	Yezu tun be mɔgɔw kalan n'o bɔɲɔgɔnko talen caaman ye ka kɛɲɛ n'a lamɛnbagaw ka faamuli danyɔrɔ ye.
41004034	A tun te kuma mɔgɔw fɛ n'a ma talen la u ye. Nga ni Yezu n'a ka kalandenw b'u danna, a b'o talenw bɛɛ kɔrɔ fɔ olu ye.
41004035	O loon yɛrɛ wulafɛ, Yezu y'a fɔ a ka kalandenw ye ko: «An ka taga baa kɔ.»
41004036	U tagara ka jama to yen. Yezu tun be kurun min kɔnɔ, a ka kalandenw tagara n'a ye o kɔnɔ. Kurun dɔ wɛrɛw tun b'u kɔ.
41004037	U taatɔ, fɔɲɔba wilila. Jikuruw tun be ben kurun kɔnɔ fɔɔ kurun tun be ɲini ka fa jii la.
41004038	Yezu tun be sinɔgɔra kurun kɔfɛla la, a kuun lanin tun be piti kan. A ka kalandenw y'a kunun k'a fɔ a ye ko: «Karamɔgɔ, an bena halaki jii la, i te hami o la wa?»
41004039	Yezu kununna ka kuma fɔɲɔ kunna, k'a fɔ baji ye ko a ka mankan dabila. Fɔɲɔ lɔra, yɔrɔ malara tɔntɔntɔn.
41004040	O kɔ, a y'a fɔ a ka kalandenw ye ko: «Mun na aw be siran ten? Aw ma la ne la halibi wa?»
41004041	U siranna kosɔbɛ fɔɔ u ye ɲɔgɔn ɲininga ko: «Cɛɛ nin ye jɔn ye? Hali fɔɲɔ ni baji be sɔn a ta ma.»
41005001	Yezu n'a ka kalandenw sera baa kɔ Gadare mara la.
41005002	Kabini a jigira ka bɔ kurun kɔnɔ, jinatɔcɛ dɔ bɔra kaburutu la ka n'a kunbɛn.
41005003	Kaburutu tun kɛra o cɛɛ nin sigiyɔrɔ ye. Mɔgɔ si tun te se k'a minɛ k'a siri tugu, hali n'u y'a siri ni jɔrɔkɔ ye, a b'o tigɛ.
41005004	Siɲɛ caaman u y'a seenw n'a bolow siri ni jɔrɔkɔ ye, nga a y'o tigɛtigɛ. Mɔgɔ si ma se k'a kolo.
41005005	A tun be yaalayaala kaburutu la ani kuluw kan suu ni tile ka to ka kule ani k'a yɛrɛ mandimi ni kabakuruw ye.
41005006	A ye Yezu ye k'a to yɔrɔjan minkɛ, a bolila ka taga kunbiri gwan a kɔrɔ.
41005007	A pɛrɛnna ko: «Mun b'an cɛ, Fɛɛn bɛɛ kuntigi Ala Dencɛ Yezu? N b'i daali Ala kama, i kana n tɔɔrɔ.»
41005008	A y'o kuma fɔ, bari Yezu tun b'a fɔra jina ye ko a ka bɔ cɛɛ la.
41005009	O tuma na, Yezu y'a ɲininga ko: «I tɔgɔ be di?» A y'a jaabi ko: «Jamaba, bari an ka ca.»
41005010	A ye Yezu daali kosɔbɛ ko a kana u gwɛn ka bɔ o mara kɔnɔ.
41005011	O y'a sɔrɔ lɛkuluba dɔ tun be dumuni kɛra kulu gɛrɛfɛ.
41005012	Jinaw ye Yezu daali ko: «Sabali k'an bila ka taga don lɛɛ nunu na.»
41005013	Yezu sɔnna. Jinaw bɔra cɛɛ la ka taga don lɛɛw la. Lɛkulu girinna ka jigi kulu jigijigijugu fɛ ka taga don baji la. O lɛɛw tun be waa fila ɲɔgɔn bɔ, u sara jii la.
41005014	U dɛndɛbagaw bolila ka taga o kibaru fɔ dugu kɔnɔ ni dafɛduguw la. Koo min kɛra, mɔgɔw bɔra ka taga o filɛ.
41005015	Jina caaman tun be cɛɛ min na, mɔgɔw sera Yezu fɛ k'o jinatɔkɔrɔ siginin ye. Sisan fani b'a kaan na, a ɲamalɔnin lo. U siranna.
41005016	Koo min kɛra jinatɔkɔrɔ ye, ani min kɛra lɛɛw la, mɔgɔ minw y'o ye, u y'o lakali tɔw ye.
41005017	O koow mɛnnin kɔ, mɔgɔw y'a ɲini Yezu fɛ ko a ka taga ka bɔ u ka mara la.
41005018	Yezu dontɔ kurun kɔnɔ, jinatɔkɔrɔ nin y'a daali ko a ka sɔn ale ka taga n'a ye.
41005019	Yezu ma sɔn, nga a y'a fɔ a ye ko: «Taga soo. Matigi Ala hinɛna i la ka koba min kɛ i ye, i ka taga o lakali i ka somɔgɔw ye.»
41005020	Yezu ye koba min kɛ a ye, a tagara o kibaru jɛnsɛn Dugu Tan mara la. O koo mɛnbagaw bɛɛ kabakoyara.
41005021	Yezu kɔsegira kurun kɔnɔ ka taga baa kɔ. Mɔgɔ caaman tagara lajɛn a kɔrɔ bada la.
41005022	Kalanso dɔ kuntigi tagara yen. A tɔgɔ tun ko Zayirisi. A ye Yezu ye tuma min na, a y'a kunbiri gwan a kɔrɔ,
41005023	k'a daali kosɔbɛ ko: «N denmuso be ɲini ka sa. Sabali ka na i bolo la a kan janko a ka kɛnɛya ka to nii na.»
41005024	U ye Zayirisi ka soo sira ta. Jamaba tugura Yezu kɔ k'a degun.
41005025	O y'a sɔrɔ muso dɔ tun be jama cɛma min ka koli tun b'a sigɛnna kabini saan tan ni fila, joli te lɔ ka ye.
41005026	A tun tɔɔrɔla kosɔbɛ furakɛla caaman bolo. A bololafɛn bɛɛ banna. O n'a ta bɛɛ, a ka bana ma nɔgɔya, nga a tun be juguya ka taga.
41005027	A ye Yezu kibaru mɛn minkɛ, a donna jama cɛma Yezu kɔfɛ ka maga a ka fani na.
41005028	A tun y'a fɔ a yɛrɛ kɔnɔ ko: «Ni n sera ka maga a ka fani dɔrɔn na, n bena kɛnɛya.»
41005029	A magara Yezu ka fani na tuma min na, o yɔrɔnin bɛɛ, joli lɔra, a y'a lɔn ko a ka bana banna.
41005030	O yɔrɔnin kelen, Yezu y'a lɔn a yɛrɛ ma ko sebagaya dɔ bɔra ale la. A y'a ɲaa yɛlɛma jama cɛma k'a fɔ ko: «Jɔn le magara n ka fani na?»
41005031	A ka kalandenw y'a jaabi ko: «I ɲaa b'a la jama y'i degun, i be tila k'a fɔ tugu ko jɔn magara i la.»
41005032	Yezu y'a daminɛ k'a gɛrɛfɛmɔgɔw filɛ janko a k'o kɛbaga ye.
41005033	Muso nin tun be yɛrɛyɛrɛla siranya bolo, bari koo min kɛr'a yɛrɛ la, a y'o lɔn. A tagar'a kunbiri gwan Yezu kɔrɔ ka tiɲɛ bɛɛ fɔ a ye.
41005034	Nga Yezu y'a fɔ a ye ko: «N balimamuso, i kisira i ka lanaya barika la. Taga hɛrɛ la, i kɛnɛyanin ka to.»
41005035	Ka Yezu to o kuma na, mɔgɔ dɔw bɔra kuntigi Zayirisi ka soo ka n'a fɔ a ye ko: «I denmuso banna. Mun na i be karamɔgɔ sigɛn tugu?»
41005036	Nga Yezu ma u ka kuma jati, a y'a fɔ Zayirisi ye ko: «I kana siran, la Ala la dɔrɔn.»
41005037	O kɔ, a ma sɔn mɔgɔ si ka taga n'a ye Zayirisi ka soo, fɔɔ Piyɛri ni Zaki ani Zaki dɔgɔcɛ Zan.
41005038	U sera kalanso kuntigi nin ka soo tuma min na, Yezu y'a ye ko mankanba be yen. Mɔgɔw tun be kasira ka kule.
41005039	Yezu donna soo kɔnɔ k'a fɔ u ye ko: «Nin ye mun mankan ye? Mun na aw be kasi? Deen ma sa, a be sinɔgɔra le.»
41005040	U yɛlɛla Yezu ma. O tuma na, a ye mɔgɔ bɛɛ bɔ kɛnɛma. Deen suu lanin tun be boon min kɔnɔ, a donna yen ni deen faa n'a baa an'a yɛrɛ ka kalanden saba ye.
41005041	A y'a bolo minɛ k'a fɔ a ye u ka kaan na ko: «Talita kumi,» o kɔrɔ ko: «Sungurunin, n b'a fɔ i ye, wili!»
41005042	O yɔrɔnin bɛɛ, sungurunin wilila ka taama. A sii tun ye saan tan ni fila ye. U kabakoyara ka dama tɛmɛ.
41005043	Yezu y'a fɔ u ye k'a gwɛlɛya k'u kan'a fɔ mɔgɔ si ye. O kɔ, a y'a fɔ u ye k'u ka dumuni d'a ma.
41006001	Yezu bɔra yen ka ta'a ka dugu la. A ka kalandenw tugura a kɔ.
41006002	Lafiɲɛlon sera minkɛ, a donna kalanso kɔnɔ ka mɔgɔw kalan. A lamɛnbagaw bɛɛ kabakoyara kosɔbɛ. U tora k'a fɔ ko: «Haan! A bɔra ni nin ye min? Hakili min b'a fɛ, a y'o sɔrɔ min? A be kabako minw kɛ, a b'o kɛ cogo di?
41006003	Miniziye tɛ wa? Mariyamu dencɛ nin tɛ wa? A dɔgɔcɛw te Zaki ni Zoze ni Zude ani Simɔn ye wa? A dɔgɔmusow t'an fɛ yan wa?» O miiriya le y'a to u ma la a la.
41006004	Nga Yezu y'a fɔ u ye ko: «Kira be boɲa sɔrɔ yɔrɔ bɛɛ, fɔɔ a ka dugumɔgɔw n'a balimaw an'a ka somɔgɔw cɛma.»
41006005	Yezu y'a bolo la banabagatɔ dɔw kan k'u kɛnɛya. A ma se ka kabako si kɛ yen ka fara o kan.
41006006	U ma la Ala la minkɛ, o y'a kabakoya. O kɔ, a tagara u lamini duguw la ka mɔgɔw kalan.
41006007	Yezu y'a ka kalanden tan ni fila wele k'u ci fila fila. A ye see d'u ma ka jinaw gwɛn.
41006008	A y'a fɔ u ye ko: «Aw kana fɛɛn si ta bere dama kɔ. K'a ta dumuni ma, ni dugutagaminan, ani wari, aw kana taga n'o si ye.
41006009	Aw ka sanbara don nga aw kana deleke fila don.»
41006010	A y'a fɔ u ye fana ko: «N'aw sera dugu o dugu la, n'aw jigira mɔgɔ min fɛ, aw ka to o tigi fɛ fɔɔ aw ka bɔ o dugu nin la.
41006011	Ni yɔrɔ dɔ mɔgɔw banna ka jigiyɔrɔ d'aw ma, n'u ma sɔn k'aw ka kuma lamɛn, aw ka bɔ o dugu la. Aw bɔtɔ, aw k'aw sennabuguri furanfuran. O bena kɛ lasɔmiko ye u fɛ.»
41006012	Kalanden tan ni fila tagara mɔgɔw waaju k'u ka nimisa ka faran u ka kojuguw la.
41006013	U ye jina caaman gwɛn ka bɔ mɔgɔw la ka tulu bɔn banabagatɔ caaman kuun na k'u kɛnɛya.
41006014	O waati la, masacɛ Erɔdi fana ye Yezu koo mɛn, bari Yezu tɔgɔ tun bɔra yɔrɔ bɛɛ la. Mɔgɔ dɔw tun b'a fɔ ko: «Zan batizelikɛla le kununna a sanin kɔ. O le y'a to a be se ka kabakow kɛ.»
41006015	Dɔw tun ko kira Eli lo. Dɔw fana tun ko fɔlɔfɔlɔ kiraw ɲɔgɔn lo.
41006016	Nga Erɔdi y'o mɛn tuma min na, a y'a fɔ ko: «Ne tun ye Zan min kuun tigɛ, ale lo kununna.»
41006017	Bari Erɔdi tun ye Zan minɛ k'a siri k'a don kaso la a dɔgɔcɛ Filipu ka muso Erodiyadi kama, Erɔdi tun ye min furu.
41006018	Zan tun be to k'a fɔ Erɔdi ye o tuma na ko: «I man kan k'i dɔgɔcɛ ka muso furu.»
41006019	O kuma kosɔn, Erodiyadi tun dimina Zan kɔrɔ kosɔbɛ. A tun b'a fɛ Erɔdi ka Zan faga nga a dɛsɛra Erɔdi kɔrɔ,
41006020	bari Erɔdi tun be siran Zan ɲa. Erɔdi tun y'a lɔn ko Zan ye mɔgɔɲuman ni mɔgɔtilennin ye. A tun be Zan tanga kojugu ma. N'a ye Zan ka kuma lamɛn tuma o tuma, a hakili be ɲagami. O n'a ta bɛɛ, a tun ka d'a ye k'a lamɛn.
41006021	Erɔdi y'a wololon sanyɛlɛma ɲanagwɛ kɛ loon min na, o kɛra Erodiyadi ka lonɲuman ye. O loon nin na, Erɔdi y'a kɔfɛmɔgɔw ni sɔlidasi kuntigiw ani Galile mara mɔgɔbabaw wele ka dumuniba d'u ma.
41006022	K'u to dumuni na, Erodiyadi denmuso donna u fɛ ka dɔɔn kɛ. O diyara Erɔdi n'a ka mɔgɔ weleninw ye, Erɔdi y'a fɔ sunguru nin ye ko: «I be fɛɛn min fɛ, o fɔ ne ye, ne bena o d'i ma.»
41006023	Erɔdi kalil'a ye ko: «I mana fɛɛn o fɛɛn daali ne fɛ, ne bena o d'i ma, hali ne ka jamana tilancɛ.»
41006024	Sunguru bɔra ka taga bamuso ɲininga ko: «I b'a fɛ ne ka mun daali?» A y'a jaabi ko: «Zan batizelikɛla kuun.»
41006025	O yɔrɔnin bɛɛ, sunguru teliyara ka kɔsegi ka taga masacɛ fɛ k'a fɔ a ye ko: «N b'a fɛ i ka Zan batizelikɛla kuun di n ma minan dɔ kɔnɔ sisan sisan.»
41006026	Masacɛ ɲaa sisira. Nga a kalila minkɛ mɔgɔ weleninw ɲana, a tun te se ka ban.
41006027	O yɔrɔnin kelen, a ye sɔlidasi dɔ ci ko a ka taga Zan kuun tigɛ ka na n'a ye. Sɔlidasi nin tagara Zan kuun tigɛ kasobon na,
41006028	k'a bila minan dɔ kɔnɔ, ka n'a di sunguru nin ma. O fana tagar'a d'a bamuso ma.
41006029	Zan ka kalandenw y'o mɛn tuma min na, u tagar'a suu ta k'a don.
41006030	Yezu tun ye mɔgɔ minw ci, olu kɔsegira ka taga lajɛn a kɔrɔ. U ye mɔgɔw kalan fɛɛn minw na ka koo minw kɛ, u y'o bɛɛ lakali a ye.
41006031	A y'a fɔ u ye ko: «Aw ye na an ka taga danna yɔrɔ dɔ la janko aw ka lafiɲɛ dɔɔni.» A y'o fɔ bari mɔgɔ caaman tun be taga u fɛ, dɔw be taga ni dɔw be segi fɔɔ Yezu n'a ka kalandenw tun te waati yɛrɛ sɔrɔ ka dumuni kɛ.
41006032	U donna kurun kɔnɔ k'u be taga u danna yɔrɔlakolon dɔ la.
41006033	Mɔgɔ caaman y'u taatɔ ye k'u lɔn. Mɔgɔw bɔra dafɛdugu bɛɛ la ka boli ka kɔn u ɲa u taayɔrɔ la.
41006034	Yezu bɔra kurun kɔnɔ tuma min na, ka jamaba ye, u hinɛ donna a la, bari u tun be i ko sagaw, dɛndɛbaga te minw na. A y'a daminɛ k'u kalan fɛɛn caaman na.
41006035	A ka kalandenw gwɛrɛla a la wuladafɛ k'a fɔ a ye ko: «Suu be ɲini ka ko, yan do ye yɔrɔlakolon ye.
41006036	Sira di jama ma u ka taga dafɛduguw la ka dumuni san u yɛrɛ ye.»
41006037	A y'u jaabi ko: «Aw yɛrɛ ka dumuni d'u ma.» U y'a ɲininga ko: «O tuma na, i b'a fɛ an ka taga buru san ni kalo seegi baara wari ye ka n'a d'u ma wa?»
41006038	Yezu y'a fɔ u ye ko: «Burukun joli b'aw fɛ? Aw ka taga lajɛ.» U tagar'a filɛ minkɛ, u segira ka taga fɔ a ye ko: «Burukun duuru ni jigɛ deen fila.»
41006039	A y'a fɔ u ye ko: «Aw ka mɔgɔw tilantilan k'u sigi binkɛnɛ kan.»
41006040	U dɔw sigira mɔgɔ kɛmɛ kɛmɛ, u dɔw bi duuru duuru.
41006041	Yezu ye burukun duuru ni jigɛ deen fila nunu ta, k'a ɲaa kɔrɔta sanfɛ ka barika la Ala ye, ka burukun nunu karikari k'u di a ka kalandenw ma, k'u k'u tilan mɔgɔw cɛ. A ye jigɛ deen fila fana tilan u bɛɛ cɛ.
41006042	U bɛɛ ye dumuni kɛ fɔɔ ka fa.
41006043	Buru ni jigɛ tɔɔ min tora, kalandenw y'o cɛ ka segi tan ni fila fa n'o ye.
41006044	Mɔgɔ minw tun y'o dumuni kɛ, cɛɛw tun ye mɔgɔ waa duuru ye.
41006045	O yɔrɔnin bɛɛ, Yezu y'a fɔ a ka kalandenw ye k'u ka don kurun kɔnɔ ka taga ale ɲa baa kɔ Bɛtisayida faan fɛ, yanni ale be sira di jama ma u ka taga.
41006046	Yezu y'a fɔ jama ye k'u ka taga soo. O kɔ, a tagara yɛlɛ kulu dɔ kan ka Ala daali.
41006047	Suu kora ka kalandenw to kurun kɔnɔ baji cɛmancɛ la. O waati la, Yezu kelenpe tun be duguma.
41006048	A y'a ye ko a ka kalandenw tɔɔrɔnin be kurun boli fɛ, bari fɔɲɔ tun b'u kunbɛnna. Dugu tun be ɲini ka gwɛ waati min na, a taamana baji kan ka taga u faan fɛ. A tun be ɲini ka tɛmɛ u kan.
41006049	U y'a taamatɔ ye baji kan minkɛ, u y'a miiri ko suja lo. U kulera,
41006050	bari u bɛɛ tun y'a ye, ani u jaa tun tigɛra. O yɔrɔnin bɛɛ, Yezu kumana u fɛ k'a fɔ ko: «Aw k'aw jaa gwɛlɛya, ne lo, aw kana siran.»
41006051	A sɔrɔla ka don u fɛ kurun kɔnɔ. Fɔɲɔ lɔra. U kabakoyara ka dama tɛmɛ,
41006052	bari Yezu tun ye kabako min kɛ ni burukunw ye, u tun m'o faamu, u hakili tun ka dɔgɔ o faamuli ma.
41006053	U ye baa tigɛ ka se Zenezarɛti mara la. U y'u ka kurun lɔ bada la.
41006054	U bɔra kurun kɔnɔ dɔrɔn, mɔgɔw ye Yezu lɔn.
41006055	U bolila ka taga fɔ yɔrɔ bɛɛ. Ni mɔgɔw y'a mɛn ko Yezu be yɔrɔ o yɔrɔ, u be banabagatɔw ta lafɛn dɔw kan ka ta'a fɛ.
41006056	Yezu mana taga yɔrɔ o yɔrɔ, dugubabaw, wala dugudenninw na, walima togodaw la, mɔgɔw tun be taga ni banabagatɔw ye kɛnɛgwɛ yɔrɔw la k'a daali ko a ka sɔn u be maga a ka fani dakun dama na. Minw bɛɛ magara o la, olu kɛnɛyara.
41007001	Fariziɲɛw ni sariya karamɔgɔ dɔw bɔra Zeruzalɛmu ka taga lajɛn Yezu kɔrɔ.
41007002	U y'a ye ko a ka kalanden dɔw be dumuni kɛra n'u tigɛ nɔgɔninw ye, bari u tun m'u tigɛw ko ka kɛɲɛ ni Fariziɲɛw ka landa ye.
41007003	Tiɲɛ na, Fariziɲɛw ni zuwifu tɔw si te dumuni kɛ n'u m'u tigɛw ko ka ɲa ka kɛɲɛ n'u faaw ka landa ye.
41007004	Hali n'u kɔsegira ka bɔ lɔgɔ la, u te dumuni kɛ n'u ma ko fɔlɔ. U be landa caaman bato fana i n'a fɔ jifilenw kocogo, ani duunw ni nigɛdagaw kocogo.
41007005	O le y'a to Fariziɲɛw ni sariya karamɔgɔw ye Yezu ɲininga ko: «Mun na e ka kalandenw te an bɛmaw ka landa bato? Mun na u be dumuni kɛ n'u tigɛ nɔgɔninw ye?»
41007006	Yezu y'u jaabi ko: «Filakanfɔ nunu! Ezayi ye kirayakuma min fɔ aw koo la, o bɛnna kosɔbɛ. A y'a sɛbɛn ko Ala y'a fɔ ko: ‹Mɔgɔ nunu be ne boɲa u daa dama le la, nga u dusu yɔrɔ ka jan ne la.
41007007	U be ne bato gwansan, bari u be ɲɔgɔn kalan koo minw na, o ye adamadenw ka sariya dama le ye.› »
41007008	Yezu y'a fɔ u ye k'u be Ala ka sariyaw to yen ka mɔgɔw ka landaw bato.
41007009	A y'a fɔ u ye tugu ko: «Aw be sababu sɔrɔ ka ban Ala ka sariya la k'aw ka landaw kɛ.
41007010	Musa y'a fɔ ko mɔgɔ k'a baa n'a faa boɲa, ko ni mɔgɔ min y'a faa, walima a baa nɛni, k'o tigi ka kan ka faga.
41007011	Nga aw b'a fɔ ko ni mɔgɔ dɔ y'a fɔ a faa, walima a baa ye ko ale tun ka kan k'a dɛmɛ ni fɛɛn min ye, ko a y'o di Ala ma,
41007012	aw b'a kɛ o tigi t'a faa, walima a baa dɛmɛ n'a bololafɛn si ye tugu.
41007013	O cogo la, aw be ɲɔgɔn kalan landa minw na, aw be Ala ka kuma kɛ kumafu ye olu kosɔn. Aw b'o bɔɲɔgɔnko caaman kɛ.»
41007014	Yezu ye jama wele tugu k'a fɔ u ye ko: «Aw bɛɛ k'aw tulo malɔ ka n ka kuma faamu:
41007015	Mɔgɔ be fɛɛn o fɛɛn don a daa la, o te se k'a nɔgɔ, nga min be bɔ a dusu la, o le b'a nɔgɔ. [
41007016	Ni tulo be min fɛ ka mɛnni kɛ, o ka mɛnni kɛ.]»
41007017	Yezu bɔra jama kɔrɔ ka taga don soo kɔnɔ tuma min na, a ka kalandenw y'a ɲininga o kuma kɔrɔ la.
41007018	A y'u jaabi ko: «Aw fana ye hakilitanw ye wa? Aw m'a lɔn ko mɔgɔ be fɛɛn o fɛɛn don a daa la, k'o te se k'a nɔgɔ wa?
41007019	Bari o te don a dusu la, nga o be don a kɔnɔ la, o kɔ, a be taga banakɔ.» O cogo la, Yezu y'a yira a ka kuma fɛ ko dumunifɛn bɛɛ be se ka dumu.
41007020	A y'a fɔ u ye fana ko: «Fɛɛn minw be bɔ mɔgɔ dusu la, olu le b'a nɔgɔ.
41007021	Miiriyajuguw be bɔ mɔgɔ dusu le la, ani kakalaya, ni soɲali, ani mɔgɔfaga,
41007022	ɲamɔgɔya, wasabaliya, juguya, namara, mɔgɔkolonya, ɲagoya, nɛnili, yɛrɛboɲa, ani miiribaliya.
41007023	Kojugu nunu bɛɛ be bɔ mɔgɔ dusu la, olu le b'a nɔgɔ.»
41007024	O kɔ, Yezu bɔra zuwifuw ka mara la ka taga Tiri gɛrɛfɛdugu dɔ la. A jigira mɔgɔ dɔ ka soo. A tun t'a fɛ mɔgɔ si k'a lɔn ko ale b'o soo nin kɔnɔ, nga mɔgɔw nana bɔ a kala ma.
41007025	Muso dɔ tun be yen, jina tun b'a denmuso la. A ye Yezu kibaru mɛn dɔrɔn, a tagar'a kunbiri gwan Yezu kɔrɔ.
41007026	O muso tun te zuwifu ye. A wolola Siri gɛrɛfɛ jamana dɔ la min tɔgɔ ko Fenisi. A ye Yezu daali ko a ka jina gwɛn ka bɔ a denmuso la.
41007027	Nga Yezu ye talen la a ye ko: «A to denmisɛnw ka dumuni kɛ fɔlɔ bari a daganin tɛ ka denmisɛn ka dumuni ta k'a fili wuluw ye.»
41007028	A ye Yezu jaabi ko: «Matigi, o ye tiɲɛ ye, nga ka denmisɛnw to dumuni na, dumuni murumuru minw be ben, wuluw b'o dumu.»
41007029	O tuma na, Yezu y'a fɔ a ye ko: «I ka kuma nin kosɔn, jina bɔra i denmuso la ka ban. Segi ka taga soo.»
41007030	Muso segira ka taga soo. A tagara deen lanin sɔrɔ kalaka kan. Jina tun bɔra a la ka ban.
41007031	Yezu bɔra Tiri mara la ka taga tɛmɛ Sidɔn, ka Dugu Tan mara cɛɛ tigɛ ka sɔrɔ ka taga Galile baa faan fɛ.
41007032	Mɔgɔ dɔw tagar'a sɛgɛrɛ ni cɛɛ tulogweren dɔ ye. A tun te se ka kuma ka ɲa fana. U ye Yezu daali ko a k'a bolo la cɛɛ kan k'a kɛnɛya.
41007033	O la, Yezu tagara n'a ye a danna. A y'a bolokunnadenw don cɛɛ tulo la k'a daji mɔ a nɛnkun na.
41007034	O kɔ, Yezu y'a ɲaa kɔrɔta sanfɛ ka ninakili ni fanga ye k'a fɔ a ye u ka kaan na ko: «Efata!» O kɔrɔ ko i tulo ka yɛlɛ.
41007035	O yɔrɔnin bɛɛ, cɛɛ tulo yɛlɛla, a nɛnjuru fonina, a y'a daminɛ ka kuma ka ɲa.
41007036	Yezu y'a fɔ u ye k'a gwɛlɛya k'u kan'a fɔ mɔgɔ si ye. Nga a tora k'a gwɛlɛya u ma cogo min na, u tora ka koo nin kibaru jɛnsɛn ten.
41007037	Mɔgɔw kabakoyaninba tun b'a fɔra ko: «A be koo minw kɛ, o bɛɛ ka ɲi kosɔbɛ! A be tulogwerenw yɛrɛ tulo yɛlɛ, k'a kɛ bobow be kuma.»
41008001	Loon dɔ la, jamaba lajɛnnin tun be Yezu kɔrɔ tugu. Foyi tun te jama fɛ k'a dumu minkɛ, a y'a ka kalandenw wele k'a fɔ u ye ko:
41008002	«Jama nin hinɛ be ne la, bari, u be ni ne ye, a tile saba ye bii ye, foyi t'u fɛ k'a dumu.
41008003	Ni ne ye sira d'u kɔngɔtɔlaman ma, u barika bena dɛsɛ sira la, bari u dɔw bɔyɔrɔ ka jan.»
41008004	A ka kalandenw y'a jaabi ko: «Anw bena se ka dumuni sɔrɔ yɔrɔ jumɛn yan kongokolon nin kɔnɔ ka mɔgɔ nunu fa?»
41008005	Yezu y'u ɲininga ko: «Burukun joli le b'aw fɛ?» U ko burukun wolonwula.
41008006	A y'a fɔ jama ye k'u ka sigi duguma. A ye burukun wolonwula ta ka barika la Ala ye. O kɔ, a y'o karikari k'u d'a ka kalandenw ma k'u k'a tilan. U y'a tilan jama cɛ.
41008007	Jigɛmisɛn damani tun b'u fɛ fana. Yezu ye barika la Ala ye o la, k'a fɔ a ka kalandenw ye k'u k'o fana tilan jama cɛ.
41008008	U ye dumuni kɛ fɔɔ ka fa. U ye dumuni tɔɔ cɛ ka segi wolonwula fa n'a ye.
41008009	Mɔgɔ minw tun y'o dumuni kɛ, olu tun be mɔgɔ waa naani ɲɔgɔn bɔ. O kɔ, Yezu y'a fɔ u ye k'u ka taga soo.
41008010	O yɔrɔnin bɛɛ, Yezu n'a ka kalandenw donna kurun kɔnɔ ka taga Dalimanuta mara la.
41008011	Fariziɲɛw tagara Yezu sɛgɛrɛ ka sɔsɔli daminɛ n'a ye. U tun b'a fɛ k'a kɔrɔbɔ minkɛ, u y'a ɲini a fɛ ko a ka kabako dɔ kɛ ka bɔ sankolo la.
41008012	Yezu ninakilila ni fanga ye k'a fɔ ko: «Mun na bii mɔgɔ nunu b'a fɛ ne ka kabako dɔ kɛ? Tiɲɛ na, ne b'a fɔ aw ye ko kabako si tena kɛ k'a yira u la.»
41008013	O kɔ, Yezu bɔra u kɔrɔ ka taga don kurun kɔnɔ tugu ka taga baa kɔ.
41008014	Kalandenw tun ɲinɛna ka buru ta. Foyi tun t'u fɛ kurun kɔnɔ fɔɔ burukun kelenpe.
41008015	Yezu y'u ladi ko: «Aw k'aw yɛrɛ kɔlɔsi Fariziɲɛw ka burufununan ni Erɔdi ta ma.»
41008016	Kalandenw y'a fɔ ɲɔgɔn ye ko: «Buru t'an fɛ minkɛ, o le y'a to Yezu be kuma ten.»
41008017	Yezu bɔra u ka kuma kala ma, a y'u ɲininga ko: «Mun na aw b'a fɔra ɲɔgɔn ye ko: ‹Buru t'an fɛ minkɛ,› k'o le y'a to ne be kuma ten? Aw te faamuli kɛ halibi wa? Aw hakili ka dɔgɔ wa?
41008018	Ɲaa b'aw fɛ, aw do te yeli kɛ. Tulo b'aw fɛ, aw do te mɛnni kɛ.
41008019	Ne ye burukun duuru karikari k'a di cɛɛ waa duuru ma tuma min na, aw hakili t'o la wa? Aw ye segi joli fa n'a tɔɔ ye?» U y'a jaabi ko segi tan ni fila.
41008020	A y'u ɲininga tugu ko: «Ne ye burukun wolonwula tilantilan k'u di mɔgɔ waa naani ma tuma min na, aw ye segi joli fa n'a tɔɔ ye?» U y'a jaabi ko segi wolonwula.
41008021	Yezu y'a fɔ u ye ko: «Aw te koo faamu halibi wa?»
41008022	Yezu n'a ka kalandenw tagara Bɛtisayida. Mɔgɔ dɔw tagara Yezu sɛgɛrɛ ni fiɲɛntɔ dɔ ye. U ye Yezu daali ko a ka sabali ka maga o fiɲɛntɔ nin na k'a kɛnɛya.
41008023	A y'a bolo minɛ ka bɔ n'a ye dugu kɔnɔ. O kɔ, a y'a daji mɔ fiɲɛntɔ nin ɲaa na k'a bolo la a kan k'a ɲininga ko: «I ɲaa be fɛɛn dɔ la wa?»
41008024	Fiɲɛntɔ y'a ɲaa yɛlɛ k'a fɔ ko: «Ne ɲaa be mɔgɔw la, u be i n'a fɔ yiriw nga u be taamana.»
41008025	Yezu y'a bolo la cɛɛ ɲaa kan tugu. O kɔ, cɛɛ y'a ɲaa yɛlɛ, a ye fɛɛn bɛɛ ye ka ɲa.
41008026	O tuma na, Yezu y'a fɔ a ye ko: «Tilen ka taga soo, i kana taga bɔ dugu nin kɔnɔ yɛrɛ.»
41008027	Yezu n'a ka kalandenw tagara Filipu ka Sezare dafɛduguw la. K'u to sira kan, a y'a ka kalandenw ɲininga ko: «Mɔgɔw b'a fɔra ko ne ye jɔn ye?»
41008028	U y'a jaabi ko: «Dɔw ko i ye Zan batizelikɛla ye, dɔw ko i ye Eli ye, dɔw fana ko i ye kiraw dɔ ye.»
41008029	Yezu y'u ɲininga tugu ko: «Aw do, aw b'a miiri ko ne ye jɔn ye?» Piyɛri y'a jaabi ko: «I ye Ala ka Mɔgɔ wolomanin nin ye.»
41008030	O la, Yezu y'a fɔ k'a gwɛlɛya u ye k'u kana o fɔ mɔgɔ si ye.
41008031	O kɔ, Yezu ye kuma ta k'a ka kalandenw kalan. A y'a fɔ u ye ko: «Wajibi lo Mɔgɔ Dencɛ ka tɔɔrɔ kosɔbɛ. Cɛkɔrɔbaw ni sarakalasebagaw kuntigiw, ani sariya karamɔgɔw bena ban a la, u ben'a faga, nga tile sabanan loon a faganin kɔ, a bena kunun.»
41008032	A y'o kuma nin fɔ u ye k'a gwɛ. O la, Piyɛri tagara n'a ye gɛrɛn na k'a daminɛ k'a jalaki.
41008033	Nga Yezu y'a ɲaa yɛlɛma k'a ka kalanden tɔw filɛ k'a fɔ Piyɛri ye ko: «E Sutana nin, taga ka bɔ n kɔrɔ, bari i ka miiriya ni Ala ta te kelen ye, i be miiri i n'a fɔ adamaden tɔw.»
41008034	O kɔ, Yezu y'a ka kalandenw ni jama wele k'a fɔ u ye ko: «Ni mɔgɔ min b'a fɛ ka tugu ne kɔ, o tigi kana miiri a yɛrɛ ka nafa koo la. A k'a ka gwengwenlɔgɔ ɲun ka tugu ne kɔ.
41008035	Mɔgɔ o mɔgɔ b'a fɛ k'a nii kisi, o tigi bena bɔnɔ a la. Nga ni mɔgɔ min bɔnɔna a nii na ne ni kibaru diman kosɔn, o tigi ben'a nii kisi.
41008036	A be mun ɲa mɔgɔ ye ka diɲɛ fɛɛn bɛɛ sɔrɔ n'a bɔnɔna a nii na?
41008037	Mɔgɔ be se ka mun di Ala ma min b'a nii sɔngɔ bɔ?
41008038	Bii mɔgɔw banna Ala la, u be hakɛ kɛ. Ni mɔgɔ min maloyara olu ɲana ka ne koo fɔ, ne bena na n Faa ka sebagaya la tuma min na ni mɛlɛkɛ senumanw ye, Mɔgɔ Dencɛ fana bena maloya k'a fɔ k'o tigi ye a ka kalanden ye.»
41009001	A y'a fɔ u ye tugu ko: «Tiɲɛ na, ne b'a fɔ aw ye ko aw minw be yan, aw dɔw tena sa n'u ma Ala ka masaya natɔ ye ni fanga ye.»
41009002	Tile wɔɔrɔ o kɔ, Yezu tagara ni Piyɛri ni Zaki ani Zan ye kulu jamanjan dɔ kan u danna. A cogo yɛlɛmana u ɲana.
41009003	A ka faniw gwɛra parapara ka manamana cogo dɔ la fɔɔ mɔgɔ si te dugukolo kan min be se ka fani ko, a ka gwɛ k'o bɔ.
41009004	Kalanden saba nunu ye Eli ni Musa ye. U fila tun be kumana ni Yezu ye.
41009005	O la, Piyɛri ye kuma ta k'a fɔ Yezu ye ko: «Karamɔgɔ, a ka ɲi an ka to yan. Anw bena bugu saba lɔ, e ta kelen, Musa ta kelen, Eli ta kelen.»
41009006	Piyɛri tun ka kan ka min fɔ, a m'o lɔn bari olu kalandenw tun siranna kosɔbɛ.
41009007	Sankaba dɔ jigira k'u datugu. Kumakan dɔ bɔra o sankaba la k'a fɔ ko: «Nin ye ne Dencɛ kanunin ye, aw ka mɛnni kɛ a fɛ.»
41009008	O yɔrɔnin bɛɛ, kalanden nunu y'u gɛrɛfɛlaw filɛ, nga u ma mɔgɔ si ye tugu ni Yezu kelen tɛ.
41009009	U jigitɔ ka bɔ kulu kan, Yezu y'a fɔ u ye k'a gwɛlɛya k'u ye koo min ye, k'u kana o lakali mɔgɔ si ye, fɔɔ ni Mɔgɔ Dencɛ kununna a sanin kɔ.
41009010	U y'o kuma nin bato, nga u tora ka ɲɔgɔn ɲininga ko ka kunun i sanin kɔ, k'o kɔrɔ ye mun ye.
41009011	U ye Yezu ɲininga ko: «Mun na sariya karamɔgɔw ko Eli ka kan ka na kisibaga ɲa?»
41009012	A y'u jaabi ko: «Tiɲɛ lo. Eli ka kan ka na fɛɛn bɛɛ labɛn fɔlɔ, nga mun na a fɔra Ala ka kuma na ko Mɔgɔ Dencɛ ka kan ka tɔɔrɔ kosɔbɛ, ko mɔgɔw bena ban a la?
41009013	Ayiwa, ne b'a fɔ aw ye ko Eli nana ka ban, ko mɔgɔw y'u yɛrɛ sago kɛ a la i ko a fɔra Ala ka kuma na a ka koo la cogo min na.»
41009014	Yezu ni Piyɛri ni Zaki ani Zan kɔsegira kalanden tɔw fɛ tuma min na, u tagar'a sɔrɔ jamaba y'u lamini. Sariya karamɔgɔ dɔw tun be sɔsɔli kɛra ni kalandenw ye.
41009015	Yezu tagara bari jama na. Mɔgɔw y'a ye dɔrɔn, u girinna ka taga fo.
41009016	Yezu y'a ka kalandenw ɲininga ko: «Aw ni sariya karamɔgɔw be ɲɔgɔn sɔsɔra mun lo la?»
41009017	Cɛɛ dɔ tora jama cɛma k'a jaabi ko: «Karamɔgɔ, jina be n dencɛ la. A y'a kɛ bobo ye, o le y'a to, n nana n'a ye i fɛ.
41009018	N'a wilila a kan yɔrɔ o yɔrɔ, a b'a ta k'a ben duguma, a daa be kanga, a b'a ɲiiw ɲimi, a be ja kankan. Ne y'i ka kalandenw daali k'u ka jina gwɛn ka bɔ a la, nga u ma se.»
41009019	Yezu y'a fɔ u ye ko: «Aw bii mɔgɔ minw te la Ala la, ne bena to aw fɛ fɔɔ tuma jumɛn? Aw ka na n'a ye.»
41009020	U tagara n'a ye Yezu fɛ. Jina ye Yezu ye dɔrɔn, a ye kanbelen nin yuguyugu kosɔbɛ. Kanbelen nin benna duguma ka kolonkolon. A daa kangara.
41009021	Yezu ye kanbelen nin faa ɲininga ko: «Kabini tuma jumɛn jina nin b'a tɔɔrɔ ten?» A y'a jaabi ko: «Kabin'a denmisɛn tuma.
41009022	Siɲɛ caaman, jina y'a ta k'a ben tasuma na ani jii la janko a ka faga. Nga n'i be se ka fɛɛn dɔ kɛ, hinɛ an na k'an dɛmɛ.»
41009023	Yezu y'a fɔ a ye ko: «Mun na i ko: ‹N'i be se›? Ni mɔgɔ min lara Ala la, Ala be se ka fɛɛn bɛɛ kɛ o tigi ye.»
41009024	O yɔrɔnin bɛɛ, kanbelen nin faa pɛrɛnna ko: «Ne lara Ala la. Ne dɛmɛ janko ne kana sigasiga.»
41009025	Yezu y'a ye ko jama be girinna ka na u kɔrɔ minkɛ, a ye kuma gwɛlɛya jina ma k'a fɔ a ye ko: «E min be mɔgɔ kɛ bobo ni tulogweren ye, n b'a fɔ i ye, bɔ kanbelen nin na, i kana don a la tugu.»
41009026	Jina kulera ka kanbelen nin yuguyugu kosɔbɛ ka bɔ a la. Kanbelen nin benna ka kirin ka kɛ i n'a fɔ suu fɔɔ mɔgɔ bɛɛ tun ko a sara.
41009027	Nga Yezu ye kanbelen nin bolo minɛ k'a wili. A wilila ka lɔ.
41009028	Yezu tagara soo tuma min na, k'a to n'a ka kalandenw ye u danna, u y'a ɲininga ko: «Mun na anw ma se ka jina nin gwɛn?»
41009029	A y'u jaabi ko: «Mɔgɔ te se ka jina nin ɲɔgɔn gwɛn cogo si la n'a ma Ala daali.»
41009030	Yezu n'a ka kalandenw wilila ka bɔ o yɔrɔ la ka taga tɛmɛ Galile mara la. Yezu tun t'a fɛ mɔgɔw ka bɔ u tɛmɛtɔ kala ma,
41009031	bari a tun b'a ka kalandenw kalanna. A tun b'a fɔra ko: «U bena Mɔgɔ Dencɛ don mɔgɔjuguw bolo, k'a faga, tile saba a faganin kɔ, a bena kunun.»
41009032	Nga kalandenw tun t'o kuma faamu, u tun be siran k'a ɲininga o kuma kɔrɔ la fana.
41009033	Yezu n'a ka kalandenw sera Kafaranamu. U donna soo kɔnɔ tuma min na, a y'u ɲininga ko: «Aw tun be mun sɔsɔli lo la sira kan?»
41009034	Nga u jera, bari u tun be ɲɔgɔn sɔsɔra sira kan ko jɔn le ye kuntigi ye u cɛma.
41009035	O tuma na, Yezu sigira k'a fɔ u mɔgɔ tan ni fila bɛɛ ye ko: «Ni mɔgɔ dɔ b'a fɛ ka kɛ ɲamɔgɔ ye, o tigi ka kan ka kɛ bɛɛ kɔmɔgɔ ye ani bɛɛ ka baaraden ye.»
41009036	A ye denmisɛn dɔ minɛ k'o lɔ u cɛma. O kɔ, a y'a ta a disi la k'a fɔ u ye ko:
41009037	«Ni mɔgɔ min ye denmisɛn nin ɲɔgɔn minɛ ka ɲa ne kosɔn, o tigi ye ne le minɛ ka ɲa. Mɔgɔ min ye ne minɛ ka ɲa, o tigi ma o kɛ ne ye, nga a ye ne cibaga le minɛ ka ɲa.»
41009038	Zan y'a fɔ Yezu ye ko: «Karamɔgɔ, an ye cɛɛ dɔ ye, a be jinaw gwɛn ka bɔ mɔgɔw la i tɔgɔ la. An y'a bali k'o kɛ, bari an dɔ tɛ.»
41009039	Yezu y'a jaabi ko: «Aw kan'a bali, sabu, mɔgɔ si te se ka kabako kɛ ne tɔgɔ la ka tila ka ne tɔgɔjugu fɔ o yɔrɔnin bɛɛ.
41009040	Mɔgɔ min te an jugu ye, o ye an ɲiin ye.
41009041	Mɔgɔ o mɔgɔ mana filen ɲaa kelen jii minta d'aw ma bari aw ye ne ta ye, tiɲɛ na, ne b'a fɔ aw ye k'o tigi tena bɔnɔ o tɔnɔ na.
41009042	«Denmisɛn minw ye lanaya sɔrɔ, ni mɔgɔ dɔ kɛra sababu ye k'olu dɔ kunna cɛn, yanni a tigi k'o kɛ, ni kabakuru belebeleba tun sirila a kaan na k'a fili kɔgɔji kɔnɔ, o tun ka fisa a ma.
41009043	N'i bolo be kɛ sababu ye k'i don kojugu la, a tigɛ k'a bɔ i la. I ka don arijana na n'i bolo kelen ye, o ka fisa bolo fila ka to i fɛ, i ka taga jahanama tasuma fagabali la. [
41009044	Tumu minw be don mɔgɔ la o yɔrɔ la, olu te sa. O yɔrɔ tasuma te faga.]
41009045	N'i seen be kɛ sababu ye k'i don kojugu la, a tigɛ k'a bɔ i la. I ka don arijana na n'i seen kelen ye, o ka fisa seen fila ka to i fɛ, i ka fili jahanama na. [
41009046	Tumu minw be mɔgɔ tɔɔrɔ o yɔrɔ la, olu te sa. O yɔrɔ tasuma fana te faga fewu.]
41009047	N'i ɲaa be kɛ sababu ye k'i don kojugu la, a wɔgɔbi. I ka don Ala ka masaya la n'i ɲaden kelen ye, o ka fisa ɲaa fila ka to i fɛ, i ka fili jahanama na.
41009048	Tumu minw be don mɔgɔ la o yɔrɔ la, olu te sa. O yɔrɔ tasuma fana te faga.
41009049	U tun be kɔgɔ kɛ sarakafɛn dɔw la cogo min na k'u mara, u te cɛn, tɔɔrɔ bena kɛ tasuma ye mɔgɔ bɛɛ ma k'u dusu saniya, k'u mara Ala ye ten.
41009050	«Kɔgɔ ye fɛnɲuman ye, nga n'a ka timiya bɔra a la, aw ben'a timiya ni mun ye? Aw ka kɔgɔ dɔn aw yɛrɛ la, ka to hɛrɛ la aw ni ɲɔgɔ cɛ.»
41010001	Yezu wilila ka bɔ o yɔrɔ la ka taga Zude mara la, Zurudɛn baji kɔ. Jamaba tagara lajɛn a kɔrɔ tugu. A ye kuma ta k'u kalan i n'a fɔ a tun be to k'a kɛ cogo min na ka kɔrɔ.
41010002	Fariziɲɛ dɔw gwɛrɛla a la k'a ɲininga ko: «A daganin be cɛɛ k'a muso furu sa wa?» U y'o fɔ k'a kɔrɔbɔ.
41010003	Yezu fana y'u ɲininga ko: «Musa ye sariya jumɛn sigi aw ye o koo la?»
41010004	U y'a jaabi ko: «Musa sɔnna ko cɛɛ ka furusasɛbɛ dilan ka sɔrɔ k'a muso bila.»
41010005	Yezu y'a fɔ u ye ko: «Aw ka dusugwɛlɛya le y'a to Musa y'o sariya sigi aw ye.
41010006	N'o tɛ, diɲɛ daminɛtuma na, ‹Ala ye cɛɛ ni muso dan.›
41010007	O le kosɔn, cɛɛ ben'a faa n'a baa to yen ka nɔrɔ a ka muso la.
41010008	U fila be jɛn ka kɛ kelen ye. O cogo la, u te fila ye tugu, nga kelen.
41010009	O la, Ala ye fɛɛn min jɛn k'a kɛ kelen ye, mɔgɔ si kana o faran.»
41010010	Yezu n'a ka kalandenw kɔsegira soo tuma min na, u y'a ɲininga o koo la tugu.
41010011	A y'a fɔ u ye ko: «Mɔgɔ o mɔgɔ y'a muso furu sa ka dɔ wɛrɛ ta, o tigi be kakalaya kɛ, a b'a muso fɔlɔ hakɛ ta.
41010012	Ni muso min bɔra a cɛɛ fɛ ka taga furu dɔ wɛrɛ fɛ, o fana be kakalaya kɛ.»
41010013	Mɔgɔw tagara Yezu sɛgɛrɛ ni denmisɛn dɔw ye ko a k'a bolo la u kan ka duba kɛ u ye, nga a ka kalandenw sɔngɔra u kunna.
41010014	Yezu y'o ye minkɛ, a dimina kalandenw kɔrɔ k'a fɔ u ye ko: «Aw k'a to denmisɛnw ka na ne fɛ, aw kana u bali, bari Ala ka masaya ye olu bɔɲɔgɔnw le ta ye.
41010015	Tiɲɛ na, ne b'a fɔ aw ye ko ni mɔgɔ min ma sɔn Ala ka masaya ma i n'a fɔ denmisɛn b'a kɛ cogo min na, o tigi tena se ka don a la fewu.»
41010016	O kɔ, Yezu ye denmisɛn nunu ta kelen kelen k'a bolo la u kan ka duba kɛ u ye.
41010017	Yezu taatɔ dugu wɛrɛ la, cɛɛ dɔ bolila ka taga kunbiri gwan a kɔrɔ k'a ɲininga ko: «Karamɔgɔɲuman, ne ka kan ka mun kɛ ka nii banbali sɔrɔ?»
41010018	Yezu y'a fɔ a ye ko: «Mun na i be ne wele karamɔgɔɲuman? Mɔgɔɲuman si te yen ni Ala kelen tɛ.
41010019	I be Ala ka sariyaw lɔn: ‹I kana mɔgɔ faga, i kana kakalaya kɛ, i kana soɲali kɛ, i kana galon seereya kɛ, i kana mɔgɔ si tɔɲɔ, i faa n'i baa boɲa.› »
41010020	Cɛɛ y'a jaabi ko: «Karamɔgɔ, ne ye olu bɛɛ bato kabini n denmisɛn tuma.»
41010021	O la, Yezu y'a filɛ, a koo diyara a ye. A y'a fɔ a ye ko: «Fɛɛn kelen b'i jɛn. Taga i bololafɛnw feere k'o wari tilan fantanw cɛ, o la, i bena nafolo sɔrɔ sankolo la. O kɔ, na tugu ne kɔ.»
41010022	O kuma ye cɛɛ ɲaa sisi. A dusu kasinin tagara, bari nafoloba tun b'a fɛ.
41010023	Kalandenw tun ye Yezu lamini. A y'u filɛ k'a fɔ u ye ko: «Nafolotigiw donko ka gwɛlɛ Ala ka masaya la!»
41010024	O kuma ye kalandenw kabakoya. Yezu ye kuma ta tugu k'a fɔ u ye ko: «N balimaw, minw jigi be nafolo kan, olu donko ka gwɛlɛ Ala ka masaya la dɛ!
41010025	Ɲɔgɔmɛ donko ka nɔgɔ miseli woo fɛ ka tɛmɛ nafolotigi donko kan Ala ka masaya la.»
41010026	Kalandenw kabakoyara tugu ka dama tɛmɛ fɔɔ u tun b'a fɔra ɲɔgɔn ye ko: «O tuma na, jɔn le bena se ka kisi?»
41010027	Yezu y'u filɛ k'a fɔ ko: «Koo dɔw be yen, adamadenw te se ka min kɛ, nga Ala be se k'o kɛ, bari Ala be se fɛɛn bɛɛ la.»
41010028	Piyɛri y'a fɔ Yezu ye ko: «A filɛ, an ye fɛɛn bɛɛ to yen ka tugu e kɔ.»
41010029	Yezu y'a jaabi ko: «Tiɲɛ na, ne b'a fɔ aw ye ko ni mɔgɔ o mɔgɔ y'a ka dugu to, walima a balimacɛw, walima a balimamusow, walima a faa, walima a baa, walima a deenw, walima a ka forow to yen, ne ni kibaru diman kosɔn,
41010030	siga t'a la, o tigi bena olu bɛɛ ɲɔgɔn kɛmɛ kɛmɛ sɔrɔ diɲɛ nin na. A bena duguw sɔrɔ, ka dɔgɔ ni kɔrɔw sɔrɔ, ka baaw sɔrɔ, ka deenw sɔrɔ, ka forow sɔrɔ. A bena tɔɔrɔ fana sɔrɔ, nga a bena nii banbali sɔrɔ sini.
41010031	Ɲamɔgɔ caaman bena kɛ kɔmɔgɔw ye, kɔmɔgɔw bena kɛ ɲamɔgɔw ye.»
41010032	Yezu n'a ka kalandenw tun be sira kan ka taga Zeruzalɛmu. A tun be u ɲafɛ. Kalandenw hakili ɲagaminin tun lo. Mɔgɔ minw tun b'u kɔ, siranya tun be olu la. Yezu tagara n'a ka kalanden tan ni fila ye u danna tuguni. Koo min ben'a sɔrɔ, a y'o fɔ u ye.
41010033	A y'a fɔ ko: «A filɛ, an be tagara Zeruzalɛmu. O yɔrɔ la, u bena Mɔgɔ Dencɛ don sarakalasebagaw kuntigiw ni sariya karamɔgɔw bolo. U ben'a fɔ ko a ka kan ka faga. O kɔ, u ben'a don siya wɛrɛw bolo.
41010034	U bena yɛlɛ a ma, k'u daji tu a kan, k'a bugɔ ni golokami ye, k'a faga, nga tile saba a faganin kɔ, a bena kunun.»
41010035	O kɔ, Zebede ka dencɛ fila, Zaki ni Zan, gwɛrɛla Yezu la k'a fɔ a ye ko: «Karamɔgɔ, an bena fɛɛn min ɲini i fɛ, an b'a fɛ i k'o kɛ an ye.»
41010036	Yezu y'u ɲininga ko: «Aw b'a fɛ ne ka mun kɛ aw ye?»
41010037	U y'a jaabi ko: «I bena sigi masaya la ni nɔɔrɔ ye tuma min na, i ka sɔn an kelen ka sigi i kinibolo fɛ, kelen ka sigi i numanbolo fɛ.»
41010038	Yezu y'a fɔ u ye ko: «Aw be fɛɛn min daali, aw t'o lɔn. Tɔɔrɔ min bena ne sɔrɔ, aw be se k'o ɲɔgɔn muɲu wa? Ne bena batize cogo min na, aw bena sɔn o ɲɔgɔn na wa?»
41010039	U y'a jaabi ko: «An bena se.» Yezu y'a fɔ u ye ko: «Tɔɔrɔ ni sigɛn min bena ne sɔrɔ, o ɲɔgɔn bena aw fana sɔrɔ,
41010040	nga, ka sigi ne kinibolo fɛ, walima ne numanbolo fɛ, ne t'o latigɛbaga ye. O yɔrɔw labɛnna minw ye, u bena di olu le ma.»
41010041	Kalanden tɔw y'o mɛn minkɛ, u dimina Zaki ni Zan kɔrɔ.
41010042	Yezu y'u wele k'a fɔ u ye ko: «Aw b'a lɔn ko diɲɛ kɔnɔ, siya ɲamɔgɔw be kuntigiya kɛ tɔw kan, mɔgɔbabaw be fanga yira u la.
41010043	A man kan ka kɛ ten aw cɛma. Ni mɔgɔ min b'a fɛ ka kɛ mɔgɔbaba ye aw cɛma, o tigi ka kan ka kɛ aw ka baaraden ye.
41010044	Ni mɔgɔ min b'a fɛ ka kɛ ɲamɔgɔ ye aw cɛma, o ka kan ka kɛ aw bɛɛ ka jɔɔn ye,
41010045	bari Mɔgɔ Dencɛ ma na waasa mɔgɔw ka baara kɛ a ye, nga a nana ka mɔgɔw mako ɲa, ani k'a yɛrɛ nii di ka kɛ mɔgɔ bɛɛ kunmabɔ sara ye.»
41010046	Yezu n'a ka kalandenw ni jamaba sera Zeriko. U bɔtɔ o dugu kɔnɔ, Time dencɛ Baritime min kɛra fiɲɛntɔ ye, o tun siginin be sira daa la ka daalili kɛ.
41010047	A y'a mɛn ko Nazarɛtika Yezu be tɛmɛna minkɛ, a y'a daminɛ ka pɛrɛn ko: «Masacɛ Dawuda dencɛ Yezu, makari ne la.»
41010048	Mɔgɔ caaman sɔngɔra a kunna ko a ka je, nga a pɛrɛnna ka tɛmɛ fɔlɔta kan ko: «Dawuda dencɛ, makari ne la.»
41010049	Yezu lɔra k'a fɔ ko: «Aw k'a wele n ye.» O la, u ye fiɲɛntɔ wele k'a fɔ a ye ko: «I hakili sigi. Wili, a ko i ka na.»
41010050	A y'a ka foroca fili ka pan ka lɔ. A taamana ka taga Yezu fɛ.
41010051	Yezu y'a ɲininga ko: «I b'a fɛ ne ka mun kɛ i ye?» A y'a jaabi ko: «Karamɔgɔ, ne ka yeli kɛ tugu.»
41010052	Yezu y'a fɔ a ye ko: «Taga. I kɛnɛyara i ka lanaya kosɔn.» O yɔrɔnin bɛɛ, a ye yeli kɛ, a tugura Yezu kɔ.
41011001	Yezu n'a kɔfɛmɔgɔw surunyana Bɛtifaze ni Betani na Olivuyirikulu gɛrɛfɛ. U yɔrɔ tun man jan Zeruzalɛmu na tugu. A y'a ka kalandenw fila ci
41011002	k'a fɔ u ye ko: «Aw ye taga aw ɲafɛ dugu nin na. Aw dontɔ, aw bena faliden dɔ sirinin ye, mɔgɔ si ma deli ka yɛlɛ min kan fɔlɔ. Aw k'a foni ka na n'a ye.
41011003	Ni mɔgɔ dɔ y'aw ɲininga ko mun na aw b'a foni, aw k'o tigi jaabi ko aw ka Matigi mako le b'a la, ko yanni dɔɔni, ko a bena mɔgɔ bila ka segi n'a ye.»
41011004	O la, u tagara faliden nin sirinin sɔrɔ boon dɔ daa la sira gɛrɛfɛ. U y'a daminɛ k'a foni.
41011005	Mɔgɔ minw tun b'o yɔrɔ la, u dɔw y'u ɲininga ko: «Mun na aw be faliden nin fonina?»
41011006	Kalandenw y'u jaabi i ko Yezu tun y'a fɔ u ye cogo min na. O mɔgɔ nunu sɔnna k'u ka taga ni faliden nin ye.
41011007	U tagara ni faliden ye Yezu fɛ. U y'u ka faniw la a kɔɔ kan. Yezu yɛlɛla a kan.
41011008	Mɔgɔ caaman y'u ka faniw la sira kan, dɔw ye furaburuw tigɛ waga kɔnɔ k'u lala sira kan fana.
41011009	Mɔgɔ minw tun be Yezu ɲafɛ ani minw tun b'a kɔfɛ, olu tun be pɛrɛn ko: «An be Ala tanu! Mɔgɔ min be nana Matigi tɔgɔ la, Ala ka barika don o la!
41011010	An faa Dawuda ka masaya ɲɔgɔn min bena sigi, Ala ka barika don o la. An be Ala tanu!»
41011011	Yezu donna Zeruzalɛmu kɔnɔ tuma min na, a tagara don Alabatosoba kɔnɔ ka fɛɛn bɛɛ filɛ. O kɔ, tilekun tun be ɲini ka don minkɛ, a n'a ka kalanden tan ni fila bɔra ka taga Betani.
41011012	O dugusagwɛ, Yezu n'a ka kalandenw bɔtɔ Betani, kɔngɔ y'a minɛ.
41011013	K'a to yɔrɔjan, a ye torosun dɔ ye, furaburu tun b'a la. A tagar'a filɛ yala n'a bena deen sɔrɔ a la. Nga a gwɛrɛla a la tuma min na, a ma foyi sɔrɔ a la furaburu kɔ, bari toro denwaati tun tɛ.
41011014	Yezu y'a fɔ yiri nin ye ko: «Mɔgɔ si tena i deen dumu tugu abada.» A ka kalandenw y'o kuma mɛn.
41011015	Yezu n'a ka kalandenw sera Zeruzalɛmu tuma min na, a donna Alabatosoba kɔnɔ. Jagokɛla ni sannikɛla minw tun be yen, a y'a daminɛ k'olu gwɛn, ka warifalenbagaw ka tabaliw ni tubani feerebagaw ka sigilanw ɲɔti k'u benben.
41011016	A ma sɔn tugu mɔgɔ si ka tɛmɛ Alabatosoba luu kɔnɔ ni feerefɛn ye.
41011017	O kɔ, a ye mɔgɔw kalan ko: «A fɔra Ala ka kuma na ko: ‹Ne ka soo bena kɛ siyaw bɛɛ ka daalilikɛyɔrɔ ye.› Nga aw kɔni y'a kɛ soonw ka yɔrɔ ye.»
41011018	Sarakalasebagaw kuntigiw ni sariya karamɔgɔw y'o mɛn tuma min na, u y'a daminɛ ka fɛɛrɛ ɲini Yezu fagako la. U siranna Yezu ɲa, bari a ka kalan tun diyara mɔgɔ caaman ye.
41011019	Tilekun donnin kɔ, Yezu n'a ka kalandenw bɔra dugu kɔnɔ.
41011020	O dugusagwɛ sɔgɔma, Yezu n'a ka kalandenw tɛmɛtɔ torosun danganin nin yɔrɔ la, u ye torosun nin ye. A jara fɔɔ ka se a liliw ma.
41011021	Yezu tun ye kuma min fɔ, Piyɛri hakili jigira o la minkɛ, a y'a fɔ Yezu ye ko: «Karamɔgɔ, a filɛ, i tun ye torosun min danga, a jara.»
41011022	Yezu y'a fɔ u ye ko: «Aw ye la Ala la.
41011023	Tiɲɛ na, ne b'a fɔ aw ye ko ni mɔgɔ dɔ y'a fɔ kulu nin ye ko: ‹Wili ka bɔ yan ka taga ben kɔgɔji kɔnɔ,› n'o tigi ma sigasiga a dusu la, n'a lara a la ko a ye min fɔ, k'o bena kɛ, o bena kɛ a ye.
41011024	O le y'a to, ne b'a fɔ aw ye ko n'aw ye fɛɛn o fɛɛn daali Ala fɛ, aw ka la a la ko aw bena o sɔrɔ, aw ben'a sɔrɔ.
41011025	K'aw lɔnin to Ala daalili la, n'o y'a sɔrɔ dɔ ye aw hakɛ ta, aw ka yafa o ma janko aw Faa min be sankolo la, o k'aw ka hakɛw yafa fana. [
41011026	Nga n'aw ma yafa tɔw ma, aw Faa min be sankolo la, o tena aw ka hakɛw yafa fana.]»
41011027	Yezu n'a ka kalandenw segira Zeruzalɛmu tuguni. Ka Yezu to yaalayaala la Alabatosoba kɔnɔ, sarakalasebagaw kuntigiw ni sariya karamɔgɔw ani cɛkɔrɔbaw tagar'a sɛgɛrɛ.
41011028	U y'a ɲininga ko: «I be koo minw kɛ, jɔn le y'o sira d'i ma? Jɔn y'o kɛ see d'i ma?»
41011029	Yezu y'u jaabi ko: «Ne bena aw ɲininga koo kelen dɔrɔn na. N'aw ye ne jaabi, o tuma na, min ye sira di ne ma ka koo nunu kɛ, ne bena o fɔ aw ye.
41011030	Jɔn le ye Zan ci ko a ka mɔgɔw batize, Ala lo wa, walima mɔgɔw lo? Aw ka ne jaabi.»
41011031	O tuma na, u y'u ka miiriya fɔ ɲɔgɔn ye ko: «N'an y'a jaabi ko Ala lo, a bena an ɲininga ko mun na an ma la a la.
41011032	N'an y'a fɔ ko mɔgɔw lo fana, haya!» U tun be siran jama ɲa, bari mɔgɔ bɛɛ tun be Zan jati kira tigitigi ye.
41011033	O la, u ye Yezu jaabi ko: «An t'a lɔn.» Yezu y'a fɔ u ye ko: «N'o lo, mɔgɔ min ye sira di ne ma ka koo nunu kɛ, ne fana tena o fɔ aw ye.»
41012001	O kɔ, Yezu y'a daminɛ ka talen la zuwifuw ka ɲamɔgɔw ye ko: «Cɛɛ dɔ ye ɛrɛzɛnforo bɔ. A ye kogo lɔ k'a lamini, ka dingɛ sogi ka ɛrɛzɛn nin jii bɔyɔrɔ dilan, ka sangaso lɔ a kɔlɔsibagaw ye. A y'a don baarakɛla dɔw bolo. O kɔ, a tagara taama na.
41012002	Ɛrɛzɛn mɔna tuma min na, a y'a ka jɔɔn dɔ ci baarakɛla nunu fɛ ko a ka taga ale niyɔrɔ minɛ.
41012003	U y'o jɔɔn nin minɛ k'a bugɔ k'a bololakolon bila ka taga.
41012004	Forotigi ye jɔɔn wɛrɛ ci u fɛ. U y'o fana bugɔ a kuun na k'a nɛni.
41012005	Forotigi ye jɔɔn wɛrɛ bila ka taga, u y'o faga. O kɔ, a ye jɔɔn caaman ci u fɛ tugu, u ye dɔw bugɔ ka dɔw faga.
41012006	Mɔgɔ kelen min tora forotigi fɛ sisan, o y'a dencɛ ye. A tun b'o kanu kosɔbɛ. A y'o fana ci u fɛ a laban na. A tun be miiri ko: ‹U bena n dencɛ boɲa.›
41012007	Nga baarakɛlaw y'a fɔ ɲɔgɔn ye ko: ‹Nin le ye cɛntala ye, aw ye na an k'a faga, cɛɛn nin bena kɛ an ta ye.›
41012008	U y'a minɛ k'a faga k'a suu fili waga kɔnɔ.
41012009	«Forotigi bena mun kɛ sa? A bena segi ka taga o baarakɛlaw faga ka baarakɛla dɔ wɛrɛw ta k'u bila foro kɔnɔ.
41012010	Siga t'a la, aw ye yɔrɔ dɔ kalan Ala ka kuma na min b'a fɔ ko: ‹Bonlɔlaw tun banna kabakuru min na, o nana kɛ kabakuru barikaman ye, boon nɔnkɔn ta.
41012011	Matigi le y'o kɛ. O ye kabako ye an ɲana.› »
41012012	Zuwifuw ka ɲamɔgɔw y'a faamu ko Yezu ka talen nin ɲaa sinna olu yɛrɛ ma. U tun be cogo ɲinina waasa ka Yezu minɛ, nga u tun be siran jama ɲa minkɛ, u tagara k'a to yen.
41012013	Zuwifuw ka ɲamɔgɔw ye Fariziɲɛ dɔw ni Erɔdi kɔmɔgɔ dɔw ci Yezu fɛ, janko u ka se k'a minɛ a yɛrɛ dalakuma fɛ.
41012014	U tagar'a fɔ a ye ko: «Karamɔgɔ, an y'a lɔn ko i be tiɲɛ fɔ. I fana te siran mɔgɔ si ɲa ka sɔn o tigi ta ma, bari i te mɔgɔ bɔ mɔgɔ la. I be mɔgɔw kalan Alasira la ni kuma minw ye, o bɛɛ ye tiɲɛ ye. An b'i ɲininga ni a daganin be ka nisɔngɔ sara Ɔrɔmu masacɛ ye, walima a daganin tɛ? An ka kan k'a sara, walima an man kan k'a sara?»
41012015	Yezu y'a lɔn ko filakanfɔlaw lo. O la, a y'a fɔ u ye ko: «Mun na aw be ne dakɔrɔbɔ? Aw ye warigwɛ deen kelen di yan, n b'a filɛ.»
41012016	U ye wari dɔ yira a la. A y'u ɲininga ko: «Jɔn jaa n'a bulonɔn ye nin ye a kan?» U y'a jaabi ko: «Ɔrɔmu masacɛ ta lo.»
41012017	O tuma na, Yezu y'a fɔ u ye ko: «Fɛɛn min ye masacɛ ta ye, aw k'o di masacɛ ma, ka Ala ta di Ala ma.» O kuma nin y'u kabakoya kosɔbɛ.
41012018	Saduseɲɛw le tun b'a fɔ ko suuw tena kunun. U dɔw tagara Yezu fɛ k'a fɔ a ye ko:
41012019	«Karamɔgɔ, Musa y'a fɔ an ye ko ni cɛɛ dɔ sara k'a ka muso to k'a sɔrɔ a muso ma deen sɔrɔ, a dɔgɔcɛ ka kan k'o muso nin ta ka deen sɔrɔ a kɔrɔcɛ ye.
41012020	Ayiwa, dencɛ wolonwula tun be cɛɛ dɔ fɛ. Kɔrɔcɛman ye muso furu. A sara k'a muso to yen n'a ma deen sɔrɔ.
41012021	Filanan y'o muso kelen nin ta. O fana sara, a ma deen sɔrɔ ni muso nin ye. A sabanan fana kɛra ten.
41012022	U wolonwula la, mɔgɔ si ma deen sɔrɔ ni muso nin ye. U bɛɛ sanin kɔ, muso fana sara.
41012023	Suuw bena kunun loon min na, n'o mɔgɔw nunu kununna, muso nin bena kɛ u jumɛn ta ye, bari u mɔgɔ wolonwula bɛɛ y'a furu ka ye.»
41012024	Yezu y'u jaabi ko: «Aw filila, bari aw te Ala ka kuma faamu, aw te Ala ka sebagaya lɔn fana.
41012025	N'o tɛ, suuw bena kunun waati min na, furu tena kɛ. Mɔgɔw bɛɛ bena kɛ i n'a fɔ mɛlɛkɛw sankolo la.
41012026	Suuw ka kununko faan fɛ, tasuma tun wilila yiritunin min na, aw ma deli k'o koo kalan Musa ka kitabu la wa? Ala y'a fɔ Musa ye ko: ‹Ne ye Ibrayima ni Isiyaka ani Yakuba ka Ala ye.› »
41012027	O kɔ, Yezu y'a fɔ u ye tugu ko: «Ala te suuw ka Ala ye, nga ɲanamanw ka Ala lo. O la, n b'a fɔ aw ye ko aw filila kosɔbɛ.»
41012028	Sariya karamɔgɔ dɔ tun y'a tulo malɔ Yezu ni Saduseɲɛw ka kuma na. A y'a ye ko Yezu y'u jaabi ka ɲa minkɛ, a gwɛrɛla Yezu la k'a ɲininga ko: «Ala ka sariya jumɛn koo ka gwɛlɛ a ma ka tɛmɛ tɔw bɛɛ kan?»
41012029	Yezu y'a jaabi ko: «Sariya min koo ka gwɛlɛ Ala ma ka tɛmɛ tɔw bɛɛ kan, o filɛ nin ye: ‹Isirayɛlidenw, aw ka mɛnni kɛ. Matigi, an ka Ala ye Matigi kelenpe le ye.
41012030	I ka Matigi i ka Ala kanu n'i dusu bɛɛ ye, an'i kɔnɔ bɛɛ ye, n'i hakili bɛɛ ye, an'i barika bɛɛ ye.›
41012031	Min be tugu o la, o filɛ nin ye: ‹I k'i mɔgɔɲɔgɔn kanu i n'a fɔ i yɛrɛ.› Sariya wɛrɛ si koo man gwɛlɛ Ala ma k'olu fila bɔ.»
41012032	Sariya karamɔgɔ nin y'a fɔ Yezu ye ko: «Cɔ! Karamɔgɔ, i ye tiɲɛ fɔ. Ala kelenpe le be yen, dɔ wɛrɛ si te yen n'ale tɛ.
41012033	Ka Ala kanu i dusu la, i hakili la n'i barika bɛɛ ye, ani k'i mɔgɔɲɔgɔn kanu i n'a fɔ i b'i yɛrɛ kanu cogo min na, o ka fisa ni saraka sifa bɛɛ ye, saraka jɛnitaw fara jɛnibaliw kan.»
41012034	Yezu y'a ye ko a kumana ni hakilitigiya ye minkɛ, a y'a fɔ a ye ko: «Fɛɛn bɛrɛ t'i jɛn ka don Ala ka masaya la.» O kɔ, mɔgɔ si m'a jaa gwɛlɛya ka Yezu ɲininga foyi la tugu.
41012035	Ka Yezu to mɔgɔw kalan na Alabatosoba kɔnɔ, a y'u ɲininga ko: «Sariya karamɔgɔw be se k'a fɔ cogo di ko Ala bena mɔgɔ min woloma k'a ci, k'o ye Dawuda ka deen dama ye?
41012036	Dawuda yɛrɛ y'a fɔ Nii Senuman barika la ko: ‹Matigi Ala y'a fɔ ne Matigi ye ko: Sigi ne kinibolo fɛ fɔɔ ne k'i juguw cɔnkɔn i seen kɔrɔ.›
41012037	Dawuda yɛrɛ b'a wele ko ale Matigi, a do be se ka kɛ Dawuda ka deen dama ye cogo di?» Jamaba tun b'a lamɛnna ni nisɔndiya ye.
41012038	Ka Yezu to mɔgɔw kalan na, a y'a fɔ u ye ko: «Aw k'aw yɛrɛ kɔlɔsi sariya karamɔgɔw la. A ka d'u ye ka forocaw don ka yaala. U b'a fɛ mɔgɔw k'u fo forobayɔrɔw la.
41012039	A ka d'u ye fana ka sigi ɲafɛ kalansow kɔnɔ ani dumuni kɛyɔrɔw la.
41012040	Olu le be firiyamusow bololafɛnw bɛɛ bɔsi u la. O kɔ, u be mɛn Aladali la janko mɔgɔw k'u filɛ mɔgɔɲumanw ye. Olu ka jalaki tɔɔrɔ bena juguya kosɔbɛ.»
41012041	Wari tun be don kɛsu min na Alabatosoba kɔnɔ, Yezu sigira k'a ɲaa sin o ma. A tun be mɔgɔw ka wari doncogo filɛ. Nafolotigi caaman ye wari caaman don o kɛsu kɔnɔ.
41012042	Firiyamuso dɛsɛbagatɔ dɔ nana ka warimisɛn deen fila don yen. O wari hakɛ tun te tɛmɛ tama kelen ɲɔgɔn kan.
41012043	O tuma na, Yezu ye muso nin yira kalandenw na k'a fɔ u ye ko: «Tiɲɛ na, ne b'a fɔ aw ye ko firiyamuso dɛsɛbagatɔ nin ye wari min don kɛsu kɔnɔ, o ka ca ni mɔgɔ tɔw bɛɛ ta ye.
41012044	Mɔgɔ tɔw ye dɔɔni dɔrɔn bɔ u ka nafolo la k'a di, nga ale kɔni n'a ka fantanya bɛɛ, a y'a cɛɛn bɛɛ di. A ma foyi to a kun ka kɛ dumuni sɔngɔ ye k'a sɔrɔ dumunifɛn si t'a fɛ.»
41013001	Yezu bɔtɔ Alabatosoba kɔnɔ, a ka kalandenw kelen y'a fɔ a ye ko: «Karamɔgɔ, soba nin lɔcogo filɛ ni kabakurubabaw ye dɛ!»
41013002	Yezu y'a fɔ a ye ko: «I ɲaa be sobaba nunu na kɛ? Kabakuru si tena to a tɔɲɔgɔn kan, u bɛɛ bena walaka.»
41013003	Yezu tagara sigi Olivuyirikulu kan k'a ɲaa sin Alabatosoba ma. K'a to yen, Piyɛri ni Zaki ni Zan ani Andere tagar'a ɲininga u danna ko:
41013004	«Koo nunu bena kɛ tuma jumɛn? Taamasiɲɛ jumɛn bena yira k'o koow bɛɛ laban tuma sera?»
41013005	Yezu ye kuma ta k'a fɔ u ye ko: «Aw k'aw yɛrɛw kɔlɔsi janko mɔgɔ si kana aw fili.
41013006	Mɔgɔ caaman bena na ne tɔgɔ la k'a fɔ k'olu ye ne yɛrɛ ye ka mɔgɔ caaman fili.
41013007	N'aw ye kɛlɛw kibaru, ani kɛlɛw mankan mɛn tuma min na, aw hakili kana ɲagami. Wajibi lo o koow ka kɛ, nga o tena kɛ a laban ye fɔlɔ.
41013008	Siya dɔ bena wili siya dɔ wɛrɛ kama. Jamana dɔ bena wili jamana dɔ wɛrɛ kama. Dugukolo bena yɛrɛyɛrɛ yɔrɔ dɔw la, kɔngɔ fana bena don. O koow bena kɛ tɔɔrɔw daminɛ ye, i n'a fɔ muso ka tiin daminɛ.
41013009	«Aw k'aw yɛrɛw kɔlɔsi. U bena aw don kititigɛlaw bolo. U bena aw bugɔ kalansow kɔnɔ. U bena taga n'aw ye jamanatigiw ni masacɛw fɛ ne kosɔn. O bena kɛ sababu ye aw be ne koo fɔ u ye.
41013010	Sanni laban tuma ka se, wajibi lo kibaru diman ka fɔ siyaw bɛɛ ye fɔlɔ.
41013011	N'u y'aw minɛ ka taga aw don kititigɛlaw bolo tuma o tuma, aw kɔnɔ kana gwan ko aw bena mun fɔ. Kuma min bena bila aw hakili la o waati yɛrɛ la, aw k'o fɔ. Bari aw tena kuma aw yɛrɛw ma, nga aw bena kuma Nii Senuman lo barika la.
41013012	Fakelendenw bena kɛ sababu ye u b'u dɔ faga. Faaw bena o ɲɔgɔn kɛ u deenw na. Deenw bena kɛ sababu ye u b'u wolobagaw faga.
41013013	Mɔgɔ bɛɛ bena aw kɔniya ne tɔgɔ kosɔn, nga ni mɔgɔ min muɲuna fɔɔ ka taga se a laban ma, o tigi bena kisi.
41013014	«Fɛnjugu cɛnnikɛla man kan ka ye yɔrɔ min na, aw bena o siginin ye o yɔrɔ la. (Mɔgɔ min be nin kalan, o ka kan k'a faamu.) O tuma na, mɔgɔ minw be Zude mara la, olu ka boli ka taga kuluyɔrɔw la.
41013015	N'o kɛra k'a sɔrɔ mɔgɔ min be boon kunna, o tigi kana jigi ka don a ka soo kɔnɔ ka fɛɛn dɔ ta.
41013016	N'o y'a sɔrɔ ni min be foro la, o kana kɔsegi ka na a ka foroca ta.
41013017	O waati la, musokɔnɔmanw ani minw deen be siin min, olu bena tɔɔrɔ kosɔbɛ.
41013018	Aw ka Ala daali k'o boli kana kɛ nɛnɛjugu tuma na,
41013019	bari o loon tɔɔrɔ bena boɲa kojugu. O tɔɔrɔ ɲɔgɔn ma sɔrɔ fɔlɔ kabini Ala ye diɲɛ dan fɔɔ ka na se bii ma. O tɔɔrɔ ɲɔgɔn fana tena kɛ tugu abada.
41013020	Ni Matigi tun tena dɔ bɔ o tɔɔrɔ waati la, mɔgɔ si tun tena kisi. Nga, a ye mɔgɔ minw woloma k'u kɛ a yɛrɛ taw ye, olu kosɔn a bena dɔ bɔ a la.
41013021	«Ni mɔgɔ dɔ y'a fɔ aw ye o tuma na ko: ‹A filɛ, Ala ka Mɔgɔ wolomanin nin be yan›, walima n'a ko: ‹A be yen fɛ›, aw kana la a la.
41013022	Mɔgɔ dɔw bena galon tigɛ k'olu ye Ala ka Mɔgɔ wolomanin nin ye. Dɔw fana bena galon tigɛ k'olu ye kiraw ye. U bena kabakow kɛ ka mɔgɔw fili n'o ye. Ala ye mɔgɔ minw woloma k'u kɛ a yɛrɛ taw ye, n'u tun be se, u tun bena olu fana fili.
41013023	O la, aw kɔni k'aw yɛrɛw kɔlɔsi! Koo minw bena kɛ, ne y'o bɛɛ fɔ aw ye ka ban.
41013024	«Nga o waati la n'o tɔɔrɔ tɛmɛna, tile bena fin, kalo tena yeelen bɔ tugu.
41013025	Lolow bena bɔ sankolo la ka ben, sankolo fangatigiw bena yɛrɛyɛrɛ.
41013026	O tuma na, mɔgɔw bena Mɔgɔ Dencɛ natɔ ye sankabaw cɛma ni sebagaya ni nɔɔrɔ ye.
41013027	A ye mɔgɔ minw woloma k'u kɛ a yɛrɛ taw ye, a bena mɛlɛkɛw ci diɲɛ faan bɛɛ la ka taga olu lajɛn, k'a ta dugukolo daan na fɔɔ ka taga bila sankolo daan na.
41013028	«Aw ka koo nunu faamu ka kɛɲɛ ni torosun cogo ye. N'a bolow nugura tuma min na, aw b'a lɔn ko samiɲa surunyana.
41013029	O cogo kelen na, aw mana o koow kɛtɔ ye tuma min na, aw k'a lɔn ko Mɔgɔ Dencɛ natuma sera ka ban, a be sira la.
41013030	Tiɲɛ na, ne b'a fɔ aw ye ko bii mɔgɔw bɛɛ tena sa ka ban ni koo nunu bɛɛ ma kɛ.
41013031	Sankolo ni dugukolo bena tɛmɛ, nga ne ka kuma tena tɛmɛ.
41013032	«Mɔgɔ si t'o loon n'a waati lɔn. Hali mɛlɛkɛw ni Ala Dencɛ t'a lɔn, fɔɔ Faa Ala kelenpe.
41013033	Aw k'aw yɛrɛw kɔlɔsi, aw kana ɲinɛ, bari aw t'a waati lɔn.
41013034	Ayiwa, a bena kɛ i n'a fɔ cɛɛ dɔ ta. A tagara taama na. Sanni a ka taga, a y'a ka soo kalifa a ka baaradenw ma, ka baara di u kelen kelen bɛɛ ma. A y'a fɔ soda kɔlɔsibaga ye ko a ka to ka daa kɔlɔsi ka ɲa.
41013035	O la, aw labɛnnin ka to, bari sotigi bena segi ka na waati min na, aw t'o lɔn. A bena kɛ wulafɛ, walima dugutilama, wala dondo kasituma na, walima sɔgɔma, aw t'o lɔn.
41013036	Aw ye to ɲana janko a kana na bari aw la k'aw sɔrɔ sinɔgɔ la.
41013037	Ne be min fɔra aw ye, mɔgɔ bɛɛ seen b'a la: Aw labɛnnin ka to.»
41014001	A tun tora tile fila Hɔrɔnya ɲanagwɛ ni Buru funubali ɲanagwɛ ka se. O y'a sɔrɔ sarakalasebagaw kuntigiw ni sariya karamɔgɔw tun bena se ka Yezu minɛ dogo la cogo min na k'a faga, u tun b'o cogo le ɲinina.
41014002	U tun b'a fɔra k'u man kan k'a minɛ ɲanagwɛ tuma na, ko n'o tɛ, mɔgɔw bena muruti.
41014003	Ka Yezu to dumuni na farisogobanatigi Simɔn ka soo Betani, muso dɔ donna ni daga cɛɲumanin dɔ ye. Daga nin tun dilannin be ni kabakuru dɔ ye min be wele alabatiri. A fanin tun be tulu kasadiman dɔ la min sɔngɔ ka gwɛlɛ kosɔbɛ. A y'a daa yɛlɛ ka tulu nin bɔn Yezu kuun na.
41014004	Mɔgɔ minw tun be yen, olu dɔw dimina k'a fɔ ɲɔgɔn ye ko: «Mun na a ye tulu kasadiman nin cɛn ten?
41014005	A tun be se ka feere ka warigwɛ deen kɛmɛ saba ni kɔ sɔrɔ k'o di fantanw ma.» U dimina muso nin kɔrɔ kosɔbɛ k'a kɔrɔfɔ.
41014006	Nga Yezu y'a fɔ u ye ko: «Aw k'a to yen. Mun na aw b'a dusu kasi? A ye koɲuman le kɛ ne ye ten.
41014007	Aw bena to ni fantanw ye tuma bɛɛ. N'aw b'a fɛ ka koɲuman kɛ u ye tuma o tuma, aw be se k'a kɛ u ye. Nga ne tena to n'aw ye tuma bɛɛ.
41014008	A y'a seko le kɛ. A kɔnna ka ne fari kasa diya ni tulu nin ye ne suu donko kama.
41014009	Tiɲɛ na, ne b'a fɔ aw ye ko kibaru diman mana fɔ diɲɛ yɔrɔ o yɔrɔ, muso nin ye min kɛ, a tɔgɔ bena fɔ mɔgɔw hakili be to a la.»
41014010	Zuda Isikariyɔti, n'o tun ye kalanden tan ni fila dɔ ye, o tagar'a fɔ sarakalasebagaw kuntigiw ye ko ale b'a fɛ ka Yezu don u bolo.
41014011	A ka kuma diyara u ye kosɔbɛ. U bɛnn'a la k'u bena wari hakɛ dɔ d'a ma. Zuda bena cogoɲuman min sɔrɔ ka Yezu don u bolo, a y'a daminɛ k'o ɲini.
41014012	Buru funubali ɲanagwɛ loon fɔlɔ, sagaden tun be faga loon min na ka kɛ Hɔrɔnya ɲanagwɛ saraka ye, Yezu ka kalandenw y'a ɲininga ko: «I b'a fɛ an ka taga Hɔrɔnya ɲanagwɛ dumuni labɛn i ye yɔrɔ jumɛn?»
41014013	O la, Yezu y'a ka kalandenw fila ci. A y'a fɔ u ye ko: «Aw ye taga dugu kɔnɔ. Aw ni cɛɛ dɔ bena ɲɔgɔn kunbɛn, duun fanin be jii la a kuun na, aw ye tugu a kɔ.
41014014	O cɛɛ bena taga don luu min kɔnɔ, aw k'a fɔ o lutigi ye ko karamɔgɔ ko a n'a ka kalandenw bena Hɔrɔnya ɲanagwɛ dumuni kɛ boon min kɔnɔ, k'o be min.
41014015	A bena bonba dɔ yira aw la sangaso kɔnɔ min labɛnnin lo. An mako bena se fɛɛn minw ma, o bɛɛ b'a kɔnɔ. Aw ka Hɔrɔnya ɲanagwɛ dumuni labɛn an ye o yɔrɔ la.»
41014016	O kalanden nunu tagara don dugu kɔnɔ. Yezu tun y'a fɔ u ye cogo min na, a kɛra ten fana. U ye Hɔrɔnya ɲanagwɛ dumuni labɛn yen.
41014017	Sufɛ, Yezu n'a ka kalanden tan ni fila tagara don o boon kɔnɔ.
41014018	K'u siginin to dumuni na, Yezu y'a fɔ u ye ko: «Tiɲɛ na, ne b'a fɔ aw ye ko aw minw be dumuni kɛra ni ne ye, aw dɔ bena ne don mɔgɔjuguw bolo.»
41014019	Kalandenw dusu kasira. U y'a ɲininga kelen kelen ko: «Ne lo wa?»
41014020	A y'u jaabi ko: «Aw mɔgɔ tan ni fila nunu dɔ lo. A tigi b'a bolo donna minan kelen kɔnɔ ni ne ye.
41014021	Mɔgɔ Dencɛ bena sa i ko a fɔra Ala ka kuma na a ka koo la cogo min na, nga min ben'a don mɔgɔw bolo, bɔnɛ bena o tigi sɔrɔ. N'o tigi yɛrɛ tun ma wolo, o tun ka fisa a ma.»
41014022	Ka Yezu n'a ka kalandenw to dumuni na, a ye buru ta ka barika la Ala ye. O kɔ, a y'a karikari k'a di a ka kalandenw ma, k'a fɔ u ye ko: «Aw k'a minɛ, nin ye ne fari ye.»
41014023	O kɔ, a ye duvɛn ta ka barika la Ala ye, k'a d'u ma. U bɛɛ ye dɔ min.
41014024	A y'a fɔ u ye ko: «Nin ye ne joli ye, joli min be Ala ka layidu dafa, joli min bena bɔn mɔgɔ bɛɛ kosɔn.
41014025	Tiɲɛ na, ne b'a fɔ aw ye ko ne tena duvɛn min tugu, fɔɔ loon min na ne bena duvɛnkɛnɛ min Ala ka masaya la.»
41014026	U ye dɔnkiliw la Ala ye ka ban tuma min na, u bɔra ka taga Olivuyirikulu kan.
41014027	Yezu y'a fɔ a ka kalandenw ye ko: «Aw bɛɛ bena boli ka ne to, bari a fɔra Ala ka kuma na ko: ‹Ne bena sagadɛndɛbaga bugɔ, sagaw be jɛnsɛn.› »
41014028	Yezu tagara ɲa ni kuma ye k'a fɔ ko: «Ni ne kununna n sanin kɔ tuma min na, ne bena bila aw ɲa Galile mara la.»
41014029	Piyɛri y'a fɔ a ye ko: «Hali ni bɛɛ bolila, ne kɔni tena boli fewu.»
41014030	Yezu y'a fɔ a ye ko: «Tiɲɛ na, ne b'a fɔ i ye ko bii suu nin na yɛrɛ, sanni dondo ka kasi siɲɛ fila, i ben'a fɔ siɲɛ saba ko i te ne lɔn.»
41014031	Nga, Piyɛri y'a daa gwɛlɛya k'a fɔ Yezu ye ko: «Hali ni ne ka kan ka sa n'i ye, ne kɔni ten'a fɔ ko n t'i lɔn fewu.» Tɔw bɛɛ fana y'a fɔ ten.
41014032	Yezu n'a ka kalandenw tagara dugu kɔfɛ yɔrɔ dɔ la min tɔgɔ ko Zɛtisemane. A y'a fɔ a ka kalandenw ye ko: «Aw ye sigi yan, ne be taga Ala daali.»
41014033	A tagara ɲafɛ dɔɔni ni Piyɛri ni Zaki ani Zan ye. A hakili daminɛna ka ɲagami. A kɔnɔ gwanna.
41014034	A y'a fɔ u ye ko: «Dusukasi bena n faga. Aw ye to yan yɔrɔ la, aw kana sinɔgɔ.»
41014035	A tagara ɲafɛ dɔɔni k'a kunbiri gwan ka Ala daali k'o waati tɔɔrɔ kana ale sɔrɔ n'a ma kɛ wajibi ye.
41014036	A ko: «Ne Faa, i be se fɛɛn bɛɛ la. Ne kisi tɔɔrɔ nin ma. Nga ne sago kana kɛ, fɔɔ e sago.»
41014037	O kɔ, a segira ka na kalanden saba nunu fɛ ka u sɔrɔ sinɔgɔ la. A y'a fɔ Piyɛri ye ko: «Simɔn, i be sinɔgɔ wa? I ma se ka to ɲaa na hali waati dɔɔni yɛrɛ wa?
41014038	Aw ye to ɲaa na ka Ala daali waasa aw kana don kɔrɔbɔli la. Koɲumankɛ miiriya be mɔgɔw kɔnɔ, nga a kɛ see t'u ye.»
41014039	A bɔra u kɔrɔ tugu ka taga Ala daali fɔlɔta cogo la.
41014040	A kɔsegira tugu ka n'a sɔrɔ u be sinɔgɔra, bari sinɔgɔ tun b'u la kosɔbɛ. U kununna, u m'a lɔn u bena kuma min fɔ a ye.
41014041	A siɲɛ sabanan, a segira u fɛ tuma min na, a y'a fɔ u ye ko: «Aw be sinɔgɔra ka lafiɲɛ halibi wa? A banna. Waati sera. U bena Mɔgɔ Dencɛ don hakɛkɛlaw bolo.
41014042	Aw ye wili an ka taga. Min be ne don u bolo, ale natɔ filɛ.»
41014043	Ka Yezu to kuma na, Zuda min tun ye kalanden tan ni fila nunu dɔ ye, ale sera o yɔrɔnin bɛɛ ni jama ye. Murujanjan ni berew tun b'u bolo. Sarakalasebagaw kuntigiw ni sariya karamɔgɔw ani cɛkɔrɔbaw le tun y'u ci.
41014044	Yezu janfabaga Zuda tun y'a fɔ jama ye ko: «Ne bena cɛɛ min fo ka n bolo meleke a kaan na, o le ye Yezu ye. Aw k'a minɛ ka taga n'a ye. Aw taatɔ, aw b'a kɔlɔsi ka ɲa.»
41014045	Zuda sera dɔrɔn, a sinna Yezu ma k'a fɔ a ye ko: «Karamɔgɔ!» O kɔ, a y'a bolo meleke Yezu kaan na.
41014046	O tuma na, mɔgɔ nunu ye Yezu minɛ.
41014047	Yezu ka kalanden dɔ y'a ka murujanjan bɔ ka sarakalasebagaw kuntigiba ka baaraden tulo tigɛ.
41014048	Yezu ye kuma ta k'a fɔ jama ye ko: «Aw nana ni murujan ni berew ye ka ne minɛ, i n'a fɔ ne ye benkannikɛla ye.
41014049	Ne tun b'aw cɛma loon o loon Alabatosoba kɔnɔ ka mɔgɔw kalan, aw ma ne minɛ. Nga a kɛra ten janko min fɔra ne ka koo la Ala ka kuma na, o ka dafa.»
41014050	Kalandenw bɛɛ bolila k'a to.
41014051	Kanbelen dɔ tun be Yezu nɔɔ fɛ, a tun ye birifani dɔrɔn meleke a yɛrɛ la. Mɔgɔ dɔw bɔra jama cɛma k'a minɛ.
41014052	Nga, a y'a yɛrɛ fosi ka birifani to u bolo ka boli ka tunu n'a farilakolon ye.
41014053	Mɔgɔ minw tun ye Yezu minɛ, u tagara n'a ye sarakalasebagaw kuntigiba ka soo. Sarakalasebagaw kuntigiw ni cɛkɔrɔbaw ani sariya karamɔgɔw bɛɛ tagara lajɛn yen.
41014054	Piyɛri tun tugura a kɔ ka furancɛba to u ni ɲɔgɔn cɛ, fɔɔ ka taga don sarakalasebagaw kuntigiba ka luu kɔnɔ. A sigira ni yɔrɔ kɔlɔsibagaw ye tasuma gɛrɛfɛ k'a fari ja.
41014055	O y'a sɔrɔ, sarakalasebagaw kuntigiw ni zuwifuw ka kititigɛlaw bɛɛ tun be seereya ɲinina Yezu kama janko ka se k'a faga. Nga u ma foyi sɔrɔ.
41014056	Mɔgɔ caaman ye galon tigɛ ka la a kan, nga, u kaan ma kɛ kelen ye.
41014057	Dɔw wilila ka galon tigɛ ka la a kan ko:
41014058	«An y'a mɛn a daa la ko mɔgɔw ye nin Alabatosoba min lɔ, ko ale bena o ci ka dɔ wɛrɛ lɔ tile saba kɔnɔ, ko mɔgɔw tena o lɔ.»
41014059	Nga, hali o kuma nin faan fɛ, u kaan ma kɛ kelen ye.
41014060	O tuma na, sarakalasebagaw kuntigiba wilila ka taga lɔ jama cɛma ka Yezu ɲininga ko: «Mɔgɔ nunu be kuma min fɔra i ka koo la, i te foyi fɔ o la wa?»
41014061	Nga Yezu jera, a ma foyi fɔ. Sarakalasebagaw kuntigiba y'a ɲininga tugu ko: «Ele lo ye Ala ka Mɔgɔ wolomanin nin ye wa, Nɔɔrɔtigi Ala Dencɛ?»
41014062	Yezu y'a jaabi ko: «Ɔnhɔn. Ne lo. Aw bena Mɔgɔ Dencɛ siginin ye Setigi Ala kinibolo fɛ. O kɔ, aw ben'a natɔ ye sankabaw cɛma.»
41014063	Sarakalasebagaw kuntigiba dimina fɔɔ a y'a kannadeleke faran k'a fɔ ko: «An mako te mɔgɔ la tugu k'a jalaki.
41014064	Aw ye Ala tɔgɔ cɛnkuma mɛn a daa la kɛ! Aw be mun miiri?» U bɛɛ y'a fɔ ko a ka kan ka faga.
41014065	Dɔw y'a daminɛ k'u daji tu Yezu kan. U y'a ɲaa siri ka sɔrɔ k'a bugɔ ni bolokuruw ye k'a ɲininga ko: «Jɔn y'i bugɔ?» O kɔ, Alabatosoba kɔlɔsibagaw y'a minɛ k'a tulo fata, k'a fata.
41014066	Ka Piyɛri to luu kɔnɔ duguma, muso dɔ sera. O muso nin tun be baara kɛ sarakalasebagaw kuntigiba fɛ.
41014067	A ye Piyɛri ye n'a b'a fari jara tasuma na. A ye Piyɛri ɲada filɛ ka ɲa k'a fɔ a ye ko: «I fana tun be ni Nazarɛtika Yezu ye.»
41014068	Piyɛri y'a sɔsɔ. A ko: «N t'a lɔn. Ne m'i ka kuma faamu.» Piyɛri bɔra ka taga lɔ luu daa la. Dondo kasira.
41014069	O kɔ, o muso kelen nin ye Piyɛri ye tugu k'a fɔ o yɔrɔ mɔgɔw ye ko: «Cɛɛ nin ye u dɔ ye.»
41014070	Piyɛri y'a sɔsɔ tugu. Waati dɔɔni o kɔ, o yɔrɔ mɔgɔw y'a fɔ Piyɛri ye tugu ko: «Siga t'a la, i ye u dɔ ye, bari i fana ye Galileka ye.»
41014071	O tuma na, Piyɛri kalila ko: «Ni ne ye galon tigɛ aw ye, Ala kana n to! Aw be kuma cɛɛ min koo la, ne t'o lɔn.»
41014072	O yɔrɔnin bɛɛ, dondo kasira a siɲɛ filanan. Yezu tun y'a fɔ Piyɛri ye ko: «Sanni dondo ka kasi siɲɛ fila, i ben'a fɔ siɲɛ saba ko i te ne lɔn.» Piyɛri hakili jigira o kuma na. A y'a daminɛ ka kasi.
41015001	Sɔgɔma joona, sanni tile ka bɔ, sarakalasebagaw kuntigiw ni sariya karamɔgɔw ni cɛkɔrɔbaw, ani zuwifuw ka kititigɛlaw bɛɛ ye ɲɔgɔn ye Yezu ka koo la. U y'a siri ka taga don Pilati bolo.
41015002	Pilati y'a ɲininga ko: «I ye zuwifuw ka masacɛ ye wa?» Yezu y'a jaabi ko: «I yɛrɛ y'a fɔ.»
41015003	Sarakalasebagaw kuntigiw y'a jalaki kosɔbɛ.
41015004	Pilati y'a ɲininga tugu ko: «I te foyi fɔ wa? U b'i jalakira koo minw bɛɛ la, i m'o mɛn wa?»
41015005	Nga Yezu ma foyi fɔ tugu. O ye Pilati kabakoya.
41015006	Saan o saan Hɔrɔnya ɲanagwɛ tuma na, Pilati tun be kasoden dɔ bila ka kɛɲɛ ni jama ka laɲini ye.
41015007	O y'a sɔrɔ cɛɛ dɔ tun be yen min tɔgɔ ko Barabasi. O tun be kaso la n'a murutiɲɔgɔnw ye o waati la, bari u tun ye mɔgɔ dɔ faga tuma min na u murutira Ɔrɔmu faamaw ma.
41015008	Jama tagara Pilati fɛ k'a daali ko: «I be to ka koo min kɛ an ye saan o saan Hɔrɔnya ɲanagwɛ tuma na, o kɛ an ye.»
41015009	Pilati y'u ɲininga ko: «Aw b'a fɛ ne ka zuwifuw ka masacɛ le bila wa?»
41015010	Pilati tun y'a lɔn ko ɲagoya le y'a to sarakalasebagaw kuntigiw ye Yezu don ale bolo.
41015011	Nga sarakalasebagaw kuntigiw ye jama kɔnɔnasu k'u ka Pilati daali ko a ka Barabasi bila.
41015012	Pilati y'u ɲininga tugu ko: «O tuma na, aw be min wele zuwifuw ka masacɛ, aw b'a fɛ ne ka mun kɛ o la?»
41015013	U pɛrɛnna ko: «A gwengwen lɔgɔ kan!»
41015014	Pilati y'u ɲininga tugu ko: «Mun na? A ye kojugu jumɛn kɛ?» U pɛrɛnna ka tɛmɛ fɔlɔta kan ko: «A gwengwen lɔgɔ kan!»
41015015	Pilati tun b'a fɛ ka jama sago kɛ minkɛ, a ye Barabasi bila. A ye mɔgɔ bila ka Yezu bugɔ ni golokami ye, ka sɔrɔ k'a don sɔlidasiw bolo k'u ka taga gwengwen lɔgɔ kan.
41015016	Sɔlidasiw tagara ni Yezu ye Zude mara kuntigi ka luu kɔnɔ. U ye sɔlidasi tɔw bɛɛ wele k'u lajɛn yen.
41015017	U ye deleke wuleman don a kaan na, ka ŋɔni dan k'a la a kuun na i ko masafugulan.
41015018	O kɔ, u tora k'a fɔ ko: «I dansɛ, zuwifuw ka masacɛ»,
41015019	ka to k'a bugɔ a kuun na ni bere ye, k'u daji tu a kan, ani k'u kunbiri gwan a kɔrɔ i n'a fɔ u b'a boɲa.
41015020	U yɛlɛla a ma ka ban tuma min na, u ye deleke wuleman nin bɔ a kaan na, k'a yɛrɛ ka deleke ta k'a don a la. U bɔra ka taga n'a ye a gwengwenyɔrɔ la.
41015021	U taatɔ ni Yezu ye a gwengwenyɔrɔ la, u ye cɛɛ dɔ tɛmɛtɔ ye ka bɔ kongo la. Sirɛnika tun lo min tɔgɔ ko Simɔn. Alɛkisandiri ni Urufusi facɛ lo. Sɔlidasiw y'a karaba ka Yezu gwengwenlɔgɔ ta.
41015022	U tagara ni Yezu ye yɔrɔ dɔ la u be min wele u ka kaan na ko Gɔligota, o kɔrɔ ko kungolo yɔrɔ.
41015023	U ye fura dɔ ɲagami duvɛn na k'u b'a d'a ma a k'a min, nga a banna.
41015024	O kɔ, u y'a gwengwen lɔgɔ kan. U ye kala la ka Yezu ka faniw tilan ɲɔgɔn cɛ. U ye kala la waasa k'a lɔn min ka kan ka min sɔrɔ.
41015025	U y'a gwengwen lɔgɔ kan tuma min na, o y'a sɔrɔ tilekun bɔra a be lɛrɛ saba bɔ.
41015026	U y'a gwengwen kuun min na, u y'o sɛbɛn walaka dɔ kan ko: «Zuwifuw ka masacɛ.»
41015027	U ye benkannikɛla fila gwengwen lɔgɔ dɔw kan Yezu gɛrɛfɛ. Kelen tun b'a kinibolo fɛ, kelen tun b'a numanbolo fɛ. [
41015028	O cogo la, min sɛbɛnnin be Ala ka kuma na ko: «U y'a jati kojugukɛlaw dɔ ye», o dafara.]
41015029	Mɔgɔ minw tun be tɛmɛna, u tun b'u kuun karikari ka Yezu nɛni ko: «Anhaan! E min be se ka Alabatosoba ci k'a lɔ kura ye tile saba kɔnɔ,
41015030	jigi ka bɔ gwengwenlɔgɔ kan k'i yɛrɛ kisi.»
41015031	O cogo kelen na, sarakalasebagaw kuntigiw ni sariya karamɔgɔw tun be yɛlɛ Yezu ma n'u b'a fɔ ɲɔgɔn ye ko: «A ye mɔgɔ wɛrɛw kisi, nga a te se k'a yɛrɛ kisi.
41015032	N'a ye Ala ka Mɔgɔ wolomanin nin ye, Isirayɛli ka masacɛ, a ka jigi ka bɔ gwengwenlɔgɔ kan sisan. N'an ye o ye, an bena la a la.» U tun ye mɔgɔ minw gwengwen lɔgɔ kan Yezu gɛrɛfɛ, olu fana tun b'a nɛnina.
41015033	Tilegwangwan fɛ, dibi donna yɔrɔ bɛɛ fɔɔ ka lɛrɛ saba kɛ.
41015034	Tile sumana tuma min na, Yezu pɛrɛnna u ka kaan na ko: «Eloyi, Eloyi, lamasabakitani?» O kɔrɔ ko: «Ne ka Ala, ne ka Ala, mun na i ye ne bila?»
41015035	Mɔgɔ minw tun be yen, u dɔw y'o pɛrɛnkan mɛn minkɛ, u y'a fɔ ko: «Aw k'aw tulo malɔ. A be kira Eli welela.»
41015036	U dɔ bolila ka taga fuu ta, k'a don vinɛgiri la, k'a bila bere jamanjan dɔ kunna, ko a b'a di Yezu ma a k'a min. O cɛɛ nin y'a fɔ ko: «Aw ye lɔ. An ben'a filɛ yala ni Eli bena na a bɔ gwengwenlɔgɔ nin na.»
41015037	Yezu kulera ka sɔrɔ ka sa.
41015038	O tuma na, Alabatosoba cɛtigɛfani faranna fila ye k'a daminɛ sanfɛ fɔɔ duguma.
41015039	Sɔlidasi kɛmɛ kuntigi min tun lɔnin be Yezu ɲafɛ, o y'a ye ko a sara ten minkɛ, a y'a fɔ ko: «Siga t'a la, cɛɛ nin tun ye Ala Deen ye.»
41015040	Muso dɔw fana lɔnin tun be yɔrɔjan k'o koow filɛ. Magidala Mariyamu, Zaki fitini ni Zoze bamuso Mariyamu, ani Salome tun b'o musow cɛma.
41015041	Yezu tun be Galile mara la tuma min na, olu tun be to ka tugu a kɔ k'a dɛmɛ. Muso caaman tun b'u cɛma fana minw tun tagara ni Yezu ye Zeruzalɛmu.
41015042	Lafiɲɛlon labɛnlon wuladafɛ tun lo. O dugusagwɛ tun bena kɛ lafiɲɛlon ye.
41015043	Arimateka Yusufu y'a jaa gwɛlɛya ka taga Pilati sɛgɛrɛ ka Yezu suu daali a fɛ janko lafiɲɛlon koow kana ɲagami. Yusufu tun ye mɔgɔbaba ye zuwifuw ka kititigɛlaw cɛma. Ale fana tun be Ala ka masaya waati kɔnɔna.
41015044	Pilati y'a mɛn ko Yezu sara joona ten minkɛ, o y'a kabakoya. A ye sɔlidasi kuntigi wele k'a ɲininga yala ni Yezu satuma mɛnna.
41015045	A ye kunnafoni sɔrɔ ka bɔ sɔlidasi kuntigi fɛ tuma min na, a sɔnna Yusufu ka taga Yezu suu ta.
41015046	Yusufu tagara bagi san. O kɔ, a tagara Yezu suu bɔ gwengwenlɔgɔ kan ka bagi nin meleke a la. U tun ye kaburu min sogi farakulu la, a y'a suu don o kɔnɔ. O kɔ, a ye kabakuru belebeleba dɔ kolonkolon ka kaburu datugu n'a ye.
41015047	Magidala Mariyamu ani Zoze bamuso Mariyamu ye Yezu suu donyɔrɔ filɛ.
41016001	Lafiɲɛlon banna tuma min na, Magidala Mariyamu ni Zaki bamuso Mariyamu, ani Salome ye tulu kasadiman san k'u bena taga mɔ Yezu suu la.
41016002	Lɔgɔkun loon fɔlɔ, u ye kaburu sira ta sɔgɔma, tilekun bɔtuma.
41016003	U taatɔ, u tun be ɲɔgɔn ɲininga ko: «Jɔn le bena kabakuru nin kolonkolon ka bɔ kaburu daa la an ye?»
41016004	U surunyana kaburu la tuma min na, u y'u kuun kɔrɔta k'a ye ko dɔ tun ye kabakuru nin kolonkolon ka bɔ a daa la, k'a sɔrɔ kabakuru nin tun ka bon kosɔbɛ.
41016005	U donna kaburu kɔnɔ ka kanbelen dɔ siginin ye u kinibolo fɛ ni foroca gwɛman ye a kaan na. U siranna kosɔbɛ.
41016006	Kanbelen nin y'a fɔ u ye ko: «Aw kana siran. U tun ye Nazarɛtika Yezu min gwengwen lɔgɔ kan, aw b'o le yɔrɔ ɲinina. A te yan. A kununna. A suu tun lara yɔrɔ min na, o filɛ nin ye.
41016007	Aw ka taga fɔ kalandenw ye ani Piyɛri ye kɛrɛnkɛrɛnniya la ko Yezu bena bila u ɲa Galile mara la, k'u ben'a ye o mara la i ko a tun y'a fɔ u ye cogo min na.»
41016008	U yɛrɛyɛrɛla siranya bolo, u bɔra kaburu kɔnɔ ka boli. U ma foyi fɔ mɔgɔ si ye, bari u tun siranna. [
41016009	Lɔgɔkun loon fɔlɔ sɔgɔma joona, Yezu kununna a sanin kɔ. A tun ye jina wolonwula gwɛn ka bɔ Magidala Mariyamu min na, a y'a yɛrɛ yira o la fɔlɔ.
41016010	Mariyamu tagara o kibaru fɔ Yezu ka kalandenw ye. Olu ɲaa sisinin tun be kosɔbɛ, u tun be kasira.
41016011	Mariyamu y'a fɔ u ye tuma min na ko Yezu be nii na, ko ale y'a ye, u ma la o kuma na.
41016012	O kɔ, kalanden fila taatɔ dugudennin dɔ la, Yezu y'a yɛrɛ yira olu la cogo wɛrɛ la.
41016013	Olu fana segira ka taga o fɔ tɔw ye. U ma la olu la fana.
41016014	O kɔ, ka kalanden tan ni kelen to dumuni na, Yezu y'a yɛrɛ yira u la. A y'u jalaki k'u ma la ale ka kuma na, k'u tulo ka gwɛlɛ, bari mɔgɔ minw tun y'a fɔ u ye ko a kununna, k'olu y'a ye, u tun ma la olu ka kuma na.
41016015	A tilara k'a fɔ u ye ko: «Aw ye taga diɲɛ yɔrɔ bɛɛ ka kibaru diman fɔ mɔgɔ bɛɛ ye.
41016016	Ni mɔgɔ min lara a la ka batize, o tigi bena kisi, nga ni mɔgɔ min ma la a la, o tigi tena kisi.
41016017	Mɔgɔ minw bena la a la, u bena olu lɔn taamasiɲɛ minw fɛ, olu filɛ: U bena jinaw gwɛn ka bɔ mɔgɔw la ne tɔgɔ la, u bena kuma kaan wɛrɛw la.
41016018	Hali n'u ye saa minɛ, hali n'u ye baga min, a tena foyi kɛ u la. N'u y'u bolo la banabagatɔ minw kan ka Ala daali u ye, olu bena kɛnɛya.»
41016019	Matigi Yezu kumana kalandenw fɛ ka ban tuma min na, Ala y'a ta ka taga n'a ye sankolo la. A sigira Ala kinibolo fɛ.
41016020	Kalandenw tagara kibaru diman fɔ yɔrɔ bɛɛ. Matigi Yezu tun be n'u ye u ka baara bɛɛ la. A ye see d'u ma ka kabakow kɛ k'a yira k'u ka waajuli kuma ye tiɲɛ ye.]
42001001	Koo minw kɛra an fɛ, mɔgɔ dɔw y'a daminɛ ka olu kibaru sɛbɛn.
42001002	O koow kɛra minw ɲana kabini u daminɛtuma, n'u nana kɛ Ala ka kuma fɔbagaw ye, olu y'o koow lakali an ye cogo min na, u sɛbɛnbagaw y'o sɛbɛn ka kɛɲɛ ni olu ka seereya ye.
42001003	Ne fana ye sɛgɛsɛgɛli kɛ kosɔbɛ o koow bɛɛ la kabini u daminɛtuma, o le y'a to, ne miirila ko a ka ɲi ne fana k'o koow sɛbɛn k'u tugutugu ɲɔgɔn na e ye, kɔrɔ Tewofili,
42001004	waasa i k'a lɔn ko u y'i kalan koo minw na, ko tiɲɛ yɛrɛyɛrɛ lo.
42001005	Zude mara masacɛ Erɔdi ka tile la, sarakalasebaga dɔ tun be yen min tɔgɔ ko Zakari. Abiya tɔgɔ lara sarakalasebaga minw ka jɛnkulu la, olu dɔ tun lo. A muso buruju bɔra sarakalasebagaw kuntigi Arɔn la. A tɔgɔ tun ko Elizabɛti.
42001006	U fila bɛɛ tilennin tun be Ala ɲakɔrɔ, u tun be Matigi ka sariyaw bɛɛ bato a ɲaa ma.
42001007	Deen si tun t'u fɛ, bari Elizabɛti tun ye muso wolobali ye, ka fara o kan, u fila bɛɛ tun kɔrɔla.
42001008	Loon dɔ, Zakari tun be sarakalasebaga baara la n'a ka jɛnkulu mɔgɔw ye Alabatosoba kɔnɔ, bari u ka baarakɛlon tun lo.
42001009	Ka kɛɲɛ ni sarakalasebagaw ka landa ye, u tun be to ka mɔgɔ kelen woloma, ale be don Matigi ka yɔrɔ senuman na ka wusulan jɛni, o wolomani kɛɲɛna Zakari ma.
42001010	Ka Zakari to wusulan jɛni na, jama bɛɛ tun be Ala daalili la Alabatosoba lukɛnɛ na.
42001011	Matigi ka mɛlɛkɛ dɔ y'a yɛrɛ yira Zakari la, o mɛlɛkɛ lɔnin tun be kinibolo ɲafan fɛ wusulan jɛniyɔrɔ la.
42001012	Zakari y'a ye tuma min na, a hakili ɲagamina, a siranna kosɔbɛ.
42001013	Nga mɛlɛkɛ y'a fɔ a ye ko: «Zakari, kana siran, bari i ka daalili minɛna. I ka muso bena dencɛ wolo i ye, i k'a tɔgɔ la ko Zan.
42001014	A woloko bena kɛ nisɔndiya dafanin ye i fɛ, ani mɔgɔ caaman nisɔn bena diya a koo la.
42001015	A bena kɛ mɔgɔbaba ye Matigi ɲakɔrɔ. A tena duvɛn, walima minnifɛn fariman si min. A bena fa Nii Senuman na kabini a wolotuma na.
42001016	A bena kɛ sababu ye Isirayɛlidenw caaman be segi ka sɔn Matigi u ka Ala ma.
42001017	A bena taama Ala ɲakɔrɔ ni sebagaya ye, min ɲɔgɔn tun dira kira Eli ma, waasa ka bɛɛn don faaw n'u deenw cɛ. A bena mɔgɔmurutininw hakili yɛlɛma k'a kɛ mɔgɔtilenninw hakili ye. A bena jama labɛn k'a bila Matigi ye.»
42001018	Zakari ye mɛlɛkɛ ɲininga ko: «Ne be se ka la o la cogo di? Bari ne ni n muso bɛɛ kɔrɔla.»
42001019	Mɛlɛkɛ y'a jaabi ko: «Ne ye Gabiriyɛli ye. Ne le be lɔ Ala ɲakɔrɔ k'a ka ciiw lamɛn. A ye ne ci ka na nin kibaru diman nin fɔ i ye.
42001020	Ayiwa, i bena kɛ bobo ye, fɔɔ ka taga se nin koow kɛwaati ma, bari i ma la ne ka kuma na, k'a sɔrɔ o koow bena kɛ n'u kɛlon sera.»
42001021	O y'a sɔrɔ jama tun be Zakari kɔnɔna. U tun kabakoyara, bari a mɛnna ka tɛmɛ Alabatosoba yɔrɔ senuman na.
42001022	Nga Zakari nana bɔ tuma min na, a ma se ka kuma u fɛ. U y'a faamu ko a ye yelifɛn dɔ ye Alabatosoba yɔrɔ senuman kɔnɔ. A kumana u fɛ n'a bolo ye. A tora boboya la.
42001023	Zakari ka baarakɛlonw dafara loon min na, a segira ka taga soo.
42001024	O koow tɛmɛnin kɔ, Zakari muso ye kɔnɔ ta. Nga, a y'o kɔnɔ dogo fɔɔ kalo duuru.
42001025	A tun b'a fɔ a yɛrɛ kɔnɔ ko: «Matigi ye koo min kɛ ne ye, a filɛ: A ye ne yɔrɔ filɛ sisan ka ne ka maloyako bɔ n kunna mɔgɔw bɛɛ ɲana.»
42001026	Elizabɛti kɔnɔ kalo wɔɔrɔnan la Ala ye mɛlɛkɛ Gabiriyɛli ci Galile mara dugu dɔ la min tɔgɔ ko Nazarɛti.
42001027	A y'a ci yen sunguru dɔ fɛ min tɔgɔ tun ko Mariyamu. A maminɛnin tun be Yusufu ye min buruju bɔra masacɛ Dawuda la.
42001028	Mɛlɛkɛ ser'a fɛ k'a fɔ a ye ko: «Nisɔndiya, Mariyamu! I koo diyara Ala ye, Matigi Ala b'i fɛ.»
42001029	O kuma nin ye Mariyamu hakili ɲagami, a y'a yɛrɛ ɲininga k'o foli sifa kɔrɔ ye mun ye.
42001030	Mɛlɛkɛ y'a fɔ a ye ko: «Kana siran, Mariyamu, bari i koo diyara Ala ye.
42001031	A filɛ, i bena kɔnɔ ta ka dencɛ wolo, i k'a tɔgɔ la ko Yezu.
42001032	A bena kɛ mɔgɔbaba ye, a bena wele Fɛɛn bɛɛ kuntigi Ala Dencɛ. Matigi Ala ben'a kɛ masa ye i n'a fɔ a faa Dawuda.
42001033	A bena sigi masaya la Isirayɛlidenw kunna fɔɔ tuma bɛɛ, a ka masaya tena ban abada.»
42001034	Mariyamu ye mɛlɛkɛ ɲininga ko: «Ne bena se ka kɔnɔ ta cogo di? K'a sɔrɔ ne ma cɛɛ lɔn fɔlɔ.»
42001035	Mɛlɛkɛ y'a jaabi ko: «Nii Senuman bena jigi i kan, Fɛɛn bɛɛ kuntigi Ala ka sebagaya bena kɛ i kan. O kama, i bena Deen senuman min wolo, a bena wele Ala Dencɛ.
42001036	A filɛ, i balimamuso Elizabɛti fana ye kɔnɔ ta a n'a ka kɔrɔya bɛɛ, a kalo wɔɔrɔnan ye nin ye. A bena dencɛ wolo, ale min tun be jati muso wolobali ye.
42001037	Ala te dɛsɛ foyi la.»
42001038	O la, Mariyamu y'a fɔ a ye ko: «Ne ye Matigi ta ye, i y'a fɔ cogo min na, Ala k'a kɛ ne ye ten.» O kɔ, mɛlɛkɛ bɔra a kɔrɔ ka taga.
42001039	O tile fila nin na, Mariyamu wilila ka teliya ka taga dugu dɔ la Zude mara la, kuluw ka ca yɔrɔ min na.
42001040	A tagara don Zakari ka soo kɔnɔ ka Elizabɛti fo.
42001041	Elizabɛti ye Mariyamu ka folikan mɛn tuma min na, deen lamagara a kɔnɔ. A fara Nii Senuman na,
42001042	ka kaba k'a fɔ ko: «I ye nɛɛma sɔrɔ Ala fɛ ka tɛmɛ musow bɛɛ kan, ani deen min b'i kɔnɔ, o fana ye nɛɛma sɔrɔ.
42001043	Ne ye jɔn ye fɔɔ ne Matigi bamuso yɛrɛ be na bɔ ne fɛ?
42001044	A filɛ, ne y'i ka folikan mɛn tuma min na, ne deen lamagara nisɔndiya fɛ ne kɔnɔ.
42001045	I dagamunin lo, bari mɛlɛkɛ ye Matigi ka kuma min fɔ i ye, i lara a la.»
42001046	O la, Mariyamu ko: «Ne be Matigi boɲa n dusu la,
42001047	ne nisɔn diyanin be n Kisibaga Ala kosɔn,
42001048	bari, a y'a hakili to a ka jɔnmuso majiginin na. Kabini sisan, mɔgɔw ben'a fɔ waati bɛɛ ko ne dagamunin lo,
42001049	bari Setigi ye kobabaw kɛ ne ye, a tɔgɔ ka senu.
42001050	Ala be makari a ɲasiranbagaw la waati bɛɛ.
42001051	A ye kabakow kɛ n'a ka sebagaya ye, a ye yɛrɛboɲalaw hakili ɲagami.
42001052	A ye fanga bɔsi faamaw na ka dɛsɛbatɔw kɛ mɔgɔbabaw ye.
42001053	A ye fɛnɲuman caaman di kɔngɔtɔw ma ka fɛntigiw bololakolon bila ka taga.
42001054	A nana ni dɛmɛ ye Isirayɛli jama ma, min y'a ka baarakɛlaw ye,
42001055	k'a hakili to a ka ɲumanya la Ibrayima n'a kɔmɔgɔw faan fɛ, i ko a tun y'a daa di an faaw ma cogo min na.»
42001056	Mariyamu tora Elizabɛti fɛ ka kalo saba ɲɔgɔn kɛ, o kɔ, a segira ka taga soo.
42001057	Elizabɛti jigilon nana se, a ye dencɛ wolo.
42001058	A sigiɲɔgɔnw n'a ka mɔgɔw y'a mɛn minkɛ ko Matigi y'a ka makari boɲa a faan fɛ, u nisɔn diyara ka fara Elizabɛti kan.
42001059	A tile seegi, deen kɛnɛkɛnɛlon sera. U nan'a kɛnɛkɛnɛ, u tun b'a fɛ k'a facɛ tɔgɔ la a la ko Zakari.
42001060	Nga a bamuso y'a fɔ ko: «Ayi, a tɔgɔ bena la ko Zan.»
42001061	U y'a jaabi ko: «I ka mɔgɔ si tɔgɔ te ten.»
42001062	U ye deen faa ɲininga bobow ka kumacogo la ko a b'a fɛ tɔgɔ jumɛn ka la a deen kan.
42001063	Zakari ye walaka ɲini u fɛ k'a sɛbɛn o kan ko: «A tɔgɔ ko Zan.» U bɛɛ kabakoyara.
42001064	O yɔrɔnin bɛ, Zakari ka boboya banna, a y'a daminɛ ka kuma ka Ala tanu.
42001065	U ka mara mɔgɔw bɛɛ siranna, Zude mara kuluyɔrɔ bɛɛ mɔgɔw tun be o koow lakali ɲɔgɔn ye.
42001066	Mɔgɔ minw mana o kibaru mɛn, u bɛɛ tun be miiri a la k'u yɛrɛ ɲininga ko: «O tuma na, deen nin bena kɛ mun le ye sa?» Tiɲɛ na, Matigi Ala tun b'a fɛ.
42001067	Deen facɛ Zakari fara Nii Senuman na, ka kirayakuma fɔ ko:
42001068	«Tanuli ka kɛ Matigi ye, Isirayɛli ka Ala, bari a y'a janto a ka mɔgɔw la k'u hɔrɔnya.
42001069	A ye kisibaga barikaman lawili an ye, a y'a bɔ a ka baarakɛla Dawuda buruju la,
42001070	i ko a tun ye o kuma don a ka fɔlɔfɔlɔ kiraw daa la cogo min na
42001071	ko a bena an kisi an juguw ma, k'an tila ka bɔ an kɔniyabagaw bɛɛ bolo.
42001072	O cogo la, a makarila an faaw la, a y'a hakili to a ka layidu la.
42001073	A tun ye layidu ta an Faa Ibrayima ye, tiɲɛ na,
42001074	ko a bena an tila an juguw la, waasa an jaa gwɛlɛyanin ka baara kɛ ale ye,
42001075	a k'an jati mɔgɔ senumanw ni mɔgɔtilenninw ye an sii bɛɛ la.
42001076	E kɔni, ne deen, i bena wele Fɛɛn bɛɛ kuntigi Ala ka kira, bari i bena taama Matigi ɲakɔrɔ k'a ka sira labɛn.
42001077	I bena kisili sira yira a ka mɔgɔw la u ka hakɛw yafali seen fɛ,
42001078	an ka Ala ka makari n'a ka ɲumanya barika la. A bena kɛnɛ ci an ye ka bɔ sanfɛ i ko tile bɔtɔ kɛnɛ,
42001079	ka yeelen bɔ dibilamɔgɔw ye, ni minw be siran saya ɲa, ani k'an bila hɛrɛ sira kan.»
42001080	Ayiwa, Zan tun be kɔgɔra, n'a hakili be boɲa ka taga. A tora kongokolon kɔnɔ fɔɔ ka taga se a yɛrɛ yiralon ma Isirayɛlidenw la.
42002001	O waati la, Ɔrɔmu masacɛ Ogusiti tun b'a fɛ k'a ka mɔgɔw daa lɔn. O la, a ye cii bila ko a ka jamana mɔgɔw bɛɛ tɔgɔ ka sɛbɛn.
42002002	O tɔgɔsɛbɛn fɔlɔ kɛra ka Kiriniyusi sɔrɔ Siri mara kun na.
42002003	Mɔgɔw bɛɛ tagara u ka dugu la waasa u tɔgɔ ka sɛbɛn yen.
42002004	Yusufu fana bɔra Nazarɛti, Galile mara la, ka taga Zude mara dugu dɔ la min tɔgɔ ko Bɛtilehɛmu, o ye masacɛ Dawuda ka dugu ye, bari a buruju tun bɔra Dawuda la.
42002005	A tagara yen n'a maminɛmuso Mariyamu ye, waasa u tɔgɔ ka sɛbɛn yen. Mariyamu kɔnɔman tun lo.
42002006	K'u to Bɛtilehɛmu, Mariyamu jigilon nana se.
42002007	A jigira dencɛ la, o tun y'a deen fɔlɔ ye. A ye fani meleke a la k'a la kolokolo kɔnɔ, bari u tun ma yɔrɔ sɔrɔ lonanjigisow kɔnɔ.
42002008	Sagadɛndɛbaga dɔw tun be o mara la, u tun be si ɲana kongo kɔnɔ k'u ka sagaw kɔlɔsi.
42002009	Matigi ka mɛlɛkɛ dɔ y'a yɛrɛ yira u la. O yɔrɔnin bɛɛ, Matigi ka nɔɔrɔ manamanana k'u lamini. U siranna kosɔbɛ.
42002010	Nga mɛlɛkɛ y'a fɔ u ye ko: «Aw kana siran, bari ne nana kibaru diman dɔ fɔ aw ye min bena aw ka jamana mɔgɔw bɛɛ nisɔn diya.
42002011	A filɛ, bii suu nin na, Kisibaga wolola aw ye Dawuda ka dugu la, ale lo ye Ala ka Mɔgɔ wolomanin nin ye, an Matigi lo.
42002012	Aw ben'a lɔn taamasiɲɛ min fɛ, o filɛ: Aw bena denɲɛnin dɔ lanin ye kolokolo dɔ kɔnɔ, fani melekenin b'a la.»
42002013	O yɔrɔnin bɛɛ, mɛlɛkɛ caaman bɔra sankolo la ka na fara mɛlɛkɛ dɔ nin kan. U tun be Ala tanu ko:
42002014	«Ala ka tanu sanfɛ yɔrɔjan na, hɛrɛ ka kɛ dugukolo kan a diyanamɔgɔw ye.»
42002015	Mɛlɛkɛw segira ka taga sankolo la tuma min na, sagadɛndɛbagaw y'a fɔ ɲɔgɔn ye ko: «An ka taga Bɛtilehɛmu, mɛlɛkɛ ye koo min kibaru fɔ an ye ka bɔ Matigi fɛ, an ka taga o filɛ.»
42002016	U teliyara ka taga. U tagara Mariyamu ni Yusufu ani denɲɛnin sɔrɔ yen. Denɲɛnin lanin tun be kolokolo dɔ kɔnɔ.
42002017	Denɲɛnin yenin kɔ, kuma min tun fɔra u ye deen nin ka koo la, u y'o lakali.
42002018	Minw bɛɛ ye sagadɛndɛbagaw ka kuma mɛn, u bɛɛ kabakoyara.
42002019	Nga Mariyamu tun b'o koow bɛɛ mara a hakili la ka miiri u la.
42002020	O kɔ, sagadɛndɛbagaw kɔsegitɔ u ka yɔrɔ la, u tun ye koo minw bɛɛ mɛn ka koo minw bɛɛ ye, u tun be Ala boɲa k'a tanu o bɛɛ kosɔn, bari a bɛɛ kɛra i ko a tun fɔra u ye cogo min na.
42002021	Deen wolola, a tile seeginan, a kɛnɛkɛnɛlon sera minkɛ, a tɔgɔ lara ko Yezu i ko mɛlɛkɛ tun y'a fɔ cogo min na sanni a baa k'a kɔnɔ ta.
42002022	Saniyali min ka kan ka kɛ ka kɛɲɛ ni Musa ka sariya ye, o loon dafara minkɛ, Yusufu ni Mariyamu tagara ni Yezu ye Zeruzalɛmu k'a kalifa Matigi ma,
42002023	bari a fɔra Matigi ka sariya la ko ni deen fɔlɔ min kɛra cɛɛ ye, k'o ka kan k'a di Matigi ma,
42002024	ani ka tuganin fila, walima jɛnɛtuba fila bɔ saraka ye i n'a fɔ Matigi y'a ɲini cogo min na.
42002025	O y'a sɔrɔ cɛɛ dɔ tun be Zeruzalɛmu min tɔgɔ ko Simeyɔn. O cɛɛ nin tun ye mɔgɔɲuman ye, a tun be Ala ka sariyaw bɛɛ bato. A tun be Isirayɛli ka kunmabɔbaga nali kɔnɔna. Nii Senuman tun b'a fɛ.
42002026	Nii Senuman tun y'a yira a la ko a tena sa n'a ɲaa ma la Matigi ka Mɔgɔ wolomanin kan.
42002027	Nii Senuman ka sebagaya y'a to Simeyɔn tagara Alabatosoba kɔnɔ. Yezu wolobagaw tagara n'a ye o yɔrɔ la waasa k'a kalifa Ala ma, ani k'o sarakaw bɔ ka kɛɲɛ ni sariya ye.
42002028	Simeyɔn y'a ta a bolo la ka Ala tanu k'a fɔ ko:
42002029	«Matigi, i ye min fɔ, o kɛra. I be se k'i ka kalifa minɛ ne la sisan, ne ka taga hɛrɛ la,
42002030	bari i ye kisili sababu min ci, ne ɲaa lara o kan,
42002031	i ye min labɛn mɔgɔw bɛɛ ye.
42002032	A bena yeelen bɔ diɲɛ mɔgɔw bɛɛ ye k'i yira u la. A bena boɲa la an Isirayɛlidenw kan, an minw ye i ka mɔgɔw ye.»
42002033	Simeyɔn ye kuma minw fɔ Yezu koo la, deen facɛ n'a bamuso kabakoyara olu la.
42002034	Simeyɔn ye duba kɛ u ye. O kɔ, a y'a fɔ a bamuso Mariyamu ye ko: «A filɛ, deen nin bena kɛ sababu ye Ala bena Isirayɛliden caaman jalaki, ka sɔn caaman fana na. A bena kɛ taamasiɲɛ ye, mɔgɔw bena ɲɔgɔn sɔsɔ min koo la.
42002035	O cogo la, mɔgɔ caaman kɔnɔnako bena bɔ kɛnɛ kan. E kɔni, i nii bena tɔɔrɔ i n'a fɔ u y'i sɔgɔ ni muru ye.»
42002036	Muso dɔ fana tun be Zeruzalɛmu, a tɔgɔ ko Anɛ, kira tun lo. A facɛ Fanuwɛli buruju bɔra Azɛri la. Anɛ tun kɔrɔla kosɔbɛ. A sunguruman furunin kɔ, saan wolonwula, a cɛɛ sara.
42002037	A tora firiya la fɔɔ a sii nana se saan bi seegi ni naani ma. Tuma o tuma a tun be to ka taga Alabatosoba kɔnɔ. A tun be suun don ka Ala daali tuma bɛɛ. O cogo la, a tun be Ala bato suu ni tile.
42002038	Yezu kalifatuma Ala ma, o waati yɛrɛ la Anɛ fana donna Alabatosoba kɔnɔ. A y'a daminɛ ka barika la Ala ye. Mɔgɔ minw tun be Zeruzalɛmu kunmabɔbaga nali kɔnɔna, a ye Yezu koo fɔ olu bɛɛ ye.
42002039	Yezu wolobagaw ye Matigi ka sariya bato ka ban tuma min na, u segira n'a ye Nazarɛti, Galile mara la, bari u siginin tun be yen.
42002040	Dɔ tora ka fara deen kundama n'a barika kan ka taga. Hakilitigi tun lo, a koo tun ka di Ala ye.
42002041	Yezu wolobagaw tun be to ka taga Hɔrɔnya ɲanagwɛ la Zeruzalɛmu saan o saan.
42002042	Yezu ye saan tan ni fila sɔrɔ tuma min na, u bɛɛ tagara ɲɔgɔn fɛ Zeruzalɛmu ka kɛɲɛ ni ɲanagwɛ landa ye.
42002043	Ɲanagwɛ banna loon min na, mɔgɔw ye soo siraw ta. Nga Yezu tora Zeruzalɛmu, a wolobagaw ma bɔ a kala ma.
42002044	U tun y'a miiri ko a be u taamaɲɔgɔnw fɛ sira kan. U ye tile kelen taama kɛ, ka sɔrɔ k'a daminɛ k'a yaala u balimaw ni u lɔnbagaw cɛma.
42002045	U ma Yezu ye yɔrɔ si fɔɔ u segira ka ta'a yaala Zeruzalɛmu.
42002046	Tile saba, ɲanagwɛ bannin kɔ, u tagar'a sɔrɔ Alabatosoba kɔnɔ. A siginin tun be sariya karamɔgɔw cɛma k'u lamɛn ani k'u ɲininga koo dɔw la.
42002047	A lamɛnbagaw bɛɛ kabakoyara a ka hakilitigiya n'a ka jaabili cogo la.
42002048	A wolobagaw y'a ye tuma min na, u kabakoyara. A bamuso y'a ɲininga ko: «N deen, mun y'a to i ye nin kɛ an na ten? A filɛ, ne n'i facɛ hakili ɲagaminin tun b'i yɔrɔ ɲinina.»
42002049	A y'u jaabi ko: «Mun na aw tun be ne yɔrɔ ɲini? Aw tun m'a lɔn ko ne ka kan ka sɔrɔ n Faa ka soo kɔnɔ wa?»
42002050	Nga a ye kuma min fɔ u ye, u m'o faamu.
42002051	O kɔ, u segira ka taga ɲɔgɔn fɛ Nazarɛti. A tun b'u boɲa kosɔbɛ. A bamuso tun b'o koow bɛɛ mara a hakili la.
42002052	Dɔ tora ka fara Yezu kundama n'a hakili kan. A koo diyara Ala ni mɔgɔw ye.
42003001	Ɔrɔmu masacɛ Tibɛri ka masaya saan tan ni duurunan na, o y'a sɔrɔ Pɔnsi Pilati tun be Zude mara kunna, Erɔdi tun be Galile mara kunna, a balimacɛ Filipu tun be Iture ni Tarakoniti maraw kunna, ani Lizaniyasi tun be Abilɛni mara kunna.
42003002	O waati kelen na, Anɛ ni Kayifu tun ye sarakalasebagaw kuntigibaw ye. O tuma na, Ala kumana Zakari dencɛ Zan fɛ k'a to kongokolon kɔnɔ.
42003003	O la, Zan ye Zurudɛn baji dafɛ duguw bɛɛ yaala ka mɔgɔw waaju ko u ka nimisa ka faran u ka kojuguw la ka batize waasa u ka hakɛw ka yafa.
42003004	O kɛra i n'a fɔ kira Ezayi tun y'a sɛbɛn a ka kitabu kɔnɔ cogo min na ko: «Mɔgɔ dɔ be pɛrɛnna kongokolon kɔnɔ ko: ‹Aw ka Matigi ka sira dilan, aw k'a ka tɛmɛyɔrɔw tilen.
42003005	Dingɛw bɛɛ bena fa, kuluw ni tintinw bɛɛ bena ci ka dakɛɲɛ. Tɛmɛyɔrɔ gɔngɔrɔninw bena tilen, sirajuguw bena dilan.
42003006	Ala be adamadenw kisi cogo min na, bɛɛ bena o ye.› »
42003007	Jamaba min tun be taga Zan fɛ ko a k'u batize, a tun b'a fɔ u ye ko: «Aw fɔnfɔnnidenw, jɔn y'aw lasɔmi ko aw ka boli Ala ka kiti nata ɲa?
42003008	Aw ka kɛwaliɲumanw kɛ k'a yira ko aw nimisara ka faran aw ka kojuguw la. Aw kana miiri ko Ala bena aw kisi bari Ibrayima ye aw faa ye. Ne b'a fɔ aw ye ko Ala be se ka kabakuru nunu yɛlɛma k'u kɛ Ibrayima deenw ye.
42003009	Jende labɛnna ka ban yiriw tigɛ kama. Yiri o yiri te denɲuman kɛ, o bɛɛ bena tigɛ ka fili tasuma na.»
42003010	Jama tun b'a ɲininga ko: «O tuma na, an ka kan ka mun kɛ?»
42003011	A tun b'u jaabi ko: «Ni deleke fila be mɔgɔ min fɛ, deleke te min fɛ, a ka kelen di o ma. Ni dumunifɛn be mɔgɔ min fɛ, a k'o tilan ni kɔngɔtɔ ye.»
42003012	Lɛnpominɛla dɔw fana tagara Zan fɛ ko a k'u batize. Olu y'a ɲininga ko: «Karamɔgɔ, anw ka kan ka mun kɛ?»
42003013	A y'u jaabi ko: «Wari hakɛ min fɔra aw ye, aw k'o dama minɛ, aw kana dɔ wɛrɛ minɛ ka fara o kan.»
42003014	Sɔlidasi dɔw fana y'a ɲininga ko: «Anw do, anw ka kan ka mun kɛ?» A y'u jaabi ko: «Aw kana mɔgɔ si ka wari minɛ fanga la, aw kana mɔgɔ si tɔɲɔ fana, nga aw ka sara ka aw wasa.»
42003015	Mɔgɔw tun be kisibaga nali makɔnɔna minkɛ, u bɛɛ tun b'u yɛrɛ ɲiningana yala ni Zan le te Ala ka Mɔgɔ wolomanin nin ye.
42003016	O la, Zan y'a fɔ u bɛɛ ye ko: «Ne b'aw batize ni jii ye, nga min bena na ne kɔ, o ka sebagaya ka bon ni ne ta ye. K'a ka sanbara juru foni, ne kuun ka dɔgɔ o ma. Ale bena aw batize ni Nii Senuman ni tasuma ye.
42003017	A ka sumanfiyɛminan b'a bolo. A ben'a ka bile gosinin fiyɛ k'a kisɛ don a ka bondo kɔnɔ k'a ɲaga jɛni tasuma fagabali la.»
42003018	Zan tun be mɔgɔw ladi n'o kuma ɲɔgɔn caaman ye. O cogo la, a tun be kibaru diman fɔ mɔgɔw ye.
42003019	Nga Zan ye Zude mara kuntigi Erɔdi kɔrɔfɔ, bari a tun y'a balimacɛ muso Erodiyadi bɔsi a la k'a kɛ a yɛrɛ ta ye. A tun ye kojugu wɛrɛw kɛ fana.
42003020	A m'a dan olu ma, a ye Zan yɛrɛ minɛ k'a don kaso la.
42003021	Zan ye mɔgɔw bɛɛ batize, ka Yezu fana batize. Ka Yezu to Aladali la, sankolo dayɛlɛla,
42003022	Nii Senuman y'a yɛrɛ kɛ i n'a fɔ jɛnɛtuba, ka jigi a kan. Kumakan dɔ bɔra sankolo la ko: «I ye ne Dencɛ kanunin ye, i koo ka di ne ye haali.»
42003023	Yezu y'a ka baara daminɛ tuma min na, a sii tun be saan bi saba ɲɔgɔn bɔ. Mɔgɔw tun be miiri ko Yezu ye Yusufu deen ye. Yusufu tun ye Eli deen ye.
42003024	Eli tun ye Matati deen ye, Matati fana tun ye Levi deen ye, Levi fana tun ye Mɛliki deen ye, Mɛliki fana tun ye Zannayi deen ye, Zannayi fana tun ye Yusufu deen ye.
42003025	Yusufu fana tun ye Matatiyasi deen ye, Matatiyasi fana tun ye Amɔsi deen ye, Amɔsi fana tun ye Nawumu deen ye, Nawumu fana tun ye Ɛsili deen ye, Ɛsili fana tun ye Nagayi deen ye.
42003026	Nagayi fana tun ye Maati deen ye, Maati fana tun ye Matatiyasi deen ye, Matatiyasi fana tun ye Semeyini deen ye, Semeyini fana tun ye Zozɛki deen ye, Zozɛki fana tun ye Zoda deen ye.
42003027	Zoda fana tun ye Zowanan deen ye, Zowanan fana tun ye Ereza deen ye, Ereza fana tun ye Zorobabɛli deen ye, Zorobabɛli fana tun ye Salatiyɛli deen ye, Salatiyɛli fana tun ye Neri deen ye.
42003028	Neri fana tun ye Mɛliki deen ye, Mɛliki fana tun ye Adi deen ye, Adi fana tun ye Kozamu deen ye, Kozamu fana tun ye Ɛlimadan deen ye, Ɛlimadan fana tun ye Ɛri deen ye.
42003029	Ɛri fana tun ye Zozuwe deen ye, Zozuwe fana tun ye Eliyezɛri deen ye, Eliyezɛri fana tun ye Zoramu deen ye, Zoramu fana tun ye Matati deen ye, Matati fana tun ye Levi deen ye.
42003030	Levi fana tun ye Simeyɔn deen ye, Simeyɔn fana tun ye Zuda deen ye, Zuda fana tun ye Yusufu deen ye, Yusufu fana tun ye Zonamu deen ye, Zonamu fana tun ye Eliyakimu deen ye.
42003031	Eliyakimu fana tun ye Meleya deen ye, Meleya fana tun ye Mɛnna deen ye, Mɛnna fana tun ye Matata deen ye, Matata fana tun ye Natan deen ye, Natan fana tun ye Dawuda deen ye.
42003032	Dawuda fana tun ye Zese deen ye, Zese fana tun ye Zobɛdi deen ye, Zobɛdi fana tun ye Boozi deen ye, Boozi fana tun ye Sala deen ye, Sala fana tun ye Naasɔn deen ye.
42003033	Naasɔn fana tun ye Aminadabu deen ye, Aminadabu fana tun ye Adimɛn deen ye, Adimɛn fana tun ye Aramu deen ye, Aramu fana tun ye Ɛsirɔn deen ye, Ɛsirɔn fana tun ye Pɛrɛti deen ye, Pɛrɛti fana tun ye Zuda deen ye.
42003034	Zuda fana tun ye Yakuba deen ye, Yakuba fana tun ye Isiyaka deen ye, Isiyaka fana tun ye Ibrayima deen ye, Ibrayima fana tun ye Tera deen ye, Tera fana tun ye Nawɔri deen ye.
42003035	Nawɔri fana tun ye Serugi deen ye, Serugi fana tun ye Arago deen ye, Arago fana tun ye Falɛki deen ye, Falɛki fana tun ye Ebɛri deen ye, Ebɛri fana tun ye Sala deen ye.
42003036	Sala fana tun ye Kayinan deen ye, Kayinan fana tun ye Aripakisadi deen ye, Aripakisadi fana tun ye Sɛmu deen ye, Sɛmu fana tun ye Nuhun deen ye, Nuhun fana tun ye Lamɛki deen ye.
42003037	Lamɛki fana tun ye Matusalɛmu deen ye, Matusalɛmu fana tun ye Enɔki deen ye, Enɔki fana tun ye Yerɛdi deen ye, Yerɛdi fana tun ye Maleleyɛli deen ye, Maleleyɛli fana tun ye Kayinan deen ye.
42003038	Kayinan fana tun ye Enɔsi deen ye, Enɔsi fana tun ye Sɛti deen ye, Sɛti fana tun ye Adama deen ye, Adama fana tun ye Ala deen ye.
42004001	Yezu fanin tun be Nii Senuman na. A bɔra Zurudɛn baji daa la ka taga kongokolon kɔnɔ. Nii Senuman tun b'a taayɔrɔ yira a la.
42004002	Sutana y'a kɔrɔbɔ tile bi naani kɔnɔ. A ma dumuni si kɛ o tile bi naani kɔnɔ. O loonw tɛmɛnin kɔ, kɔngɔ y'a minɛ.
42004003	O tuma na, Sutana y'a fɔ a ye ko: «N'i ye Ala Deen ye, a fɔ ko kabakuru nin ka yɛlɛma ka kɛ buru ye.»
42004004	Yezu y'a jaabi ko: «A fɔra Ala ka kuma na ko: ‹Mɔgɔ te balo ni dumunifɛn dama ye.› »
42004005	O kɔ, Sutana tagara n'a ye kulu jamanjan dɔ kan ka diɲɛ jamanaw bɛɛ yira a la yɔrɔnin kelen,
42004006	k'a fɔ a ye ko: «Ne bena nin bɛɛ kuntigiya n'a nafolo d'i ma. Ni ne b'a fɛ k'a di mɔgɔ min ma, ne b'a di o tigi ma, bari a bɛɛ ye ne ta ye.
42004007	O la, ni e kɔni y'i kunbiri gwan ne kɔrɔ ka ne bato, a bɛɛ bena kɛ i ta ye.»
42004008	Yezu y'a jaabi ko: «A fɔra Ala ka kuma na ko: ‹I ka Matigi i ka Ala bato, ka baara kɛ ale kelenpe ye.› »
42004009	A laban na, Sutana tagara n'a ye Zeruzalɛmu Alabatosoba kuun na, k'a fɔ a ye ko: «N'i ye Ala Deen ye, pan ka cun duguma,
42004010	bari a fɔra Ala ka kuma na ko: ‹A bena cii di a ka mɛlɛkɛw ma i koo la ko u ka janto i la.›
42004011	A fɔra yen fana ko: ‹U bena i ta u bolo la janko i seen kana gosi kabakuru la.› »
42004012	Yezu y'a jaabi ko: «A fɔra Ala ka kuma na fana ko: ‹I kana Matigi i ka Ala kɔrɔbɔ.› »
42004013	Sutana y'a nigɛ cogo bɛɛ la ka dɛsɛ tuma min na, a tagara k'a to fɔlɔ.
42004014	Yezu segira ka taga Galile mara la ni Nii Senuman ka sebagaya ye. A tɔgɔ bɔra o mara yɔrɔ bɛɛ la.
42004015	A tun be mɔgɔw kalan zuwifuw ka kalansow kɔnɔ, mɔgɔw bɛɛ tun b'a boɲa.
42004016	Yezu tagara Nazarɛti a mɔna dugu min na. Lafiɲɛlon, a donna kalanso kɔnɔ i n'a fɔ a tun be to k'a kɛ cogo min na. A wilila waasa ka kitabu kalan.
42004017	Kira Ezayi ye kitabu min sɛbɛn, o dira a ma. A y'a dayɛlɛ ka yɔrɔ dɔ kalan. A sɛbɛnnin be yen ko:
42004018	«Matigi ka Nii be ne fɛ, bari a ye ne woloma ka kibaru diman fɔ fantanw ye. A ye ne ci ko n k'a fɔ jɔɔnw ye k'u bena hɔrɔnya, ko n k'a fɔ fiɲɛntɔw ye k'u ɲaa bena yɛlɛ, ko n ka mɔgɔtɔɔrɔninw bɔ u juguw bolo k'u bila,
42004019	Matigi ben'a ka ɲumanya kɛ saan min na, ko n k'o fɔ mɔgɔw ye.»
42004020	O kɔ, Yezu ye kitabu datugu k'a di kalanso kɔlɔsibaga ma ka sigi. Mɔgɔ minw tun be yen, u bɛɛ y'u ɲaa basa a la.
42004021	O tuma na, a ye kuma ta k'a fɔ u ye ko: «Aw ye kitabu nin kɔnɔnakuma minw mɛn sisan, o koow kɛra ka dafa bii.»
42004022	U bɛɛ tun b'a tɔgɔɲuman fɔ. Yezu ka kumaɲuman ye u bɛɛ kabakoya, fɔɔ u tun b'a fɔ ko: «Nin te Yusufu dencɛ ye wa?»
42004023	Yezu y'a fɔ u ye ko: «Siga t'a la, aw bena talen nin la ne ye ko: ‹Furakɛla, i yɛrɛ kɛnɛya sa.› Aw bena a fɔ ne ye fana ko: ‹I ye koo minw bɛɛ kɛ Kafaranamu, an y'o mɛn, i k'o ɲɔgɔnw kɛ yan fana i yɛrɛ ka dugu la.›
42004024	«Tiɲɛ na, ne b'a fɔ aw ye ko kira si te minɛ ka ɲa a yɛrɛ ka dugu la.»
42004025	O kɔ, a y'a fɔ u ye ko: «Ne b'a fɔ aw ye ko kira Eli ka tile la, sanji banna ka na saan saba ni tilan kɔnɔ, tuma min na kɔngɔba tun donna jamana yɔrɔ bɛɛ la. Firiyamuso caaman tun be Isirayɛli jamana na,
42004026	nga Ala ma kira Eli ci u si fɛ. A y'a ci firiyamuso dɔ fɛ Sarɛpita, Sidɔn mara la.
42004027	Farisogobana tun be mɔgɔ caaman na Isirayɛli, kira Elize ka tile la fana, nga u si ma kɛnɛya, fɔɔ Naman ka bɔ Siri jamana na.»
42004028	Kalanso kɔnɔ mɔgɔw y'o kuma nunu mɛn tuma min na, u dimina kosɔbɛ.
42004029	U wilila ka Yezu minɛ ka bɔ n'a ye dugu kɔnɔ ni fanga ye. U ka dugu siginin be kulu min gɛrɛn na, u tagara n'a ye o kunna. U tun b'a fɛ k'a ɲɔti ka ben fɔɔ duguma.
42004030	Nga Yezu kɔni tɛmɛna u furancɛ la ka taga.
42004031	Yezu tagara Galile mara dugu dɔ la, min tɔgɔ ko Kafaranamu. A tun be mɔgɔw kalanna lafiɲɛlon na yen.
42004032	U kabakoyara a ka mɔgɔ kalancogo la, bari a tun be kuma i n'a fɔ fanga be mɔgɔ min bolo.
42004033	Jinatɔ dɔ tun be u fɛ kalanso kɔnɔ. O cɛɛ nin pɛrɛnna kosɔbɛ ko:
42004034	«Ee! Mun be an ni e cɛ? Nazarɛtika Yezu, i nana k'an halaki wa? I ye mɔgɔ min ye, ne b'o lɔn. I ye Ala ka ciden senuman ye.»
42004035	Yezu jamana a kunna k'a fɔ a ye ko: «I daje! Bɔ cɛɛ nin na.» Jina ye cɛɛ ta k'a ben duguma u cɛma ka bɔ a la. Nga foyi ma kɛ cɛɛ la.
42004036	Mɔgɔ bɛɛ kabakoyara fɔɔ u tun be ɲɔgɔn ɲininga ko: «Haan! Nin ye mun kuma ye? A be kuma jinaw fɛ ni fanga ni setigiya ye. U be bɔ mɔgɔw la fana.»
42004037	O sababu fɛ, Yezu tɔgɔ bɔra o mara yɔrɔ bɛɛ la.
42004038	Yezu bɔra kalanso kɔnɔ ka taga Simɔn ka soo. Simɔn biranmuso tɔɔrɔnin tun be farigwan bolo kosɔbɛ. U ye Yezu daali ko a k'a kɛnɛya.
42004039	Yezu tagara biri a kunna k'a fɔ ko a ka kɛnɛya. Farigwan banna. A wilila o yɔrɔnin bɛɛ k'u mako ɲa.
42004040	Tilekun donnin kɔ, mɔgɔw tagara Yezu sɛgɛrɛ n'u ka banabagatɔw bɛɛ ye. A y'a bolo la u kelen kelen bɛɛ kan k'u kɛnɛya.
42004041	Jinaw fana bɔra mɔgɔ caaman na. U bɔtɔ, u tun be pɛrɛn ko: «I ye Ala Dencɛ ye.» Nga Yezu ye kangari la u ye. A tun te sɔn u ka kuma, bari olu tun b'a lɔn ko Ala ka Mɔgɔ wolomanin nin lo.
42004042	Dugu gwɛra dɔrɔn, Yezu bɔra ka taga yɔrɔmalanin dɔ la. Jama y'a daminɛ k'a yɔrɔ ɲini. U tagar'a ye tuma min na, u y'a daali ko a ka to u kɔrɔ, ko a kana taga yɔrɔjan.
42004043	Nga a y'a fɔ u ye ko: «Ne ka kan ka Ala ka masaya kibaru diman fɔ dugu tɔw la fana, bari ne cikun ye o le ye.»
42004044	O la, a tun be waajuli kɛ kalansow kɔnɔ Zude mara la.
42005001	Loon dɔ la, ka Yezu to Zenezarɛti baa daa la, jama tun y'a lamini n'u be ɲɔgɔn ɲɔtiɲɔtira waasa ka Ala ka kuma lamɛn.
42005002	A ye kurun fila ye bada la. Mɔnikɛlaw tun bɔra u kɔnɔ, u tun be u ka jɔɔw kora.
42005003	Yezu donna o kurun nunu kelen kɔnɔ min tun ye Simɔn ta ye. A y'a ɲini Simɔn fɛ ko a ka taga ni kurun ye jii cɛmancɛ la dɔɔni. O kɔ, k'a siginin to kurun kɔnɔ, a y'a daminɛ tugu ka mɔgɔw kalan.
42005004	A tilara kuma na tuma min na, a y'a fɔ Simɔn ye ko: «Jii ka dun yɔrɔ min na, taga ni kurun ye o yɔrɔ la k'aw ka jɔɔ fili.»
42005005	Simɔn y'a jaabi ko: «Karamɔgɔ, an ye baara kɛ ka dugu gwɛ, an ma foyi sɔrɔ. Nga i ka kuma kosɔn, ne bena jɔɔ fili jii la.»
42005006	O la, u ye jɔɔ fili. U ka jɔɔ ye jigɛ caaman minɛ fɔɔ jɔɔ daminɛna ka faranfaran.
42005007	U y'u bolo kɛ ka u tɔɲɔgɔnw wele kurun dɔ nin kɔnɔ ko u ka na u dɛmɛ. Olu tagara, u ye kurun fila nunu bɛɛ fa jigɛ la fɔɔ kurunw tun be ɲini ka jigi jii jukɔrɔ.
42005008	Simɔn Piyɛri y'o ye minkɛ, a y'a kunbiri gwan Yezu kɔrɔ k'a fɔ ko: «Matigi, kana gwɛrɛ n na, bari ne ye hakɛkɛla ye.»
42005009	A y'o fɔ bari a tun siranna. Ale ni minw tun be ɲɔgɔn fɛ kurun kɔnɔ, u bɛɛ tun siranna bari u ye jigɛ caaman sɔrɔ.
42005010	Zebede dencɛw, Zaki ni Zan tun ye Simɔn baarakɛɲɔgɔnw ye, olu fana tun siranna. Nga Yezu y'a fɔ Simɔn ye ko: «Kana siran. Kabini sisan, i bena mɔgɔw le ɲini Ala ye.»
42005011	O tuma na, u segira ka na u ka kurunw bila bada la, k'u ka fɛɛnw bɛɛ to yen ka tugu Yezu kɔ.
42005012	Ka Yezu to dugu dɔ la, cɛɛ dɔ fana tun be yen, farisogobana diginin tun b'a la. A ye Yezu ye tuma min na, a tagara biri a kɔrɔ k'a daali ko: «Matigi, n'i sɔnna, i be se ka ne kɛnɛya.»
42005013	Yezu magara a la, k'a fɔ ko: «N sɔnna, kɛnɛya.» O yɔrɔnin bɛɛ, cɛɛ kɛnɛyara.
42005014	O kɔ, Yezu y'a gwɛlɛya a ma kosɔbɛ ko: «Kan'a fɔ mɔgɔ si ye ko ne le y'i kɛnɛya dɛ. Nga taga i yɛrɛ yira sarakalasebaga la. Musa ye saraka min koo fɔ saniyali faan fɛ, i k'o bɔ k'a yira mɔgɔw la ko i kɛnɛyara.»
42005015	O bɛɛ n'a ta, Yezu tɔgɔ bɔra ka taga ɲa fɔɔ mɔgɔ caaman tun be to ka taga u lajɛn a kɔrɔ waasa k'a ka kuma lamɛn, walima a k'u kɛnɛya.
42005016	Yezu tun be to ka taga kongo kɔnɔ a kelen ka Ala daali yen.
42005017	Loon dɔ, ka Yezu to mɔgɔw kalan na, Fariziɲɛw ni sariya karamɔgɔ dɔw siginin tun be yen. U tun nana ka bɔ Galile ni Zude mara dugudenninw bɛɛ la, ani Zeruzalɛmu. Matigi Ala ka sebagaya tun be Yezu fɛ n'a be banabagatɔw kɛnɛya.
42005018	Cɛɛ dɔw tagara ni muruku dɔ ye o yɔrɔ la. A lanin tun be dilan kan. U tun be cogo ɲinina ka don n'o cɛɛ ye soo kɔnɔ k'a bila Yezu ɲakɔrɔ.
42005019	U ma cogo sɔrɔ ka don n'a ye jama kosɔn. O la, u yɛlɛla soo kunna k'o yɔrɔ dɔ walaka. Ka muruku nin to a ka dilan kan, u y'a jigi o woo fɛ jama cɛma ni juru ye Yezu ɲakɔrɔ.
42005020	Yezu y'a ye k'o mɔgɔw lara ale la minkɛ, a y'a fɔ ko: «Cɛɛ, i ka hakɛw yafara.»
42005021	Sariya karamɔgɔw ni Fariziɲɛw y'a daminɛ ka miiri ko: «Nin ye jɔn ye n'a be Ala tɔgɔ cɛn ten? Jɔn le be se ka mɔgɔ ka hakɛw yafa a ma ni Ala kelen tɛ?»
42005022	Nga Yezu y'u ka miiriya lɔn k'a fɔ u ye ko: «Mun na aw be miiri ten?
42005023	K'a fɔ muruku ye ko: ‹I ka hakɛw yafara,› walima k'a fɔ a ye ko: ‹Wili ka taama,› o kuma fila la, jumɛn fɔ ka nɔgɔ?
42005024	Nga ne b'a fɛ aw k'a lɔn ko see be Mɔgɔ Dencɛ ye ka mɔgɔ ka hakɛw yafa k'a to diɲɛ na.» O la, a y'a fɔ muruku ye ko: «N b'a fɔ i ye, wili k'i ka dilan ta ka taga soo.»
42005025	O yɔrɔnin bɛɛ, cɛɛ nin wilila mɔgɔw ɲana k'a ka dilan ta ka taga soo. A tun be Ala tanu n'a be taga.
42005026	U bɛɛ kabakoyara. U ye Ala tanu. U siranninba y'a fɔ ko: «An ye kabako ye bii dɛ!»
42005027	O kɔ, Yezu bɔra yen, a ye lɛnpominɛla dɔ ye min tɔgɔ ko Levi, a siginin tun be lɛnpominɛlaw ka baarakɛyɔrɔ la. Yezu y'a fɔ a ye ko: «Tugu ne kɔ.»
42005028	Levi y'a ka baara to yen ka wili ka tugu a kɔ.
42005029	O kɔ, Levi ye dumuniba labɛn a ka soo Yezu ye. Lɛnpominɛlaw ni mɔgɔ wɛrɛw tun be yen caaman. U tun be dumuni kɛra ni Yezu n'a kɔmɔgɔw ye.
42005030	Fariziɲɛw n'u ka sariya karamɔgɔw tun be ŋunuŋununa. U ye Yezu ka kalandenw ɲininga ko: «Mun na aw be dumuni kɛ ka minni kɛ ni lɛnpominɛlaw ani hakɛkɛlaw ye?»
42005031	Yezu ye kuma ta k'u jaabi ko: «Mɔgɔ minw ka kɛnɛ, olu mako te furakɛla la, banabagatɔw le mako b'a la.
42005032	Ne ma na mɔgɔtilenninw wele, nga ne nana hakɛkɛlaw le wele waasa u ka nimisa ka faran u ka kojuguw la.»
42005033	Mɔgɔ dɔw y'a fɔ Yezu ye ko: «Zan ka kalandenw ni Fariziɲɛw ka kalandenw be suun don tuma caaman ka Ala daali, k'a sɔrɔ e taw be dumuni kɛ ka minni kɛ.»
42005034	Yezu y'u jaabi ko: «Yala aw be se ka kɔɲɔcɛ teriw wajibiya ka suun don k'u ni kɔɲɔcɛ to ɲɔgɔn fɛ wa?
42005035	Nga loon dɔ bena se, kɔɲɔcɛ bena bɔsi u la, u bena suun don o loon na.»
42005036	Yezu ye talen nin la u ye fana ko: «Mɔgɔ si te fanikura faran ka fani kɔrɔman bari n'a ye. N'o kɛra, fanikura cɛnna, kunkurunnin nin fana tena bɛn ni fani kɔrɔman ye.
42005037	Mɔgɔ si te duvɛnkɛnɛ don foroko kɔrɔman kɔnɔ. N'o kɛra, duvɛnkɛnɛ bena foroko faran, foroko bena cɛn, duvɛn bena bɔn.
42005038	Duvɛnkɛnɛ ka kan ka don forokokuraw le kɔnɔ.
42005039	Ni mɔgɔ min delila duvɛnkɔrɔ min na, o tigi te duvɛnkɛnɛ fɛ, bari a b'a fɔ ko duvɛnkɔrɔ le ka di.»
42006001	Lafiɲɛlon dɔ la, Yezu n'a ka kalandenw tun be tɛmɛna bileforo dɔw kɔnɔ. A ka kalandenw ye suman dɔw tigɛ k'u tereke u tigɛw la k'u ɲimi.
42006002	Fariziɲɛ dɔw y'a fɔ u ye ko: «Koo min daganin te lafiɲɛlon na, mun na aw b'o kɛ?»
42006003	Yezu y'u jaabi ko: «Kɔngɔ ye Dawuda n'a kɔmɔgɔw minɛ tuma min na, a ye min kɛ, aw m'o kalan ka ye wa?
42006004	A donna Ala ka soo kɔnɔ, buru minw tun bilanin be Ala ye ni mɔgɔ si man kan k'olu dumu fɔɔ sarakalasebagaw dɔrɔn, a ye olu ta ka dɔ dumu ka tila ka dɔ di a kɔmɔgɔw ma.»
42006005	Yezu y'a fɔ u ye fana ko: «Mɔgɔ Dencɛ ye lafiɲɛlon kuntigi ye.»
42006006	Lafiɲɛlon dɔ wɛrɛ la, Yezu donna kalanso kɔnɔ k'a daminɛ ka mɔgɔw kalan. O y'a sɔrɔ cɛɛ dɔ tun be yen min kinibolo faganin lo.
42006007	Sariya karamɔgɔw ni Fariziɲɛw tun be Yezu kɔlɔsira yala n'a bena mɔgɔ dɔ kɛnɛya lafiɲɛlon na, waasa u ka se k'a jalaki.
42006008	Nga Yezu tun y'u ka miiriya lɔn, o la, a y'a fɔ cɛɛ bolofaganin ye ko: «Wili ka lɔ mɔgɔw cɛma yan.» A wilila ka lɔ.
42006009	O kɔ, Yezu y'a fɔ u ye ko: «Ne b'aw ɲininga, a daganin be ka koɲuman kɛ lafiɲɛlon na wa, walima ka kojugu kɛ? Ka mɔgɔ kisi wa, walima k'a faga?»
42006010	A y'u bɛɛ filɛfilɛ ka sɔrɔ k'a fɔ cɛɛ ye ko: «I bolo jan.» A y'a jan, a kɛnɛyara.
42006011	U dimina kosɔbɛ, u tora ka ɲɔgɔn ɲininga ko yala u bena se ka mun le kɛ Yezu la.
42006012	Loon dɔ la, Yezu tagara kulu dɔ kan ka Ala daali. A sira ɲana Ala daalili la.
42006013	Dugu gwɛra tuma min na, a y'a ka kalandenw wele, ka mɔgɔ tan ni fila woloma u cɛma k'olu tɔgɔ la ko cidenw.
42006014	O cidenw tɔgɔ filɛ: Simɔn, Yezu ye min tɔgɔ la ko Piyɛri, n'a dɔgɔcɛ Andere, Zaki ni Zan, Filipu ni Baritelemi,
42006015	Matiyo ni Toma, Alife dencɛ Zaki ni Simɔn u be min wele Fasodenŋana,
42006016	Zaki dencɛ Zuda ani Zuda Isikariyɔti min kɛra janfamɔgɔ ye.
42006017	Yezu jigitɔ n'a ka cidenw tan ni fila ye ka bɔ kulu kan, a sera kɛnɛba dɔ la ka lɔ yen. Jamaba tun be o yɔrɔ la. A ka kalandenw tun ka ca u cɛma. Dɔw tun bɔra Zeruzalɛmu ni Zude mara bɛɛ la. Dɔw fana tun bɔra kɔgɔjida la dugubabaw la, Tiri ani Sidɔn.
42006018	U tun nana waasa ka Yezu ka kuma lamɛn ani a ka u kɛnɛya. Minw tɔɔrɔnin tun be jinaw bolo, olu fana kɛnɛyara.
42006019	Jama bɛɛ tun be cogo ɲini ka maga Yezu la, bari sebagaya dɔ tun be bɔ a la k'u bɛɛ kɛnɛya.
42006020	O tuma na, Yezu y'a ka kalandenw filɛ, k'a fɔ ko: «Aw minw ye fantanw ye, aw dagamunin lo, bari Ala ka masaya y'aw ta ye.
42006021	Kɔngɔ be aw minw na sisan, aw dagamunin lo, bari aw bena fa. Aw minw be kasira sisan, aw dagamunin lo, bari aw bena yɛlɛko.
42006022	Ni mɔgɔw b'aw kɔniya ka ban aw la, k'aw nɛni ani k'aw tɔgɔjugu fɔ Mɔgɔ Dencɛ kosɔn, o tuma na, aw dagamunin lo.
42006023	N'o be kɛ tuma min na, aw ka ɲanagwɛ ka panpan nisɔndiya fɛ, bari aw bena tɔnɔba sɔrɔ sankolo la. U faaw fana tun ye kiraw tɔɔrɔ ten.
42006024	Nga bɔnɛ ye aw nafolotigiw ta ye, bari aw ye aw ka ɲasuma sɔrɔ ka ban.
42006025	Aw minw be dumuni kɛ ka fa sisan, bɔnɛ ye aw ta ye, bari kɔngɔ bena aw minɛ. Aw minw be yɛlɛ sisan, bɔnɛ ye aw ta ye, bari aw ɲaa bena sisi, aw bena kasi.
42006026	Ni mɔgɔ bɛɛ be aw tɔgɔɲuman fɔ, bɔnɛ ye aw ta ye, bari u faaw tun be kira galontigɛlaw boɲa ten.
42006027	«Ayiwa aw minw be n lamɛnna, ne b'a fɔ aw ye ko aw k'aw juguw kanu, ka koɲuman kɛ aw kɔniyabagaw ye.
42006028	Aw ka duba kɛ aw dangabagaw ye, ka Ala daali aw tɔɔrɔbagaw ye.
42006029	Ni mɔgɔ dɔ y'i tulo kelen ci, i ka tɔ kelen nin sin a ma fana. Ni dɔ y'i ka foroca bɔsi i la, i kan'a bali k'i ka deleke fana ta.
42006030	Ni mɔgɔ o mɔgɔ ye fɛɛn dɔ daali i fɛ, i k'o d'a ma. Ni mɔgɔ dɔ y'i ka fɛɛn dɔ minɛ i fɛ, i kan'a koo ɲininga.
42006031	Aw b'a fɛ mɔgɔ tɔw ka koo min kɛ aw ye, aw k'o ɲɔgɔn kɛ u ye.
42006032	«N'aw b'aw kanubagaw dɔrɔn kanu, aw bena tɔnɔ jumɛ sɔrɔ o la? Bari, hakɛkɛlaw fana b'o ɲɔgɔn kɛ.
42006033	Mɔgɔ minw be koɲuman kɛ aw ye, ni aw be koɲuman kɛ olu dɔrɔn ye, aw bena tɔnɔ jumɛ sɔrɔ o la? Bari, hakɛkɛlaw fana b'o ɲɔgɔn kɛ.
42006034	Aw jigi be mɔgɔ minw kan ko u bena aw ka juru sara, ni aw be juru don olu dɔrɔn na, aw bena tɔnɔ jumɛ sɔrɔ o la? Bari, hakɛkɛlaw fana be juru don ɲɔgɔn na k'u hakili to a ɲɔgɔn sɔrɔli la kɔfɛ.
42006035	Nga, aw k'aw juguw kanu ka koɲuman kɛ u ye. Aw ka juru don mɔgɔw la, ka ɲinɛ o kɔ. O la, aw bena tɔnɔba sɔrɔ. Aw bena kɛ Fɛɛn bɛɛ kuntigi deenw ye, bari, ale be ɲuman kɛ ɲumanlɔnbaliw ni mɔgɔjuguw ye.
42006036	Aw ka makari mɔgɔw la i n'a fɔ aw Faa be makari cogo min na.
42006037	«Aw kana tɔw kiti, Ala tena aw kiti. Aw kana tɔw jalaki, Ala tena aw jalaki. Aw ka yafa tɔw ma, Ala bena yafa aw ma.
42006038	Aw ka tɔw sɔn, Ala bena aw sɔn. A bena minan ɲanaman ta k'aw ta suma k'a digidigi k'a yuguyugu k'a fa fɔɔ a ka bɔn, k'o yɛlɛma aw ka fani daa la. Bari aw be tɔw ta suma ni sumanikɛfɛn min ye, a bena aw ta suma n'o le ye.»
42006039	Yezu ye talen la u ye fana ko: «Fiɲɛntɔ be se ka fiɲɛntɔ wɛrɛ ka bere minɛ wa? U fila bɛɛ tena ben dingɛ kɔnɔ wa?
42006040	Kalanden si man fisa n'a ka karamɔgɔ ye. Nga kalanden o kalanden kalanna ka se a daan na, a be kɛ i n'a fɔ a ka karamɔgɔ.
42006041	«Kalafitini min b'i balima ɲaa na, mun na i b'o filɛ k'a sɔrɔ lɔgɔkuru min b'i ta la, i t'o ye wa?
42006042	I do be se k'a fɔ i balima ye cogo di ko: ‹Balima, kala b'i ɲaa na, a to n k'a bɔ.› K'a sɔrɔ lɔgɔkuru min b'i ta la, i t'o yera. Namaramɔgɔ, lɔgɔkuru min b'i ta la, o bɔ fɔlɔ. O la, i bena yeli kɛ ka ɲa, ka kala bɔ i balima ɲaa na.
42006043	«Yiriɲuman si te denjugu kɛ, yirijugu si fana te denɲuman kɛ.
42006044	Yiri bɛɛ be lɔn a deen fɛ. Toro te bɔ ŋɔniyiri kan, ɛrɛzɛn fana te bɔ sɛgɛnɛyiri kan.
42006045	Mɔgɔɲuman be fɛnɲuman bɔ nafoloɲuman na min b'a dusu la. Mɔgɔjugu be fɛnjugu bɔ a ka nafolojugu la. Mɔgɔ dusu fanin be fɛɛn min na, a daa b'o le fɔ.
42006046	«Mun na aw be ne wele Matigi, Matigi, k'a sɔrɔ ne be min fɔ aw ye, aw t'o kɛ?
42006047	«Mɔgɔ o mɔgɔ be na ne fɛ ka ne ka kuma lamɛn k'a bato, o bɔnin be min fɛ, ne bena o fɔ aw ye.
42006048	O bɔnin be bonlɔla dɔ fɛ min ye dugukolo sogi k'a duɲa fɔɔ ka se fara ma, k'a ka boon juu sigi o kan. Baa nana fa jii la tuma min na, a karila, jii woyora ka taga gosi o boon nin na, nga a ma se k'a yuguyugu, bari cɛɛ nin tun y'a ka boon lɔ ka ɲa.
42006049	Nga mɔgɔ min be ne ka kuma lamɛn n'a te o bato, o tigi bɔnin be bonlɔla dɔ fɛ min ma dugukolo sogi ka sɔrɔ k'a ka boon juu sigi. Baji sera o boon nin ma tuma min na, a benna ka mugumugu o yɔrɔnin bɛɛ.»
42007001	Yezu kumana jama fɛ ka ban minkɛ, a donna Kafaranamu dugu kɔnɔ.
42007002	Sɔlidasi kuntigi dɔ tun be yen min ka baaraden tun man kɛnɛ, fɔɔ a tun be ɲini ka sa. Baaraden nin koo tun ka di a kuntigi ye kosɔbɛ.
42007003	O cɛɛ ye Yezu koo mɛn minkɛ, a ye dugu cɛkɔrɔba damani ci a fɛ k'a daali ko a ka na ale ka baaraden kɛnɛya.
42007004	Olu sera Yezu fɛ, u y'a daali k'a daali kosɔbɛ ko: «Cɛɛ nin ka kan n'i ka dɛmɛli ye,
42007005	bari an ka siya koo ka d'a ye. Ale lo lɔra n'an ka kalanso lɔli musakaw ye.»
42007006	O la, Yezu tagara n'u ye. U surunyana sɔlidasi kuntigi nin ka soo la tuma min na, a y'a teri dɔw ci k'u ka taga fɔ Yezu ye ko: «Matigi, kana i yɛrɛ sigɛn, bari i ka don ne ka soo kɔnɔ, ne man kan n'o ye.
42007007	O kosɔn, ne yɛrɛ ma taga i fɛ. Nga kuma kelen fɔ, ne ka baaraden bena kɛnɛya,
42007008	bari kuntigi dɔw be ne fɛ, ne fana be sɔlidasi dɔw kunna. N be se k'a fɔ kelen ye ko: ‹Taga yan fɛ›, a be taga. K'a fɔ dɔ wɛrɛ fana ye: ‹Na yan›, a be na. K'a fɔ n ka jɔɔn ye ko: ‹Nin kɛ ten›, a b'o kɛ.»
42007009	Yezu y'o kuma mɛn tuma min na, a kabakoyara. A y'a ɲaa yɛlɛma k'a fɔ a kɔfɛmɔgɔw ye ko: «Ne b'a fɔ aw ye ko hali Isirayɛli mɔgɔw fɛ, ne ma lanaya nin ɲɔgɔn ye.»
42007010	Sɔlidasi kuntigi nin ka ciden nunu kɔsegira ka ta'a sɔrɔ baaraden nin kɛnɛyara.
42007011	O kɔ, Yezu tagara dugu dɔ la min tɔgɔ ko Nayin. A ka kalandenw ni jamaba tun tagara n'a ye.
42007012	U surunyana dugu donda la, u ye mɔgɔ dɔw kunbɛn n'u be tagara ni suu ye kaburutu la. Firiyamuso dɔ ka dencɛ kelenpe tun lo. Jamaba tun be yen.
42007013	Matigi ye muso nin ye minkɛ, a hinɛ donn'a la kosɔbɛ. A y'a fɔ a ye ko a kana kasi tugu.
42007014	O kɔ, a gwɛrɛla ka maga sukɛsu la. Suu tabagaw lɔra. Yezu y'a fɔ kanbelen suu ma ko a ka wili.
42007015	Suu nin kununna, a wilila ka sigi k'a daminɛ ka kuma. Yezu y'a fɔ muso ye ko a k'a deen minɛ ka taga.
42007016	Mɔgɔ bɛɛ kabakoyara, u tun be Ala tanu k'a fɔ ko: «Kiraba wilila an cɛma, Ala sɔnna k'a ka jama ɲafilɛ.»
42007017	O kuma jɛnsɛnna Zude faan bɛɛ la, ani a lamini maraw bɛɛ la.
42007018	Zan ka kalandenw ye Yezu ka koo kɛnin bɛɛ lakali a ye. O la, a y'a ka kalandenw mɔgɔ fila wele
42007019	k'u ci Matigi fɛ k'u ka ta'a ɲininga ko: «Ala ka Mɔgɔ wolomanin min ka kan ka na, ale lo wa? Walima an ka kan ka mɔgɔ wɛrɛ kɔnɔ?»
42007020	Olu sera Yezu fɛ k'a fɔ a ye ko: «Zan batizelikɛla y'an ci ko an ka na i ɲininga ko Ala ka Mɔgɔ wolomanin min ka kan ka na, ko ele lo wa? Walima an ka kan ka mɔgɔ dɔ wɛrɛ kɔnɔ?»
42007021	O waati yɛrɛ la, Yezu ye banabagatɔ caaman kɛnɛya ka jinaw gwɛn ka bɔ mɔgɔw la, ka fiɲɛntɔ caaman ɲaa yɛlɛ.
42007022	O kɔ, a ye cidenw jaabi ko: «Aw ye min ye, ani aw ye min mɛn, aw ye taga o lakali Zan ye, ko fiɲɛntɔw be yeli kɛra, murukuw be taama, farisogobanatigiw be kɛnɛyara, tulogwerenw be mɛnni kɛra, suuw be kununna, kibaru diman be fɔra fantanw ye.
42007023	Ni mɔgɔ min kunna ma cɛn ne kosɔn, o tigi dagamunin lo.»
42007024	Zan ka cidenw taanin kɔ, Yezu y'a daminɛ ka kuma jama fɛ Zan koo la. A y'u ɲininga ko: «Aw tun tagara mun le filɛ kongokolon kɔnɔ? Fɔɲɔ be biin min lamaga wa?
42007025	Aw tagara mun le filɛ? Dakamana fanitigi wa? Nga minw be dakamana faniw don ka faamadumuni kɛ, olu be sɔrɔ masaluw le kɔnɔ.
42007026	Aw tagara mun le filɛ? Kira lo wa? Tiɲɛ na, ne b'a fɔ aw ye ko a tɛmɛna kira yɛrɛ kan!
42007027	Ciden min koo fɔra Ala ka kuma na, o ciden nin ye Zan ye. A fɔra ko: ‹A filɛ, ne be n ka ciden ci i ɲa, a bena i ka sira labɛn.› »
42007028	Ne b'a fɔ aw ye ko mɔgɔ si ma wolo diɲɛ na min kɛra mɔgɔbaba ye ka tɛmɛ Zan kan. Nga Ala ka masaya la, mɔgɔ min lɔyɔrɔ ka dɔgɔ n'u bɛɛ ye, o tigi ka bon ni Zan ye.
42007029	«Mɔgɔ minw ye Zan lamɛn, hali lɛnpominɛlaw, u bɛɛ y'a lɔn ko Ala tilennin lo. O le y'a to u sɔnna Zan y'u batize.
42007030	Nga Fariziɲɛw ni sariya karamɔgɔw ma sɔn Ala ka koo latigɛninw ma. O la, u ma sɔn Zan k'u batize.»
42007031	Yezu y'a fɔ tugu ko: «Ne bena bii mɔgɔw suma ni jɔn ye? U bɔnin be jɔn fɛ?
42007032	U bɔnin be denmisɛnw fɛ minw siginin be kɛnɛba la ka to k'u kaan sama ɲɔgɔn ma ko: ‹Anw ye fɔli kɛ aw ye, aw ma dɔɔn kɛ. Anw ye sanga dɔnkili la, aw ma kasi fana.›
42007033	Bari, Zan batizelikɛla nana, a tun te dumuni kɛ, a tun te duvɛn min. Aw ko jina b'a la.
42007034	Mɔgɔ Dencɛ nana, a be dumuni kɛ ka minni kɛ, aw ko: ‹Cɛɛ nin ye nugubagatɔ ni dɔrɔtɔ ye. Lɛnpominɛlaw ni hakɛkɛlaw teri lo.›
42007035	Nga lɔnniya deenw bɛɛ b'a lɔn ko lɔnniya tilennin lo.»
42007036	Fariziɲɛ dɔ ye Yezu wele dumuni na. Yezu tagara o ka soo ka sigi dumuni na.
42007037	O dugu nin na, muso hakɛkɛla dɔ tun be yen. A y'a mɛn ko Yezu be dumuni na Fariziɲɛ nin ka soo minkɛ, a tagara ni daga cɛɲumanin dɔ ye. O daga nin tun dilannin be ni kabakuru dɔ ye min be wele alabatiri. A fanin tun be tulu kasadiman na.
42007038	A sera minkɛ, a tora Yezu kɔfɛ ka biri a seen kɔrɔ ka kasi daminɛ. A kasira fɔɔ a ɲaji ye Yezu seen ɲigi. O kɔ, a y'a kunsigi kɛ k'o jɔsi n'a b'o saalo, ka tila ka tulu kasadiman bɔn u kan.
42007039	Fariziɲɛ min tun ye Yezu wele dumuni na, ale y'o ye minkɛ, a y'a miiri ko: «Ni cɛɛ nin tun ye kirasɔbɛ ye, a tun ben'a lɔn ko muso min be magar'a la, ko hakɛkɛla lo.»
42007040	O la, Yezu ye kuma ta k'a fɔ a ye ko: «Simɔn, kuma be n fɛ k'a fɔ i ye.» Simɔn y'a jaabi ko: «Karamɔgɔ, a fɔ.»
42007041	Yezu ko: «Cɛɛ dɔ ka juru tun be mɔgɔ fila dɔ la. Kelen ka juru tun ye warigwɛ deen kɛmɛ duuru ye, tɔ kelen ta tun ye warigwɛ deen bi duuru.
42007042	U fila si tun te sera k'u ka juru sara minkɛ do, cɛɛ y'u wele k'a fɔ u ye ko: ‹Ne yafara aw ma juru nunu la.› » O kɔ, Yezu ye Simɔn ɲininga ko o cɛɛ koo bena diya jurumantigi fila nunu jumɛn ye ka tɛmɛ.
42007043	A y'a jaabi ko: «Ne ka miiri la, min ka juru tun ka ca.» Yezu ko: «I ye tiɲɛ fɔ.»
42007044	O kɔ, Yezu y'a ɲaa yɛlɛma ka muso nin filɛ ka sɔrɔ k'a fɔ Simɔn ye ko: «I ɲaa be muso nin na kɛ, ne nana i ka soo, i ma senkoji di ne ma. Nga ale ye ne seen ko n'a ɲaji ye k'a jɔsi n'a kunsigi ye.
42007045	I ma ne fo ka n fari saalo, nga ale, kabini ne nana i fɛ, a ma ne seen saalo dabila.
42007046	I ma tulu bɔn ne kuun na, nga ale ye tulu kasadiman le bɔn ne seen kan.
42007047	O kama, kanuyasɔbɛ min b'a dusu la, ne b'a fɔ i ye k'o kosɔn, a ka hakɛw bɛɛ yafara a ma. U ma mɔgɔ min ka hakɛw bɛɛ yafa, kanuyasɔbɛ tena kɛ o dusu la.»
42007048	O kɔ, Yezu y'a fɔ muso nin ye ko: «Ne y'i ka hakɛw yafa.»
42007049	Yezu ni minw tun be dumuni na ɲɔgɔn fɛ, olu y'a daminɛ k'a fɔ u kɔnɔ ko: «Nin ye jɔn ye fɔɔ a be hakɛw yafa mɔgɔ ma?»
42007050	Nga Yezu y'a fɔ muso nin ye tugu ko: «I kisira i ka lanaya kosɔn, taga hɛrɛ la.»
42008001	O kɔ, Yezu tun be yaala duguba ni dugudenninw na ka waajuli kɛ ka Ala ka masaya kibaru diman fɔ. A ka kalanden tan ni fila tun be n'a ye,
42008002	ani muso damani fana, Yezu tun ye jina gwɛn ka bɔ minw dɔw la, ka dɔw kɛnɛya: Magidalaka Mariyamu, Yezu tun ye jina wolonwula gwɛn ka bɔ min la,
42008003	ni Zaani min ye Erɔdi ka nafolo kɔlɔsibaga Suza muso ye, ni Suzani, ani muso wɛrɛw, minw tun be Yezu n'a ka kalandenw dɛmɛ n'u bololafɛnw ye.
42008004	Jamaba tagara lajɛn, mɔgɔw tun be bɔ duguw bɛɛ la ka taga Yezu sɛgɛrɛ. A ye talen la ko:
42008005	«Sɛnɛkɛla dɔ bɔra ka taga ka suman seri. K'a to serili la, kisɛ dɔw tagara ben sira daa la. Tɛmɛbagaw y'u dɔn, kɔnɔw y'u kunu.
42008006	Dɔw fana tagara ben farayɔrɔ la. U falenna dɔrɔn, u sara bari sumaya tun te u kɔrɔ.
42008007	Dɔw fana tagara ben ŋɔni yɔrɔ la, u falenna, u ni ŋɔni wilila ɲɔgɔn fɛ, ŋɔni y'u degun.
42008008	Dɔ wɛrɛw tagara ben dugukoloɲuman na. U falenna ka wili ka kisɛ kɛ. Olu y'u ɲɔgɔn kɛmɛ kɛmɛ sɔrɔ.» O kuma fɔnin kɔ, Yezu pɛrɛnna ko: «Tulo be min fɛ ka mɛnni kɛ, o ka mɛnni kɛ.»
42008009	Yezu ye talen min la, a ka kalandenw y'a ɲininga o kɔrɔ la.
42008010	A y'u jaabi ko: «See dira aw ma ka Ala ka masaya gundow lɔn. Nga a koo be fɔ tɔw ye talen le la, waasa u filɛli kɛtɔ, u kana foyi ye, u mɛnni kɛtɔ, u kana foyi faamu.
42008011	«N ye talen min la, o kɔrɔ filɛ nin ye: Sumansi, o ye Ala ka kuma le ye.
42008012	Mɔgɔ dɔw bɔnin be sirada fɛ, kisɛ benna yɔrɔ min na. U mana Ala ka kuma mɛn, Sutana be na o kuma bɔ u kɔnɔ, janko u kana la a la ka kisi.
42008013	Mɔgɔ dɔw fana bɔnin be farayɔrɔ fɛ. N'u y'o kuma mɛn, u be sɔn a ma ni nisɔndiya ye. Nga a te sigiyɔrɔ sɔrɔ u kɔnɔ, u be la o kuma na tumanin kelen dɔrɔn, ni kɔrɔbɔli nana, u be ban a kuma la.
42008014	Mɔgɔ dɔ wɛrɛw fana bɔnin be ŋɔni yɔrɔ fɛ. Olu mana kuma mɛn, hamikow, ni nafoloko, ni diyanakow b'o kuma nagasi fɔɔ nafa te sɔrɔ a la.
42008015	Dɔw fana bɔnin be dugukoloɲuman fɛ. Olu mana kuma mɛn, u b'a minɛ ni dusuɲuman ye fɔɔ nafa be sɔrɔ a la.»
42008016	Yezu y'a fɔ tugu ko: «Mɔgɔ si te fitinɛ mana k'a bila gongo jukɔrɔ, walima kalaka jukɔrɔ. Nga o b'a bila fɛɛn dɔ kan, janko mɔgɔ minw be don soo kɔnɔ, u ka yeli kɛ.
42008017	«Fɛɛn o fɛɛn dogonin be, o bɛɛ bena ye. Gundo si te yen min tena bɔ kɛnɛ kan.
42008018	«Aw k'aw ka mɛnni kɛcogo kɔlɔsi, bari fɛɛn be min fɛ, dɔ bena fara o ta kan, nga fɛɛn te min fɛ, hali a be miiri ko min b'a fɛ, o bena bɔsi a la.»
42008019	Yezu tun be yɔrɔ min na, a baa n'a dɔgɔninw tagara yen. Nga u tun te sera ka gwɛrɛ a la minkɛ jama kosɔn,
42008020	dɔ y'a fɔ a ye ko: «Karamɔgɔ, i baa n'i dɔgɔninw lɔnin be kɛnɛma k'u mako b'i la.»
42008021	Nga Yezu ye o tigi jaabi ko: «Mɔgɔ minw be u tulo malɔ Ala ka kuma na k'a sira taama, olu le ye ne baa ni ne dɔgɔninw ye.»
42008022	Loon dɔ la, Yezu donna kurun kɔnɔ n'a ka kalandenw ye. A y'a fɔ u ye ko: «An ka taga baa kɔ.»
42008023	K'u to baa cɛma kurun boli la, Yezu sinɔgɔra. Fɔɲɔba dɔ wilila, fɔɔ kurun tun be ɲini ka fa jii la. U tun be farati la.
42008024	O la, a ka kalandenw gwɛrɛl'a la k'a kunun k'a fɔ a ye ko: «Karamɔgɔ, karamɔgɔ, an satɔ filɛ!» Yezu kununna ka kuma fɔɲɔ ni jii kunna. Fɔɲɔ lɔra, jii malara, yɔrɔ malara.
42008025	O kɔ, Yezu y'a fɔ a ka kalandenw ye ko: «Aw jigi be min?» Kalandenw kabakoyara fɔɔ siranya donna u la n'u be ɲɔgɔn ɲininga Yezu koo la ko: «Cɛɛ nin ye jɔn ye? Hali fɔɲɔ ni baji be sɔn a ta ma?»
42008026	Yezu n'a ka kalandenw sera Gadare mara la. Baa y'o mara ni Galile ta danfara bɔ.
42008027	Yezu jigira ka bɔ kurun kɔnɔ dɔrɔn, jinatɔcɛ dɔ nan'a kunbɛn. Kabini tumajan, a tun te fani don. A tun te si dugu kɔnɔ tugu fɔɔ kaburutu la.
42008028	Cɛɛ ye Yezu ye minkɛ dɔrɔn, a pɛrɛnna kosɔbɛ ka taga kunbiri gwan Yezu kɔrɔ k'a kaan bɔ ko: «Mun b'an cɛ, Fɛɛn bɛɛ kuntigi Ala Dencɛ Yezu? Ne b'i daali, i kana ne tɔɔrɔ.»
42008029	Cɛɛ nin y'o fɔ, bari Yezu tun b'a fɔra ko jina ka bɔ a la. Jina nin tun b'a tɔɔrɔ tuma caaman, mɔgɔw tun b'a bolo n'a seenw bɛɛ siri ni jɔrɔkɔw ye k'a bila. Nga a tun be to k'u tigɛtigɛ, jina be taga n'a ye kongo kɔnɔ.
42008030	Ayiwa, Yezu ye cɛɛ ɲininga ko a tɔgɔ be di. A y'a jaabi ko Jinakulu. A y'o fɔ bari jina caaman tun b'a la.
42008031	Jina nunu ye Yezu daali kosɔbɛ ko a kana olu gwɛn ka taga u ɲagwanyɔrɔ la.
42008032	O y'a sɔrɔ lɛkuluba dɔ tun be dumuni kɛra kulu kan. Jina nunu ye Yezu daali ko a k'a to u ka taga don o lɛɛw la. Yezu sɔnna.
42008033	Jinaw bɔra cɛɛ la ka taga don lɛɛw la. Lɛkulu girinna ka bɔ kulu kan ka taga don baji la ka sa.
42008034	U dɛndɛbagaw y'o koo ye minkɛ, u bolila ka taga o kibaru fɔ dugu kɔnɔ ni dafɛduguw la.
42008035	Koo min kɛra, mɔgɔw bɔra ka taga o filɛ. U sera Yezu fɛ. U y'a ye ko jina tun bɔra cɛɛ min na, ale siginin be Yezu seen kɔrɔ, fani b'a kaan na, a ɲamalɔnin lo. U siranna kosɔbɛ.
42008036	Cɛɛ kɛnɛyara cogo min na, minw y'o ye, olu y'o lakali mɔgɔw ye.
42008037	O la, u bɛɛ y'a ɲini Yezu fɛ ko a ka bɔ u ka mara la, bari a siranya boɲana u fɛ. Yezu donna kurun kɔnɔ ko a be taga,
42008038	cɛɛ y'a ɲini a fɛ ko ni ale be se ka taga n'a ye. Nga Yezu y'a jaabi ko:
42008039	«Segi ka taga i ka soo, Ala ye koba min kɛ i ye, i ka o bɛɛ lakali.» Yezu ye koba min kɛ cɛɛ ye, a tagara o lakali dugu nin bɛɛ kɔnɔ.
42008040	Yezu kɔsegira ka bɔ baa kɔ tuma min na, mɔgɔw bɛɛ y'a kunbɛn ni nisɔndiya ye, bari u bɛɛ tun b'a makɔnɔna.
42008041	O tuma na, cɛɛ dɔ sera min tɔgɔ ko Zayirisi. Kalanso kuntigi tun lo. A tagar'a kunbiri gwan Yezu kɔrɔ, k'a daali ko a ka sabali ka taga ale ka soo,
42008042	bari ale denmuso man kɛnɛ, ko a be ɲini ka sa, k'o denmuso nin dɔrɔn le ye ale deen ye. Deen nin sii tun be saan tan ni fila ɲɔgɔn. Yezu taatɔ o yɔrɔ la, mɔgɔw tun b'a digidigi fɔɔ k'a degun.
42008043	O y'a sɔrɔ, muso dɔ tun b'u cɛma, min ka koli tun te banna n'a kɛra a ma bana ye kabini saan tan ni fila. A bololafɛn bɛɛ banna, bari a tun tagara furakɛla caaman fɛ. Nga a ka bana ma nɔgɔya.
42008044	A gwɛrɛla Yezu la jama cɛma ka maga a ka fani dakun na a kɔfɛ. O yɔrɔnin bɛɛ, a ka koli lɔra.
42008045	Yezu ye ɲiningali kɛ ko: «Jɔn magara ne la?» Mɔgɔ si ma sɔn k'a fɔ ko ale lo. Piyɛri ye kuma ta k'a fɔ ko: «Karamɔgɔ, i ɲaa b'a la ko mɔgɔw b'i digidigira fɔɔ k'i degun.»
42008046	Nga Yezu ko: «Mɔgɔ dɔ magara ne la, bari ne y'a lɔn ko ne ka fanga ye kabako dɔ kɛ sisan sisan.»
42008047	Muso nin y'a lɔn ko koo nin tena se ka dogo tugu minkɛ, a yɛrɛyɛrɛtɔ tagar'a kunbiri gwan Yezu kɔrɔ. A magara a la kuun min na, ani a kɛnɛyara yɔrɔnin kelen cogo min na, a y'o bɛɛ lakali Yezu ye mɔgɔw bɛɛ ɲana.
42008048	Yezu y'a fɔ a ye ko: «N balimamuso, i kisira i ka lanaya kosɔn. Taga hɛrɛ la.»
42008049	Ka Yezu to o kuma na, mɔgɔ dɔ bɔra kuntigi Zayirisi ka soo ka na a fɔ a ye ko: «I denmuso banna, kana karamɔgɔ sigɛn tugu.»
42008050	Yezu y'o kuma mɛn minkɛ, a y'a fɔ Zayirisi ye ko: «Kana siran, la Ala la dɔrɔn, i denmuso bena kisi.»
42008051	U sera Zayirisi ka soo tuma min na, Yezu ma sɔn mɔgɔ si ka don n'a ye boon kɔnɔ fɔɔ Piyɛri, ni Zan, ni Zaki, ani sungurunin faa n'a baa dɔrɔn.
42008052	Mɔgɔ bɛɛ tun be kasira ka kule sungurunin ka saya koo la. Yezu y'a fɔ u ye ko: «Aw kana kasi, sungurunin ma sa, nga a be sinɔgɔra le.»
42008053	Mɔgɔw y'a lɔn ko sungurunin sara tiɲɛ na minkɛ, u yɛlɛla Yezu ma.
42008054	A donna ka sungurunin suu minɛ a bolo ma k'a fɔ a ye ko: «Sungurunin, wili.»
42008055	O yɔrɔnin bɛɛ, deen nii segir'a ma, a wilila. Yezu y'a fɔ u ye k'u ka dumuni d'a ma.
42008056	Deen wolobagaw kabakoyara kosɔbɛ. Nga Yezu y'a fɔ u ye k'a gwɛlɛya k'u kana o koo nin ɲafɔ mɔgɔ si ye.
42009001	Yezu y'a ka kalanden tan ni fila lajɛn ka sebagaya ni fanga d'u ma ka jinaw gwɛn, ani ka banabagatɔw kɛnɛya.
42009002	O kɔ, a y'u ci ka taga Ala ka masaya koo fɔ, ka banabagatɔw kɛnɛya.
42009003	A y'a fɔ u ye ko: «Aw kana fɛɛn si ta, bere, dugutagaminan, dumuni, hali wari, aw kana o si ta. Aw kana deleke fila don.
42009004	N'aw ye jatigila sɔrɔ yɔrɔ o yɔrɔ, aw ye to yen fɔɔ aw bɔtuma ka se o dugu kɔnɔ.
42009005	Ni dugu dɔ mɔgɔw banna ka jigiyɔrɔ d'aw ma, aw ye bɔ yen, k'aw sennabuguri furanfuran. O bena kɛ taamasiɲɛ ye k'u lasɔmi.»
42009006	Kalandenw tagara yaala duguw la ka Ala ka kibaru diman fɔ ani ka banabagatɔw kɛnɛya o yɔrɔw bɛɛ la.
42009007	Galile mara masacɛ Erɔdi ye kokɛnin nunu bɛɛ kibaru mɛn minkɛ, a hakili ɲagamina, bari dɔw tun ko Zan batizelikɛla le kununna.
42009008	Dɔw fana ko kira Eli le segira ka na. Dɔ wɛrɛw ko kirakɔrɔw dɔ le kununna.
42009009	Nga Erɔdi ko: «Ne y'a to u ye Zan kuun tigɛ. Ne do be min ka koo kɛnin kibaru mɛnna ten, o ye jɔn ye?» O la, a tun b'a fɛ a ɲaa ka la Yezu kan.
42009010	Cidenw kɔsegira tuma min na, u ye koo minw kɛ, u y'o bɛɛ lakali Yezu ye. A tagara n'u ye danna dugu dɔ faan fɛ min tɔgɔ ko Bɛtisayida.
42009011	Nga jama nana a lɔn minkɛ, u tagar'a fɛ. Yezu y'u kunbɛn ni nisɔndiya ye, ani ka u kalan Ala ka masaya koo la. Minw tun be kɛnɛyali fɛ, a y'olu kɛnɛya.
42009012	Tile tun be ɲini ka ban minkɛ, a ka kalandenw gwɛrɛla a la k'a fɔ a ye ko: «Sira di jama ma u ka taga dafɛduguw la ka dumuni ani layɔrɔ ɲini bari an be yɔrɔlakolon na yan.»
42009013	Nga Yezu ko: «Aw yɛrɛ ka dumuni d'u ma.» U y'a fɔ a ye ko: «Foyi t'an fɛ ni burukun duuru ani jigɛ deen fila dɔrɔn tɛ. Fɔɔ n'an tagara dumuni san ka n'a di o jama ma.»
42009014	Bari cɛɛw tun ye mɔgɔ waa duuru ɲɔgɔn ye. Yezu y'a fɔ a ka kalandenw ye k'u k'a fɔ mɔgɔw ye k'u ka sigi mɔgɔ bi duuru duuru.
42009015	Kalandenw y'a kɛ ka kɛɲɛ n'a ka kuma ye, jama bɛɛ sigira.
42009016	Yezu ye burukun duuru ni jigɛ deen fila nunu ta, k'a ɲaa kɔrɔta sanfɛ ka barika la Ala ye, k'u karikari k'u di a ka kalandenw ma k'u k'u tilan jama cɛ.
42009017	U bɛɛ ye dumuni kɛ fɔɔ ka fa, u ye dumuni tɔɔ cɛ ka segi tan ni fila fa n'o ye.
42009018	Loon dɔ, ka Yezu to Aladali la a kelen, a ka kalandenw tun b'a gɛrɛfɛ. A tilara tuma min na, a y'u ɲininga ko: «Mɔgɔw b'a fɔra ko ne ye jɔn ye?»
42009019	U y'a jaabi ko: «Dɔw ko i ye Zan batizelikɛla ye. Dɔw ko i ye Eli ye. Dɔw fana ko i ye kirakɔrɔw dɔ ye min kununna.»
42009020	Yezu ko: «Aw do, aw b'a miiri ko ne ye jɔn ye?» Piyɛri y'a jaabi ko: «I ye Ala ka Mɔgɔ wolomanin nin ye.»
42009021	Yezu y'a fɔ k'a gwɛlɛya u ma k'u kana o fɔ mɔgɔ si ye.
42009022	A y'a fɔ u ye tugu ko: «Mɔgɔ Dencɛ ka kan ka tɔɔrɔ kosɔbɛ. Cɛkɔrɔbaw ni sarakalasebagaw kuntigiw ani sariya karamɔgɔw bena ban a la. U ben'a faga, nga tile sabanan loon a faganin kɔ, a bena kunun.»
42009023	O kɔ, a y'a fɔ jama ye ko: «Ni mɔgɔ min b'a fɛ ka tugu ne kɔ, o tigi kana miiri a yɛrɛ ka nafa la. A k'a yɛrɛ gwengwenlɔgɔ ɲun loon o loon ka tugu ne kɔ.
42009024	Mɔgɔ o mɔgɔ b'a fɛ k'a nii kisi, o tigi bena bɔnɔ a la. Nga ni mɔgɔ min bɔnɔna a nii la ne kosɔn, o tigi ben'a nii kisi.
42009025	A be mun ɲa mɔgɔ ye ka diɲɛ fɛɛn bɛɛ sɔrɔ n'a bɔnɔna a nii la, walima n'a yɛrɛ halakira?
42009026	Ni mɔgɔ min maloyara, a ma sɔn ne ni n ka kuma ma, Mɔgɔ Dencɛ mana na tuma min na a ka sebagaya la, n'a Faa ta, ani mɛlɛkɛ senumanw ta la, a fana tena sɔn o tigi ma.
42009027	Tiɲɛ na, ne b'a fɔ aw ye ko aw minw be yan, aw dɔw tena sa n'u ma Ala ka masaya ye.»
42009028	Tile seegi ɲɔgɔn o kuma nunu fɔnin kɔ, Yezu tagara ni Piyɛri ni Zan ani Zaki ye kulu jamanjan dɔ kan ka Ala daali.
42009029	Ka Yezu to daalili la, a ɲada yɛlɛmana, a ka fani gwɛra parapara fɔɔ a be manamana.
42009030	O yɔrɔnin bɛɛ, cɛɛ fila dɔ tun be kumana n'a ye. Musa ni Eli tun lo.
42009031	Nɔɔrɔ tun b'u la. Yezu bena taga Zeruzalɛmu ka sa cogo min na k'a ka baara dafa, u tun b'o kuma le la.
42009032	Sinɔgɔ tun be Piyɛri n'a tɔɲɔgɔnw na, u sinɔgɔra. U nana kunun tuma min na, u ye Yezu ka Alaya nɔɔrɔ ye, ani cɛɛ fila nunu a gɛrɛfɛ.
42009033	Cɛɛ fila nunu taatɔ ka bɔ Yezu kɔrɔ, Piyɛri y'a fɔ a ye ko: «Matigi, a ka ɲi an ka to yan. Anw be bugu saba lɔ, e ta kelen, Musa ta kelen, Eli ta kelen.» Piyɛri tun be min fɔra, a tun m'a lɔn.
42009034	Ka Piyɛri to o kuma na, sankaba dɔ jigira k'u datugu. Kalanden saba nunu y'o ye minkɛ, u siranna.
42009035	Kumakan dɔ bɔra sankaba nin la k'a fɔ ko: «Nin ye ne Dencɛ ye ne ye min ci aw ma, aw k'a lamɛn.»
42009036	Kumakan nin bɔtuma na, kalandenw ma mɔgɔ si ye tugu Yezu kelen kɔ. Olu ye min ye, u y'o mara u kɔnɔ, u m'o lakali mɔgɔ si ye o waati la.
42009037	O dugusagwɛ, u jigitɔ ka bɔ kulu nin kan, jamaba dɔ tagara Yezu kunbɛn.
42009038	Cɛɛ dɔ tora jama cɛma ka pɛrɛn ko: «Karamɔgɔ, ne b'i daali, i ka n dencɛ cogoya filɛ, bari ale dama le ye n deen ye.
42009039	Jina dɔ be to ka wili a la, n'a wilila a la, a be bari ka kule, a b'a yuguyugu kosɔbɛ fɔɔ a daa be kanga. A b'a tɔɔrɔ kosɔbɛ, a te bɔ a la joona.
42009040	Ne y'i ka kalandenw daali ko u k'a gwɛn ka bɔ a la, nga u ma se.»
42009041	Yezu y'a fɔ ko: «Aw bii mɔgɔw kɔni, aw ka jugu, aw te la Ala la. Ne bena to n'aw ye k'aw ka koo muɲu fɔɔ tuma jumɛn?» A y'a fɔ deen faa ye ko: «Na n'i dencɛ ye yan.»
42009042	Deen gwɛrɛtɔ, jina y'a ta k'a ben duguma k'a yuguyugu kosɔbɛ. Nga Yezu ye kuma gwɛlɛya jina ma k'a gwɛn. Deen kɛnɛyara, a y'a d'a faa ma.
42009043	Mɔgɔw bɛɛ kabakoyara Ala ka sebagaya nin kosɔn. Yezu ka kokɛninw bɛɛ tun be mɔgɔw kabakoya minkɛ, a y'a fɔ a ka kalandenw ye ko:
42009044	«N bena kuma min fɔ sisan, aw k'o lamɛn ka ɲa: U bena Mɔgɔ Dencɛ don mɔgɔjuguw bolo.»
42009045	Nga olu m'o kuma faamu, a kɔrɔ dogonin tora u ma ten waasa u kan'a faamu. U tun be siran k'a ɲininga o kuma kɔrɔ la.
42009046	Kalandenw tun be miiri ko jɔn le bena kɛ mɔgɔbaba ye.
42009047	Yezu y'u ka miiriya lɔn minkɛ, a ye denmisɛn dɔ ta k'a lɔ a gɛrɛfɛ,
42009048	k'a fɔ u ye ko: «Ni mɔgɔ min ye nin denmisɛn ɲɔgɔn minɛ ka ɲa ne kosɔn, o tigi ye ne le minɛ ka ɲa. Mɔgɔ min ye ne minɛ ka ɲa, o tigi ye ne cibaga le minɛ ka ɲa. Aw te mɔgɔ min jati aw cɛma, o tigi le ye mɔgɔbaba ye.»
42009049	Zan ye kuma ta k'a fɔ Yezu ye ko: «Karamɔgɔ, an ye cɛɛ dɔ ye min be jinaw gwɛn ka bɔ mɔgɔw la n'i tɔgɔ ye. An tun b'a fɛ k'a bali, bari an dɔ tɛ.»
42009050	Yezu y'a jaabi ko: «Aw kan'a bali, bari mɔgɔ min te aw jugu ye, o ye aw ɲiin ye.»
42009051	Yezu tun ka kan ka ta ka bɔ diɲɛ na waati min na, o surunyana minkɛ, a y'a ŋaniya ta ko a be taga Zeruzalɛmu.
42009052	O la, a ye cidenw bila ka taga yɛrɛ ɲa. Olu tagara don Samari mara dugu dɔ kɔnɔ ka jatigiso ɲini Yezu ye.
42009053	Nga o dugu mɔgɔw ma sɔn ka Yezu ladon, bari a tun be tagara Zeruzalɛmu.
42009054	A ka kalanden dɔw, Zaki ni Zan y'o mɛn minkɛ, u y'a fɔ Yezu ye ko: «Matigi, i b'a fɛ an b'a kɛ tasuma be jigi ka bɔ sankolo la k'u halaki wa?»
42009055	Yezu y'a ɲaa yɛlɛma k'u jalaki.
42009056	O kɔ, u tɛmɛna ka taga dugu wɛrɛ la.
42009057	K'u to sira kan, cɛɛ dɔ y'a fɔ Yezu ye ko: «I mana taga yɔrɔ o yɔrɔ, ne bena tugu i kɔ.»
42009058	Yezu y'a fɔ a ye ko: «Dingɛ be kongowuluw fɛ, ɲaga be kɔnɔw fɛ, nga layɔrɔ te Mɔgɔ Dencɛ tɔgɔ la.»
42009059	Yezu fana y'a fɔ cɛɛ dɔ ye ko: «Tugu ne kɔ.» Nga o cɛɛ ko: «Matigi, a to ne be taga n facɛ suu don fɔlɔ.»
42009060	Yezu y'a fɔ a ye ko: «A to suuw k'u ka suuw don. E kɔni, e ka taga Ala ka masaya koo fɔ.»
42009061	Cɛɛ wɛrɛ y'a fɔ Yezu ye ko: «Ne bena tugu i kɔ, Matigi. Nga i b'a to ne be taga sara n ka somɔgɔw la fɔlɔ.»
42009062	Yezu y'a jaabi ko: «Mɔgɔ o mɔgɔ be misidaba minɛ ko a be sɛnɛ kɛ, n'a be filɛli kɛ a kɔfɛ, o tigi man kan ni Ala ka masaya ye.»
42010001	O kɔ, Matigi ye kalanden bi wolonwula ni fila wɛrɛ woloma. A yɛrɛ tun ka kan ka taga duguba ni dugudennin minw na, a y'u ci ka taga o yɔrɔw la a yɛrɛ ɲa mɔgɔ fila fila.
42010002	A y'a fɔ u ye ko: «Suman tigɛta ka ca, nga baarakɛlaw man ca. Aw ka forotigi daali a ka baarakɛlaw ci ka taga ka suman tigɛ.
42010003	Ayiwa, aw ka taga! Ne b'aw ci i n'a fɔ sagadenw, waraw cɛma.
42010004	Aw kana wari ta, ni dugutagaminan, ni sanbara. Aw kana lɔ mɔgɔ si fɛ sira kan foli kama.
42010005	N'aw sera dugu min na ka don luu min kɔnɔ, aw ka kɔn k'a fɔ ko hɛrɛ ka kɛ luu nin kɔnɔ mɔgɔw ye.
42010006	N'o y'a sɔrɔ ni mɔgɔ dɔ be luu nin kɔnɔ n'a be hɛrɛ ɲinina, o tigi bena aw ka hɛrɛ foli duba sɔrɔ. N'o tɛ, aw ka hɛrɛ foli n'a duba bena segi aw ma.
42010007	Aw ka to o luu kɔnɔ. U mana fɛɛn o fɛɛn d'aw ma, aw k'o dumu, bari baarakɛla ka kan n'a ka sara ye. Aw kana bɔ jatigiso dɔ la ka yɛlɛma dɔ wɛrɛ la.
42010008	N'aw donna dugu min na, n'u y'aw ladon ka ɲa, u mana dumunifɛn min d'aw ma, aw k'o dumu.
42010009	Aw k'o dugu banabagatɔw kɛnɛya, k'a fɔ dugu mɔgɔw ye ko: ‹Ala ka masaya tuma sera aw fɛ.›
42010010	N'aw donna dugu min na, n'u m'aw ladon ka ɲa, aw ka bɔ ka lɔ u ka forobayɔrɔ la k'a fɔ u ye ko:
42010011	‹Hali aw ka dugu buguri min nɔrɔla an seen na, an b'o furanfuran ka bɔ an seen na k'a to aw ye. Nga aw k'a lɔn ko Ala ka masaya waati sera.›
42010012	«Ne b'a fɔ aw ye k'o loon na, Sodɔmukaw ka tɔɔrɔ bena nɔgɔya ka tɛmɛ o dugu mɔgɔ nunu ta kan.
42010013	«Aw Korazɛnkaw ni Bɛtisayidakaw, bɔnɛ bena kɛ aw ta ye, bari ne ye kabako minw kɛ aw fɛ, ni olu tun kɛra Tirikaw ni Sidɔnkaw fɛ, bii tun y'a sɔrɔ u ye dusukasifani don, ka bugurigwɛ mɔn u yɛrɛ la k'u sɔɔn yɛlɛma.
42010014	Tiɲɛ na, kiti loon na, Tirikaw ni Sidɔnkaw ka tɔɔrɔ bena nɔgɔya ka tɛmɛ aw ta kan.
42010015	Aw Kafaranamukaw, aw ka dugu bena taga ɲa wa? Abada! A bena halaki pewu.»
42010016	O kɔ, a y'a fɔ a ka kalandenw ye ko: «Mɔgɔ minw mana aw lamɛn, o tigiw be ne yɛrɛ le lamɛn. Mɔgɔ minw mana ban k'aw ladon, u banna ka ne yɛrɛ le ladon. Ni mɔgɔ minw banna ka ne ladon, o be banna ne cibaga le la.»
42010017	Kalanden bi wolonwula ni fila nunu segira ni nisɔndiya ye ka n'a fɔ Yezu ye ko: «Matigi, i tɔgɔ barika la, hali jinaw tun te se ka ban an ka fɔta ma.»
42010018	A y'a fɔ u ye ko: «Ne ye Sutana bentɔ ye ka bɔ sankolo la i ko sanmanamana.
42010019	N kɔni ye see d'aw ma ka taama saaw ni bunteniw kan, ani ka see d'aw ma k'aw jugu Sutana ka sebagaya nagasi. Fɛnjugu si ka dabari tena se aw kɔrɔ.
42010020	Aw kana nisɔndiya bari jinaw tun te se ka ban aw ka fɔta ma. Nga aw ka nisɔndiya bari Ala y'aw tɔgɔ sɛbɛn a fɛ sankolo la.»
42010021	O waati yɛrɛ la, Yezu nisɔndiyara kosɔbɛ Nii Senuman barika la k'a fɔ ko: «N be barika la i ye n Faa, sankolo ni dugukolo masa, bari, i ye koo minw dogo lɔnnikɛlaw ni hakilitigiw la, i ye olu yira denmisɛnw na. I y'a kɛ ten bari a diyara i ye tiɲɛ na.»
42010022	O kɔ, a y'a fɔ mɔgɔw ye ko: «N Faa ye fɛɛn bɛɛ di ne ma. Mɔgɔ si te Dencɛ lɔn n'a Faa dɔrɔn tɛ, mɔgɔ si te Faa fana lɔn, fɔɔ Dencɛ kelenpe. Ni Dencɛ b'a fɛ ko mɔgɔ min k'a Faa lɔn, o tigi ben'a lɔn.»
42010023	O kɔ, a y'a ɲaa yɛlɛma ka sin a ka kalandenw ma k'a fɔ u dɔrɔn ye ko: «Koo minw be kɛra nin ye, aw minw be olu yera, aw dagamunin lo.
42010024	Bari aw be koo minw yera, ne b'a fɔ aw ye ko kira caaman ni masacɛ caaman tun b'a fɛ k'o ye, nga u ma se k'o ye. Aw be min mɛnna, u tun b'a fɛ k'o mɛn, nga u m'o mɛn.»
42010025	Sariya karamɔgɔ dɔ tun b'a fɛ ka Yezu kɔrɔbɔ. O la, a wilila k'a ɲininga ko: «Karamɔgɔ, ne ka kan ka mun kɛ ka nii banbali sɔrɔ?»
42010026	Yezu fana y'ale ɲininga ko: «Mun lo fɔra sariyasɛbɛ kɔnɔ? N'i b'a kalan, i b'o faamu cogo di?»
42010027	A y'a jaabi ko: «I ka Matigi i ka Ala kanu n'i dusu bɛɛ ye, an'i kɔnɔ bɛɛ ye, n'i fanga bɛɛ ye, an'i hakili bɛɛ ye. I k'i mɔgɔɲɔgɔn kanu i n'a fɔ i yɛrɛ.»
42010028	Yezu y'a fɔ a ye ko: «I ka jaabili ɲana. A kɛ o cogo la, i bena hɛrɛ banbali sɔrɔ.»
42010029	Nga sariya karamɔgɔ nin tun b'a fɛ ka joo di a yɛrɛ ma. O la, a ye Yezu ɲininga ko: «Jɔn le ye ne mɔgɔɲɔgɔn ye?»
42010030	Yezu y'a jaabi ko: «Cɛɛ dɔ tun bɔra Zeruzalɛmu n'a be tagara Zeriko. Benkannikɛlaw girinn'a kan, k'a ka faniw n'a bololafɛnw bɛɛ bɔsi a la, ka tila k'a bugɔ fɔɔ k'a kirin ka taga k'a to sira kan.
42010031	O y'a sɔrɔ sarakalasebaga dɔ tun b'o sira kelen kan ka na. A ye cɛɛ mandiminin ye tuma min na, a faranna ka tɛmɛ sira faan dɔ fɛ.
42010032	Levi kɔmɔgɔw dɔ fana nana se o cɛɛ ma, a y'a ye ka tɛmɛ sira faan dɔ fɛ.
42010033	Nga Samarika dɔ dugutagatɔ nana se cɛɛ nin ma, a y'a ye minkɛ, a hinɛ donn'a la kosɔbɛ.
42010034	A gwɛrɛl'a la k'a ka jolidaw ko, ka fura kɛ u la, k'u siri. O kɔ, a y'a ta k'a la a ka fali kan ka taga n'a ye lonan jigiyɔrɔ dɔ la, k'a janto a la yen.
42010035	O dugusagwɛ, a ye warigwɛ deen fila di jatigicɛ ma k'a fɔ a ye ko a k'a janto a la. Ko n'a ye musaka minw kɛ ka tɛmɛ wari hakɛ nin kan, ko n'ale kɔsegira tuma min na, ale bena o sara a ye.»
42010036	Yezu sɔrɔla ka sariya karamɔgɔ nin ɲininga ko: «Benkannikɛlaw ye cɛɛ min mandimi wo, e ka miiri la, mɔgɔ saba nunu na, jumɛn y'o cɛɛ mɔgɔɲɔgɔn ye?»
42010037	A y'a jaabi ko: «A hinɛ donna min na.» Yezu ko a ma: «I fana ka taga o ɲɔgɔn kɛ.»
42010038	K'u to taama na, Yezu sera dugu dɔ kɔnɔ n'a ka kalandenw ye. U jigira muso dɔ fɛ min tɔgɔ ko Marita.
42010039	Marita dɔgɔmuso tun be yen n'o tɔgɔ ko Mariyamu. Ale tagara sigi Matigi gɛrɛfɛ ka to k'a ka kalan lamɛn.
42010040	Gwabaaraw kɛnin tun be ka Marita degun. A nan'a fɔ Yezu ye ko: «Matigi, n dɔgɔmuso be sigi ka ne kelen to baara la, o ka ɲi wa? I t'a fɔ a ye ko a ka wili ka na n dɛmɛ wa?»
42010041	Nga Matigi y'a jaabi ko: «Marita, Marita, i be boliboli k'i hakili ɲagami koo caaman na gwansan,
42010042	k'a sɔrɔ mɔgɔ mako be fɛɛn kelen dama le la. Mariyamu y'o le ta, mɔgɔ si tena se ka min bɔsi a la.»
42011001	Loon dɔ, Yezu tun be Ala daalila yɔrɔ dɔ. A tilara tuma min na, a ka kalandenw la kelen y'a fɔ a ye ko: «Matigi, an dege Aladali la i n'a fɔ Zan y'a taw dege cogo min na.»
42011002	A y'a fɔ u ye ko: «N'aw be Ala daali tuma min na, aw k'a fɔ ko: ‹An Faa, i tɔgɔ ka boɲa. I ka masaya ka na.
42011003	An ka makoya dumuni d'an ma loon o loon.
42011004	I k'an ka hakɛw yafa an ma, bari an fana be yafa tɔw ma n'u filila anw ma. Kan'a to kɔrɔbɔli ka se an ma.› »
42011005	Yezu y'a fɔ u ye tugu ko: «Ni aw dɔ tagar'a tericɛ fɛ dugutilama k'a fɔ a ye ko: ‹N teri, ɲa ne ma ni burukun saba ye,
42011006	bari ne tericɛ dɔ bɔra dugu la ka na n fɛ, dumunifɛn foyi te n fɛ k'a d'a ma,›
42011007	n'a teri nin tora soo kɔnɔ k'a jaabi ko: ‹Kana n tɔɔrɔ, daa sɔgɔra ka ban, ne ni n deenw lara fana, ne te se ka wili ka buru d'i ma,›
42011008	ne b'a fɔ aw ye ko n'a ma wili k'a d'a ma teriya kosɔn, a bena wili k'a makoyafɛn bɛɛ d'a ma, bari a tericɛ b'a sigɛnna.
42011009	«Ayiwa, ne b'a fɔ aw ye ko aw k'aw ka makoyafɛn daali Ala fɛ, a bena o d'aw ma. Aw mako be fɛɛn min na, aw k'o ɲini, aw ben'o sɔrɔ. Aw ka daa kɔkɔ, daa bena yɛlɛ aw ye,
42011010	bari mɔgɔ o mɔgɔ man'a makoyafɛn daali Ala fɛ, Ala ben'a di o tigi ma. Min man'a makoyafɛn ɲini, o tigi b'o sɔrɔ. Daa bena yɛlɛ daa kɔkɔbaga ye.
42011011	Denfa jumɛn be sɔn ka saa di a deen ma, k'a sɔrɔ a ye jigɛ daali a fɛ?
42011012	Walima denfa jumɛn be sɔn ka bunteni di a deen ma, k'a sɔrɔ deen ye sisɛfan le daali a fɛ?
42011013	Aw minw ka jugu, n'aw be sɔn ka fɛnɲumanw di aw deenw ma, aw Faa min be sankolo la, ale tena Nii Senuman di a daalibagaw ma ka tɛmɛ aw ka fɛɛn ditaw kan wa?»
42011014	Yezu ye cɛɛ dɔ kɛnɛya jina tun ye min kɛ bobo ye. Jina bɔra cɛɛ la tuma min na, a y'a daminɛ ka kuma fɔɔ jama kabakoyara.
42011015	Nga u dɔw y'a fɔ ko: «A be jinaw gwɛn jinaw kuntigi Belezebuli le barika la.»
42011016	Dɔw tun b'a fɛ ka Yezu kɔrɔbɔ, o la, u y'a fɔ a ye ko a ka kabako dɔ kɛ min bena kɛ taamasiɲɛ ye k'a yira ko a ka sebagaya be bɔ Ala fɛ.
42011017	Yezu y'u ka miiriya lɔn minkɛ, a y'a fɔ u ye ko: «Ni jamana min mɔgɔw be ɲɔgɔn kɛlɛ, o jamana nin te se ka ɲa. U ka soow bena ci.
42011018	O tuma na, ni Sutana y'a yɛrɛ kɛlɛ, a ka masaya bena taga ɲa cogo di? Bari aw b'a fɔra ko jinaw kuntigi Belezebuli le be see dira ne ma ka se ka jinaw gwɛn.
42011019	Ni ne be jinaw gwɛn Belezebuli barika la, o tuma na, aw ka kalandenw b'u gwɛn jɔn le barika la? Olu yɛrɛ bena kɛ aw jalakibagaw ye.
42011020	Nga ni ne be jinaw gwɛn Ala barika la, o b'a yira ko Ala ka masaya sera aw fɛ.
42011021	«Ni maramafɛn be cɛɛ barikaman bolo n'a b'a ka soo kɔlɔsira, a ka soo kɔnɔ fɛɛnw be sutara la.
42011022	Nga ni cɛɛ wɛrɛ cunna ale kan min fanga ka bon n'a ta ye, o b'a ka maramafɛn bɔsi a la, a jigi lanin tun be min kan. O la, a b'a ka soo kɔnɔ fɛɛnw bɛɛ cɛ k'u di mɔgɔ wɛrɛw ma.
42011023	«Mɔgɔ min te ne ɲiin ye, o ye ne jugu le ye. Mɔgɔ min te ne dɛmɛ ka ɲani kɛ, o tigi be cɛnni le kɛ.
42011024	«Ni jina gwɛnna ka bɔ cɛɛ dɔ la, a be taga yaalayaala kongo kɔnɔ, janko ka lafiɲɛyɔrɔ ɲini yen. N'a m'o sɔrɔ, a b'a fɔ ko ale bena segi a bɔyɔrɔkɔrɔ la.
42011025	N'a segira tuma min na, a be taga o yɔrɔ sɔrɔ a labɛnnin lo i n'a fɔ mɔgɔ ye boon furan ka kɛ cogo min na.
42011026	O la, a be taga jina wolonwula wele, minw ka fari n'ale ye. U be na don o tigi la. A cogo bena juguya ka tɛmɛ a ka fɔlɔta kan.»
42011027	Yezu y'o kuma nunu fɔ ka ban minkɛ, muso dɔ y'a kaan kɔrɔta jama cɛma k'a fɔ a ye ko: «Muso min y'i wolo, o dagamunin lo.»
42011028	Nga Yezu y'a jaabi ko: «Mɔgɔ min be Ala ka kuma lamɛn, k'a bato, o le dagamunin lo.»
42011029	Jama tun be cayara Yezu kɔrɔ minkɛ, a y'a fɔ u ye ko: «Bii mɔgɔw ka jugu. U be kabako le fɛ. Nga kabako si tena kɛ k'a yira u la ni kira Zonasi ta ɲɔgɔn tɛ.
42011030	Zonasi kɛra taamasiɲɛ ye Ninivukaw fɛ cogo min na, Mɔgɔ Dencɛ fana bena kɛ taamasiɲɛ ye bii mɔgɔw fɛ ten.
42011031	Kiti tigɛlon na, worodugu ɲafan fɛ masamuso bena bii mɔgɔw jalaki, bari a bɔra fɔɔ dugukolo daan na ka na Solomani ka hakilitigiyakumaw lamɛn. Ayiwa, mɔgɔ be yan min hakili ka bon ni Solomani ta ye.
42011032	Kiti tigɛlon na, Ninivukaw bena bii mɔgɔw jalaki, bari Zonasi ye waajuli min kɛ Ninivu dugu kɔnɔ, Ninivukaw sɔnna o ma. U nimisara ka faran u ka kojuguw la. A filɛ, mɔgɔ be yan min ka bon ni Zonasi ye.
42011033	«Mɔgɔ si te fitinɛ mana k'a bila yɔrɔdogonin na, walima gongo jukɔrɔ, nga a b'a bila fɛɛn dɔ kan janko mɔgɔ minw be don soo kɔnɔ, u ka yeli kɛ.
42011034	«Mɔgɔ ɲaa kɛra i n'a fɔ a fari fitinɛ. N'i ɲaa ma cɛn, i be yeli kɛ. Nga n'i ɲaa cɛnna, i te yeli kɛ.
42011035	O la, i ka kɔlɔsili kɛ k'a filɛ, yeelen min b'i la, n'o ma kɛ dibi ye.
42011036	N'i yɔrɔ bɛɛ be yeelen na, ni dibi si te yen, a bena to yeelen na i n'a fɔ fitinɛ be yeelen bɔ cogo min na.»
42011037	Yezu tilara a ka kuma na tuma min na, Fariziɲɛ dɔ y'a ɲini a fɛ ko a ka taga dumuni kɛ ale ka soo. A tagara se, a sigira dumuni na.
42011038	Fariziɲɛ nin y'a kɔlɔsi minkɛ ko Yezu m'a tigɛ ko ka kɛɲɛ n'u ka landa ye ka sɔrɔ ka sigi dumuni na, o y'a kabakoya.
42011039	Matigi y'a fɔ a ye ko: «Aw Fariziɲɛw kɔni be ten. Aw be jifilenw ni tasaw kɔfɛlaw ko k'u gwɛ, k'a sɔrɔ benkanni ani juguya le fanin be aw kɔnɔ.
42011040	Naloman nunu! Ala min ye kɛnɛmala dilan, o tuma na, ale ma kɔnɔna fana dilan wa?
42011041	Fɛɛn min b'aw ka minanw kɔnɔ, aw y'o di dɛsɛbagatɔw ma, o la, aw ka koo bɛɛ bena saniya.
42011042	«Aw, Fariziɲɛw, bɔnɛ ye aw ta ye, bari aw be jija ka nanaye ni nanfuraburu sifa bɛɛ jaka bɔ. Ala be tilenninya ni kanuya minw fɛ, aw b'olu to yen. Aw tun ka kan ka olu le kɛ ka dɔ nunu fara o kan.
42011043	«Aw, Fariziɲɛw, bɔnɛ ye aw ta ye, bari aw be sigiyɔrɔɲumanw le fɛ kalansow kɔnɔ, aw b'a fɛ mɔgɔw k'aw fo forobayɔrɔw la.
42011044	Bɔnɛ ye aw ta ye, bari aw kɛra i n'a fɔ kaburuw, minw te ye, mɔgɔw be taama u kan n'u t'a kala ma.»
42011045	O la, sariya karamɔgɔ dɔ y'a fɔ Yezu ye ko: «Karamɔgɔ, n'i kumana ten, i be don anw fana gasi la.»
42011046	A y'a jaabi ko: «Bɔnɛ ye aw sariya karamɔgɔw fana ta ye, bari aw be mɔgɔw bila doni gwiliman ɲun na, k'a sɔrɔ aw t'u dɛmɛ hali dɔɔni yɛrɛ a ɲunni na.
42011047	Aw faaw ye kira minw faga, aw minw be u ka kaburuw lalaga k'u lɔ sisan, bɔnɛ ye aw ta ye.
42011048	Aw b'a yira ten ko aw faaw tun ye min kɛ, k'o bɛnna aw ma, bari, olu ye kiraw faga, aw be u ka kaburuw lɔ.
42011049	O le y'a to Ala tun y'a fɔ a ka lɔnniya la ko ale bena kiraw ni cidenw ci aw ma. Ko aw bena u dɔw faga, k'u dɔw bila tɔɔrɔ la.
42011050	O seen fɛ, bii mɔgɔw bena kiti kiraw joli bɔnninw kama, joli min bɔnna kabini diɲɛ daminɛtuma na,
42011051	k'a ta Abɛli joli bɔnnin ma fɔɔ ka na se Zakari ta ma, u ye min faga Alabatosoba yɔrɔ senuman ni sarakabɔyɔrɔ cɛ. Tiɲɛ na, n b'a fɔ aw ye ko bii mɔgɔw bena ɲininga o bɛɛ la.
42011052	«Aw sariya karamɔgɔw, bɔnɛ ye aw ta ye, bari aw b'aw yɛrɛ jati tiɲɛ lɔnbagaw ye k'a sɔrɔ aw t'a lɔn. Minw b'a fɛ ka tiɲɛ lɔn, aw t'a to olu fana k'a lɔn.»
42011053	Yezu bɔra o yɔrɔ la tuma min na, sariya karamɔgɔw ni Fariziɲɛw dimina a kɔrɔ kosɔbɛ. U tun b'a ɲinina ni dabari sifa bɛɛ ye. O la, u tun b'a ɲininga koo caaman na,
42011054	janko n'a ka jaabili ma ɲa, u k'a sɔrɔ.
42012001	O tuma na, jamaba tagara lajɛn fɔɔ u tun be ɲɔgɔn seen dɔn cayakojugu fɛ. Yezu y'a daminɛ k'a fɔ a ka kalandenw ye fɔlɔ ko: «Aw k'aw yɛrɛ kɔlɔsi Fariziɲɛw ka burufununan ma, min ye filankafɔya ye.
42012002	Fɛndogonin si te yen min tena ye. Gundo si te yen min tena bɔ kɛnɛ kan,
42012003	bari aw mana fɛɛn o fɛɛn fɔ dogo la, o bena mɛn kɛnɛ kan. Aw mana fɛɛn o fɛɛn fɔ ɲɔgɔn ye tulo kɔrɔ soo kɔnɔ, o wango bena la sanbon kan.
42012004	«Aw minw ye ne teriw ye, ne b'a fɔ aw ye ko mɔgɔ minw be mɔgɔ faga n'u te se ka dɔ wɛrɛ kɛ a la o kɔ, aw kana siran olu ɲa.
42012005	Aw ka kan ka siran min ɲa, ne bena o fɔ aw ye. See be min ye ka mɔgɔ nii minɛ, o kɔ, a be se k'a fili jahanama kɔnɔ, aw ka siran ale lo ɲa.
42012006	«Mɔgɔ te kɔnɔnin duuru feere pɔpɔrɔ fila la wa? K'a sɔrɔ Ala te ɲinɛ olu si kɔ.
42012007	Hali aw kunsigi yɛrɛ, Ala b'o bɛɛ daa lɔn. O la, aw kana siran. Aw ka fisa ni kɔnɔninw ye.
42012008	«Ne b'a fɔ aw ye ko ni mɔgɔ min y'a fɔ mɔgɔw ɲana ko ale ye ne ka mɔgɔ ye, Mɔgɔ Dencɛ fana ben'a fɔ Ala ka mɛlɛkɛw ɲana k'o tigi ye a ka mɔgɔ ye.
42012009	Nga ni mɔgɔ min banna ne la mɔgɔw ɲana, ne fana bena ban o tigi la Ala ka mɛlɛkɛw ɲana.
42012010	«Mɔgɔ o mɔgɔ mana Mɔgɔ Dencɛ tɔgɔ cɛn, o tigi bena o yafa sɔrɔ. Nga ni mɔgɔ min ye Nii Senuman tɔgɔ cɛn, o tigi kɔni tena o yafa sɔrɔ.
42012011	«N'u y'aw minɛ tuma min na ka taga n'aw ye kalansow kɔnɔ, walima kititigɛlaw fɛ, walima faamaw ɲafɛ, aw bena min kɛ k'u jaabi, walima aw bena min fɔ ka tiɲɛ sɔrɔ, aw hakili kana ɲagami o la.
42012012	Nii Senuman bena aw ka fɔta don aw daa la o yɔrɔnin bɛɛ.»
42012013	Cɛɛ dɔ y'a kaan to Yezu ma jama cɛma ko: «Karamɔgɔ, a fɔ n kɔrɔcɛ ye ko a k'a to an b'an faa cɛɛn tilan.»
42012014	Yezu y'a jaabi ko: «Cɛɛ, jɔn ye ne sigi ka kɛ aw ka koow kititigɛla ye? Walima ka kɛ aw ka cɛɛn tilanbaga ye?»
42012015	O kɔ, Yezu y'a fɔ jama ye ko: «Aw k'aw yɛrɛ kɔlɔsi nafoloko hamikojugu ma, bari hali ni nafolo ka ca mɔgɔ fɛ cogo o cogo, o te se ka kɛ a tigi nii suturanin ye.»
42012016	O la, a ye talen la u ye ko: «Nafolotigi dɔ tun be yen, a ka foro ɲana kosɔbɛ.
42012017	A y'a fɔ a yɛrɛ kɔnɔ ko: ‹Ne bena n ka suman don yɔrɔ min na, o te yen. Ne do bena mun kɛ?›
42012018	O kɔ, a y'a fɔ ko: ‹Ne bena min kɛ, ne y'o lɔn. N bena n ka bondow ci, ka belebelebaw lɔ. O la, ne bena n ka suman ni n ka bololafɛnw bɛɛ lajɛn olu kɔnɔ.
42012019	O kɔ, n be lafiɲɛ, ka dumuni kɛ, ka minni kɛ, ka n nisɔn diya, bari saan damani dumunifɛn be n fɛ ka ban.›
42012020	Nga Ala y'a fɔ a ye ko: ‹I naloman, bii suu nin na yɛrɛ, n bena n ka kalifa minɛ i la. O tuma na, i ye nafolo min bɛɛ lajɛn ka sɔrɔ, o bena kɛ jɔn ta ye?› »
42012021	Yezu y'a fɔ ko: «Mɔgɔ min be nafolo lajɛn a yɛrɛ ye ka Ala to yen, o ɲɔgɔn le ben'a tigi sɔrɔ.»
42012022	O kɔ, Yezu y'a fɔ a ka kalandenw ye ko: «O kama, n b'a fɔ aw ye ko aw kana hami aw ka baloko la ko aw bena mun dumu? Aw kana hami aw ka fɛɛrɛbɔko la, ko aw bena mun don?
42012023	Bari aw nii koo ka gwɛlɛ ni dumuniko ye, fari koo ka gwɛlɛ ni faniko ye.
42012024	Aw ye kaankaanw ka koo jati k'a filɛ. U te danni kɛ, u te suman tigɛ. Bondo t'u fɛ. Nga Ala b'u balo. Aw man fisa ni kɔnɔw ye pewu wa?
42012025	Aw la, jɔn be se ka tile kelen dama fara a sii kan hami fɛ?
42012026	Ayiwa, min ye kofitini ye, n'aw te se k'o kɛ, mun na aw be hami koo tɔw la?
42012027	Aw ka binfeerenw ka cɛɲa filɛ. U te baara kɛ, u te kɔɔri fana parata. Ne b'a fɔ aw ye ko masacɛ Solomani n'a ka faamaya bɛɛ, a ma fani sɔrɔ min ka cɛɲa ye feeren nunu ta bɔ.
42012028	Biin min be kongo kɔnɔ, ni tasuma ben'a jɛni sini, ni Ala b'a janto o la ten, a ten'a janto aw la ka tɛmɛ o kan wa? Jigitan nunu!
42012029	«Aw bena fɛɛn min dumu, walima aw bena fɛɛn min min, aw kana aw hakili ɲagami o sɔrɔko la.
42012030	Alalɔnbaliw le be o fɛɛnw bɛɛ ɲini. Nga aw Faa b'aw makoyafɛnw lɔn.
42012031	Aw ka Ala ka masaya ɲini fɔlɔ, n'o kɛra, Ala bena fɛɛn tɔw d'aw ma.
42012032	«Aw kɛra i n'a fɔ sagakulufitini. O n'a ta bɛɛ, aw kana siran, bari a diyara aw Faa ye k'a ka masaya d'aw ma.
42012033	«Aw k'aw bololafɛnw feere k'a wari tilan fantanw cɛ. Nafolo min be Ala fɛ sankolo la, aw k'o ɲini. O nafolo nin te cɛn ka ye, a te ban, soonw te se yen, bagabaga te se k'a cɛn.
42012034	Aw ka nafolo be yɔrɔ min na, aw ka miiriya be o yɔrɔ la fana.
42012035	«Aw k'aw cɛɛ siri, k'aw ka fitinɛ mananin minɛ aw bolo.
42012036	Aw ka kɔnɔni kɛ i n'a fɔ baaraden dɔw, minw b'u kuntigi kɔsegitɔ kɔnɔna ka bɔ kɔɲɔya la. N'a kɔsegira tuma o tuma ka daa gosi, u be daa yɛlɛ a ye.
42012037	Tiɲɛ na, ne b'a fɔ aw ye ko, ni baaraden minw kuntigi kɔsegitɔ nana u sɔrɔ kɔnɔni na, u ka kuntigi yɛrɛ bena baarakɛfaniw don ka dumuniko ɲanabɔ u ye.
42012038	N'u kuntigi kɔsegira dugutilama, walima dondo kasituma na ka n'u sɔrɔ kɔnɔni na, u bena nisɔndiya.
42012039	Aw b'a lɔn ko ni sotigi tun be soon nawaati lɔn, a tun ben'a bali ka don a ka soo kɔnɔ.
42012040	Aw fana labɛnnin ka kan ka to, bari aw te miiri waati min koo la, o waati la, Mɔgɔ Dencɛ bena na.»
42012041	O tuma na, Piyɛri ye Yezu ɲininga ko: «Matigi, i ka talen nin ɲaa sinnin be anw kalandenw le ma wa, walima mɔgɔ bɛɛ lo?»
42012042	Matigi y'a jaabi ko: «Baaraden tilennin hakiliman jumɛn be yen, n'a kuntigi y'a sigi a ka baaraden tɔw kunna waasa a ka dumuni d'u ma a diwaati la?
42012043	N'a kuntigi kɔsegira ka n'a sɔrɔ a b'o baara nin na, baaraden nin bena boɲa sɔrɔ.
42012044	Tiɲɛ na, n b'a fɔ aw ye ko a kuntigi ben'a ka nafolo bɛɛ ɲamɔgɔya don a bolo.
42012045	Nga ni baaraden nin miirila ko a kuntigi tena kɔsegi joona, o la, n'a y'a daminɛ ka to ka baaraden tɔw bugɔ, ka to dumunibaba la, ani ka to dɔrɔbaba min na,
42012046	o baaraden te miiri loon min, ni waati min koo la, o loon yɛrɛ le la, a kuntigi bena na. A bena o baaraden nin bɔ yen k'a tɔɔrɔ mɔgɔ tilenbaliw tɔɔrɔcogo la.
42012047	«Baaraden min b'a kuntigi sago lɔn, n'a te jija k'o kɛ, a kuntigi ben'a bugɔ kosɔbɛ.
42012048	Nga ni baaraden min t'a kuntigi sago lɔn, n'a ye kokolon dɔ kɛ min b'a bugɔkun bɔ, a kuntigi ben'a bugɔ dɔɔni dɔrɔn. O la, Ala ye fɛɛn caaman di mɔgɔ min ma, a bena caaman ɲini o tigi fɛ. A ye fɛɛn caaman kalifa min ma, a bena caaman koo ɲininga o tigi fɛ.
42012049	«Ne nana ni tasuma le ye diɲɛ na. N b'a fɛ o tasuma nin ka mana kabini sisan.
42012050	Ne ka kan ka tɛmɛ batizeli dɔ fɛ. Ne kɔrɔtɔnin b'o tɔɔrɔ nin kɔnɔna.
42012051	«Aw ɲana ko ne nana ni hɛrɛ ye wa? Ayi! Ne b'a fɔ aw ye ko ne nana faranni don mɔgɔw cɛ.
42012052	O le y'a to kabini sisan, soo min kɔnɔ mɔgɔw ye duuru ye, u bena faran. Mɔgɔ saba bena wili mɔgɔ fila kama. Mɔgɔ fila bena wili mɔgɔ saba kama.
42012053	Faa bena wili a dencɛ kama, dencɛ bena wili a faa kama. Baa bena wili a denmuso kama, denmuso bena wili a baa kama. Bamuso bena wili a yɛrɛ dencɛ muso kama, dencɛ muso bena wili a biranmuso kama.»
42012054	Yezu y'a fɔ jama ye fana ko: «Ni aw ye sankaba wilitɔ ye kɔrɔn fɛ, aw b'a fɔ o yɔrɔnin bɛɛ ko saan bena na. A do bena na tiɲɛ na.
42012055	Ni fɔɲɔ be fiyɛra ka bɔ kɔgɔdugu ɲafan fɛ, aw b'a fɔ ko yɔrɔ bena wusu. A do bena kɛ tiɲɛ na.
42012056	Aw be se ka dugukolo ni sankolo filɛ ka waati cogoya faamu. Ala be koo minw kɛra aw cɛma sisan, mun na aw te olu faamu? Naloman nunu!
42012057	«Mun na aw te miiri aw yɛrɛ ma ka koɲuman kɛ?
42012058	Ni koo dɔ be e ni mɔgɔ dɔ cɛ, n'o tigi b'a fɛ ka taga n'i ye faamaso, e k'i jija ka bɛɛn ɲini n'a ye n'aw ma se faamaw fɛ, janko a kana taga i don faamaw bolo, olu kana i don polisiw bolo, polisiw kana i don kaso la.
42012059	N b'a fɔ i ye ko i tena bɔ kaso la n'e m'i ka juru nin bɛɛ sara.»
42013001	O waati la, Pilati tun ye Galileka dɔw nii bɔ k'u to begɛnw faga la Ala ye. Mɔgɔ dɔw nana o lakali Yezu ye.
42013002	Yezu y'a fɔ u ye ko: «Aw be miiri k'o Galileka nunu sara ten bari u tun be hakɛ kɛ ka tɛmɛ Galileka tɔw bɛɛ kan wa?
42013003	Ne b'a fɔ aw ye ko tiɲɛ tɛ. Ni aw ma nimisa ka faran aw ka kojuguw la, aw bɛɛ bena halaki fana.
42013004	Silowe ciin sangaso benna mɔgɔ tan ni seegi minw kan k'u faga, aw be miiri k'olu tun ye kojugukɛlaw ye ka tɛmɛ Zeruzalɛmuka tɔw bɛɛ kan wa?
42013005	Ne b'a fɔ aw ye ko tiɲɛ tɛ. Ni aw ma nimisa ka faran aw ka kojuguw la, aw bɛɛ bena halaki fana.»
42013006	O kɔ, Yezu ye talen nin la u ye ko: «Torosun tun be cɛɛ dɔ fɛ a ka foro la. Loon dɔ, a tagara toro ɲini a kan, nga a ma foyi sɔrɔ.
42013007	O loon nin na, a y'a fɔ a ka baaraden ye ko: ‹Ne saan saba filɛ nin ye, ne be na toro ɲini torosun nin na, ne te foyi sɔrɔ a la. A tigɛ. Kuun t'a la a ka to foro kɔnɔ gwansan.›
42013008	Nga baaraden y'a jaabi ko: ‹A to ɲinan tugu. Ne bena dingɛ sogi k'a lamini ka nɔgɔ kɛ a kɔrɔ.
42013009	Ni o kɛra, n'a sɔrɔ a bena deen kɛ saan wɛrɛ. N'a ma deen kɛ, i ben'a tigɛ.› »
42013010	Lafiɲɛlon dɔ la, Yezu tun be mɔgɔw kalanna kalanso dɔ kɔnɔ.
42013011	Muso dɔ tun be o yɔrɔ la, jinabana tun b'a la kabini saan tan ni seegi. Bana nin tun y'a kɔɔ kuru, a tun te se ka tilen ka lɔ.
42013012	Yezu y'a ye tuma min na, a y'a wele k'a fɔ a ye ko: «Muso, i kɛnɛyatɔ filɛ nin ye.»
42013013	A y'a bolo la muso kan. O yɔrɔnin bɛɛ, a kɔɔ tilenna, a y'a daminɛ ka Ala tanu.
42013014	Nga kalanso kuntigi dimina bari Yezu ye mɔgɔ kɛnɛya lafiɲɛlon na. A ye kuma ta k'a fɔ jama ye ko: «An ka kan ka baara kɛ tile wɔɔrɔ kɔnɔ. Aw ka na o loonw na, a k'aw kɛnɛya. Aw kana na lafiɲɛlon na.»
42013015	Matigi y'a fɔ ko: «Aw ye filakanfɔlaw le ye! Lafiɲɛlon na, aw kelen kelen bɛɛ te aw ka misi, walima aw ka fali foni ka taga u sɔn jii la wa?
42013016	Muso nin min buruju bɔra Ibrayima na, ni Sutana tun y'a siri ni bana ye kabini saan tan ni seegi, a tun ma daga k'o muso kɛnɛya lafiɲɛlon na wa?»
42013017	Yezu ye kuma nin fɔ tuma min na, a juguw bɛɛ maloyara. Jama bɛɛ nisɔn tun ka di Yezu ka kabako kɛninw kosɔn.
42013018	Yezu y'a fɔ tugu ko: «Ala ka masaya bɔnin be mun fɛ? Ne ben'a kɛɲɛ ni mun ye?
42013019	A be i ko mutaridikisɛ, cɛɛ dɔ ye min ta k'a dan a ka nankɔ la. A falenna ka boɲa ka kɛ yiri ye. Kɔnɔw b'u ka ɲagaw la a bolow kan.»
42013020	Yezu tagara ɲa ni kuma ye k'a fɔ ko: «Ne bena Ala ka masaya ni mun kɛɲɛ tugu?
42013021	A be i ko burufununan muso dɔ ye min ta k'a kɛ mugu fiyɛ ɲaa kelen na k'a nɔɔni, k'a bila fɔɔ a bɛɛ fununa.»
42013022	Yezu taatɔ Zeruzalɛmu, a tun be duguba ni dugudenninw cɛɛ tigɛ, an'a be mɔgɔw kalanna.
42013023	Mɔgɔ dɔ y'a ɲininga ko: «Matigi, mɔgɔ caaman tena kisi wa?» A y'a jaabi ko:
42013024	«Aw ye jija ka don ni dafitini ye bari ne b'a fɔ aw ye ko mɔgɔ caaman bena cogo ɲini ka don, nga u tena se.
42013025	«Ni sotigi wilila ka daa sɔgɔ tuma min na k'aw to kɛnɛma, aw ben'a daminɛ ka daa kɔkɔ k'a fɔ ko: ‹Matigi, daa yɛlɛ an ye.› A bena aw jaabi ko a t'aw bɔyɔrɔ lɔn.
42013026	«O tuma na, aw ben'a fɔ a ye ko aw ye dumuni kɛ n'a ye, ko a y'aw kalan aw ka dugu forobayɔrɔw la.
42013027	A ben'a fɔ aw ye tugu ko ale t'aw bɔyɔrɔ lɔn, ko aw kojugukɛlaw bɛɛ ka bɔ n kɔrɔ.
42013028	«O yɔrɔ la, n'aw ye Ibrayima, ni Isiyaka, ani Yakuba ani kiraw bɛɛ ye Ala ka masaya la tuma min na, k'a sɔrɔ aw tonin be kɛnɛma, o tuma na, aw bena kasi ka kule.
42013029	Mɔgɔ dɔw bena na ka bɔ kɔrɔn, ni tileben, ani kɔgɔdugu ɲafan, ni worodugu fɛ. U bena sigi dumuni na Ala ka masaya la.
42013030	«O tuma na, kɔmɔgɔ dɔw bena kɛ ɲamɔgɔw ye, ɲamɔgɔ dɔw bena kɛ kɔmɔgɔw ye.»
42013031	O tuma na, Fariziɲɛ dɔw gwɛrɛla Yezu la k'a fɔ a ye ko: «Taga yɔrɔ wɛrɛ ka yan bila, bari Erɔdi b'a fɛ k'i faga.»
42013032	Yezu y'u jaabi ko: «Aw ka taga fɔ o namaramɔgɔ nin ye ko ne be jinaw gwɛn ka bɔ mɔgɔw la, ka banabagatɔw kɛnɛya bii ni sini, ani a tile sabanan loon, ne bena tila n ka baara la.
42013033	Nga wajibi lo ne ka taga ni n ka sira ye bii ni sini ani sinikɛnɛ, bari a bɛnnin te kira ka faga yɔrɔ wɛrɛ Zeruzalɛmu kɔ.
42013034	«Zeruzalɛmukaw, Zeruzalɛmukaw, aw minw be kiraw faga, ka Ala ka cidenw bon ni kabakuruw ye k'u faga, siɲɛ joli ne tun b'a fɛ k'aw lajɛn n kɔrɔ i n'a fɔ sisɛ b'a deenw lajɛn a gaman kɔrɔ cogo min na, nga aw ma sɔn!
42013035	Ayiwa, aw ka boon lakolon bena to. Ne b'a fɔ aw ye ko aw tena ne ye tugu fɔɔ loon min na aw ben'a fɔ ko: ‹Mɔgɔ min be nana Matigi tɔgɔ la, Ala ka barika don a la.› »
42014001	Lafiɲɛlon dɔ la, Yezu tagara Fariziɲɛw ka kuntigi dɔ ka soo ka dumuni kɛ. Mɔgɔ minw tun be yen, olu tun b'a kɔlɔsira.
42014002	Cɛɛ dɔ tun be Yezu ɲafɛ, funubana tun b'a la.
42014003	Yezu ye kuma ta ka sariya karamɔgɔw ni Fariziɲɛw ɲininga ko: «A daganin bɛ ka banabagatɔ kɛnɛya lafiɲɛlon na wa, walima a daganin tɛ?»
42014004	Nga u m'a jaabi. O tuma na, Yezu magara banabagatɔ nin na k'a kɛnɛya. O kɔ, a y'a fɔ a ye ko a be se ka taga.
42014005	A sɔrɔla k'a fɔ u ye ko: «Jɔn le be yan aw cɛma n'a dencɛ, walima a ka misi benna kɔlɔn kɔnɔ lafiɲɛlon na, n'a tena o bɔ joona?»
42014006	U ma se ka o ɲiningali jaabi.
42014007	Ka Yezu to o dumunikɛyɔrɔ nin na, mɔgɔ minw tun welela yen fana, a ye ladili di olu ma, bari a tun y'a kɔlɔsi k'a ye ko mɔgɔ nunu be sigiyɔrɔɲuman le ɲinina. O la, a y'a fɔ u ye ko:
42014008	«Ni mɔgɔ dɔ y'i wele kɔɲɔdumuni na, kana taga sigi sigiyɔrɔɲuman na. E b'a sɔrɔ tuma dɔ ko mɔgɔ wɛrɛ welela min ka fisa i ye.
42014009	Mɔgɔ min y'aw fila bɛɛ wele, ni ale nana k'a fɔ i ye ko i ka wili ka sigiyɔrɔ nin d'a ma, o tuma na, i bena wili ni maloya ye, ka taga sigi mɔgɔ bɛɛ kɔfɛ.
42014010	Nga n'i welela o ɲɔgɔn na, taga sigi kɔfɛ waasa n'i welebaga nana tuma min na, a k'a fɔ i ye ko: ‹N teri, na sigi ɲafɛ.› O cogo la, i bena kunkɔrɔta sɔrɔ i dumunikɛɲɔgɔnw ɲana.
42014011	Mɔgɔ o mɔgɔ b'a yɛrɛ boɲa, o tigi bena majigi. Mɔgɔ o mɔgɔ b'a yɛrɛ majigi, o tigi bena boɲa sɔrɔ.»
42014012	Min tun ye Yezu wele dumuni na, a y'a fɔ o fana ye ko: «N'i ye dumuniba labɛn mɔgɔw ye, kana i teriw wele, walima i badenw, n'i balimaw, an'i sigiɲɔgɔn nafolotigiw. Bari u fana be se k'i wele dumuni na k'i ka juru sara.
42014013	Nga, n'i bena dumuniba di mɔgɔw ma, i ka fantanw ni senkelenninw ni namaraw ani fiɲɛntɔw wele.
42014014	N'i y'o kɛ, i bena duba sɔrɔ, bari olu te se k'i ka juru sara, nga Ala bena i sara sini.»
42014015	Dumunikɛlaw kelen ye kuma nin mɛn minkɛ, a y'a fɔ Yezu ye ko: «Mɔgɔ minw bena dumuni kɛ Ala ka masaya la, olu nisɔn bena diya dɛ!»
42014016	Yezu y'a jaabi ko: «Cɛɛ dɔ tun ye dumuniba labɛn ka mɔgɔ caaman wele.
42014017	Dumunikɛwaati sera tuma min na, a y'a ka baaraden ci ka taga fɔ mɔgɔweleninw ye ko: ‹Aw ka na bari dumuni bɛɛ labɛnna ka ban.›
42014018	Nga u bɛɛ ye yafa daali a fɛ kelen kelen. U fɔlɔ y'a fɔ baaraden ye ko: ‹Ne ye foro dɔ san, ne ka kan ka taga o filɛ. Ne b'i daali, taga fɔ a ye ko a ka yafa ne ma.›
42014019	Mɔgɔ wɛrɛ y'a fɔ a ye ko: ‹Ne ye sɛnɛkɛmisi tan san, ne be tagara baara kɛ n'u ye k'a filɛ. Ne b'i daali, taga fɔ a ye ko a ka yafa ne ma.›
42014020	Dɔ wɛrɛ fana y'a fɔ a ye ko: ‹Ne ye muso furu sisan sisan, o le y'a to ne te se ka taga.›
42014021	«Baaraden kɔsegira ka taga o bɛɛ ɲafɔ a kuntigi ye. A kuntigi dimina k'a fɔ a ye ko: ‹Teliya ka taga dugu forobayɔrɔw la, ani siradaw la, ka fantanw ni namaraw ni fiɲɛntɔw ani senkelenninw wele ka na n'u ye yan.›
42014022	Baaraden nin y'o kɛ ka ban tuma min na, a tagar'a fɔ a kuntigi ye ko: ‹I ye min fɔ, ne y'o kɛ, nga soo ma fa halibi.›
42014023	O la, a kuntigi y'a fɔ a ye ko: ‹Bɔ ka taga dugu dafɛ nankɔw la, i mana mɔgɔ minw sɔrɔ yen, i ka koo bɛɛ kɛ u ka na, waasa ne ka soo ka fa.
42014024	Ne b'a fɔ aw ye ko mɔgɔ minw tun welela, olu si tena ne ka dumuni nin nɛnɛ tugu.› »
42014025	O kɔ, Yezu taatɔ dugu dɔ la, jamaba tun tugunin b'a kɔ. A lɔra k'a fɔ u ye ko:
42014026	«Mɔgɔ o mɔgɔ be na ne fɛ, n'a ma ne fisaya n'a faa ye, n'a baa, n'a muso, n'a deenw, n'a balimacɛw, n'a balimamusow, n'a yɛrɛ fana ye, o tigi te se ka kɛ ne ka kalanden ye.
42014027	Ni mɔgɔ min m'a ka gwengwenlɔgɔ ɲun ka tugu ne kɔ, o tigi te se ka kɛ ne ka kalanden ye.
42014028	«Aw cɛma ni mɔgɔ dɔ b'a fɛ ka sangaso jamanjan lɔ, a te sigi fɔlɔ k'a lɔsɔngɔ jati k'a filɛ yala n'a ka wari bena se k'o baara laban wa?
42014029	N'o tɛ, n'a y'o sangaso juu sigi, n'a ma se k'a laban, mɔgɔ minw bɛɛ bena o ye, u bena yɛlɛ a ma,
42014030	k'a fɔ ko: ‹Cɛɛ nin ye soo lɔli daminɛ, nga a ma se k'a laban.›
42014031	«Ni masacɛ dɔ b'a fɛ ka taga masacɛ dɔ wɛrɛ kɛlɛ, a be sigi fɔlɔ ka miiri k'a filɛ n'a be se ni mɔgɔ waa tan (10,000) ye k'a jugu mɔgɔ waa mugan (20,000) tigi kunbɛn.
42014032	N'a te se, a be lasigidenw ci ka taga kɛlɛ bancogo ɲini a jugu nin fɛ k'a to yɔrɔjan.
42014033	N'aw dɔ b'a fɛ ka kɛ ne ka kalanden ye fana, fɔɔ aw k'aw ka bololafɛn bɛɛ to yen.
42014034	«Kɔgɔ ye fɛnɲuman ye, nga ni kɔgɔ ka timiya bɔra a la, mun bena se k'a timiya tugu?
42014035	O tuma na, a te se ka kɛ nɔgɔ ye ka foyi ɲa dugukolo ye. A be fili le. Tulo be min fɛ ka mɛnni kɛ, o ka mɛnni kɛ.»
42015001	Lɛnpominɛlaw ni hakɛkɛlaw bɛɛ tun be to ka gwɛrɛ Yezu la k'a ka kuma lamɛn.
42015002	Fariziɲɛw ni sariya karamɔgɔw tun be to ka ŋunuŋunu. U tun b'a fɔ ko: «Cɛɛ nin be hakɛkɛlaw minɛ ka ɲa ka dumuni yɛrɛ kɛ n'u ye.»
42015003	O la, Yezu ye talen nin la u ye ko:
42015004	«Ni saga kɛmɛ be aw dɔ fɛ, ni kelen tununa, a ten'a tɔɔ bi kɔnɔntɔn ni kɔnɔntɔn nunu to kongo kɔnɔ ka taga kelen nin yaala fɔɔ k'a ye wa?
42015005	N'a y'a ye tuma min na, a b'a ta k'a bila a kaan na ni nisɔndiya ye.
42015006	N'a kɔsegira ka se soo tuma min na, a b'a teriw n'a sigiɲɔgɔnw wele k'a fɔ u ye k'u ka nisɔndiya ɲɔgɔn fɛ, bari ko ale y'a ka sagatununin ye.
42015007	Ne b'a fɔ aw ye ko ni hakɛkɛla kelen nimisara ka faran a ka kojuguw la, mɛlɛkɛw bena nisɔndiya sankolo la o tigi kosɔn, o cogo la fana. Mɔgɔtilennin bi kɔnɔntɔn ni kɔnɔntɔn minw mako te nimisali la, nisɔndiya min be kɛ olu kosɔn, o te se mɔgɔ kelen nin ta ma.
42015008	«Ni warigwɛ deen tan be muso dɔ fɛ, ni kelen tununa, a tena fitinɛ mana ka soo furan k'a yaala ka ɲa fɔɔ k'a ye wa?
42015009	N'a y'a ye tuma min na, a b'a teriw n'a sigiɲɔgɔnw wele k'a fɔ u ye k'u ka nisɔndiya ɲɔgɔn fɛ, bari ko ale ka warigwɛ deen kelen min tun tununa, ko a y'a ye.
42015010	Ne b'a fɔ aw ye ko ni hakɛkɛla kelen nimisara ka faran a ka kojuguw la, nisɔndiya be kɛ Ala ka mɛlɛkɛw fɛ o tigi kosɔn o cogo la.»
42015011	Yezu y'a fɔ tugu ko: «Dencɛ fila tun be cɛɛ dɔ fɛ.
42015012	Dɔgɔman y'a fɔ a facɛ ye ko: ‹N Faa, ne bena min sɔrɔ i cɛɛn na, o di ne ma.› O tuma na, facɛman y'a ka nafolo tilan u cɛ.
42015013	Tile damani tɛmɛnin kɔ, dɔgɔman nin ye fɛɛn minw sɔrɔ cɛɛn na, a y'u feere ka taga n'a wari ye jamanajan dɔ la, k'o bɛɛ cɛn kakalaya la.
42015014	A ka wari bɛɛ banna tuma min na, kɔngɔba donna o jamana na, a ka dumuni dɛsɛra.
42015015	A tagara don baara la dugulen dɔ fɛ, ale y'a bila ka taga lɛɛw dɛndɛ a ka forow la.
42015016	A tun b'a fɛ ka lɛɛw ka dumuni dumu kɔngɔ kosɔn, nga mɔgɔ si tun t'o d'a ma.
42015017	A miirila o tuma na k'a fɔ a yɛrɛ kɔnɔ ko: ‹Baaraden caaman be n faa fɛ, u be dumuni kɛ fɔɔ k'a tɔɔ to, ne do be halakira kɔngɔ bolo yan.›
42015018	Ne bena wili ka taga n faa fɛ k'a fɔ a ye ko: ‹N faa, ne y'i hakɛ ta, ne donna Ala gasi la.
42015019	Ne man kan ka wele ko i deen tugu. I ka ne minɛ i n'a fɔ i ka baaraden.›
42015020	A wilila k'a faso sira ta. «K'a to yɔrɔjan, a faa y'a ye, a hinɛ donna a la. A bolila ka taga bolo meleke a dencɛ kaan na.
42015021	Deen y'a fɔ a faa ye ko: ‹N faa, ne ye Ala hakɛ ta k'i fana hakɛ ta. Ne man kan ka wele ko i deen tugu.›
42015022	Nga a faa y'a fɔ a ka baaradenw ye ko: ‹Aw ka teliya ka na ni foroca ye, min ka ɲi tɔw bɛɛ ye, a b'o don. Aw ka bololanigɛ don a bolo la ka sanbara d'a ma, a b'o don.
42015023	Aw ka na ni misiden tulɔnin ye k'a faga ka dumuni tobi. An b'o dumu ka ɲanagwɛ,
42015024	bari ne deen min filɛ nin ye, a tun tununa, a yera. A kɛra i n'a fɔ a sara ka kunun.› U ye ɲanagwɛ daminɛ.
42015025	«O waati la, cɛɛ nin dencɛ fɔlɔ tun be foro la. Ale segitɔ, a surunyana soo la tuma min na, a ye fɔlifɛnw ni dɔnsen mankan mɛn.
42015026	A ye baaradenw kelen wele k'a ɲininga ko mun le kɛra soo.
42015027	Baaraden nin y'a jaabi ko: ‹I dɔgɔcɛ segira ka na, i faa ye misiden tulɔnin faga, bari a segira kɛnɛya la.›
42015028	«O la, dencɛ fɔlɔ dimina, a tun t'a fɛ ka don soo. A faa bɔra ka taga daali ko a ka don.
42015029	O tuma na, a y'a fɔ a faa ye ko: ‹A filɛ, ne saan caaman ye nin ye, ne be baara kɛra i ye. Ne ma ban i ta ma tuma si. O n'a ta bɛɛ, i ma deli ka hali baden yɛrɛ di ne ma waasa ne ni n teriw ka ɲanagwɛ ɲɔgɔn fɛ.
42015030	Nga i deen min filɛ nin ye, a y'i ka nafolo bɛɛ cɛn ni sunguru ye. A segira ka na tuma min na, i ye misiden tulɔnin faga a ye.›
42015031	Nga a faa y'a fɔ a ye ko: ‹N deen, i be ne fɛ tuma bɛɛ, fɛɛn minw bɛɛ be ne fɛ, o bɛɛ ye i ta ye.
42015032	Nga an ka kan ka nisɔndiya ka ɲanagwɛ, bari i dɔgɔnin min filɛ nin ye, a kɛra i n'a fɔ a sara ka kunun, a tun tununa, nga a yera.› »
42016001	Yezu y'a fɔ a ka kalandenw ye ko: «Cɛɛ nafolotigi dɔ tun be yen. A tun ye mɔgɔ dɔ ta k'a bila a ka nafolo kunna. Mɔgɔw y'a kɔrɔfɔ a kuntigi ye ko a b'a ka nafolo cɛn.
42016002	A kuntigi y'a wele k'a fɔ a ye ko: ‹Ne be min mɛnna i ka koo la, o man di. I ye baara kɛ cogo min na, o ɲafɔ ne ye, bari i tena se ka to ne ka nafolo kunna tugu.›
42016003	O kuma mɛnnin kɔ, a y'a miiri ko: ‹Ne bena mun kɛ sa? Bari ne kuntigi bena n bɔ a ka nafolo kunna. Ne te se ka sɛnɛ kɛ. Ka daalili kɛ, o bena kɛ maloya ye ne ma.
42016004	Ni ne gwɛnna ka bɔ baara nin na tuma min na, ne bena min kɛ mɔgɔ dɔw ka se ka ne dɛmɛ, ne y'o lɔn.›
42016005	«O tuma na, mɔgɔ minw ye juru ta a kuntigi fɛ, a y'u wele kelen kelen. Min kɔnna ka na, a y'ale ɲininga ko: ‹Ne kuntigi ka juru min b'i la, joli lo?›
42016006	O y'a jaabi ko: ‹Tulu daga kɛmɛ.› A y'a fɔ o ye ko: ‹I ka juru sɛbɛ filɛ nin ye, sigi ka tulu daga bi duuru sɛbɛn joona joona.›
42016007	O kɔ, a y'a fɔ dɔ wɛrɛ ye ko: ‹E do, joli b'i la?› O y'a jaabi ko: ‹Bile bɔɔrɔ kɛmɛ.› A y'a fɔ o ye ko: ‹I ka juru sɛbɛ filɛ nin ye, bɔɔrɔ bi seegi sɛbɛn.›
42016008	«Cɛɛ namaratɔ nin kuntigi y'a tanu a ka cekuya kosɔn. Tiɲɛ na, nin diɲɛ mɔgɔw be koow kɛ ni cekuya ye u ni ɲɔgɔn cɛ ka tɛmɛ Alalɔnbagaw kan.»
42016009	Yezu tagara ɲa ni kuma ye k'a fɔ ko: «Ne b'a fɔ aw ye ko aw ka teriw ɲini ni diɲɛ nafolo ye, waasa n'o nana ban tuma min na, olu ka se k'aw kunbɛn arijana na.
42016010	Mɔgɔ min ye mɔgɔsɔbɛ ye kofitini na, o ye mɔgɔsɔbɛ ye koba la fana. Min ye janfamɔgɔ ye kofitini na, o ye janfamɔgɔ ye koba la fana.
42016011	N'aw ma kɛ mɔgɔsɔbɛw ye nin diɲɛ nafolo koow la, jɔn le bena nafolosɔbɛ kalifa aw ma?
42016012	N'aw ma kɛ mɔgɔsɔbɛw ye mɔgɔ wɛrɛ ka nafolo koo la, min bena kɛ aw ta ye, jɔn ben'a d'aw ma?
42016013	«Mɔgɔ si te se ka baara kɛ kuntigi fila ye, bari a bena kelen kɔniya ka kelen kanu, walima a bena nɔrɔ kelen na k'a mako bɔ kelen na. Aw te se ka nafolo kanu, ka baara kɛ Ala ye fana.»
42016014	Nafolo koo ka di Fariziɲɛw ye minkɛ, u y'o kuma bɛɛ mɛn tuma min na, u tun be yɛlɛla Yezu ma.
42016015	A y'a fɔ u ye ko: «Mɔgɔw ɲana, aw kɔni b'aw yɛrɛw kɛ mɔgɔtilenninw ye, nga min b'aw dusu la, Ala b'o lɔn, bari adamadenw be fɛɛn min jati fɛnba ye, o ye fɛɛn nafatan ye Ala ɲana.
42016016	«Kabini fɔlɔfɔlɔ, u tun be mɔgɔw kalan ni Ala ka sariya, ni kiraw ka kuma ye fɔɔ ka na se Zan batizelikɛla ka waati ma. K'a ta o ma, Ala ka masaya kibaru diman be fɔra mɔgɔw ye. Bɛɛ be jijara fana ka don o masaya la.
42016017	«Sankolo ni dugukolo ka wili ka bɔ u nɔɔ na, o ka nɔgɔ ni sariya kuma fɔnin dakuru ɲaa kelen cɛnni ye.
42016018	«Mɔgɔ o mɔgɔ y'a muso furu sa ka dɔ wɛrɛ ta, o tigi be kakalaya kɛ. Ni mɔgɔ o mɔgɔ ye muso furusanin furu, o tigi be kakalaya kɛ fana.
42016019	«Nafolotigi dɔ tun be yen, a tun be dakamana fani don ka faamadumuni kɛ ka ɲanagwɛ loon o loon.
42016020	Fantan dɔ fana tun be yen min tɔgɔ ko Lazari. A fari yɔrɔ bɛɛ tun ye joli ye. A tun be la nafolotigi ka soo daa la.
42016021	Dumuni murumuru minw tun be ben nafolotigi fɛ, a tun b'a fɛ ka olu dumu, nga a tun t'o sɔrɔ. Ka fara o kan, wuluw tun be na k'a ka jolidaw nɛɛmu.
42016022	«Fantan nin nana sa, mɛlɛkɛw y'a ta ka taga sigiyɔrɔ d'a ma Ibrayima gɛrɛfɛ arijana na. Nafolotigi nin fana nana sa, u y'a suu don.
42016023	A tun be tɔɔrɔba la jahanama na, a y'a ɲaa kɔrɔta ka Ibrayima ye yɔrɔjan ni Lazari b'a gɛrɛfɛ.
42016024	O tuma na, a pɛrɛnna ko: ‹Ne faa Ibrayima, makari ne la. A fɔ Lazari ye ko a ka taga bolokunnaden sun jii la ka na ne kaan ɲigi n'a ye, bari ne tɔɔrɔnin be kojugu tasuma nin kɔnɔ.›
42016025	«Nga Ibrayima y'a fɔ a ye ko: ‹N deen, e yɛrɛ y'a lɔn ko k'i to diɲɛ na, i tun be ɲasuma na, ni Lazari be sigɛn na. Sisan, Lazari fana be ɲasuma na, e be sigɛn na.
42016026	Hali n'o tɛ, dingɛbelebeleba be an ni aw cɛ. O la, ni mɔgɔ min b'a fɛ ka bɔ yan ka taga aw fɛ, a kana se, ani mɔgɔ fana kana se ka bɔ aw fɛ ka na yan.›
42016027	Nafolotigi y'a fɔ ko: ‹O tuma, ne faa, ne b'i daali, i ka Lazari bila ka taga ne ka somɔgɔw fɛ,
42016028	bari dɔgɔcɛ duuru be ne fɛ. A ka taga u lasɔmi waasa olu fana kana na nin tɔɔrɔ yɔrɔ la.›
42016029	«Ibrayima y'a jaabi ko: ‹Ala ka sariya ni kiraw ka sɛbɛw be u bolo, u ka olu kɔnɔnakuma bato.›
42016030	Nafolotigi ko: ‹Ayi, o te labɔli kɛ ne faa Ibrayima, nga ni mɔgɔ min sara ka ban, n'ale kununna ka taga kuma u fɛ, u bena nimisa ka faran u ka kojuguw la.›
42016031	Ibrayima tilara k'a fɔ a ye ko: ‹N'u ma Ala ka sariya ni kiraw ka sɛbɛw kɔnɔnakuma bato, hali ni mɔgɔ sanin dɔ kununna ka taga kuma u fɛ, u tena la o la.› »
42017001	Yezu y'a fɔ a ka kalandenw ye ko: «Wajibi lo sababu bena sɔrɔ min b'a to mɔgɔw kunna be cɛn, nga mɔgɔ min bena kɛ o sababu nin ye, bɔnɛ be o tigi ye.
42017002	Ni mɔgɔ dɔ kɛra sababu ye ka denmisɛn nunu dɔ kunna cɛn, yanni a tigi k'o kɛ, ni kabakuru belebeleba tun sirila a kaan na k'a fili kɔgɔji kɔnɔ, o tun ka fisa a ma.
42017003	Aw k'aw yɛrɛw kɔlɔsi o koow la. «N'i balima y'i hakɛ ta, i k'a ka filiyɔrɔ fɔ a ye. N'a nimisara, yafa a ma.
42017004	N'a y'i hakɛ ta siɲɛ wolonwula tile kelen kɔnɔ, n'a segira i fɛ a siɲɛ wolonwula bɛɛ la ko i ka yafa ale ma, i ka yafa a ma.»
42017005	Cidenw y'a fɔ Matigi ye ko: «Matigi, dɔ fara an ka lanaya kan.»
42017006	A y'a fɔ u ye ko: «N'aw tun be la ne la dɔɔni dɔrɔn, hali n'o lanaya boɲa tun be mutaridikisɛ bɔ, aw tun bena se k'a fɔ yiriba nin ye ko a ka bɔn ka bɔ yan ka taga yɛrɛ tutu kɔgɔji la. A tun bena sɔn aw ta ma.
42017007	«Ni baaraden b'aw dɔ fɛ, n'a be sɛnɛ kɛ, walima n'a be begɛnw le kɔlɔsi, n'a segira ka bɔ kongo la tuma min na, a tigi ben'a fɔ a ye ko a ka teliya ka na aw be dumuni kɛ wa?
42017008	Ayi. A ben'a fɔ o baaraden ye ko a k'a cɛɛ siri ka dumuni labɛn k'a d'a ma. Ko ni ale tilara dumuni na tuma min na, o kɔ a fana be sɔrɔ ka dumuni kɛ ka minni kɛ.
42017009	Yala a bena barika la o baaraden ye bari a y'a ka baara kɛta kɛ wa? N ma la o la.
42017010	O cogo la, baara min kalifara aw fana ma, n'aw y'o dama kɛ, aw k'a fɔ aw yɛrɛ ye ko aw te foyi ɲa.»
42017011	Yezu tun be tagara Zeruzalɛmu, a ye Galile ni Samari mara cɛɛ tigɛ.
42017012	A tun be ɲini ka don dugu dɔ kɔnɔ, farisogobanatigi mɔgɔ tan tagar'a kunbɛn. U lɔra yɔrɔjan ka furancɛ dɔɔni to u ni Yezu cɛ. U y'u kaan kɔrɔta k'a fɔ ko:
42017013	«Karamɔgɔ Yezu, makari an na.»
42017014	Yezu y'u ye, a y'a fɔ u ye k'u ka taga u yɛrɛw yira sarakalasebagaw la. K'u to o sira kan, u bɛɛ kɛnɛyara.
42017015	U dɔ y'a ye ko a kɛnɛyara minkɛ, a segitɔ ka taga Yezu fɛ, a tora ka Ala tanu kosɔbɛ.
42017016	A sera Yezu fɛ, a y'a kunbiri gwan a kɔrɔ k'a ɲaa biri duguma ka barika la a ye, k'a sɔrɔ o cɛɛ tun ye Samarika ye.
42017017	O tuma na, Yezu y'a fɔ ko: «Mɔgɔ tan bɛɛ ma kɛnɛya wa? U tɔɔ kɔnɔntɔn nunu be min?
42017018	U si ma kɔsegi ka na Ala tanu ni lonancɛ nin kelen tɛ!»
42017019	O kɔ, a y'a fɔ cɛɛ nin ye ko: «I kisira i ka lanaya barika la. Wili ka taga.»
42017020	Fariziɲɛw ye Yezu ɲininga ko Ala ka masaya bena na tuma jumɛn. A y'u jaabi ko: «O tena kɛ i n'a fɔ mɔgɔw ta be ye cogo min na.
42017021	U ten'a fɔ fana ko: ‹A filɛ yan› walima: ‹A filɛ yen fɛ›, bari Ala sigira a ka masaya la aw cɛma ka ban.»
42017022	O kɔ, a y'a fɔ kalandenw ye ko: «Loon dɔ bena se, a bena diya aw ye ka Mɔgɔ Dencɛ ye, nga aw ten'a ye.
42017023	«Mɔgɔw ben'a fɔ aw ye ko: ‹A be yan,› walima: ‹A be yen fɛ.› Aw kana tugu u kɔ dɛ!
42017024	Saan be manamana ka kɛnɛ bɔ sankolo faan kelen na ka ye a faan dɔ la cogo min na, Mɔgɔ Dencɛ fana bena kɛ ten a nalon na.
42017025	Nga sanni o loon ka se, wajibi lo a ka tɔɔrɔ kosɔbɛ ani bii mɔgɔw ka ban a la.
42017026	«Koo min tun kɛra Nuhun ka tile la, o ɲɔgɔn bena kɛ fana Mɔgɔ Dencɛ natuma na.
42017027	Mɔgɔw tun be dumunibabaw kɛ ka minni kɛ, ani ka furu fɔɔ ka taga se Nuhun donlon ma kurunba kɔnɔ. O tuma na, sanjiba nana k'u bɛɛ halaki.
42017028	A bena kɛ o cogo kelen na i n'a fɔ Lɔti ka waati la. Mɔgɔw tun be dumunibabaw kɛ, ka minni kɛ, ka sanni ni feereli kɛ, ka sɛnɛ kɛ, ka soow lɔ.
42017029	Nga Lɔti bɔra Sodɔmu dugu kɔnɔ loon min na, Ala y'u bɛɛ halaki ni tasuma ni kiribi ye ka bɔ sankolo la.
42017030	Mɔgɔ Dencɛ bena segi loon min na, a bena kɛ ten fana.
42017031	«O loon na, n'o kɛra ka mɔgɔ min sɔrɔ a ka boon kunna, n'a ka minanw be soo kɔnɔ, a kana jigi k'u ta. N'o y'a sɔrɔ ni min be foro la, o tigi kana kɔsegi tugu.
42017032	Koo min kɛra Lɔti ka muso la, aw k'aw hakili jigi o la.
42017033	Mɔgɔ min b'a fɛ k'a nii kisi, o tigi bena bɔnɔ a la. Nga ni min bɔnɔna a nii la, o tigi ben'a nii kisi.
42017034	Ne b'a fɔ aw ye k'o loon sufɛ, ni mɔgɔ fila be dilan kelen kan, u bena kelen ta ka kelen to yen.
42017035	Muso fila bena to sinni na yɔrɔ kelen, u bena kelen ta ka kelen to yen. [
42017036	Cɛɛ fila bena sɔrɔ foro kelen kɔnɔ, u bena kelen ta ka kelen to yen.]»
42017037	Kalandenw y'a ɲininga ko: «O bena kɛ yɔrɔ jumɛn, Matigi?» A y'u jaabi ko: «Ni fɛnsu be yɔrɔ min na, dugaw be lajɛn o yɔrɔ le la.»
42018001	Yezu ye talen dɔ la kalandenw ye k'a yira u la ko mɔgɔ ka kan ka Ala daali tuma bɛɛ, a kan'a fari faga.
42018002	A ko: «Kititigɛla dɔ tun be dugu dɔ la. Kititigɛla nin tun te siran Ala ɲa, a tun te mɔgɔ si boɲa.
42018003	O dugu kelen nin kɔnɔ, firiyamuso dɔ tun be yen min tun be to ka taga fɔ a ye ko fɛɛn min be ale n'a kɛlɛɲɔgɔn cɛ, a k'o ɲanabɔ ale ye.
42018004	Muso mɛnna o la. Kititigɛla nin tun t'a fɛ k'a ɲanabɔ. A nana se waati dɔ la, a y'a fɔ a yɛrɛ kɔnɔ ko: ‹Ne te siran Ala ɲa ani ne te mɔgɔ si boɲa, o ye tiɲɛ ye.
42018005	Nga ne bena firiyamuso nin ka koo ɲanabɔ a ye, n'o tɛ, a bena to ka na ne nii tɔɔrɔ tuma bɛɛ.› »
42018006	O la, Matigi ko: «Aw ka kititigɛla tiɲɛfɔbali nin ka kuma lajɛ.
42018007	Ayiwa, Ala ye minw woloma k'u kɛ a ta ye, ni olu be dɛmɛ ɲini a fɛ suu ni tile, yala a bena mɛn k'u dɛmɛ wa?
42018008	Ne b'a fɔ aw ye ko a bena u ka koo ɲanabɔ joona. Nga Mɔgɔ Dencɛ bena segi tuma min na, yala a bena na lanaya sɔrɔ dugukolo kan wa?»
42018009	Mɔgɔ minw tun b'u yɛrɛ jati mɔgɔtilenninw ye, n'u be tɔw lɔgɔbɔ, Yezu ye talen nin la olu koo la. A y'a fɔ ko:
42018010	«Loon dɔ, cɛɛ fila tagara Alabatosoba kɔnɔ ka Ala daali. Kelen tun ye Fariziɲɛ ye, kelen tun ye lɛnpominɛla ye.
42018011	«Fariziɲɛ nin lɔra ka Ala daali a yɛrɛ kɔnɔ ko: ‹Ala, ne be barika la i ye, bari ne te i n'a fɔ mɔgɔ tɔw, olu minw be benkanni kɛ, u be tilenbaliyakow kɛ, ka kakalaya kɛ, ani n te i n'a fɔ nin lɛnpominɛla nin.
42018012	Ne be suun don siɲɛ fila lɔgɔkun o lɔgɔkun. Ne be fɛɛn o fɛɛn sɔrɔ, ne b'o bɛɛ jaka bɔ.›
42018013	«Lɛnpominɛla nin lɔnin tun be kɔfɛ yɔrɔjan. A ma sɔn k'a ɲaa kɔrɔta sanfɛ yɛrɛ, nga a tora k'a disi gosi dusukasi bolo, ka to k'a fɔ ko: ‹Ala, makari ne la, ne ye hakɛkɛla ye.› »
42018014	Yezu y'o kuma kuncɛ k'a fɔ ko: «Ne b'a fɔ aw ye ko Ala ye lɛnpominɛla nin jati mɔgɔtilennin ye sanni a ka segi soo. Nga a ma Fariziɲɛ nin jati mɔgɔtilennin ye, bari mɔgɔ o mɔgɔ b'a yɛrɛ boɲa, o tigi bena majigi. Mɔgɔ o mɔgɔ b'a yɛrɛ majigi, o bena boɲa sɔrɔ.»
42018015	Mɔgɔw tun be taga ni denɲɛninw fana ye Yezu fɛ waasa a k'a bolo la u kan ka duba kɛ u ye. A ka kalandenw y'o ye minkɛ, u sɔngɔra u kunna.
42018016	Yezu ye denmisɛnw wele k'a fɔ a ka kalandenw ye ko: «Aw k'a to denmisɛnw ka na ne fɛ, aw kana u bali, bari Ala ka masaya ye olu bɔɲɔgɔnw le ta ye.
42018017	Tiɲɛ na, ne b'a fɔ aw ye ko ni mɔgɔ min ma sɔn Ala ka masaya ma i n'a fɔ denmisɛn o tigi tena se ka don a la fewu.»
42018018	Zuwifuw ka kuntigi dɔ ye Yezu ɲininga ko: «Karamɔgɔɲuman, ne ka kan ka mun kɛ ka nii banbali sɔrɔ?»
42018019	Yezu y'a fɔ a ye ko: «Mun na i be ne wele karamɔgɔɲuman? Mɔgɔɲuman si te yen ni Ala kelen tɛ.
42018020	I be Ala ka sariyaw lɔn: ‹I kana kakalaya kɛ, i kana mɔgɔ faga, i kana soɲali kɛ, i kana galon seereya kɛ, i faa n'i baa boɲa.› »
42018021	A ye Yezu jaabi ko: «Ne y'o sariyaw bɛɛ bato kabini ne denmisɛnman.»
42018022	Yezu y'a ka kuma mɛn minkɛ, a y'a fɔ a ye ko: «Fɛɛn kelen b'i jɛn halibi. taga i bololafɛn bɛɛ feere k'o wari tilan fantanw cɛ, o la, i bena nafolo sɔrɔ sankolo la. O kɔ, na tugu ne kɔ.»
42018023	Nga a y'o mɛn tuma min na, a dusu kasira, bari nafolobatigi tun lo.
42018024	Yezu y'a ye ko a dusu kasira minkɛ, a ko: «A ka gwɛlɛ nafolotigi ma ka don Ala ka masaya la.
42018025	Ɲɔgɔmɛ donko ka nɔgɔ miseli woo fɛ ka tɛmɛ nafolotigi donko kan Ala ka masaya la.»
42018026	Yezu lamɛnbagaw y'a fɔ ko: «O tuma na, jɔn le be se ka kisi?»
42018027	A y'u jaabi ko: «Adamaden te se ka min kɛ, Ala be se k'o kɛ.»
42018028	Piyɛri y'a fɔ o tuma na ko: «A filɛ, an y'an bololafɛnw to yen ka tugu e kɔ.»
42018029	Yezu ko a ma: «Tiɲɛ na, ne b'a fɔ aw ye ko ni mɔgɔ o mɔgɔ y'a ka soo to, walima a muso, n'a balimaw, n'a wolobagaw, an'a deenw, Ala ka masaya kosɔn,
42018030	o tigi bena olu ɲɔgɔn caaman sɔrɔ diɲɛ nin na. A bena nii banbali fana sɔrɔ sini.»
42018031	Yezu tagara n'a ka cidenw tan ni fila ye u danna k'a fɔ u ye ko: «A filɛ, an be tagara Zeruzalɛmu. O yɔrɔ la, kiraw tun ye minw sɛbɛn Mɔgɔ Dencɛ ka koo la, o bɛɛ bena kɛ i ko u y'a fɔ cogo min na.
42018032	U ben'a don siya wɛrɛ bolo, olu bena yɛlɛ a ma, k'a tɔɔrɔ, k'u daji tu a kan,
42018033	k'a bugɔ ni golokami ye ka sɔrɔ k'a faga. Nga tile saba a faganin kɔ, a bena kunun.»
42018034	A ka kalandenw m'o kuma faamu. O kɔrɔ tun dogonin be u ma. O la, u ma se k'o lɔn.
42018035	Yezu surunyana Zeriko la tuma min na, o y'a sɔrɔ fiɲɛntɔ dɔ tun siginin be sira daa la n'a be daalili kɛ.
42018036	Fiɲɛntɔ nin ye jama mankan mɛn n'u be tɛmɛna minkɛ, a ye dɔw ɲininga ko: «Mun le kɛra?»
42018037	U y'a fɔ a ye ko Nazarɛtika Yezu le be tɛmɛna.
42018038	O tuma na, a pɛrɛnna ko: «Dawuda dencɛ Yezu, makari ne la!»
42018039	Minw tun be ɲafɛ, olu sɔngɔra ko a ka je, nga a pɛrɛnna ka tɛmɛ fɔlɔta kan ko: «Dawuda dencɛ, makari ne la!»
42018040	Yezu lɔra k'a fɔ k'u k'a minɛ ka na n'a ye. A gwɛrɛla Yezu la tuma min na, Yezu y'a ɲininga ko:
42018041	«I b'a fɛ ne ka mun kɛ i ye?» A y'a jaabi ko: «Matigi, ne ka yeli kɛ tugu.»
42018042	Yezu y'a fɔ a ye ko: «I lara ne la minkɛ, i kisira. Ayiwa, yeli kɛ tugu.»
42018043	O yɔrɔnin bɛɛ, a ye yeli kɛ, a tugura Yezu kɔ n'a be Ala tanu. Jama bɛɛ y'o ye minkɛ, u ye Ala tanu.
42019001	Yezu sera Zeriko. A tun be dugu cɛtigɛra tuma min na,
42019002	lɛnpominɛlaw ka kuntigi dɔ tun be yen, a tɔgɔ ko Zase. Nafolobatigi tun lo.
42019003	A tun b'a fɛ k'a ɲaa la Yezu kan k'a lɔn, nga a tun te se k'a ye jama kosɔn, bari ale Zase tun ka surun.
42019004	A dɛsɛra ka boli ka taga yɛlɛ torosun dɔ kan ɲafɛ waasa a ka se ka Yezu ye, bari a tun ka kan ka tɛmɛ yen.
42019005	Yezu sera o yɔrɔ la tuma min na, a y'a ɲaa kɔrɔta k'a fɔ a ye ko: «Zase, jigi joona joona. Wajibi lo ne ka jigi i ka soo bii.»
42019006	Zase jigira joona joona ka taga n'a ye a ka soo ni nisɔndiya ye.
42019007	Mɔgɔ minw bɛɛ ye u taatɔ ye, u tun be ŋunuŋunu ko: «Cɛɛ nin be tagara jigi hakɛkɛla fɛ.»
42019008	Nga Zase y'a fɔ Matigi ye ko: «Matigi, sisan ne bena n ka nafolo tilancɛ di fantanw ma, ni ne ye mɔgɔ min namara, ne bena o ɲɔgɔn naani segi a tigi ma.»
42019009	O la, Yezu ko: «Kisili sera soo nin kɔnɔ bii, bari ale fana ye Ibrayima ka deen dɔ ye.
42019010	Mɔgɔ Dencɛ nana ka mɔgɔ tununinw lo yaala k'u kisi.»
42019011	Mɔgɔ minw tun be Yezu lamɛnna, olu kɔni tun be miirila ko Ala ka masaya tun bena yira o waati yɛrɛ la. O y'a sɔrɔ, a tun surunyana Zeruzalɛmu na, o la, Yezu ye talen la u ye
42019012	ko: «Masacɛ dɔ ka deen tagara jamanajan dɔ la masacɛw bɛɛ kuntigi fɛ k'a fɔ a ye ko n'a ye sira di, ale b'a fɛ ka sigi a facɛ nɔɔ na masaya la. N'a ye sira sɔrɔ o yɔrɔ la, a be kɔsegi a yɛrɛ ka dugu la ka sigi masaya la.
42019013	Sanni a ka taga, a y'a ka baaradenw mɔgɔ tan wele ka sanukuru kelen kelen di u kelen kelen bɛɛ ma k'a fɔ u ye k'u ka jago kɛ n'o ye fɔɔ ale ka taga ka na.
42019014	Nga a koo tun man di a ka jamana mɔgɔw ye. A taanin kɔ, olu ye mɔgɔw bila ka taga fɔ masacɛba ye k'olu t'a fɛ cɛɛ nin be kɛ u ka masa ye.
42019015	«O n'a ta bɛɛ, masacɛba sɔnna ko a ka kɛ masacɛ ye. O kɔ, a segira ka ta'a ka jamana na. A tun ye sanukuru di a ka baaraden minw ma, a ye mɔgɔ bila ka taga olu wele. U ye tɔnɔ minw sɔrɔ, a tun b'a fɛ k'o lɔn.
42019016	Baaraden min kɔnna ka na, ale y'a fɔ masacɛ ye ko: ‹I ye sanukuru min di ne ma, ne y'a ɲɔgɔn tan sɔrɔ tɔnɔ ye.›
42019017	Masacɛ y'a fɔ a ye ko: ‹O ɲana, i ye baaradenɲuman ye. I kɛra mɔgɔsɔbɛ ye kofitini na minkɛ, n b'i sigi dugu tan kunna.›
42019018	Baaraden min tugura, ale y'a fɔ masacɛ ye ko: ‹I ye sanukuru min di ne ma, ne ye a ɲɔgɔn duuru sɔrɔ tɔnɔ ye.›
42019019	Masacɛ y'a fɔ o fana ye ko: ‹N b'i sigi dugu duuru kunna.›
42019020	«Dɔ wɛrɛ nana k'a fɔ masacɛ ye ko: ‹I ye sanukuru min di ne ma, o filɛ nin ye. Ne tun y'a don kɔɔrimugu la k'a mara ka ɲa.
42019021	Ne tun be siran i ɲa bari i ka koo ka gwɛlɛ. I ma fɛɛn min kalifa mɔgɔ ma, i b'o le koo ɲininga a tigi fɛ. I ma danni kɛ foro min na, i b'o yɔrɔ lo suman tigɛ.›
42019022	Masacɛ y'a fɔ a ye ko: ‹Baaradenjugu, ne bena i kiti ka kɛɲɛ n'i yɛrɛ ka kuma ye. I tun y'a lɔn ko ne ka koo ka gwɛlɛ, ko ne ma fɛɛn min kalifa, ko n b'o lo koo ɲininga, ko ne ma danni kɛ foro min na, ko n b'a fɛ o suman be kɛ n ta ye.
42019023	Mun na i ma ne ka sanu kalifa warimaralaw ma? N'i tun y'o kɛ, ne tun bena segi ka na n ka sanu n'a tɔnɔ sɔrɔ.›
42019024	«O kɔ, minw tun be yen, masacɛ y'a fɔ olu ye k'u ka sanukuru nin bɔsi a la, k'a di tantigi ma.
42019025	U y'a fɔ masacɛ ye ko: ‹O sanukuru nin ɲɔgɔn tan b'ale bolo ka ban!›
42019026	Masacɛ y'u jaabi ko: ‹Ne b'a fɔ aw ye ko fɛɛn be mɔgɔ min fɛ, dɔ bena d'o tigi ma ka fara a ta kan, nga fɛɛn te min fɛ, hali dɔɔni min b'a fɛ, o bena bɔsi a la.
42019027	Sisan, ne jugu minw tun t'a fɛ ne ka kɛ u ka masacɛ ye, aw ka na ni olu ye yan k'u faga ne ɲana.› »
42019028	Yezu kumana ten ka ban tuma min na, a tɛmɛna u ɲa, u ye sira minɛ ka taga Zeruzalɛmu.
42019029	Yezu n'a kɔfɛmɔgɔw surunyana Bɛtifaze ni Betani la Olivuyirikulu gɛrɛfɛ. A ye kalandenw fila ci
42019030	k'a fɔ u ye ko: «Aw ye taga ɲafɛ dugu nin na. Aw dontɔ, aw bena faliden dɔ sirinin ye, mɔgɔ si ma deli ka yɛlɛ min kan fɔlɔ. Aw k'a foni ka na n'a ye.
42019031	Ni mɔgɔ dɔ y'aw ɲininga ko mun na aw b'a foni, aw k'o tigi jaabi ko Matigi mako le b'a la.»
42019032	Ciden nunu tagara faliden sɔrɔ i ko Yezu tun y'a fɔ u ye cogo min na.
42019033	U k'u b'a foni, falitigiw y'u ɲininga ko: «Mun na aw be faliden nin fonina?»
42019034	U y'u jaabi ko Matigi mako le b'a la.
42019035	O kɔ, u tagara ni faliden ye Yezu fɛ. U y'u ka faniw la a kɔɔ la, Yezu ka sɔrɔ ka yɛlɛ a kan.
42019036	Yezu taatɔ, mɔgɔw tun b'u ka faniw lala sira kan k'a boɲa.
42019037	K'u to kulu nin kan, u surunyana a jigijigi la tuma min na, a ka kalandenw bɛɛ lajɛnnin nisɔn diyara k'a daminɛ ka Ala tanu kosɔbɛ a ka kabako kɛninw bɛɛ kosɔn.
42019038	U tun b'a fɔ ko: «Masacɛ min be nana Matigi tɔgɔ la, Ala ka barika don o la. Hɛrɛ ka kɛ sankolo la, tanuli ka kɛ Ala ye fɔɔ ka se sankolo la!»
42019039	Fariziɲɛ dɔw tora jama cɛma k'a fɔ Yezu ye ko: «Karamɔgɔ, a fɔ i ka kalandenw ye k'u ka mankan dabila.»
42019040	Yezu y'u jaabi ko: «Ne b'a fɔ aw ye ko hali n'u jera, kabakuruw bena mankan kɛ.»
42019041	Yezu surunyana ka Zeruzalɛmu ye tuma min na, a kasira.
42019042	A y'a fɔ ko: «Zeruzalɛmukaw, koo min be se ka hɛrɛ d'aw ma, n'aw tun b'o lɔn bii yɛrɛ, o tun bena ɲa. Nga, aw te foyi lɔnna o la.
42019043	Loon dɔ bena se, aw juguw bena dogoyɔrɔw lalaga k'aw lamini, k'aw dɛrɛ faan bɛɛ la.
42019044	U bena aw ka dugu n'aw yɛrɛ bɛɛ halaki, u bena boonw bɛɛ ci. O koow bɛɛ bena aw sɔrɔ, bari Ala tun b'a fɛ k'aw dɛmɛ waati min na, aw ma sɔn.»
42019045	Yezu tagara don Alabatosoba kɔnɔ, a y'a daminɛ ka jagokɛlaw gwɛn ka bɔ yen.
42019046	A ko u ma: «A fɔra Ala ka kuma na ko: ‹Ne ka soo bena kɛ daalilikɛyɔrɔ ye.› Nga, aw kɔni y'a kɛ soonw ka yɔrɔ ye.»
42019047	Yezu tun be mɔgɔw kalan loon o loon Alabatosoba kɔnɔ. Sarakalasebagaw ni sariya karamɔgɔw ani zuwifuw ka mɔgɔbabaw tun b'a fagacogo ɲinina.
42019048	Nga, u tun ben'a kɛ cogo min na, u m'o lɔn, bari a dalakan tun ka di jama bɛɛ ye.
42020001	Loon dɔ la, Yezu tun be mɔgɔw kalanna Alabatosoba kɔnɔ ka kibaru diman fɔ u ye. Sarakalasebagaw kuntigiw ni sariya karamɔgɔw ani dugu cɛkɔrɔbaw tagar'a sɔrɔ,
42020002	k'a ɲininga ko: «I be koo minw kɛ, jɔn le y'o sira d'i ma? Jɔn le y'o fanga d'i ma?»
42020003	A y'u jaabi ko: «Ne fana bena aw ɲininga koo kelen na.
42020004	Jɔn le ye Zan ci ko a ka na mɔgɔw batize, Ala lo wa, walima mɔgɔw lo?»
42020005	O tuma na, olu ye ɲɔgɔn ye, k'u ka miiriyaw fɔ ɲɔgɔn ye ko: «N'an y'a jaabi ko Ala lo, a bena an ɲininga ko mun na an ma la a la.
42020006	N'an y'a fɔ ko mɔgɔw lo fana, mɔgɔw bena an bon ni kabakuru ye k'an faga, bari u lara a la ko Zan tun ye kira ye.»
42020007	O le y'a to u ye Yezu jaabi k'u t'a lɔn.
42020008	Yezu y'a fɔ u ye ko: «N'o lo, mɔgɔ min ye sira di ne ma ka koo nunu kɛ, ne fana tena o fɔ aw ye.»
42020009	O kɔ, Yezu y'a daminɛ ka talen nin la jama ye. A ko: «Cɛɛ dɔ ye ɛrɛzɛnforo bɔ k'a don baarakɛla dɔw bolo, ka taga mɛn jamana wɛrɛ la.
42020010	Ɛrɛzɛn mɔna tuma min na, a y'a ka jɔɔn dɔ ci baarakɛla nunu fɛ ko a ka taga ale niyɔrɔ minɛ. Nga baarakɛla nunu y'a minɛ k'a bugɔ k'a bololakolon bila ka taga.
42020011	Forotigi ye jɔɔn wɛrɛ ci u fɛ. U y'o fana nɛni k'a bugɔ k'a bololakolon bila ka taga.
42020012	A ye jɔɔn sabanan ci, u y'ale fana bugɔ fɔɔ k'a mandimi k'a ta k'a fili waga kɔnɔ.
42020013	Forotigi sɔrɔla k'a fɔ ko: ‹Ne bena mun kɛ? N dencɛ min koo ka di n ye, n bena o ci, n'a sɔrɔ, u bena ale boɲa.›
42020014	Nga ɛrɛzɛn baarakɛlaw ɲaa lara a kan tuma min na, u y'a fɔ ɲɔgɔn ye ko: ‹Nin le ye cɛntala ye, an k'a faga janko cɛɛn nin ka kɛ an ta ye.›
42020015	U y'a minɛ ka taga n'a ye waga kɔnɔ k'a faga.» Yezu ye jama ɲininga ko: «Forotigi bena mun kɛ u la?
42020016	A bena taga o baarakɛlaw faga ka dɔ wɛrɛw ta k'u bila foro kunna.» Mɔgɔw y'o mɛn tuma min na, u ko: «Ala k'an kisi o ma.»
42020017	Nga Yezu y'u filɛ k'a fɔ u ye ko: «Min fɔra Ala ka kuma na, o kɔrɔ bena kɛ mun ye sa? A ko: ‹Bonlɔlaw banna kabakuru min na, o nana kɛ kabakuru barikaman ye, boon nɔnkɔn ta.›
42020018	Ni mɔgɔ min benna o kabakuru nin kan, o tigi kolow bena karikari. N'o kabakuru nin benna mɔgɔ min kan, a bena o tigi ɲɔɲɔ.»
42020019	Sariya karamɔgɔw ni sarakalasebagaw kuntigiw tun be cogo ɲinina waasa ka Yezu minɛ o waati yɛrɛ la, bari u tun y'a faamu ka ɲa ko Yezu ka talen nin ɲaa sinnin tun be olu le ma. Nga u tun be siran jama ɲa.
42020020	Sariya karamɔgɔw ni sarakalasebagaw kuntigiw y'a daminɛ ka Yezu kɔlɔsi kosɔbɛ. O la, u ye nafigi dɔw ci a fɛ. Olu y'u yɛrɛw kɛ mɔgɔtilenninw ye waasa ka Yezu minɛ a yɛrɛ dalakuma fɛ ni ɲiningali dɔ ye. U tun b'a fɛ ka sababu dɔ sɔrɔ ka Yezu don Ɔrɔmu masacɛ ka lasigiden bolo.
42020021	Nafigi nunu tagar'a fɔ a ye ko: «Karamɔgɔ, an y'a lɔn ko i ka kuma n'i ka kalan tilennin be, i te mɔgɔ bɔ mɔgɔ la, Alasira ka kan ka taama cogo min na, i be mɔgɔw kalan o la tiɲɛ na.
42020022	A daganin be an ka lɛnpo sara Ɔrɔmu masacɛ ma wa, walima a daganin tɛ?»
42020023	Nga Yezu bɔra u ka nafigiya kala ma. O la, a y'a fɔ u ye ko:
42020024	«Aw ka warigwɛ dɔ di yan n k'a filɛ.» A ko: «Jɔn jaa n'a bulonɔn le b'a kan?» U ko masacɛ.
42020025	O tuma na, a y'a fɔ u ye ko: «Fɛɛn min ye masacɛ ta ye, aw k'o di masacɛ ma, ka Ala ta di Ala ma.»
42020026	U ma se ka Yezu minɛ a yɛrɛ dalakuma dɔ fɛ jama ɲana, nga a ka jaabili y'u kabakoya fɔɔ u jera.
42020027	Saduseɲɛw le tun b'a fɔ ko suuw tena kunun. U dɔw gwɛrɛla Yezu la
42020028	k'a ɲininga ko: «Karamɔgɔ, Musa y'a fɔ an ye ko: ‹Ni cɛɛ furunin dɔ sara n'a ma deen sɔrɔ, a dɔgɔcɛ ka kan k'a muso ta ka deen sɔrɔ a kɔrɔcɛ ye.›
42020029	Ayiwa, dencɛ wolonwula tun be cɛɛ dɔ fɛ. Kɔrɔcɛman ye muso furu. A sara n'u ma deen sɔrɔ.
42020030	Filanan y'o muso kelen nin ta,
42020031	o kɔ, sabanan y'a ta. O cogo la, dencɛ wolonwula nunu bɛɛ sara ten, u si ma deen sɔrɔ muso nin ma.
42020032	A laban, muso nin fana sara.
42020033	Ayiwa, suuw bena kunun loon min na, muso nin bena kɛ u jumɛn ta ye? Bari o mɔgɔ wolonwula bɛɛ y'a furu ka ye.»
42020034	Yezu y'u jaabi ko: «Bii bii nin na, diɲɛ kɔnɔ, mɔgɔw be furu ɲɔgɔn ma.
42020035	Nga Ala ye mɔgɔ minw jati mɔgɔɲumanw ye n'a bena u kunun u sanin kɔ, ani ka sini hɛrɛ di u ma, olu tena furu.
42020036	Olu tena sa tugu, bari u bena kɛ i n'a fɔ mɛlɛkɛw. Ala bena u jati a deenw ye bari a y'u kunun u sanin kɔ.
42020037	Ayiwa, suuw bena kunun. Musa yɛrɛ fana tun y'o fɔ ka gwɛ yiritunin yɔrɔ la. A ye Matigi wele ko Ibrayima ka Ala, ni Isiyaka ka Ala, ani Yakuba ka Ala.
42020038	Ala te suuw ka Ala ye, nga ɲanamanw ta lo, bari Ala fɛ, u sanin tɛ, u ɲanaman lo.»
42020039	Sariya karamɔgɔ dɔw y'a fɔ Yezu ye ko: «Karamɔgɔ, i ka kuma ɲana.»
42020040	O kɔ, mɔgɔ si m'a jaa gwɛlɛya ka Yezu ɲininga foyi la tugu.
42020041	Yezu y'a fɔ u ye ko: «Mɔgɔw be se k'a fɔ cogo di ko Ala ka Mɔgɔ wolomanin nin ye Dawuda ka deen dama ye?
42020042	Dawuda yɛrɛ y'a fɔ Ala tanuli dɔnkiliw la ko: ‹Matigi Ala y'a fɔ ne Matigi ye ko: Sigi ne kinibolo fɛ
42020043	fɔɔ ne k'i juguw cɔnkɔn i seen kɔrɔ.›
42020044	Dawuda yɛrɛ y'a wele ko Matigi, a do be se ka kɛ Dawuda ka deen dama ye cogo di?»
42020045	Yezu y'a fɔ a ka kalandenw ye jama ɲana ko:
42020046	«Aw ka aw yɛrɛw kɔlɔsi sariya karamɔgɔw la. Ka forocaw don ka yaala, o ka d'u ye, u b'a fɛ fana ko mɔgɔw k'u fo i n'a fɔ mɔgɔbabaw, jamayɔrɔ la. Ka sigi ɲafɛ, mɔgɔbabaw ka sigiyɔrɔ la, kalansow kɔnɔ ani jama ka dumunikɛyɔrɔw la, o fana ka d'u ye.
42020047	Olu le be firiyamusow bololafɛnw bɛɛ bɔsi u la. O kɔ, u be mɛn Ala daalili la janko mɔgɔw k'u filɛ mɔgɔɲumanw ye. Olu ka jalaki tɔɔrɔ bena juguya kosɔbɛ.»
42021001	Ka Yezu to Alabatosoba kɔnɔ, a ye nafolotigiw ye n'u be wari donna Alabatosoba kɛsu kɔnɔ.
42021002	A ye firiyamuso dɛsɛbagatɔ dɔ fana ye n'a be tama fila donna yen.
42021003	O tuma na, Yezu y'a fɔ ko: «Tiɲɛ na, ne b'a fɔ aw ye ko firiyamuso dɛsɛbagatɔ nin ye wari min don kɛsu kɔnɔ, o ka ca ni tɔw bɛɛ ta ye,
42021004	bari olu mako te se u ka nafolo min ma, u ye dɔ bɔ o le la k'o don, nga ale kɔni n'a ka fantanya bɛɛ, min tun b'a kun ka kɛ dumunisɔngɔ ye, a y'o bɛɛ don.»
42021005	O kɔ, mɔgɔ dɔw tun be kumana Alabatosoba koo la, ko a lɔra ni dakamana kabakuruw ye, ko a masirinin be ni fɛnɲumanw ye, mɔgɔw tun ye minw di ka Ala boɲa n'o ye. O la, Yezu ko:
42021006	«Aw ɲaa be fɛɛn min na, loon dɔ bena se, o kabakuru si tena to a tɔɲɔgɔn kan, u bɛɛ bena walaka.»
42021007	U ye Yezu ɲininga ko: «Karamɔgɔ, koo nunu bena kɛ tuma jumɛn? Taamasiɲɛ jumɛn ben'a yira k'o bena kɛ?»
42021008	Yezu y'u jaabi ko: «Aw k'aw yɛrɛ kɔlɔsi janko mɔgɔ si kana aw fili. Bari caaman bena na ne tɔgɔ la k'a fɔ k'olu ye ne yɛrɛ ye, ko diɲɛ laban tuma surunyana. Aw kana tugu u kɔ.
42021009	N'aw ye kɛlɛw ni jama murutiko mɛn tuma min na, aw kana siran. Wajibi lo o koow ka kɛ fɔlɔ, nga o tena kɛ diɲɛ laban ye o yɔrɔnin kelen.»
42021010	O kɔ, a y'a fɔ u ye ko: «Siya dɔ bena wili siya dɔ wɛrɛ kama. Jamana dɔ bena wili jamana dɔ wɛrɛ kama.
42021011	Dugukolo bena yɛrɛyɛrɛ kosɔbɛ yɔrɔ dɔw la. Fɔɲɔbanaw ni kɔngɔ bena don yɔrɔ dɔw la fana. Jatigɛkow ni taamasiɲɛbabaw bena ye sankolo la.
42021012	«Nga sanni o koow bɛɛ ka kɛ, mɔgɔw bena aw minɛ k'aw tɔɔrɔ kosɔbɛ. U bena aw don kalanso kuntigiw bolo k'aw don kaso la. U bena taga n'aw ye masacɛw ni jamanatigiw fɛ ne kosɔn.
42021013	O bena kɛ sababu ye, aw be ne koo fɔ u ye.
42021014	Aw k'aw hakili to a la ko aw man kan ka jɔɔrɔ aw ka fɔta la u ɲakɔrɔ,
42021015	bari ne yɛrɛ bena hakilitigiya kuma don aw daa la fɔɔ aw jugu si tena se k'aw sɔsɔ, walima k'aw ka kuma kɔɔ kari.
42021016	Hali aw wolobagaw, n'aw badenw, n'aw balimaw, an'aw teriw yɛrɛ, olu bena aw don aw juguw bolo k'aw dɔw faga.
42021017	Mɔgɔ bɛɛ bena aw kɔniya ne tɔgɔ kosɔn.
42021018	Nga hali aw kunsigiden kelen tena tunu.
42021019	Aw ka muɲuli ben'a to aw bena hɛrɛ sɔrɔ Ala fɛ sini.
42021020	«N'aw y'a ye ko Zeruzalɛmukaw juguw ka kɛlɛbolo ye dugu lamini tuma min na, aw k'a lɔn ko a halakituma sera.
42021021	O tuma na, mɔgɔ minw be Zude mara la, olu ka boli ka taga kuluyɔrɔw la. N'o ye minw sɔrɔ Zeruzalɛmu kɔnɔ, olu ka boli ka bɔ. Minw be kongo kɔnɔ, u kan'a fɔ k'u bena u yɛrɛ sutara Zeruzalɛmu kɔnɔ,
42021022	bari a waati bena kɛ kojuguw juru sarawaati ye. Kiraw tun ye min fɔ, o bɛɛ bena kɛ, hali foyi ten'o jɛn.
42021023	O waati la, musokɔnɔmanw ani minw deen be siin min, olu bena tɔɔrɔ kosɔbɛ, o tɔɔrɔ nin bena se Isirayɛli jamana mɔgɔw ma, bari Ala ben'a yira u la ko a dimina u kɔrɔ.
42021024	U bena dɔw faga ni murujanjan ye, ka dɔw minɛ ka taga u kɛ jɔɔnw ye siya wɛrɛw cɛma. Siya minw te siran Ala ɲa, olu bena Zeruzalɛmu halaki pewu fɔɔ sarati min tun dira u ma, o ka dafa.
42021025	«Tile, ni kalo, ani lolow bena kɛ cogo dɔ la. Kɔgɔji bena mankanba kɛ, siyaw kɔnɔ bena gwan, u dabari bena ban.
42021026	Mɔgɔ caaman bena sa jatigɛkojugu bolo, kabako miiri kosɔn minw be nana kɛ dugukolo kan. Sankolofɛnw bena ɲagami ɲɔgɔn na.
42021027	O tuma na, mɔgɔw bena Mɔgɔ Dencɛ natɔ ye sankabaw cɛma ni sebagaya ni nɔɔrɔ ye.
42021028	N'o koow daminɛna ka kɛ tuma min na, aw ka dɔ fara aw jigi n'aw ka jagwɛlɛya kan, bari aw hɔrɔnyali waati sera.»
42021029	O kɔ, Yezu ye talen dɔ la u ye ko: «Aw ka torosun ni yiri tɔw bɛɛ filɛ.
42021030	N'aw y'a ye u bolow daminɛna ka nugu tuma min na, aw b'a lɔn ko samiɲa surunyana.
42021031	O cogo kelen la, aw mana o koow kɛtɔ ye tuma min na, aw k'a lɔn ko Ala ka masaya waati surunyana.
42021032	«Tiɲɛ na, ne b'a fɔ aw ye ko bii mɔgɔw bɛɛ tena sa ni o koow bɛɛ ma kɛ.
42021033	Sankolo ni dugukolo bena tɛmɛ, nga ne ka kuma tena tɛmɛ.
42021034	«Aw k'aw yɛrɛw kɔlɔsi, aw kan'a to nugubagatɔya, ni dɔrɔtɔya, ani diɲɛ hamikow k'aw hakili ɲagami, n'o tɛ, laban loon bena bari aw la,
42021035	bari o loon bena cun diɲɛ mɔgɔw bɛɛ kan i n'a fɔ jɔɔ be fɛɛn minɛ cogo min na.
42021036	Aw ye jija ka Ala daali tuma bɛɛ, ka kɛ mɔgɔ timinadiyaninw ye, waasa aw ka se ka kisi o koo nataw bɛɛ ma, ani aw ka se ka lɔ Mɔgɔ Dencɛ ɲakɔrɔ.»
42021037	Loon o loon tile kɔnɔ, Yezu tun be mɔgɔw kalan Alabatosoba kɔnɔ. Ni suu kora, a tun be bɔ ka taga si Olivuyirikulu yɔrɔ la.
42021038	Sɔgɔmada joona, mɔgɔ bɛɛ tun be taga sɛgɛrɛ Alabatosoba kɔnɔ k'a lamɛn.
42022001	Buru funubali ɲanagwɛ, min tɔgɔ ko Hɔrɔnya ɲanagwɛ fana, o tun surunyana.
42022002	Sarakalasebagaw kuntigiw ni sariya karamɔgɔw bena se ka Yezu faga cogo min na ni jama ma bɔ a kala ma, u tun b'o cogo ɲinina bari u tun be siran ko jama bena muruti.
42022003	O tuma na, Zuda min be wele Isikariyɔti n'o ye kalanden tan ni fila nunu dɔ ye, Sutana y'a daminɛ k'o hakili yɛlɛma.
42022004	A tagar'a fɔ sarakalasebagaw kuntigi ni Alabatosoba kɔlɔsibagaw kuntigiw ye ko cogo b'ale fɛ ka Yezu don u bolo.
42022005	O diyara u ye kosɔbɛ. U bɛnn'a la k'u bena wari hakɛ dɔ d'a ma.
42022006	Zuda sɔnna. A y'a daminɛ ka cogoɲuman ɲini waasa k'a don u bolo ni jama ma bɔ a kala ma.
42022007	Buru funubali ɲanagwɛ loon nana se. Sagaden tun ka kan ka faga o loon ka kɛ Hɔrɔnya ɲanagwɛ saraka ye.
42022008	Yezu y'a fɔ Piyɛri ni Zan ye k'u ka taga Hɔrɔnya ɲanagwɛ dumuni labɛn u ye.
42022009	U y'a ɲininga ko: «I b'a fɛ an k'o labɛn yɔrɔ jumɛn?»
42022010	A y'u jaabi ko: «Aw dontɔ dugu kɔnɔ, aw ni cɛɛ dɔ bena ɲɔgɔn kunbɛn, duun fanin be jii la a kunna. Aw ka tugu o cɛɛ nin kɔ. N'a donna luu min kɔnɔ, aw ye don yen,
42022011	k'a fɔ o lutigi ye ko karamɔgɔ ko a n'a ka kalandenw bena Hɔrɔnya ɲanagwɛ dumuni kɛ boon min kɔnɔ, k'o be min.
42022012	A bena bonba dɔ yira aw la sangaso la. An mako bena se fɛɛn minw ma, o bɛɛ b'a kɔnɔ. Aw ka ɲanagwɛ dumuni nin labɛn o yɔrɔ la.»
42022013	Piyɛri ni Zan tagara. Yezu tun y'a fɔ u ye cogo min na, a kɛra ten fana. U ye Hɔrɔnya ɲanagwɛ dumuni labɛn yen.
42022014	Dumuni kɛtuma sera minkɛ, Yezu n'a ka ciden tan ni fila sigira dumuni na.
42022015	A y'a fɔ u ye ko: «Ne tun b'a fɛ kosɔbɛ ka Hɔrɔnya ɲanagwɛ nin dumuni kɛ n'aw ye sanni ne be tɔɔrɔ,
42022016	bari ne b'a fɔ aw ye ko ne tena Hɔrɔnya ɲanagwɛ wɛrɛ dumuni kɛ tugu fɔɔ a dumukun ka dafa Ala ka masaya kɔnɔ.»
42022017	O tuma na, a ye duvɛn ta ka barika la Ala ye k'a fɔ ko: «Aw k'a minɛ k'a min,
42022018	bari ne b'a fɔ aw ye ko ne tena duvɛn min tugu ni Ala ka masaya ma se.»
42022019	O kɔ, Yezu ye buru ta ka barika la Ala ye. A y'a tilantilan k'a d'u ma k'a fɔ ko: «Nin ye ne fari ye [min bena kɛ saraka ye aw ka nafa kosɔn. Aw ye to ka nin kɛ k'aw hakili to ne la.»
42022020	Dumuni kɛnin kɔ, a ye duvɛn fana ta ka barika la Ala ye. A y'a di u ma k'a fɔ ko: «Nin ye ne joli ye, Ala be jɛnɲɔgɔnyakura sigi ni min ye. O joli nin bena bɔn aw ka nafa kosɔn.]
42022021	«Mɔgɔ min bena ne don mɔgɔjuguw bolo, o tigi be dumuni kɛra ni ne ye.
42022022	Tiɲɛ lo, Mɔgɔ Dencɛ bena sa i n'a fɔ a latigɛra cogo min na, nga min ben'a don u bolo, bɔnɛ bena o tigi sɔrɔ.»
42022023	Kalandenw y'a daminɛ ka ɲɔgɔn ɲininga k'o bena kɛ jɔn ye u cɛma.
42022024	Kalandenw y'a daminɛ ka ɲɔgɔn sɔsɔ kosɔbɛ, bari u tun b'a fɛ k'a lɔn ni mɔgɔ min ye ɲamɔgɔ ye u cɛma.
42022025	Yezu y'a fɔ u ye ko: «Siyaw ka masacɛw be kuntigiyakow kɛ tɔw la, ani fanga be minw bolo, olu b'a fɛ u k'u tɔgɔɲuman fɔ.
42022026	Nga aw ta man kan ka kɛ ten. Mɔgɔ min ye mɔgɔbaba ye aw cɛma, o tigi k'a yɛrɛ kɛ i n'a fɔ aw bɛɛ la dɔgɔ. Fanga be min bolo, o tigi k'a yɛrɛ kɛ aw ka baaraden ye.
42022027	Mɔgɔ min be dumuni labɛnna an'a be di min ma wo, jɔn le ye mɔgɔbaba ye u fila cɛma? Dumuni be di min ma, o tɛ wa? Ayiwa, ne be aw cɛma i n'a fɔ jɔɔn.
42022028	«Aw kɔni muɲuna ka to ne fɛ n ka sigɛnw waati la.
42022029	O le y'a to, ne Faa ye masaya di ne ma cogo min na, ne fana b'a di aw ma ten,
42022030	janko aw ka dumuni kɛ ka minni kɛ ne ka masaya la, ani ka sigi masasigilanw kan ka Isirayɛli ka deen tan ni fila kɔmɔgɔw kiti.»
42022031	Yezu y'a fɔ ko: «Simɔn, Simɔn, Sutana ye sira ɲini waasa k'i yuguyugu i n'a fɔ mɔgɔ be mugu tɛntɛn cogo min na,
42022032	nga, ne ye Ala daali i ye waasa i ka lanaya kana cɛn. N'i segira ne ma tuma min na, e k'i tɔɲɔgɔnw dɛmɛ.»
42022033	Piyɛri y'a fɔ a ye ko: «Matigi, hali ni ne ka kan ka fara i kan u k'an don kaso la, walima u k'an faga, ne be sɔn.»
42022034	Nga Yezu y'a fɔ a ye ko: «Piyɛri, ne b'a fɔ i ye ko dondo tena kasi bii n'i m'a fɔ ko i te ne lɔn fɔɔ siɲɛ saba.»
42022035	O kɔ, Yezu y'a fɔ a ka kalandenw ye ko: «Ne y'aw ci tuma min na k'a fɔ aw ye ko aw kana taga ni wari ni dugutagaminan ani sanbara ye, fɛɛn dɔ ye aw dɛsɛ wa?» U y'a jaabi ko foyi m'u dɛsɛ.
42022036	A y'a fɔ u ye tugu ko: «Nga sisan, ni wari be min fɛ, a k'a ta. O cogo kelen la fana, ni dugutagaminan be min fɛ, a k'a ta. Ni murujan te min fɛ, a k'a ka nɛnɛdeleke feere ka dɔ san.
42022037	Ne b'a fɔ aw ye, Ala ka kuma ye min fɔ ne ka koo la ko: ‹U y'a jati kojugukɛlaw dɔ ye,› wajibi lo o ka kɛ. Ayiwa, o tuma surunyana.»
42022038	Kalandenw y'a fɔ a ye ko: «Matigi, murujan fila filɛ.» A y'u jaabi k'o ka ɲi ten.
42022039	Yezu bɔra ka taga Olivuyirikulu kan i n'a fɔ a tun be deli ka taga cogo min na. A ka kalandenw tugura a kɔ.
42022040	A sera o yɔrɔ la tuma min na, a y'a fɔ u ye ko: «Aw ka Ala daali waasa aw kana don kɔrɔbɔli la.»
42022041	O kɔ, a bɔra u kɔrɔ dɔɔni ka se bɛrɛ filiko kelen jaɲa ma. A y'a kunbiri gwan k'a daminɛ ka Ala daali ko:
42022042	«Ne Faa, n'i b'a fɛ, i ka ne kisi tɔɔrɔ nin ma, nga ne sago kana kɛ fɔɔ e sago.» [
42022043	O tuma na, mɛlɛkɛ dɔ bɔra sankolo la k'a yɛrɛ yira a la, ka barika don a la.
42022044	Yezu nii tɔɔrɔnin tun bɛ. A ye dɔ fara Ala daali kan. A wasiji ɲaa kɛra i n'a fɔ joli n'o be tɔnitɔni duguma.]
42022045	A ye Ala daali ka ban tuma min na, a wilila ka segi ka na kalanden nunu fɛ ka u sɔrɔ sinɔgɔ la ɲanafinkojugu bolo.
42022046	A y'a fɔ u ye ko: «Mun na aw be sinɔgɔ? Aw ye wili ka Ala daali waasa aw kana don kɔrɔbɔli la.»
42022047	Ka Yezu to kuma na, Zuda min tun ye kalanden tan ni fila nunu dɔ ye, ale bilara jama ɲa ka na. A gwɛrɛla Yezu la ko a b'a fo.
42022048	Nga Yezu y'a fɔ a ye ko: «Zuda, i be Mɔgɔ Dencɛ don mɔgɔjuguw bolo ni foli le ye wa?»
42022049	Mɔgɔ minw tun be ni Yezu ye, koo min bena kɛ, olu y'o faamu minkɛ, u ye Yezu ɲininga ko: «Matigi, an ka murujanjanw ta u kama wa?»
42022050	U dɔ ye sarakalasebagaw kuntigiba ka baaraden kinibolo tulo caron.
42022051	Nga Yezu y'u jaabi ko: «Aw k'a dan nin ma.» A magara o jɔncɛ tulo la k'a kɛnɛya.
42022052	O kɔ, sarakalasebagaw kuntigiw ni Alabatosoba kɔlɔsibagaw kuntigiw ani cɛkɔrɔba minw tun tagara k'u b'a minɛ, a y'a fɔ olu ye ko: «Aw nana ne kama ni murujanjan ni berew ye i n'a fɔ ne ye benkannikɛla ye.
42022053	Ne tun be n'aw ye loon o loon Alabatosoba kɔnɔ waati min na, aw ma ne minɛ, nga sisan ye aw ka waati ni dibi ka setigiya tuma ye.»
42022054	U ye Yezu minɛ ka taga n'a ye sarakalasebagaw kuntigiba ka luu kɔnɔ. Piyɛri tugura u kɔɔ ka furancɛba to u ni ɲɔgɔn cɛ.
42022055	Mɔgɔw tun ye tasuma mana luu cɛmancɛ la ka sigi a daa la. Piyɛri tagara sigi olu cɛma.
42022056	Ka Piyɛri siginin to tasuma daa la, jɔnmuso dɔ y'a ye, a y'a ɲaa basa a la k'a fɔ ko: «Cɛɛ nin fana tun be ni Yezu ye.»
42022057	Piyɛri ye muso sɔsɔ k'a fɔ ko: «Ne t'a lɔn.»
42022058	Waati dɔɔni o kɔ, cɛɛ dɔ fana y'a ye k'a fɔ a ye ko: «Ele fana ye u dɔ ye.» Nga Piyɛri ye cɛɛ jaabi ko: «Ne te u dɔ ye.»
42022059	Lɛrɛ kelen ɲɔgɔn tɛmɛnin kɔ, cɛɛ dɔ wɛrɛ segira k'a fɔ ko: «Siga t'a la, cɛɛ nin tun be ni Yezu ye bari Galileka lo.»
42022060	Nga Piyɛri y'a jaabi ko: «E be min fɔra, ne t'o faamu.» K'a to o kuma na, o yɔrɔnin bɛɛ dondo kasira.
42022061	Matigi y'a ɲaa yɛlɛma ka Piyɛri filɛ. Piyɛri hakili jigira a ka kuma na, a tun ye min fɔ a ye ko: «Sanni dondo bɛ kasi bii, i ben'a fɔ fɔɔ siɲɛ saba ko i te ne lɔn.»
42022062	Piyɛri bɔra kɛnɛma ka kasi kosɔbɛ.
42022063	Yezu kɔlɔsibagaw tun be yɛlɛ a ma n'u b'a bugɔ.
42022064	U tun y'a ɲaa siri ka sɔrɔ ka to k'a bugɔ, ani k'a ɲininga ko: «Jɔn y'i bugɔ?»
42022065	U ye kumajugujugu wɛrɛw fɔ a ma.
42022066	Dugu gwɛra tuma min na, dugu cɛkɔrɔbaw, ni sariya karamɔgɔw ani sarakalasebagaw kuntigiw ye ɲɔgɔn lajɛn. U tagara ni Yezu ye u ka kititigɛlaw fɛ waasa k'a kiti.
42022067	U y'a fɔ a ye ko: «N'i ye Ala ka Mɔgɔ wolomanin nin ye, a fɔ an ye.» Yezu y'u jaabi ko: «Ni ne y'a fɔ aw ye, aw tena la a la.
42022068	Ni ne y'aw ɲininga fana, aw tena ne jaabi.
42022069	Nga, kabini sisan, Mɔgɔ Dencɛ bena sigi Setigi Ala kinibolo fɛ.»
42022070	U bɛɛ y'a fɔ ko: «O tuma na, e ye Ala Dencɛ ye wa?» A y'a fɔ u ye ko: «Aw yɛrɛ y'a fɔ ko ne lo.»
42022071	U y'a fɔ ɲɔgɔn ye ko: «An mako te mɔgɔ ka seereya la tugu ka sɔrɔ k'a jalaki, bari an yɛrɛw y'a dalakuma mɛn.»
42023001	O tuma na, kititigɛlaw bɛɛ sinna ka wili ka taga ni Yezu ye Pilati fɛ.
42023002	U y'a daminɛ ka Yezu jalaki ko: «An y'a ye ko cɛɛ nin b'an ka siya kunnacɛnna. A b'u bali ka lɛnpo sara Ɔrɔmu masacɛ ma. A ko ale ye Ala ka Mɔgɔ wolomanin nin ye, ko ale ye masa ye.»
42023003	Pilati y'a ɲininga ko: «I ye zuwifuw ka masa ye wa?» Yezu y'a jaabi ko: «E ko ten.»
42023004	Pilati y'a fɔ sarakalasebagaw kuntigiw ni jama ye ko: «Ne ma kuun ye cɛɛ nin be se ka jalaki min na.»
42023005	Nga u segira k'a fɔ ko: «A be mɔgɔw kalan an ka jamana yɔrɔ bɛɛ la. O le b'a to mɔgɔw be muruti. A y'a daminɛ Galile mara la fɔɔ ka na se yan Zude mara la.»
42023006	Pilati ye Galile tɔgɔ mɛn mɔgɔw daa la minkɛ, a ye ɲiningali kɛ ko yala ni Yezu ye Galileka ye.
42023007	A y'a lɔn ko Yezu bɔra Erɔdi ka mara la tuma min na, a y'a fɔ u ye k'u ka taga n'a ye Erɔdi fɛ, bari Erɔdi fana tun be Zeruzalɛmu o loon nin na.
42023008	Erɔdi ye Yezu ye minkɛ, o diyara a ye kosɔbɛ. A tun b'a fɛ ka Yezu ye kabini tumajan bari a tun y'a ka koo mɛn. A tun be miiri fana ko Yezu bena kabako dɔ kɛ ale ɲana.
42023009	A ye Yezu ɲininga koo caaman na, nga Yezu m'a jaabi.
42023010	Sarakalasebagaw kuntigiw ni sariya karamɔgɔw tun be yen. U tun b'a la ka kumajugu fɔ waasa k'a ka koo juguya.
42023011	Erɔdi n'a ka sɔlidasiw ye Yezu lɔgɔbɔ kosɔbɛ ka delekeɲuman dɔ don a kaan na. O kɛnin kɔ, a y'u bila ka segi ni Yezu ye Pilati fɛ.
42023012	O loon nin na, Pilati ni Erɔdi kɛra teriw ye k'a sɔrɔ u tun ye ɲɔgɔn juguw ye fɔlɔ la.
42023013	Pilati ye sarakalasebagaw kuntigiw, ni zuwifuw ka kuntigiw ani jama wele
42023014	k'a fɔ u ye ko: «Aw le nana ni cɛɛ nin ye k'a fɔ ne ye ko a be mɔgɔw kunnacɛn. Ayiwa, ne y'a ɲininga aw ɲana. Aw ye koo minw fɔ k'olu y'a jalakikun ye, ne y'a ye ko jalakita tɛ.
42023015	Erɔdi fana m'a jalakikun ye, bari a segira k'a bila ka na anw fɛ. O la, ne ma koo si ye cɛɛ nin ka kan ka faga min kama.
42023016	O la, ne ben'a to u b'a bugɔ ni golokami ye. O kɔ, ne ben'a bila ka taga.» [
42023017	Saan o saan, Hɔrɔnya ɲanagwɛ tuma, Pilati tun ka kan ka kasoden dɔ labila.]
42023018	U bɛɛ pɛrɛnna ko: «Cɛɛ nin faga, ka Barabasi labila.»
42023019	Barabasi tun donna kaso la murutili ni mɔgɔfaga kosɔn. O murutili tun kɛra dugu kɔnɔ.
42023020	Pilati tun b'a fɛ ka Yezu bila minkɛ, a kumana jama fɛ tugu.
42023021	Nga u pɛrɛnna ko: «A gwengwen lɔgɔ kan! A gwengwen lɔgɔ kan!»
42023022	Pilati kumana u fɛ a siɲɛ sabanan na ko: «A ye kojugu jumɛn kɛ? A ye koo min kɛ n'o b'a fagakun bɔ, ne m'o ye. O la, ne ben'a to u b'a bugɔ ni golokami ye. O kɔ, ne ben'a to a be taga.»
42023023	Nga u tora ka pɛrɛn ko Pilati ka Yezu gwengwen lɔgɔ kan. U ka mankan boɲana fɔɔ ka see sɔrɔ.
42023024	O tuma na, Pilati y'a fɔ ko u ye min daali, k'o bena kɛ u ye.
42023025	Barabasi min tun donna kaso la murutili ni mɔgɔfaga kosɔn, a y'ale labila i n'a fɔ u y'a ɲini cogo min na. Nga a ye Yezu don u bolo waasa u k'u sago kɛ a la.
42023026	U taatɔ ni Yezu ye, u ye cɛɛ dɔ kunbɛn min tun bɔr'a ka foro la. Sirɛnika tun lo, a tɔgɔ tun ko Simɔn. U y'ale karaba ko a ka Yezu gwengwenlɔgɔ ɲun ka tugu a kɔ.
42023027	Jamaba tugunin tun be Yezu kɔ. Muso caaman ɲaa sisinin tun be, ani u tun b'u disi gosi dusukasi bolo Yezu ka tɔɔrɔ kosɔn.
42023028	Nga Yezu y'a ɲaa yɛlɛma k'a fɔ u ye ko: «Zeruzalɛmu musow, aw kana kasi ne kosɔn. Aw ye kasi aw yɛrɛw n'aw ka deenw kosɔn,
42023029	bari loon dɔ bena se, mɔgɔw ben'a fɔ ko: ‹Muso minw ma deen sɔrɔ ka ye, ni minw te se ka deen sɔrɔ, ani minw ma siin di deen ma ka ye, olu dagamunin lo.›
42023030	O tuma na, mɔgɔw ben'a daminɛ k'a fɔ kuluw ye ko: ‹Aw ka ben an kan!› U ben'a fɔ tintinw ye ko: ‹Aw k'an datugu!›
42023031	Ne be kuma ten bari aw yɛrɛ y'a ye u be nin kɛra yirikɛnɛ na, yiri jalan ta bena kɛ cogo di?»
42023032	U tun be tagara ni kojugukɛla fila fana ye k'olu ni Yezu faga ɲɔgɔn fɛ.
42023033	U tagara se kulunin dɔ kan, u be min wele ko Kungolokolo. U ye Yezu gwengwen lɔgɔ kan yen, ka kojugukɛla fila nunu fana gwengwen lɔgɔ dɔw kan, kelen a kinibolo fɛ, kelen a numanbolo fɛ.
42023034	Nga Yezu y'a fɔ ko: «N Faa, yafa u ma bari u be min kɛra, u m'o lɔn.» U ye kala la ka Yezu ka faniw tilan ɲɔgɔn cɛ.
42023035	Mɔgɔw tun lɔra n'u be filɛli kɛ. Zuwifuw ka kuntigiw kɔni tun be yɛlɛla Yezu ma. U ko: «A ye mɔgɔ wɛrɛw kisi, a k'a yɛrɛ kisi sa. N'a ye Ala ka Mɔgɔ wolomanin nin ye tigitigi, a k'a yɛrɛ kisi.»
42023036	Sɔlidasiw fana tun be yɛlɛla a ma. U gwɛrɛla a la k'u be vinɛgiri d'a ma.
42023037	U y'a fɔ ko: «N'i ye zuwifuw ka masa ye, i yɛrɛ kisi.»
42023038	U y'a sɛbɛn fɛɛn dɔ kan k'a dulon gwengwenlɔgɔ la Yezu kunna ko: «Nin ye zuwifuw ka masa ye.»
42023039	Kojugukɛla minw tun gwengwenna fana, olu kelen tun b'a nɛnina ko: «I te Ala ka Mɔgɔ wolomanin nin ye wa? I yɛrɛ kisi k'an fana kisi kɛ!»
42023040	Nga kojugukɛla tɔ kelen nin ye dɔ nin sɔngɔ ko: «E min b'o tɔɔrɔ ɲɔgɔn na, i te siran Ala ɲa!
42023041	An kɔni ka kan ni tɔɔrɔ nin ye bari an ye kojugu kɛ, nga ale ma kojugu si kɛ.»
42023042	O kɔ, a y'a fɔ Yezu ye ko: «Matigi, n'i nana sigi i ka masaya la tuma min na, i k'i hakili to ne la.»
42023043	Yezu y'a jaabi ko: «Tiɲɛ na, ne b'a fɔ i ye, i bena kɛ ne fɛ arijana na bii yɛrɛ.»
42023044	Tilegwangwanfɛ, dibi donna yɔrɔ bɛɛ fɔɔ ka lɛrɛ saba kɛ.
42023045	Alabatosoba cɛtigɛfani faranna fila ye.
42023046	Yezu pɛrɛnna kosɔbɛ ko: «N Faa, ne be n nii segi i ma.» A y'o fɔ ka ban tuma min na, a nii bɔra.
42023047	Sɔlidasiw kuntigi ye koo nunu ye ten, a ye Ala boɲa k'a fɔ ko: «Siga t'a la, cɛɛ nin tun ye mɔgɔɲuman ye.»
42023048	Koo minw tun kɛra, mɔgɔ minw tun tagara olu filɛ, u kɔsegitɔ tun b'u disi gosi dusukasi bolo.
42023049	Yezu lɔnbagaw bɛɛ lɔnin tun be yɔrɔjan k'o koow filɛ. Muso minw tun tugura Yezu kɔ ka bɔ Galile mara la, olu fana tun b'u cɛma.
42023050	Cɛɛ dɔ fana tun be yen, a tɔgɔ ko Yusufu, zuwifuw ka kititigɛlaw dɔ tun lo. Mɔgɔɲuman tun lo, a tun te sɔn ka mɔgɔ tɔɲɔ.
42023051	A tun ma sɔn a tɔɲɔgɔnw ka koo latigɛli ani u ka kɛtaw ma. A tun bɔra zuwifu ka dugu dɔ la min tɔgɔ ko Arimate. A tun be Ala ka masaya waati kɔnɔna.
42023052	A tagara Pilati sɛgɛrɛ ka Yezu suu daali a fɛ.
42023053	O kɔ, Yusufu tagara Yezu suu bɔ lɔgɔ kan k'a kasange ni bagi gwɛman ye, k'a don kaburu dɔ kɔnɔ. O kaburu soginin tun be fara la. Mɔgɔ si suu tun ma don yen fɔlɔ.
42023054	Jumalon tun lo. Lafiɲɛlon tun be ɲini ka daminɛ.
42023055	Muso minw tun tugura Yezu kɔ ka bɔ Galile mara la, olu tagara ni Yusufu ye Yezu suu donyɔrɔ la. U ye kaburu nin ye ka Yezu suu doncogo bɛɛ filɛ.
42023056	O kɔ, u segira ka taga dugu kɔnɔ. U ye wusulan ni tulu kasadiman labɛn. U ye lafiɲɛlon bato i ko a fɔra cogo min na Ala ka sariya la.
42024001	Lɔgɔkun loon fɔlɔ sɔgɔma joona, muso nunu tun ye wusulan min labɛn, u wilila ka taga n'o ye kaburu la.
42024002	Kabakuru belebeleba min tun kɛra ka kaburu datugu, u tagar'a sɔrɔ kabakuru nin te kaburu daa la.
42024003	U donna kaburu kɔnɔ, u ma Matigi Yezu suu ye.
42024004	K'u hakili ɲagaminin to o koo la, u barila ka cɛɛ fila dɔ ye. U ka faniw tun be manamana haali.
42024005	Muso nunu siranna k'u ɲaa biri duguma minkɛ, cɛɛ nunu y'a fɔ u ye ko: «Mɔgɔ min be nii na, aw do b'o tigi yaala suuw cɛma mun na?
42024006	A te yan, a kununna ka ban. A tun ye kuma min fɔ aw ye k'a to Galile mara la, aw k'aw hakili jigi o la.
42024007	A tun y'a fɔ ko wajibi lo Mɔgɔ Dencɛ ka don hakɛkɛlaw bolo, u k'a gwengwen lɔgɔ kan, ko tile sabanan a faganin kɔ, a bena kunun.»
42024008	O tuma na, muso nunu hakili jigira Yezu ka kuma na.
42024009	U bɔra kaburu la ka taga o koow bɛɛ lakali kalanden tan ni kelen nunu ye, ani k'a lakali tɔw bɛɛ ye fana.
42024010	O koo nunu lakalibagaw tun ye Zaki bamuso Mariyamu ye, ni Zaani, ani Mariyamu ka bɔ Magidala. Muso wɛrɛ minw tun be n'u ye, olu fana ye koo nunu lakali kalandenw ye ten.
42024011	Kalandenw ma la muso nunu ka kuma na, u tun b'o jati nalomanyakuma ye.
42024012	O n'a ta bɛɛ, Piyɛri wilila ka boli ka taga kaburu la. A sera, a ye filɛli kɛ kaburu kɔnɔ, a ye bagi gwɛman dɔrɔn lanin ye duguma. Koo minw tun kɛra, olu y'a kabakoya, a segira ka taga soo.
42024013	O loon na yɛrɛ, Yezu ka kalandenw mɔgɔ fila tun be tagara dugu dɔ la min tɔgɔ ko Emayusi. O dugu ni Zeruzalɛmu cɛ tun ye kilo tan ni kelen ɲɔgɔn ye.
42024014	Koo minw bɛɛ tun kɛra, u tun be olu baro la ɲɔgɔn fɛ.
42024015	K'u to baro ni sɔsɔli la, Yezu yɛrɛ nana fara u kan ka taama n'u ye,
42024016	nga a kɛra i n'a fɔ u ɲaa tun sirinin be, u ma se ka Yezu lɔn.
42024017	Yezu y'u ɲininga ko: «Aw be mun baro la ɲɔgɔn fɛ?» O tuma na, u lɔra. U ɲaa sisinin tun bɛ.
42024018	Mɔgɔ kelen min tɔgɔ ko Kilewopasi, ale y'a jaabi ko: «Koo minw kɛra tile fila nin na, mɔgɔ si te Zeruzalɛmu min te o koow kala ma fɔɔ e dɔrɔn kɛ?»
42024019	Yezu y'u ɲininga ko: «O ye mun ye?» U y'a jaabi ko: «Nazarɛtika Yezu ka koo kɛ! A tun kɛra kira ye, a ye kabakow kɛ, ani ka setigiyakumaw fɔ Ala ni mɔgɔw bɛɛ ɲakɔrɔ.
42024020	Nga sarakalasebagaw kuntigiw n'an ka dugu ɲamɔgɔw y'a don mɔgɔjuguw bolo waasa u k'a faga. Olu y'a gwengwen lɔgɔ kan.
42024021	An kɔni jigi tun b'a kan ko mɔgɔ min ka kan ka Isirayɛlidenw kunmabɔ, ko ale tun lo. Nga, koo nunu kɛra, a tile saba ye bii ye.
42024022	An kalandenw cɛma, musow be yen. Olu dɔw tun tagara sɔgɔma joona kaburu la, ka segi ka na an kabakoya
42024023	ko u m'a suu ye. U y'a fɔ an ye ko mɛlɛkɛ dɔw y'u yɛrɛ yira u la k'a fɔ u ye ko a be nii na.
42024024	An tɔɲɔgɔn dɔw tagara kaburu la k'a lajɛ fana. Musow y'a fɔ cogo min na, u tagar'a sɔrɔ ten nga u ma a yɛrɛ ye.»
42024025	O tuma na, Yezu y'a fɔ u ye ko: «Aw ye hakilitanw ye dɛ! Aw te la kiraw ka kuma fɔnin na joona fana.
42024026	Wajibi tun lo Ala ka Mɔgɔ wolomanin nin tun ka tɔɔrɔ ten ka sɔrɔ ka boɲa sɔrɔ Ala fɛ.»
42024027	O kɔ, Ala ka kuma ye min fɔ a ka koo la, a ye olu bɛɛ fɔ k'a gwɛya u ye, k'a ta Musa ye kuma min sɛbɛn fɔɔ ka n'a bila kiraw bɛɛ ka sɛbɛnninw ma.
42024028	U tun be tagara dugu min na, u surunyana o la tuma min na, Yezu y'a kɛ i n'a fɔ a b'a fɛ ka taga k'u to yen.
42024029	Nga u y'a daali ko a ka to u fɛ bari tile be ɲini ka ban. O la, a tora u fɛ u ka jatigiso kɔnɔ.
42024030	Dumunikɛtuma, Yezu sigira n'u ye dumuni na, a ye buru ta ka barika la Ala ye, k'a tilantilan k'a d'u ma.
42024031	O tuma na, u ɲaa yɛlɛla, u y'a lɔn, nga a tununa ka bɔ u ɲakɔrɔ.
42024032	U y'a fɔ ɲɔgɔn ye ko: «A tun be kumana an fɛ sira kan tuma min na ka to ka Ala ka kuma ɲafɔ an ye ka gwɛ, an nisɔndiyanin tun tɛ wa?»
42024033	O yɔrɔnin bɛɛ, u wilila ka segi ka taga Zeruzalɛmu. U tagara ciden tan ni kelen ni kalanden tɔw lajɛnnin sɔrɔ yen.
42024034	Olu y'a fɔ mɔgɔ fila nunu ye ko Matigi kununna tiɲɛ na, u ko a y'a yɛrɛ yira Simɔn na.
42024035	O tuma na, olu fila ye Yezu ye sira kan cogo min na, ani k'a lɔn cogo min na dumuni kɛtuma na, u y'o lakali kalanden tɔw ye.
42024036	Ka kalanden fila nunu to o kuma na dɔrɔn, u barila ka Yezu ye u cɛma. A y'a fɔ u ye ko: «Ala ka hɛrɛ kɛ aw ye.»
42024037	U siranna kosɔbɛ bari u tun be miiri ko suja dɔ lo.
42024038	Nga Yezu y'a fɔ u ye ko: «Mun na aw be siran? Mun y'a to aw be sigasiga ten?
42024039	Aw ka ne tigɛ ni n seenw filɛ, ne yɛrɛ lo tigitigi. Aw ye maga ne la k'a filɛ, aw ben'a ye ko farisogo ni kolo be ne la k'a sɔrɔ olu te suja la.»
42024040	O fɔnin kɔ, a y'a tigɛ n'a seenw yira u la.
42024041	U nisɔn diyara kosɔbɛ, ka kabakoya, o le y'a to u ma l'a la ko Yezu lo. O la, Yezu y'u ɲininga ko: «N be dumunifɛn dɔ sɔrɔ aw fɛ yan wa?»
42024042	U ye jigɛwusunin kunkurun dɔ d'a ma.
42024043	A y'a minɛ k'a ɲimi u ɲana.
42024044	O kɔ, a y'a fɔ u ye ko: «Tuma min na ne tun ma sa ban, koo minw fɔra Musa ka sariya, ni kiraw ka kitabuw, ani Dɔnkiliw Ala ye kitabu la ne ka koo la, ne tun y'a fɔ aw ye ko wajibi lo o bɛɛ ka kɛ.»
42024045	O tuma na, a ye hakili d'u ma waasa u ka se ka Ala ka kuma faamu.
42024046	A y'a fɔ u ye ko: «A fɔra Ala ka kuma na ko mɔgɔw bena Ala ka Mɔgɔ wolomanin tɔɔrɔ, k'a faga, a bena kunun a tile sabanan loon.
42024047	A ka kibaru ka kan ka fɔ siyaw bɛɛ ye waasa u ka nimisa ka faran u ka kojuguw la, u ka hakɛw ka yafa. O ka kan ka daminɛ Zeruzalɛmu.
42024048	Aw ka kan ka kɛ o koow lakalibagaw ye, bari aw y'o ye.
42024049	Ne Faa y'a daa di ko a bena fɛɛn min d'aw ma, ne yɛrɛ bena o ci aw ma. Aw kɔni ka to dugu nin kɔnɔ fɔɔ aw ka sebagaya sɔrɔ ka bɔ Ala fɛ.»
42024050	O kɔ, Yezu tagara ni kalandenw ye fɔɔ Betani faan fɛ. A y'a bolow kɔrɔta ka duba kɛ u ye.
42024051	K'a to duba kɛli la u ye, a bɔra u kɔrɔ, ka yɛlɛ sankolo la.
42024052	Kalandenw birila k'a bato. O kɔ, u segira Zeruzalɛmu ni nisɔndiyaba ye.
42024053	O yɔrɔ la, u tun be to ka taga Alabatosoba kɔnɔ tuma bɛɛ ka Ala tanu.
43001001	Fɔlɔfɔlɔ, sanni diɲɛ ka dan, Kuma tun be yen. O Kuma nin tun be ni Ala ye, o Kuma nin tun ye Ala ye.
43001002	A tun be ni Ala ye fɔlɔfɔlɔ.
43001003	Fɛɛn bɛɛ danna ale barika la. Fɛɛn si te yen min ma dan a barika la.
43001004	Nii tun be sɔrɔ ale barika la. Ale tun be yeelen bɔ adamadenw ye.
43001005	O yeelen nin bɔra dibi la. Nga dibi ma sɔn a ma.
43001006	Ala ye cɛɛ dɔ ci min tɔgɔ tun ko Zan.
43001007	Ale nana waasa ka kɛ yeelen nin seere ye k'a koo fɔ mɔgɔw ye janko u bɛɛ ka la yeelen nin na ale sababu la.
43001008	Ale Zan tun te yeelen nin ye, nga a nana waasa ka yeelen le koo fɔ.
43001009	O yeelen nin tun ye yeelen yɛrɛ yɛrɛ ye, min nana diɲɛ na ka kɛnɛ bɔ mɔgɔw bɛɛ ye.
43001010	A tun be diɲɛ na, ale lo ye diɲɛ dan, nga diɲɛ mɔgɔw bann'a la.
43001011	A nan'a ka siya mɔgɔw fɛ, a ka siya mɔgɔw bann'a la.
43001012	Nga minw sɔnn'a ma, ka l'a la, a ye see di olu ma ka kɛ Ala deenw ye.
43001013	O deen nunu ma sɔrɔ adamadenw sago la. Nga u sɔrɔla Ala ka sebagaya le la.
43001014	O kuma nin kɛra mɔgɔ ye, ka na sigi n'an ye. An y'a ka nɔɔrɔ ye, dencɛ kelen be min sɔrɔ a Faa fɛ. Ale lo ye tiɲɛtigi ni nɛɛmatigi ye.
43001015	Zan y'a koo fɔ ko: «Ne tun ye min koo fɔ ko a bena na ne kɔfɛ, ale lo ye nin ye. A ka bon ni ne ye, bari sanni ne ka wolo, ale tun be yen.»
43001016	Anw bɛɛ ye duba caaman sɔrɔ a ka nɛɛma barika la.
43001017	Ala ka sariya sɔrɔla Musa sababu la. Nga Yezu Krista le nana ni Ala ka nɛɛma, n'a ka tiɲɛ ye.
43001018	Mɔgɔ si ma deli ka Ala ye abada, nga a Deen kelenpe, min fana ye Ala ye, ale n'a Faa Ala be ɲɔgɔn fɛ, ale lo nana Ala cogo yira an na.
43001019	Zuwifuw tun ye sarakalasebaga dɔw ni Levi kɔmɔgɔ dɔw ci ka bɔ Zeruzalɛmu ka taga Zan sɛgɛrɛ tuma min na, u y'a ɲininga ko: «E ye jɔn ye?» Zan y'u jaabi.
43001020	A ma sigasiga, a y'a fɔ ka gwɛ u ye ko: «Ne te Ala ka Mɔgɔ wolomanin ye dɛ.»
43001021	U y'a ɲininga ko: «O tuma na, e ye jɔn ye? E ye Eli ye wa?» A y'u jaabi ko: «Ne te Eli ye.» U ko: «E ye kiraba nin ye wa?» A ko ayi.
43001022	O tuma na, u y'a fɔ a ye ko: «E ye mɔgɔ min ye, o fɔ an ye, waasa an ka se ka taga o fɔ an cibagaw ye. Ɔnhɔn. O tuma na, e ye jɔn ye?»
43001023	A ye kira Ezayi ka kuma ta k'u jaabi ko: «Mɔgɔ min be pɛrɛnna kongokolon kɔnɔ ko: ‹Aw ka siratilennin labɛn Matigi ye,› » a ko o y'ale Zan ye.
43001024	Ciden nunu tun ye Fariziɲɛw ye.
43001025	U ye Zan ɲininga tugu ko: «Ni e te Ala ka Mɔgɔ wolomanin nin ye, ni e te Eli ye, walima kiraba, e do be mɔgɔw batize mun na?»
43001026	A y'u jaabi ko: «Ne kɔni be mɔgɔw batize jii la. Nga mɔgɔ dɔ b'aw cɛma, aw t'ale lɔn,
43001027	ale be na ne kɔ, ne ka dɔgɔ k'a ka sanbara juru foni.»
43001028	O koo nunu bɛɛ kɛra Betani faan fɛ Zurudɛn baji kɔfɛ, Zan tun be mɔgɔw batizera yɔrɔ min na.
43001029	O dugusagwɛ, Zan ye Yezu natɔ ye a fɛ, a y'a fɔ ko: «Ala ka Sagaden filɛ min be mɔgɔw ka hakɛw ban.
43001030	N tun be ale lo koo fɔra ko mɔgɔ dɔ bena na ne kɔ min ka bon ni ne ye, bari sanni ne ka wolo, ale tun be yen.
43001031	Ne yɛrɛ tun t'a lɔn, ne nana ka to ka mɔgɔw batize jii la, waasa Isirayɛlidenw k'a lɔn.»
43001032	Zan y'a fɔ tugu ko: «Ne ye Nii Senuman jigitɔ ye a kan ka bɔ sankolo la, i n'a fɔ tuganin, ka to a kan.
43001033	Ne tun t'a lɔn, nga min ye ne ci ka na mɔgɔw batize jii la, ale y'a fɔ n ye ko ni ne ye Nii Senuman jigitɔ ye ka sigi min kan, k'o tigi lo bena mɔgɔw batize ni Nii Senuman ye.
43001034	Ne y'o ye, o la ne ko ale lo ye Ala Deen ye.»
43001035	O dugusagwɛ, Zan tun b'o yɔrɔ kelen nin na, n'a ka kalandenw mɔgɔ fila ye.
43001036	A ye Yezu tɛmɛtɔ ye, a y'a fɔ ko: «Ala ka Sagaden filɛ nin ye.»
43001037	A ka kalanden fila nunu y'o mɛn minkɛ, u tugura Yezu kɔ.
43001038	Yezu y'a ɲaa yɛlɛma k'u ye a kɔ, a y'u ɲininga ko: «Aw be mun le ɲinina?» U y'a jaabi ko: «Arabi, e ka yɔrɔ be min?» (Arabi kɔrɔ ko karamɔgɔ.)
43001039	A ko: «Aw ye na, aw ben'a ye.» U tagara n'a ye k'a ka yɔrɔ ye. Wuladafɛ tun lo. U tora n'a ye o loon na.
43001040	Mɔgɔ fila minw tun ye Zan ka kuma mɛn ka tugu Yezu kɔ, u kelen tun ye Simɔn Piyɛri dɔgɔcɛ Andere ye.
43001041	A sinna ka taga fɔ a kɔrɔcɛ Simɔn ye ko: «Anw ye Krista ye», o kɔrɔ ko Ala ka Mɔgɔ wolomanin nin.
43001042	U tagara Yezu fɛ. Yezu y'a filɛ furututu k'a fɔ a ye ko: «E ye Zan dencɛ Simɔn ye. An bena i wele ko Sefasi», girɛkikan na, o ye Piyɛri ye.
43001043	O dugusagwɛ, Yezu y'a ŋaniya ta ko a be taga Galile mara la. A ye Filipu ye, k'a fɔ a ye ko: «Tugu ne kɔ.»
43001044	Filipu ni Andere ani Piyɛri nunu bɛɛ tun ye Bɛtisayidakaw ye.
43001045	Filipu ye Natanayɛli kunbɛn k'a fɔ a ye ko: «Mɔgɔ min koo fɔnin be Musa ka sariya sɛbɛ ni kiraw ka sɛbɛw kɔnɔ, anw y'a ye. Nazarɛtika Yezu lo, Yusufu dencɛ.»
43001046	Natanayɛli ko: «Ka bɔ Nazarɛti? Fɛnɲuman be se ka bɔ Nazarɛti wa?» Filipu y'a jaabi ko: «E ka na sa, e ben'a ye.»
43001047	Yezu ye Natanayɛli natɔ ye a fɛ, a y'a fɔ ko: «Nin ye Isirayɛliden yɛrɛ ye tigitigi. Namaramɔgɔ tɛ.»
43001048	Natanayɛli ko: «I ye ne lɔn min?» Yezu y'a jaabi ko: «Sanni Filipu k'i wele, ne ɲaa tun b'i la torosun kɔrɔ.»
43001049	Natanayɛli y'a jaabi ko: «Karamɔgɔ, i ye Ala Deen ye, i ye Isirayɛli ka masa ye.»
43001050	Yezu ko a ma: «Ne y'a fɔ ko ne y'i ye torosun kɔrɔ minkɛ, o la, i lara ne la kɛ. I bena fɛɛn wɛrɛw ye minw bena tɛmɛ nin kan.»
43001051	Yezu y'a fɔ tugu ko: «Tiɲɛ tiɲɛ na, aw bena sankolo dayɛlɛnin ye ka Ala ka mɛlɛkɛw yɛlɛtɔ n'u jigitɔ ye Mɔgɔ Dencɛ kan.»
43002001	Tile fila tɛmɛnin kɔ, kɔɲɔya dɔ tun be kɛra Kana, Galile mara la. Yezu bamuso tun be yen.
43002002	Yezu n'a ka kalandenw fana tun welela yen.
43002003	Duvɛn banna minkɛ, Yezu baa tagar'a fɔ a ye ko: «U ka duvɛn banna.»
43002004	Nga Yezu y'a jaabi ko: «Muso! E ko ne ka mun kɛ? Ne ka waati ma se fɔlɔ.»
43002005	A baa tagar'a fɔ baaradenw ye ko: «N'a ye fɛɛn o fɛɛn fɔ aw ye, aw k'o kɛ.»
43002006	Daga wɔɔrɔ tun be o yɔrɔ la, olu bilanin tun be zuwifuw ka yɛrɛ saniyali kosɔn ka kɛɲɛ n'u ka landa ye, o kelen kelen bɛɛ be litiri kɛmɛ ɲɔgɔn bɔ.
43002007	Yezu y'a fɔ u ye ko: «Aw ka daga nunu fa jii la.» U y'u fa.
43002008	Yezu y'a fɔ u ye ko: «Aw ka dɔ bɔ sisan ka taga di ɲamɔgɔ ma.» U ye dɔ bɔ ka taga d'a ma.
43002009	A ye jii nin nɛnɛ, jii min tun yɛlɛmana ka kɛ duvɛn ye. Cɛɛ m'o duvɛn bɔyɔrɔ lɔn. Nga baaradenw kɔni tun b'a lɔn, bari olu yɛrɛw le tun ye dagaw fa jii la. Ɲamɔgɔ ye kɔɲɔcɛ wele
43002010	k'a fɔ a ye ko: «O ɲɔgɔn na, mɔgɔ bɛɛ be bɔ ni duvɛn diman le ye fɔlɔ. Ni mɔgɔ weleninw be ɲini ka fa tuma min na, u be sɔrɔ ka bɔ ni duvɛn kumunin ye. Nga ele kɔni ye duvɛn diman mara fɔɔ sisan!»
43002011	Yezu y'a ka kabako fɔlɔ kɛ ten le Kana, Galile mara la. A y'a ka sebagaya yira ten a ka kalandenw na, u lar'a la.
43002012	O kɔ, a tagara Kafaranamu n'a bamuso, n'a dɔgɔninw n'a ka kalandenw ye. Nga u ye tile damani dɔrɔn le kɛ yen.
43002013	Zuwifuw ka Hɔrɔnya ɲanagwɛ tun surunyana, Yezu tagara Zeruzalɛmu.
43002014	A donna Alabatosoba kɔnɔ ka misiw ni sagaw ni tuganin feerebagaw, ani warifalenbagaw sɔrɔ yen.
43002015	A ye juru kɛ busan ye k'u bɛɛ gwɛn ka bɔ Alabatosoba kɔnɔ, misiw ni sagaw bɛɛ. A ye warifalenbagaw ka tabaliw ɲɔti k'u benben k'u ka wariw yɛrɛkɛ!
43002016	A y'a fɔ tuganin feerebagaw ye ko: «Aw ye nunu ta ka bɔ yan! Aw kana n Faa ka soo kɛ jago kɛyɔrɔ ye.»
43002017	O la, a ka kalandenw hakili jigira a la ko a fɔra Ala ka kuma na ko: «E ka soo hami be ne tɔɔrɔ n dusu la kosɔbɛ.»
43002018	O tuma na, zuwifuw y'a ɲininga ko: «I ye koo min kɛ sisan, i be se ka kabako jumɛn kɛ min b'a yira an na ko i ka kan ka nin kɛ?»
43002019	Yezu y'u jaabi ko: «Aw ka Alabatosoba nin ci, ne ben'a lɔ tile saba kɔnɔ.»
43002020	Zuwifuw y'a jaabi ko: «I ko di? Soo nin lɔra saan bi naani ni wɔɔrɔ kɔnɔ, e ko i bena o lɔ tile saba kɔnɔ kɛ!»
43002021	Yezu tun be Alabatosoba min ma, o tun ye a yɛrɛ ye.
43002022	Yezu sara ka kunun tuma min na, a ka kalandenw hakili sɔrɔla ka jigi a ka kuma fɔnin na. O tuma na, u lara Ala ka kuma na, ka la Yezu ka kuma fɔninw fana na.
43002023	Ka Yezu to Zeruzalɛmu Hɔrɔnya ɲanagwɛ la, a ye kabako minw kɛ mɔgɔw ɲana, caaman lara a la olu kosɔn.
43002024	Nga Yezu kɔni tun ma la olu la, bari a tun b'u bɛɛ kɔnɔnakow lɔn.
43002025	Ka mɔgɔw ka koo ɲafɔ a ye, a mako tun te o la, bari a be adamaden n'a kɔnɔnako bɛɛ lɔn.
43003001	Fariziɲɛ dɔ tun be yen, a tɔgɔ ko Nikodɛmu. Zuwifuw ka mɔgɔbaba dɔ tun lo.
43003002	Ale nana Yezu sɔrɔ sufɛ k'a fɔ a ye ko: «Karamɔgɔ, anw y'a lɔn ko Ala le y'i ci. Bari i be kabako minw kɛ, ni Ala te e mɔgɔ min fɛ, e te se k'o kɛ.»
43003003	Yezu y'a fɔ a ye ko: «Tiɲɛ tiɲɛ na, ne b'a fɔ i ye ko ni mɔgɔ min ma segi ka wolo tugu, o tigi te se ka don Ala ka masaya la.»
43003004	Nikodɛmu ko: «Ni mɔgɔ kɔrɔla ka ban, o tigi be se ka segi ka wolo tugu cogo di? A be se ka segi ka don a baa kɔnɔ ka wolo tugu wa?»
43003005	Yezu y'a jaabi ko: «Tiɲɛ tiɲɛ na, ne b'a fɔ i ye ko ni mɔgɔ min ma wolo jii, ani Nii Senuman barika la, o tigi te se ka don Ala ka masaya la.
43003006	Mɔgɔ min wolola adamaden barika la, o tigi ye adamaden ye. Mɔgɔ min wolola Nii Senuman barika la, o tigi ye Ala deen ye.
43003007	Ne y'a fɔ ko fɔɔ mɔgɔ ka segi ka wolo, e kan'a to o b'i dabari ban.
43003008	Yɔrɔ min ka di fɔɲɔ ye, a be taga o yɔrɔ la. I b'a mankan mɛn, i t'a bɔyɔrɔ n'a taayɔrɔ lɔn. Ala ka baara lo, adamaden te se ka min faamu. Mɔgɔ min wolola Nii Senuman barika la, o fana be ten.»
43003009	Nikodɛmu y'a fɔ ko: «Uun! O koow be se ka kɛ cogo di?»
43003010	Yezu y'a jaabi ko: «E min ye Isirayɛli karamɔgɔ dɔ ye, e ma o lɔn wa?
43003011	Tiɲɛ tiɲɛ na, ne b'a fɔ i ye ko an be koo min lɔn, an b'o le fɔ. An ye koo min ye, an be lɔ n'o le seereya ye. Aw do te sɔn o ma.
43003012	Ne be diɲɛ koow fɔra aw ye, aw te lara o la. Ni ne ye arijana koow fɔ aw ye, aw bena la o la cogo di?
43003013	Mɔgɔ si ma yɛlɛ ka taga arijana na fɔɔ Mɔgɔ Dencɛ min bɔra o yɔrɔ la.
43003014	«Musa ye saa nigɛlaman kɔrɔta sanfɛ lɔgɔ kan cogo min na kongokolon kɔnɔ, fɔɔ Mɔgɔ Dencɛ fana kɔrɔ ka ta ten,
43003015	waasa ni mɔgɔ min y'a jigi la a kan, o tigi ka nii banbali sɔrɔ.
43003016	Ala ye diɲɛ kanu haali, fɔɔ a y'a Deen kelenpe ci mɔgɔw ma, waasa ni mɔgɔ min y'a jigi la a kan, o tigi kana halaki, nga o ka nii banbali sɔrɔ.
43003017	Ala m'a Dencɛ ci diɲɛ na waasa ka mɔgɔw jalaki, nga waasa k'u kisi.
43003018	Ni mɔgɔ min y'a jigi la a kan, o tigi kisira kiti ma, nga ni min m'a jigi la a kan, o tigi jalakira ka ban bari a ma sɔn ka la Ala Dencɛ kelenpe la.
43003019	U jalakira ka ban bari yeelen bɔra diɲɛ mɔgɔw ye. O bɛɛ n'a ta, dibi koo diyara u ye ka tɛmɛ yeelen kan. Bari u ka kɛwaliw ma ɲi.
43003020	O ye wajibi ye, yeelen koo man di kojugukɛla ye, a be siran k'a ka kɛwaliw kɛ kɛnɛ kan, bari, u ben'a ye.
43003021	Nga mɔgɔɲuman b'a ta kɛ yeelen na, waasa mɔgɔw k'a ka kɛwaliɲumanw ye, a be minw kɛ Ala sago la.»
43003022	O tɛmɛnin kɔ, Yezu n'a ka kalandenw nana to Zude mara la. A tun be mɔgɔw batize.
43003023	Zan fana tun be mɔgɔw batizera Ayinɔn, o ni Salimu man jan. Jii tun ka ca o yɔrɔ la. Mɔgɔw tun be na batize yen.
43003024	O y'a sɔrɔ u ma Zan minɛ k'a don kaso la fɔlɔ.
43003025	Loon dɔ la, sɔsɔli wilila Zan ka kalanden dɔw ni zuwifu dɔ cɛ ka taga saniyako faan fɛ ka kɛɲɛ ni landa ye.
43003026	U tagara Zan sɛgɛrɛ k'a fɔ a ye ko: «Karamɔgɔ, cɛɛ min tun be n'i ye Zurudɛn baji kɔfɛ, fɔɔ e tun ye min koo fɔ, a b'a la fana ka mɔgɔw batize, bɛɛ be tagara ale kɔ.»
43003027	Zan y'u jaabi ko: «Adamaden te se ka foyi sɔrɔ ni Ala m'a d'a ma.
43003028	Ne y'a fɔ tuma min na ko ne te Ala ka Mɔgɔ wolomanin nin ye, ko ne cira a ɲa le, aw ye ne seerew ye.
43003029	Kɔnyɔmuso ye kɔɲɔcɛ ta le ye. Nga kɔɲɔcɛ tericɛ be lɔ gɛrɛfɛ, ka to ka mɛnni kɛ a fɛ. A nisɔn be diya bari a be mɛnni kɛra kɔɲɔcɛ fɛ. O nisɔndiya ɲɔgɔn le be n na. N nisɔn ka di kosɔbɛ.
43003030	Wajibi lo, ale ka kunkɔrɔta sɔrɔ, ne ka dɔgɔya.
43003031	«Mɔgɔ min bɔra sankolo la, o tigi be fɛɛn bɛɛ kunna. Min be dugukolo kan, o ye diɲɛ mɔgɔ le ye, o be diɲɛ koow le fɔ. Mɔgɔ min bɔra arijana na,
43003032	a ye min ye, ka min mɛn, a b'o le fɔ. Nga adamadenw te sɔn o le ma.
43003033	Ni mɔgɔ min lara a ka kuma fɔninw na, o tigi b'a yira ko Ala ye tiɲɛtigi ye.
43003034	Ala ye mɔgɔ min ci, o tigi be Ala ka kuma yɛrɛ le fɔ bari Ala be Nii Senuman d'a ma, daan te min dili la.
43003035	Faa b'a Deen kanu fɔɔ a ye fɛɛnw bɛɛ don a bolo.
43003036	Ni mɔgɔ min y'a jigi la Ala Deen kan, o tigi ye nii banbali sɔrɔ ka ban. Nga ni mɔgɔ min ma sɔn k'a jigi la a Deen kan, o tigi tena nii banbali sɔrɔ, Ala ben'a tɔɔrɔ kosɔbɛ.»
43004001	Yezu bɔra a kala ma ko Fariziɲɛw y'a mɛn ko ale ye kalanden caaman sɔrɔ ka tɛmɛ Zan kan ani ka to ka mɔgɔw batize ka tɛmɛ a kan fana.
43004002	K'a sɔrɔ Yezu yɛrɛ tun te mɔgɔw batizera. A ka kalandenw le tun be mɔgɔw batize.
43004003	O la, Yezu bɔra Zude mara la ka segi ka taga Galile.
43004004	Sanni a ka se Galile mara la, fɔɔ a ka Samari mara cɛtigɛ.
43004005	A sera Samari dugu dɔ la min tɔgɔ ko Sikari. Yakuba tun ye foro min di a deen Yusufu ma, o n'o dugu nin man jan.
43004006	Yakuba ka kɔlɔn tun b'o yɔrɔ la. Yezu sigɛnna taama fɛ, a tagara sigi o kɔlɔn nin daa la. O y'a sɔrɔ tile tun gwanna.
43004007	Samari muso dɔ nana jii bɔyɔrɔ, Yezu y'a fɔ a ye ko: «N sɔn jii la n b'a min.»
43004008	O y'a sɔrɔ a ka kalandenw tun tagara dumuni sanyɔrɔ la dugu kɔnɔ.
43004009	Muso nin y'a jaabi ko: «Uun! E min ye zuwifu ye, i be sɔn ka jii daali ne Samarika fɛ wa?» Tiɲɛ na, bɛɛn tun te Samarikaw ni zuwifuw cɛ.
43004010	Yezu y'a jaabi ko: «Ala be min di mɔgɔ ma, n'i tun be o lɔn, ani mɔgɔ min ko i k'ale sɔn jii la, n'i tun b'o fana lɔn, e yɛrɛ le tun bena kɔn k'ale daali. A tun bena jii d'i ma min bena nii banbali d'i ma.»
43004011	Muso y'a jaabi ko: «Juru t'i bolo, kɔlɔn fana ka dun. I bena o jiɲuman nin bɔ min?
43004012	O tuma na, an bɛma Yakuba min ye kɔlɔn nin sogi an ye, e ka fisa o ye wa? Ale n'a deenw n'a ka begɛnw bɛɛ y'a jii min.»
43004013	Yezu y'a jaabi ko: «Ni mɔgɔ o mɔgɔ ye kɔlɔn nin jii min, minnɔgɔ bena o tigi minɛ tugu.
43004014	Nga jii min be ne fɛ, ni ne y'o di mɔgɔ min ma k'a min, minnɔgɔ tena o tigi minɛ tugu fewu. Ne bena jii min d'o tigi ma, o bena kɛ jii woyota ye min bena woyo a kɔnɔ tuma bɛɛ, min be nii banbali di.»
43004015	Muso nin y'a fɔ a ye ko: «Matigi, o jii nin di ne ma waasa minnɔgɔ kana n minɛ tugu ani n kana na yan jita kama tugu.»
43004016	Yezu y'a fɔ muso nin ye ko: «Taga i cɛɛ wele ka na.»
43004017	Muso y'a jaabi ko: «Cɛɛ te n fɛ.»
43004018	Yezu ko: «I ye tiɲɛ fɔ ko cɛɛ t'i fɛ. Bari i furula cɛɛ duuru fɛ ka tɛmɛ. E ni min be ɲɔgɔn fɛ sisan, i cɛɛ tɛ, o ye tiɲɛ ye.»
43004019	Muso ko: «Matigi, ne y'a lɔn, i ye kira le ye.
43004020	An faaw ye Ala bato kulu nin kan, nga aw zuwifuw ko fɔɔ Zeruzalɛmu.»
43004021	Yezu y'a jaabi ko: «Muso, la a la ko loon bena se, mɔgɔw tena na Faa Ala bato kulu nin kan ani Zeruzalɛmu tugu.
43004022	Aw be min batora, aw t'o lɔn. Nga anw b'an ka batofɛn lɔn, bari Kisibaga bena bɔ an zuwifuw le cɛma.
43004023	Ayiwa, loon bena se, a yɛrɛ sera ka ban. Ala batobagasɔbɛw bena na Faa Ala bato u dusu la ni tilenninya ye. Bari Faa b'o mɔgɔw ɲɔgɔn le fɛ.
43004024	Ala ye Nii le ye, mɔgɔ minw b'a bato, u ka kan k'a bato n'u dusu bɛɛ ye tilenninya la.»
43004025	Muso ko: «Ne y'a lɔn ko Ala ka Mɔgɔ wolomanin ka kan ka na, min be wele ko Krista. N'ale nana, a bena koo bɛɛ fɔ an ye.»
43004026	Yezu y'a jaabi ko: «Ale lo be kumana n'i ye ten.»
43004027	K'u to kuma na, a ka kalandenw sera. Olu kabakoyara ka Yezu barokɛtɔ ye ni muso ye. Nga u si ma se k'a ɲininga ko: «A kɛra di?» Walima ko: «Mun na i be kuma a fɛ?»
43004028	Muso y'a ka duun filinin to o yɔrɔ la ka boli ka n'a fɔ dugu kɔnɔ ko:
43004029	«Ee! Aw ye bɔ ka na cɛɛ dɔ filɛ! N ye koo minw bɛɛ kɛ n sii la, a y'a bɛɛ fɔ n ye. N'a sɔrɔ Ala ka Mɔgɔ wolomanin nin lo!»
43004030	Mɔgɔw bɔra dugu kɔnɔ n'u be tagara Yezu sɛgɛrɛ.
43004031	O tuma na, a ka kalandenw y'a daminɛ k'a daali ko a ka dumuni kɛ. U tun b'a fɔ ko: «An karamɔgɔ, sabali ka dumuni kɛ sa.»
43004032	Nga a y'u jaabi ko: «Dumuni be ne fɛ aw te min lɔn.»
43004033	A ka kalandenw tora ka ɲɔgɔn ɲininga ko: «Mɔgɔ dɔ nana dumuni d'a ma le wa?»
43004034	O la, Yezu y'a fɔ u ye ko: «Ka n cibaga sago kɛ, o le ye n ka dumuni ye. Ne ka kan k'a ka baara kɛ fɔɔ ka se a daan na.
43004035	N ko aw be to k'a fɔ ko yanni kalo naani ko suman tigɛtuma be se. Ayiwa, ne b'a fɔ aw ye ko aw k'aw kuun kɔrɔta ka filɛli kɛ. Sumanw mɔnin lo kongo kɔnɔ.
43004036	Mɔgɔ min y'o tigɛbaga ye, o tigi be sumankisɛ lajɛn sini kama. A b'a ka sara sɔrɔla ka ban. Min ye nii banbali ye. O be kɛ, waasa sumantigi ni sumantigɛbaga bɛɛ ka jɛn ka nisɔndiya ɲɔgɔn fɛ.
43004037	Talen dɔ ko: ‹Dɔ be suman dan, dɔ wɛrɛ b'a tigɛ.› O ye tiɲɛ yɛrɛ le ye.
43004038	Ne y'aw ci ko aw ka taga suman tigɛ foro dɔ la aw ma min sɛnɛ. Dɔw le sigɛnna a sɛnɛ na, aw ye nafa sɔrɔ olu barika la.»
43004039	Dugu nin mɔgɔw caaman lara Yezu la. Bari muso nin tun y'a fɔ u ye ko ale ye koo min bɛɛ kɛ a sii la, ko a y'o bɛɛ fɔ ale ye.
43004040	O Samarika nunu nana se Yezu fɛ fana, u y'a daali ko a ka to n'u ye. A ye tile fila kɛ u fɛ.
43004041	Mɔgɔ caaman lar'a la a ka kuma kosɔn ka tɛmɛ muso ta kan.
43004042	U tora k'a fɔ muso nin ye ko: «K'i ka kuma yɛrɛ bɔ a la, anw lara a la bari an y'a yɛrɛ lamɛn. An lanin b'a la ko nin le ye diɲɛ kisibaga yɛrɛ yɛrɛ ye.»
43004043	Tile fila tɛmɛnin kɔ, Yezu bɔra o yɔrɔ la ka taga Galile mara la.
43004044	A yɛrɛ tun y'a fɔ ka kɔrɔ ko kira si te boɲa sɔrɔ a yɛrɛ ka dugu la.
43004045	A sera Galile tuma min na, u y'a minɛ ka ɲa. Bari a ye koo minw bɛɛ kɛ ɲanagwɛ tuma na Zeruzalɛmu, u y'o bɛɛ ye, bari u bɛɛ tun tagara yen ɲanagwɛ la.
43004046	Yezu tun ye jii yɛlɛma k'a kɛ duvɛn ye dugu min na n'o ye Kana ye Galile mara la, a segira ka taga yen. Masacɛ ka baarakɛlaw kuntigi dɔ tun be yen, a deen tun man kɛnɛ Kafaranamu.
43004047	A y'a mɛn ko Yezu segira ka bɔ Zude ka na minkɛ, a tagara bɔ a fɛ k'a daali ko a ka sabali ka taga ale deen kɛnɛya, ko a be ɲini ka sa.
43004048	Yezu y'a fɔ a ye ko: «N'aw ma kabakobabaw kɛnin ye, aw te la ne la fewu.»
43004049	Cɛɛ ko: «Matigi, an ka taga ni n deen ma sa.»
43004050	Yezu y'a fɔ a ye ko: «Taga, i deen kɛnɛyara.» Cɛɛ lara Yezu ka kuma na, a ye sira ta.
43004051	K'a to sira kan, a ka baaradenw tun y'a kɔɔ gwɛn, u nan'a kunbɛn sira kan k'a fɔ a ye ko a deen kɛnɛyara.
43004052	A y'u ɲininga ko a nɔgɔyara waati jumɛn. U ko kunun tilefɛ lo, a ka farigwan banna.
43004053	Cɛɛ y'a ye k'o waati yɛrɛ lo Yezu tun y'a fɔ ale ye ko: «Taga, i deen kɛnɛyara.» O la, ale n'a ka somɔgɔw bɛɛ lara Yezu la.
43004054	Yezu y'o kabako filanan nin kɛ Galile mara la, a seginin kɔ ka bɔ Zude mara la.
43005001	O tɛmɛnin kɔ, zuwifuw ka ɲanagwɛ dɔ tun be kɛra Zeruzalɛmu. Yezu tagara yen.
43005002	O be don ni sagaw ye daa min fɛ dugu kɔnɔ, o gɛrɛfɛ, jii lɔyɔrɔ dɔ tun be yen, o b'o yɔrɔ nin wele eburukan na ko Bɛtizata. O y'a yɔrɔ nin lɔ ka bulonda duuru kɛ a la.
43005003	O bulon nunu kɔnɔ, banabagatɔw tun be la yen caaman: fiɲɛntɔw, senkelenninw, ani murukuw. [U tun be la yen ka jii magamagatuma kɔnɔ.
43005004	Bari tuma dɔ, Matigi ka mɛlɛkɛ dɔ tun be jigi ka jii lamaga. Ni banabagatɔ min kɔnna ka jigi jii la a lamaganin kɔ, o tigi be kɛnɛya, hali n'a ka bana tun be cogo o cogo.]
43005005	Cɛɛ dɔ tun be yen, ale saan bi saba ni seegi tun lo a ka bana na.
43005006	Yezu ye cɛɛ lanin ye, k'a lɔn ko a banatuma mɛnna kosɔbɛ. A y'a ɲininga ko: «I b'a fɛ ka kɛnɛya wa?»
43005007	A y'a jaabi ko: «Matigi, mɔgɔ te n fɛ n'a be n ta ka n jigi jii la a magamagawaati la. Sanni ne b'a fɔ ko n be dɛmɛdɛmɛ ka jigi, dɔ be kɔn ka jigi ne ɲa.»
43005008	Yezu y'a fɔ a ye ko: «Wili k'i ka dilan ta ka taama.»
43005009	O yɔrɔnin bɛɛ, cɛɛ kɛnɛyara, a wilila k'a ka dilan ta ka to ka taga. O loon nin tun ye lafiɲɛlon ye.
43005010	O la, zuwifuw y'a fɔ cɛɛ ye ko: «Cɛɛ, bii ye lafiɲɛlon ye, a ma daga k'i ka dilan ta ka taga.»
43005011	Nga a y'u jaabi ko: «Cɛɛ min ye ne kɛnɛya, ale lo ko ne ka n ka dilan ta ka taga dɛ!»
43005012	U y'a ɲininga ko: «Jɔn le y'a fɔ i ye ko i k'i ka dilan ta ka taga?»
43005013	Nga mɔgɔ min tun ye cɛɛ kɛnɛya, a tun m'o lɔn. Bari Yezu yɔrɔ tun janfara o yɔrɔ jama na.
43005014	O kɔ, Yezu ye cɛɛ kunbɛn Alabatosoba kɔnɔ, a y'a fɔ a ye ko: «Ayiwa, i kɛnɛyara sisan, i kana kojugu wɛrɛ kɛ tugu waasa o sara kana juguya ni fɔlɔta ye.»
43005015	Cɛɛ tagar'a fɔ zuwifuw ye ko a kɛnɛyabaga ye Yezu le ye.
43005016	Kabini o tuma na, zuwifuw tun be Yezu darabɔ, bari a tun ye koo nin kɛ lafiɲɛlon na.
43005017	Nga Yezu y'a fɔ u ye ko: «N Faa be baara la halibi, o la, ne fana b'a kɛ.»
43005018	O kama, zuwifuw tun b'a ɲini jagoya la janko k'a faga. Lafiɲɛlon batobaliya dama tun t'a kuun ye. Nga u ko a be Ala wele ko a Faa, ani ko a b'a yɛrɛ suma ni Ala ye.
43005019	O la, Yezu ye kuma ta k'a fɔ u ye ko: «Tiɲɛ tiɲɛ na, ne b'a fɔ aw ye ko Deen te se ka foyi kɛ a yɛrɛ ma. A b'a Faa ka kɛta le filɛ. Ni Faa ye fɛɛn o fɛɛn kɛ, Deen fana b'o ɲɔgɔn kɛ.
43005020	Bari Deen koo ka di a Faa ye, o la a b'a ka koo kɛta bɛɛ yira a la. A bena dɔ wɛrɛw yɛrɛ yira a la minw be tɛmɛ nunu kan fɔɔ aw yɛrɛ bena kabakoya.
43005021	N Faa be suuw kunun ka nii di u ma cogo min na, o cogo kelen na, a Deen fana be nii di a diyanamɔgɔw ma.
43005022	N Faa tena mɔgɔ si kiti. Bari a ye kitiko bɛɛ to a Deen bolo,
43005023	waasa bɛɛ k'a Deen boɲa i n'a fɔ u be Faa boɲa cogo min na. Ni mɔgɔ min m'a Deen boɲa, o tigi ma Faa fana boɲa, min y'a cibaga ye.
43005024	Tiɲɛ tiɲɛ na, ne b'a fɔ aw ye ko ni mɔgɔ min ye n ka kuma lamɛn ka la n cibaga la, o tigi ye nii banbali sɔrɔ. A tena kiti, a niin bɔra saya la ka don hɛrɛ la ka ban.
43005025	Tiɲɛ tiɲɛ na, ne b'a fɔ aw ye ko waati dɔ bena se. A yɛrɛ sera ka ban. Suuw bena mɛnni kɛ n fɛ. N'o minw ye n ka kuma mɛn, Ala bena nii d'u ma.
43005026	N Faa ye nii tigi ye, o la, a ye nii diko see di a Dencɛ fana ma.
43005027	A ye kiti tigɛko see d'a ma, bari Mɔgɔ Dencɛ lo.
43005028	Ayiwa, o kana aw kabakoya. Waati dɔ bena se, suuw bena ne kaan mɛn.
43005029	U bena kunun. Minw tun be ɲuman kɛ, olu bena kunun ka balo banbali sɔrɔ. Kojugukɛlaw bena kunun kiti kama.
43005030	Ne te se ka foyi kɛ n yɛrɛ ma. Ne be min mɛn, ne be kiti tigɛ ka kɛɲɛ n'o le ye. Ne ka kiti fana tilennin lo. Bari ne te n yɛrɛ sago kɛra fɔɔ ne cibaga sago.»
43005031	Yezu y'a fɔ ko: «N'a tun kɛra ko ne yɛrɛ le be n yɛrɛ koo fɔra, o tiɲɛ yɔrɔ tun te lɔn.
43005032	Nga mɔgɔ wɛrɛ le ye ne seere ye. Ale be min fɔ n ka koo la, o ye tiɲɛ yɛrɛ le ye.
43005033	Aw tun ye mɔgɔw ci Zan fɛ k'a ɲininga. A ye tiɲɛ fɔ aw ye ne ka koo la.
43005034	A ma kɛ ko ne mako be adamaden ka seereya la. Nga ne be kuma ten waasa aw ka kisi.
43005035	Zan kɛra fitinɛ ye min be yeelen bɔ. Aw tun b'a fɛ ka nisɔndiya a ka yeelen fɛ waatinin kɔnɔ.
43005036	Ayiwa, seere wɛrɛ be ne la, min ka seereya ka bon ni Zan ta ye. N Faa ye baara minw di ne ma, ne be minw kɛ, o le b'a yira ko Faa ye ne ci.
43005037	N Faa min ye n ci, ale fana be ne koo fɔ. Nga aw ma deli k'a kumakan lamɛn, ani min b'a yira aw la, aw t'o lɔn.
43005038	A ka kuma sigiyɔrɔ te aw dusu la fana, bari a ye min ci, aw lanin te ale la.
43005039	Aw be Ala ka kuma kalan kosɔbɛ bari aw be miiri ko aw bena nii banbali sɔrɔ o kalan fɛ. K'a sɔrɔ o kuma nunu be ne le koo fɔ.
43005040	Aw do t'a fɛ ka la ne la waasa ka nii sɔrɔ.
43005041	Ne ka boɲa sɔrɔ, o te bɔ adamadenw fɛ.
43005042	Ne b'aw lɔn, aw te Ala kanu.
43005043	Ne nana n Faa Ala tɔgɔ la, nga aw ma sɔn ne ma. Ni mɔgɔ dɔ nana a yɛrɛ tɔgɔ la sisan, aw be sɔn ale ma.
43005044	Aw be se ka la ne la cogo di? Aw minw b'aw ka boɲa sɔrɔ aw adamaden ɲɔgɔnw fɛ, sanni aw k'o ɲini Ala kelen fɛ.
43005045	Aw kan'a miiri ko ne lo bena aw jalaki kiti tigɛlon na n Faa ɲakɔrɔ dɛ! Aw jalakibaga ye Musa le ye, aw y'aw jigi la min kan.
43005046	N'aw tun lara Musa la, aw tun bena la ne la. Bari Musa ye ne le koo fɔ a ka sɛbɛ kɔnɔ.
43005047	A ye min sɛbɛn, n'aw ma la o la, ne be min fɔra, aw bena se ka la o la cogo di?»
43006001	O kɔ, Yezu tɛmɛna Galile baa faan dɔ fɛ, min be wele fana ko Tiberiyadi baa.
43006002	Jamaba tugur'a kɔ bari u tun b'a ye n'a be kabakow kɛ ka banabagatɔw kɛnɛya.
43006003	O la, Yezu yɛlɛla kulu kan ka sigi n'a ka kalandenw ye.
43006004	O y'a sɔrɔ Hɔrɔnya ɲanagwɛ tun surunyana, min ye zuwifuw ka ɲanagwɛ ye.
43006005	Yezu ko a be filɛli kɛ, a ye jamaba natɔ ye a fɛ. A y'a fɔ Filipu ye ko: «Filipu, an bena taga dumuni san min k'a di jama nin ma waasa u bɛɛ ka se ka fa?»
43006006	A kumana ten waasa ka Filipu kɔrɔbɔ. N'o tɛ, ale tun bena min kɛ, a tun b'o lɔn.
43006007	Filipu y'a jaabi ko: «Hali n'an tagara kalo seegi baara wari buru san, u bɛɛ tena dɔɔni dɔɔni sɔrɔ.»
43006008	Simɔn Piyɛri dɔgɔcɛ Andere a ka kalandenw dɔ, ale y'a fɔ a ye ko:
43006009	«Cɛdennin dɔ be yanni burukun duuru ni jigɛ deen fila ye. Nga o be mun ɲa nunu ma?»
43006010	Yezu y'a fɔ a ka kalandenw ye k'u k'a fɔ mɔgɔw ye u ka sigi. Biin tun ka ca yɔrɔ nin la. U sigira, cɛɛw tun ye mɔgɔ waa duuru ɲɔgɔn ye.
43006011	O tuma na, Yezu ye buru nunu ta ka barika la Ala ye k'u tilan mɔgɔw cɛ. A ye jigɛ nunu fana kɛ ten. U bɛɛ ye sɔrɔli kɛ fɔɔ ka wasa.
43006012	U bɛɛ fara minkɛ, Yezu y'a fɔ a ka kalandenw ye ko: «Aw ye buru tɔɔ bɛɛ tɔmɔ a si kana cɛn.»
43006013	O la, u ye buru tɔɔ cɛ ka segi tan ni fila fa n'o ye.
43006014	Mɔgɔw y'o kabako nin ye minkɛ, u ko: «Kiraba min ka kan ka na diɲɛ na dɛ, nin yɛrɛ lo!»
43006015	Nga, Yezu y'a lɔn k'u b'a fɛ k'ale minɛ ka sigi masaya la minkɛ, a dogora ka segi ka yɛlɛ kulu kan a kelen.
43006016	Suu kora, Yezu ka kalandenw jigira jida la.
43006017	U ye kurun dɔ ta k'u kuun sin Kafaranamu faan fɛ. Suu tun kora ka ban nga Yezu tun ma kɔsegi u fɛ.
43006018	Fɔɲɔba dɔ wilila, jii tora ka kurukuru.
43006019	U tun ye kilo duuru, walima wɔɔrɔ ɲɔgɔn taama ka ban ni kurun ye. U ye Yezu taamatɔ ye jii kan ka gwɛrɛ u ka kurun na. U siranna kosɔbɛ.
43006020	Nga Yezu y'a fɔ u ye ko: «Aw kana siran, ne lo.»
43006021	U k'u b'a ta dɔrɔn, u y'a ye k'u sera baa dakun na u tun be tagara yɔrɔ min na.
43006022	O dugusagwɛ, ka jama to baa kɔ, u nana bɔ a kala ma ko kurun kelen dama le tun be yen, kalandenw dɔrɔn le tun donna o kɔnɔ ka taga. Yezu tun ma taga n'u ye.
43006023	Matigi ye barika la Ala ye ka buru caya k'a di mɔgɔw ma yɔrɔ min na, kurun dɔw bɔra Tiberiyadi ka na se o yɔrɔ.
43006024	Jama nan'a ye ko Yezu n'a ka kalandenw si te o kurun nunu kɔnɔ. O la, u donna u kɔnɔ ka taga Yezu yɔrɔ ɲini Kafaranamu.
43006025	U tagar'a ye baa kɔ tuma min na, u y'a ɲininga ko: «Karamɔgɔ, i sera yan tuma jumɛn?»
43006026	Yezu y'u jaabi ko: «Tiɲɛ tiɲɛ na, ne b'a fɔ aw ye ko ne ye kabako minw kɛ aw ɲana, aw te ne yɔrɔ ɲinina olu kosɔn, nga aw be ne yɔrɔ ɲinina bari aw ye buru sɔrɔ k'a ɲimi fɔɔ ka fa a la.
43006027	Aw kana baara kɛ dumuni tolita kosɔn dɛ! Nga dumuni min te cɛn, aw ye baara kɛ o le kosɔn, min be nii banbali di. O dumuni nin, Mɔgɔ Dencɛ bena o d'aw ma. A Faa Ala y'a ka taamasiɲɛ bila ale kan.»
43006028	U y'a ɲininga ko: «An ka kan ka mun le kɛ, waasa ka Ala sago kɛ?»
43006029	Yezu y'u jaabi ko: «Ala ye min ci, fɔɔ aw ka la ale la. O le ye Ala sago ye.»
43006030	Olu y'a ɲininga ko: «I be se ka kabako jumɛn kɛ k'a yira an na, waasa an be la i la? I bena mun kɛ?
43006031	An faaw ye maanɛ dumu kongokolon kɔnɔ, i ko a fɔra Ala ka kuma na cogo min na ko: ‹A ye dumuni di u ma ka bɔ sankolo la.› »
43006032	Yezu y'a fɔ u ye ko: «Tiɲɛ tiɲɛ na, ne b'a fɔ aw ye ko min ye dumuni di aw ma ka bɔ sankolo la, o te Musa ye. N Faa le b'a yɛrɛ yɛrɛ di aw ma ka bɔ sankolo la.
43006033	Bari Ala be dumuni min di, o bɔra sankolo la ale lo be nii kura don diɲɛ mɔgɔw la.»
43006034	U y'a fɔ Yezu ye ko: «Matigi, to k'o dumuni nin di an ma tuma bɛɛ kɛ!»
43006035	Yezu ko u ma: «Ne le ye dumunifɛn ye min be nii kura don mɔgɔ la. Ni mɔgɔ min sɔnna ne ma, kɔngɔ t'o tigi minɛ tugu. Ni min lara ne la, minnɔgɔ t'o tigi minɛ tugu.
43006036	Ne tun kɔnna k'a fɔ aw ye, aw y'a ye nga aw ma la ne la.
43006037	Ni n Faa ye mɔgɔ o mɔgɔ di ne ma, o bena la ne la, ne fana tena ban o tigi la.
43006038	Ne bɔra sankolo la ka na diɲɛ na n cibaga sago kɛli kama, n'o tɛ ne ma na n yɛrɛ sago kama.
43006039	Ne cibaga sago ye jumɛn ye? A ye mɔgɔ minw di ne ma, ne kan'a to u si ka tunu. Nga ko ne k'u bɛɛ kunun diɲɛ labanlon na.
43006040	N Faa ko ni mɔgɔ o mɔgɔ ye ne ye k'a jigi la ne kan, k'o tigi bena nii banbali sɔrɔ. Ne fana ben'a kunun labanlon na.»
43006041	K'a ta o tuma na, zuwifuw tora ka ŋunuŋunu a ka koo la, bari a tun ko ale ye dumunifɛn ye min bɔra sankolo la.
43006042	U tora k'a fɔ ko: «O tuma na, Yusufu dencɛ Yezu tɛ wa? An b'a faa lɔn, k'a baa lɔn! A be se k'a fɔ sisan cogo di ko ale bɔra sankolo la?»
43006043	Yezu ye kuma ta tugu k'a fɔ u ye ko: «Aw ye ŋunuŋunu dabila aw ni ɲɔgɔn cɛ.
43006044	Mɔgɔ si te se ka sɔn ne ma ni n Faa sababu tɛ. Ne fana bena o tigi kunun labanlon.
43006045	A sɛbɛnnin be kiraw ka kitabuw kɔnɔ ko: ‹Ala bena u bɛɛ ladi.› Ayiwa, mɔgɔ o mɔgɔ ye mɛnni kɛ Faa Ala fɛ ka sɔn a ta ma, olu bɛɛ be la ne la.
43006046	Mɔgɔ si ɲaa ma deli ka la Faa Ala kan, fɔɔ min bɔr'a fɛ ka na, ale lo y'a ye.
43006047	Tiɲɛ tiɲɛ na, ne b'a fɔ aw ye ko ni min lara ne la, o tigi ye nii banbali sɔrɔ.
43006048	Ne ye dumunifɛn ye min be nii banbali di mɔgɔw ma.
43006049	Aw faaw ye maanɛ dumu kongokolon kɔnɔ, u bɛɛ ma sa wa?
43006050	Nga dumuni min be bɔ sankolo la, ni min y'o dumu, o tigi te sa abada.
43006051	«Dumuni ɲanaman min bɔra sankolo la, ne lo. Ni min y'o dumu, o tigi be to nii na tuma bɛɛ. Ne bena dumuni min di, o ye ne fari yɛrɛ le ye. Ne be n yɛrɛ di waasa diɲɛ ka se ka nii banbali sɔrɔ.»
43006052	Zuwifu nunu tora ka ɲɔgɔn sɔsɔ kosɔbɛ ka to k'a fɔ ko: «Nin be se k'a fari di anw ma cogo di k'a dumu?»
43006053	O tuma na, Yezu y'a fɔ u ye ko: «Tiɲɛ tiɲɛ na, ne b'a fɔ aw ye ko n'aw ma Mɔgɔ Dencɛ farisogo dumu k'a joli min, aw tena nii banbali sɔrɔ.
43006054	Ni mɔgɔ min ye ne farisogo dumu ka ne joli min, o tigi bena nii banbali sɔrɔ, ne b'o tigi kunun labanlon na.
43006055	Bari ne farisogo ye dumunifɛnsɔbɛ ye, ne joli ye minnifɛnsɔbɛ ye.
43006056	Ni mɔgɔ min ye ne farisogo dumu ka ne joli min, ne be to o tigi fɛ, o tigi fana be to ne fɛ.
43006057	N Faa ye n ci, ale ye nii tigi ye, ne be nii na ale barika la, o la, ni min ye ne dumu, o tigi fana bena to nii na ne barika la.
43006058	Dumuni min bɔra sankolo la, ne lo. Aw faaw ye dumuni min kɛ kongokolon kɔnɔ, u bɛɛ nana sa, ne n'olu ta te kelen ye. Ni min ye ne dumu, o tigi be to nii na tuma bɛɛ.»
43006059	Yezu ye mɔgɔw kalan ni kuma nunu ye kalanso dɔ kɔnɔ Kafaranamu.
43006060	O kuma nunu mɛnnin kɔ, a ka kalandenw caaman y'a daminɛ k'a fɔ ko: «A ka kuma nunu ka gwɛlɛ dɛ! Jɔn be se ka sɔn o ma?»
43006061	Yezu y'a lɔn ko a ka kalandenw be ŋunuŋununa a ka kuma la minkɛ, a y'u ɲininga ko: «O ka gwɛlɛ aw fana ma wa?
43006062	Aw bena kɛ cogo di n'aw ye Mɔgɔ Dencɛ yɛlɛtɔ ye a bɔyɔrɔ la?
43006063	Nii Senuman le b'a to mɔgɔ be barika sɔrɔ, n'o tɛ, n'a danna farisogo ta ma, o te foyi ye. Ne ye kuma minw fɔ aw ye, o be bɔ Nii Senuman fɛ ka nii don mɔgɔ la.
43006064	Nga dɔw be aw cɛma minw te lara ne la.» Kabini koow daminɛwaati la, Yezu tun b'o tigiw lɔn. Min tun ben'a don mɔgɔjuguw bolo fana, a tun b'o fana lɔn ka ban.
43006065	Yezu y'a fɔ tugu ko: «O le y'a to ne tun y'a fɔ aw ye ko mɔgɔ si te se ka sɔn ne ma ni n Faa sababu tɛ.»
43006066	Kabin'o tuma, a ka kalandenw caaman segira kɔ, u tun te tugur'a kɔ tugu.
43006067	O la, a y'a ka ciden tan ni fila nunu ɲininga ko: «Aw fana b'a fɛ ka taga wa?»
43006068	Simɔn Piyɛri y'a jaabi ko: «An bena taga jɔn fɛ? Mɔgɔ be nii banbali sɔrɔ ele ka kuma barika la.
43006069	Anw kɔni lara e la, an y'a lɔn fana ko i ye Ala ka mɔgɔɲuman ye a ye min ci.»
43006070	Yezu y'a fɔ u ye ko: «Ne m'aw mɔgɔ tan ni fila woloma wa? O bɛɛ n'a ta, mɔgɔ kelen b'aw cɛma min ye Sutana ye.»
43006071	O kuma nin ɲasinnin tun be Simɔn Isikariyɔti deen Zuda le ma, ale min tun ye ciden tan ni fila nunu dɔ ye, min tun bena Yezu don mɔgɔjuguw bolo.
43007001	O kɔ, Yezu tora ka Galile mara yaalayaala. A tun t'a fɛ ka taga Zude mara yaala, bari o yɔrɔ zuwifuw tun b'a fɛ k'a faga.
43007002	O bɛɛ n'a ta, zuwifuw ka Sumanladon ɲanagwɛ tun surunyana ka ban,
43007003	a dɔgɔninw y'a fɔ a ye ko: «Bɔ yan ka taga Zude, waasa i ka kalandenw k'i ka kabako kɛtaw ye fana.
43007004	N'i b'a fɛ mɔgɔw k'i lɔn, e t'i ka kɛwaliw kɛ dogo la. I be kabakow kɛ cogo min na, taga i yɛrɛ yira diɲɛ na.»
43007005	O y'a sɔrɔ a dɔgɔninw yɛrɛ tun ma la a la.
43007006	Yezu y'u jaabi ko: «Ne ka waati ma se ban. Aw kɔni, waati bɛɛ ka ɲi aw fɛ.
43007007	Adamadenw kɔni te se k'aw kɔniya. Nga u be ne kɔniya, bari ne be to k'a fɔ k'u ka kɛwaliw ka jugu.
43007008	Aw yɛrɛ ka taga o ɲanagwɛ nin na, ne kɔni tena taga, bari ne ka waati ma se fɔlɔ.»
43007009	A y'o kuma nunu fɔ ka ban, a tora Galile.
43007010	Nga a dɔgɔninw taanin kɔ ɲanagwɛ la Zude, a fana ye sira ta, a ma sɔn mɔgɔ k'a ye. A tagara dogo la.
43007011	Zuwifuw tun be Yezu yɔrɔ ɲinina ɲanagwɛ tuma na. U tun b'a fɔ ko: «A yɛrɛ be min le sa?»
43007012	Mɔgɔw tun be ɲɔgɔn sɔsɔra kosɔbɛ a ka koo la. Dɔw ko mɔgɔɲuman lo, nga dɔw ko jama kunnacɛnbaga lo.
43007013	Nga mɔgɔ si tun te se k'a koo fɔ u kunfɛ ten, bari u tun be siran zuwifuw ɲa.
43007014	K'u to ɲanagwɛ la a tile naaninan ɲɔgɔn, Yezu tagara Alabatosoba kɔnɔ k'a daminɛ ka mɔgɔw kalan.
43007015	Zuwifuw kabakoyara kosɔbɛ, u tora k'a fɔ ko: «A kɛra cogo di ka kɛ lɔnnikɛla ye ten, a do ma kalan mɔgɔ si fɛ.»
43007016	Yezu y'u jaabi ko: «Ne be mɔgɔw kalan koo minw na, u ma bɔ ne fɛ, u bɔra ne cibaga le fɛ.
43007017	Mɔgɔ min b'a fɛ ka Ala sago kɛ, o tigi ben'a lɔn ko ne ka kalan be bɔ Ala fɛ, ko ne yɛrɛ ka kuma tɛ.
43007018	Mɔgɔ min b'a yɛrɛ koo fɔ, o b'a yɛrɛ tanuyɔrɔ le ɲini. Nga min b'a cibaga koo fɔ, janko ka boɲa l'a kan, ale ye tiɲɛfɔla ye, dibidibi foyi t'o tigi ka kuma na.
43007019	Musa le ma sariya di aw ma wa? K'a sɔrɔ aw si t'o sariya bato. Mun na aw b'a fɛ ka ne faga?»
43007020	Mɔgɔw y'a jaabi ko: «E ye jinatɔ le ye. Jɔn le b'a fɛ k'i faga?»
43007021	Yezu y'u jaabi ko: «Ne ye koo kelen kɛ, o y'aw bɛɛ dabari ban.
43007022	Musa ye kɛnɛkɛnɛ sariya fɔ aw ye (k'a sɔrɔ a ma daminɛ ale ma, nga a bɔra an faaw le la). Ayiwa, aw be deenw kɛnɛkɛnɛ lafiɲɛlon na.
43007023	Ka mɔgɔ kɛnɛkɛnɛ lafiɲɛlon na, n'o te Musa ka sariya cɛn, mun na aw be dimi ne kɔrɔ ko ne ye mɔgɔ kɛnɛya lafiɲɛlon na?
43007024	Aw kana koo yeta dama filɛ ka mɔgɔ jalaki. Nga, aw k'o kɛ ni tilenninya ye.»
43007025	Zeruzalɛmuka dɔw tun b'a fɔra ko: «U te cɛɛ nin le fagayɔrɔ ɲinina wa?
43007026	A ye n'a be kumana kɛnɛ kan u do te foyi fɔra a ye. Yala an ka siya ɲamɔgɔw y'a lɔn sisan ko ale lo ye Ala ka Mɔgɔ wolomanin nin ye wa?
43007027	Anw kɔni be nin bɔyɔrɔ lɔn. K'a sɔrɔ ni Ala ka Mɔgɔ wolomanin nin nana, mɔgɔ ten'a bɔyɔrɔ lɔn.»
43007028	O y'a sɔrɔ Yezu tun be mɔgɔw kalanna Alabatosoba kɔnɔ, a y'u jaabi ko: «Tiɲɛ na, aw be ne lɔn, aw be n bɔyɔrɔ fana lɔn! K'a sɔrɔ ne ma na n yɛrɛ ma. Ne cibaga ye tiɲɛtigi ye, aw te ale lɔn.
43007029	Nga ne be ale lɔn bari n bɔra ale lo fɛ, ale lo ye ne ci fana.»
43007030	O tuma na, u tun b'a fɛ k'a minɛ, nga mɔgɔ si ma se ka maga a la, bari a ka waati tun ma se fɔlɔ.
43007031	O bɛɛ n'a ta, jama cɛma, caaman lar'a la, u tora k'a fɔ ko: «Ni Ala ka Mɔgɔ wolomanin nin nana tuma min na, yala a bena kabako dɔ wɛrɛw kɛ ka tɛmɛ cɛɛ nin ta kan wa?»
43007032	Mɔgɔw tun be Yezu ka koo ŋunuŋununa jama cɛma fɔɔ ka taga bila Fariziɲɛw tulo la. Olu ni sarakalasebagaw kuntigiw ye Alabatosoba kɔlɔsibagaw ci k'u ka taga Yezu minɛ.
43007033	Yezu y'a fɔ jama ye ko: «Waati dɔɔni le tora ne bena min kɛ n'aw ye, o kɔ, ne be segi n cibaga fɛ.
43007034	Aw bena ne yɔrɔ ɲini ka dɛsɛ, aw tena ne ye. Bari ne bena to yɔrɔ min na, aw tena se ka na yen.»
43007035	Zuwifuw tora k'a fɔ u ni ɲɔgɔn cɛ ko: «Nin bena se ka taga yɔrɔ jumɛn n'anw ben'a yɔrɔ ɲini ka dɛsɛ? An ka siya minw jɛnsɛnnin be siya wɛrɛw cɛma, a bena taga olu le fɛ ka siya wɛrɛw kalan wa?
43007036	A y'a fɔ ko an bena ale yɔrɔ ɲini ka dɛsɛ, ko an tena ale ye. Ani ko ale bena to yɔrɔ min na, ko an tena se ka taga yen. O kɔrɔ ye mun ye?»
43007037	Sumanladon ɲanagwɛ labanlon na, n'o y'a lonba ye, Yezu lɔra k'a fɔ jama ye ko: «Ni minnɔgɔ be mɔgɔ min na, o tigi ka na ne fɛ ka jii min.
43007038	Ni mɔgɔ min lara ne la, o tigi bena kɛ jiɲuman buyiyɔrɔ ye i ko a fɔra Ala ka kuma na cogo min na.»
43007039	Mɔgɔ minw bena la a la, olu bena Nii Senuman min sɔrɔ, a tun be o le koo fɔra ten. Nii Senuman tun ma di fɔlɔ bari Yezu tun ma boɲa sɔrɔ fɔlɔ.
43007040	Dɔw ye Yezu ka kuma nunu mɛn minkɛ, u tora k'a fɔ jama cɛma ko: «Tiɲɛ na, nin le ye kiraba nin ye.»
43007041	Dɔw ko: «Ala ka Mɔgɔ wolomanin lo.» Nga dɔw ko: «A ka kan ka bɔ Galile wa?
43007042	A ma fɔ Ala ka kuma na ko Ala ka Mɔgɔ wolomanin buruju bena bɔ masacɛ Dawuda la wa? N'o ka dugu ye Bɛtilehɛmu ye.»
43007043	Jama daa fɔnna ɲɔgɔn kɔ Yezu kosɔn.
43007044	U dɔw tun b'a fɛ k'a minɛ, nga o si ma se ka maga a la.
43007045	Alabatosoba kɔlɔsibaga nunu kɔsegira ka taga sarakalasebagaw kuntigiw ni Fariziɲɛw fɛ. U y'u ɲininga ko: «Mun na aw ma na n'a ye?»
43007046	U y'u jaabi ko: «Ii! Mɔgɔ ka kuma te ɲa ka tɛmɛ nin ta kan!»
43007047	Fariziɲɛw y'u ɲininga ko: «Aw fana y'a to a sera aw kɔrɔ kɛ?
43007048	An ka siya ɲamɔgɔw, walima Fariziɲɛw cɛma, jɔn le lar'a la?
43007049	Ni jama nin tɛ, olu te Musa ka sariya lɔn do! U danganinw lo.»
43007050	Nikodɛmu min tun tagara Yezu fɛ loon dɔ, n'ale ye Fariziɲɛ nunu dɔ ye, ale y'a fɔ ko:
43007051	«Ka kɛɲɛ ni sariya ye, an be se ka mɔgɔ jalaki n'a tigi darakan ma mɛn wa? N'a ka kɛwali ma lɔn wa?»
43007052	U y'ale jaabi ko: «E fana ye Galileka ye wa? Ala ka kuma sɛgɛsɛgɛ kosɔbɛ, i ben'a ye ko kira si te bɔ Galile mara la.» [
43007053	Mɔgɔ nunu bɛɛ tɛmɛna k'u ka soo siraw ta.
43008001	O kɔ, Yezu tagara Olivuyirikulu kan.
43008002	Sɔgɔmada joona dɔrɔn, a segira ka na Alabatosoba kɔnɔ. Jama tun be nan'a fɛ minkɛ, a sigira ka to k'u kalan.
43008003	Sariya karamɔgɔw ni Fariziɲɛw ye muso dɔ minɛ kakalaya kɛyɔrɔ la ka na n'a ye k'a lɔ jama cɛma
43008004	ka Yezu ɲininga ko: «Karamɔgɔ, muso nin minɛna kakalaya la ni cɛɛ dɔ ye.
43008005	Sariya la, Musa y'a fɔ an ye ko an k'o muso sugu bon k'a faga ni kabakuruw ye. Ele do, e ko di?»
43008006	U ye jaan la n'u ka kuma ye waasa ka se ka Yezu jalaki. Nga Yezu birila ka to ka sɛbɛnni kɛ duguma n'a bolokunnaden ye.
43008007	U tora k'a ɲininga minkɛ, Yezu wilila k'a fɔ u ye ko: «Mɔgɔ min b'aw cɛma n'a ma hakɛ kɛ ka ye, o tigi ka kɔn ka muso nin bon.»
43008008	A birila tugu ka to ka sɛbɛnni kɛ duguma.
43008009	O fɔra u ye minkɛ, u bɛɛ bɔra kelen kelen, fɔɔ ka taga ban, k'a daminɛ u bɛɛ kɔrɔw ma, ka muso nin to a kelen ni Yezu ye.
43008010	Yezu wilila, k'a fɔ a ye ko: «Muso, u be min do? Mɔgɔ si m'i jalaki kɛ?»
43008011	A y'a jaabi ko: «Mɔgɔ si, Matigi.» Yezu ko: «Ne fana tena i jalaki. Taga, nga i kana hakɛ kɛ tugu.»]
43008012	Yezu kumana jama fɛ tugu ko: «Ne ye diɲɛ ka yeelen ye. Ni mɔgɔ min sɔnna ne ma, o tigi tena taama dibi la. A bena to yeelen na min be taga don sini hɛrɛ yɔrɔ la.»
43008013	O la, Fariziɲɛw y'a fɔ a ye ko: «E b'i yɛrɛ koo fɔra sisan kɛ, tiɲɛ te i ka fɔta nin na.»
43008014	Yezu y'u jaabi ko: «Ayiwa, ne be n yɛrɛ koo fɔ, ne be tiɲɛ le fɔra, bari ne be n bɔyɔrɔ lɔn ka n taayɔrɔ lɔn. K'a sɔrɔ aw te ne bɔyɔrɔ lɔn, aw te n taayɔrɔ lɔn fana.
43008015	Aw kɔni be mɔgɔw jalaki ka kɛɲɛ ni adamadenya ye. Ne te mɔgɔ si jalaki.
43008016	Nga ni ne be mɔgɔ jalaki, n b'a kɛ ni tilenninya ye. Bari ne kelen t'o kɛ. Ne ni n cibaga le b'o kɛ.
43008017	A yɛrɛ fɔra aw ka sariya la ko ni mɔgɔ fila ka seereya bɛnna ɲɔgɔn ma, o ye tiɲɛ tigitigi ye.
43008018	Ne be n yɛrɛ koo fɔ, ani Faa min ye ne ci, ale ye ne seere ye fana.»
43008019	U y'a ɲininga ko: «E Faa nin be min?» Yezu y'u jaabi ko: «Aw te ne lɔn, aw te n Faa fana lɔn. N'aw tun be ne lɔn, aw tun bena n Faa fana lɔn.»
43008020	Alabatosoba yɔrɔ min be wele ko Nafolo marayɔrɔ, a ye kuma nunu fɔ o yɔrɔ le la, o y'a sɔrɔ a be mɔgɔw kalanna. Mɔgɔ si ma se ka maga a la, bari a ka waati tun ma se fɔlɔ.
43008021	Yezu y'a fɔ jama ye tugu ko: «Ne be taga, aw bena ne yɔrɔ ɲini ka dɛsɛ, aw bena sa aw ka hakɛw la. Ne be tagara yɔrɔ min na, aw te se ka taga yen.»
43008022	O la, zuwifuw y'a fɔ ko: «N'a sɔrɔ a b'a fɛ k'a yɛrɛ faga le, bari a b'a fɔra ko ale bena taga yɔrɔ min na, ko an te se ka taga yen.»
43008023	Yezu y'u jaabi ko: «Aw ye dugukolo kan mɔgɔw ye, nga ne bɔra sankolo la. Aw ye diɲɛ nin mɔgɔw ye. Nga, ne te yan mɔgɔ ye.
43008024	O kama lo ne y'a fɔ aw ye ko aw bena sa aw ka hakɛw la. Ne ko ne ye min ye, n'aw ma la o la, aw bena sa aw ka hakɛw la sɔbɛ la.»
43008025	O la, u y'a ɲininga ko: «E ye jɔn ye?» Yezu y'u jaabi ko: «Kabini a daminɛ na, n m'o fɔli dabila.
43008026	Kuma caaman be n fɛ k'o fɔ aw ka koo la, k'aw jalaki. Ne cibaga ye tiɲɛtigi ye, ne ye min mɛn ale fɛ, ne b'o le fɔ mɔgɔw ye.»
43008027	U ma se k'a faamu ko a be Faa Ala le koo fɔra u ye.
43008028	O la, Yezu y'a fɔ u ye ko: «N'aw ye Mɔgɔ Dencɛ kɔrɔta sanfɛ ka ban tuma min na, ne ye min ye, aw bena o lɔn, ko ne te foyi kɛ n yɛrɛ ma. N Faa ye min fɔ n ye, ne b'o le fɔ.
43008029	Ne cibaga be ni ne ye. A ma ne to n kelen, bari min ka d'a ye, ne be o le kɛ tuma bɛɛ.»
43008030	A tun be kumana ten minkɛ, mɔgɔ caaman lara a la.
43008031	Zuwifuw ɲamɔgɔ minw lara Yezu la, a y'a fɔ olu ye ko: «N'aw ye ne ka kuma bato, aw be kɛ n ka kalandenw ye tiɲɛ na.
43008032	O la, aw bena tiɲɛ lɔn, o tiɲɛ le bena aw kɛ hɔrɔnw ye.»
43008033	U y'a jaabi ko: «Anw ye Ibrayima deenw ye. An ma deli ka kɛ mɔgɔ si ka jɔɔn ye. I be se k'a fɔ cogo di ko an bena kɛ hɔrɔnw ye?»
43008034	Yezu y'u jaabi ko: «Tiɲɛ tiɲɛ na, mɔgɔ o mɔgɔ be hakɛ kɛ, o tigi ye hakɛ ka jɔɔn le ye.
43008035	Jɔɔn te jati a kuntigi ka somɔgɔw dɔ ye, nga a kuntigi deen jatinin lo tuma bɛɛ.
43008036	Ayiwa, n'o Deen nin y'aw hɔrɔnya, a be kɛ hɔrɔnya dafanin ye.
43008037	Ne y'a lɔn ko aw ye Ibrayima deenw ye. Nga ne ka kuma te donna aw dusu la, o kama aw be ne fagayɔrɔ ɲinina.
43008038	Ne ye min ye n Faa Ala fɛ, ne b'o le fɔ. K'a sɔrɔ aw ye min mɛn aw faa fɛ, aw b'o le kɛ.»
43008039	U y'a jaabi ko: «Anw faa ye Ibrayima le ye.» Yezu y'a fɔ u ye ko: «N'aw faa ye Ibrayima ye, aw k'a ka kɛwaliw ɲɔgɔn kɛ.
43008040	Aw t'o kɛ. Ne ye tiɲɛkuma min mɛn Ala fɛ, ne y'o bɛɛ fɔ aw ye. Nga aw be ne fagayɔrɔ le ɲini, k'a sɔrɔ Ibrayima m'o ɲɔgɔn kɛ.
43008041	Aw b'aw faa ka kɛwaliw le kɛ.» U y'a jaabi ko: «A ma kɛ i n'a fɔ ko anw ye ɲamɔgɔdenw ye dɛ! Faa kelen le be an fɛ: o ye Ala ye.»
43008042	Yezu y'a fɔ u ye ko: «Ni Ala tun ye aw Faa ye, ne koo tun bena diya aw ye, bari ne bɔra Ala le fɛ ka na. Ne ma na n yɛrɛ ma. Ale lo ye ne ci.
43008043	Ne be minw fɔ aw ye, mun na aw t'o faamu? Bari aw ma sɔn ka mɛnni kɛ.
43008044	Aw faa ye Sutana le ye. Aw do b'a fɛ k'ale sago le kɛ. Kabini diɲɛ daminɛtuma na, ka mɔgɔ nii bɔ, o le kɛra a sago ye. A ma sɔn ka tiɲɛ fɔ ka ye, bari tiɲɛtigi tɛ. N'a be kuma o kuma fɔ, o bɛɛ be kɛ galon ye, bari, ale yɛrɛ le ye galon faa ye.
43008045	Ne kɔni, ne be tiɲɛ fɔra minkɛ, o kama lo aw te lara ne la.
43008046	Aw la jɔn be se k'a disi gosi ko ne ye hakɛ kɛ? Ne be tiɲɛ fɔ aw ye, mun na aw te la ne la?
43008047	Mɔgɔ min ye Ala ka mɔgɔ ye, o tigi be mɛnni kɛ Ala fɛ. Aw te Ala ka mɔgɔw ye minkɛ, o kama aw te sɔn ka mɛnni kɛ ne fɛ.»
43008048	Zuwifu nunu y'a jaabi ko: «An ye min fɔ, tiɲɛ yɛrɛ lo. I ye Samarika ye, i ye jinatɔ ye.»
43008049	Yezu y'u jaabi ko: «Ne te jinatɔ ye dɛ, ne be kunkɔrɔta di n Faa le ma, k'a sɔrɔ aw b'a la ka ne dɔgɔya.
43008050	O n'a ta bɛɛ, ne te n yɛrɛ ka boɲa ɲinina. Ne boɲabaga be yen, min be boɲa la ne kan, a be kiti tigɛ fana.
43008051	Tiɲɛ tiɲɛ na, ne b'a fɔ aw ye ko ni mɔgɔ min ye ne ka kuma bato, o tigi te sa abada!»
43008052	O la, zuwifuw nunu y'a fɔ a ye ko: «Sisan kɔni, an y'a lɔn ko i ye jinatɔ ye tiɲɛ na! Ibrayima sara, kiraw fana sara. E ko ni mɔgɔ min ye ele ka kuma bato, k'o tigi tena sa abada!
43008053	An faa Ibrayima min sara, e ka fisa n'o ye wa? Kiraw fana sara. E b'i yɛrɛ jati mun le ye?»
43008054	Yezu y'u jaabi ko: «Ni ne be n yɛrɛ tanu, o tanuli nin te foyi ɲa. Ne Faa le be n tanu. Aw k'o min y'aw ka Ala ye.
43008055	K'a sɔrɔ aw do t'a lɔn. Ne kɔni b'a lɔn. Ni ne y'a fɔ ko n t'a lɔn, an bɛɛ be kɛ kelen ye, ne fana be kɛ galontigɛla ye. Nga, ne b'a lɔn, n b'a ka kuma bato fana.
43008056	Aw faa Ibrayima nisɔn tun diyara, bari a miirila ko a bena ne ka tile ye. A do y'a ye, o nisɔndiya nin y'a wasa.»
43008057	Zuwifu nunu ko: «E yɛrɛ sii ma saan bi duuru bɔ fɔlɔ, e ko i ye Ibrayima ye!»
43008058	Yezu y'a fɔ u ye ko: «Tiɲɛ tiɲɛ na, ne b'a fɔ aw ye ko sanni Ibrayima ka wolo, ne tun be yen.»
43008059	O la, u ye kabakuruw cɛ k'u be Yezu bon, nga a dogora ka bɔ Alabatosoba kɔnɔ.
43009001	Yezu tɛmɛtɔ ye cɛɛ dɔ ye min fiɲɛntɔman wolola.
43009002	Kalandenw ye Yezu ɲininga ko: «Karamɔgɔ, mun na cɛɛ nin fiɲɛntɔman wolola? Ale yɛrɛ ka hakɛ kosɔn wa, walima a wolobagaw ta?»
43009003	Yezu y'u jaabi ko: «Ale ka koo tɛ, a somɔgɔw fana ka koo tɛ. Nga nin kɛra, waasa Ala ka sebagaya ka yira o sababu la.
43009004	Tile be yen tuma min na, an ka kan ka n cibaga ka baara kɛ o waati la le. Yanni dɔɔni, ni suu kora, baara te se ka kɛ tugu.
43009005	Ka ne to diɲɛ na, ne le ye diɲɛ ka yeelen ye.»
43009006	Yezu y'o kuma nunu fɔ ka ban minkɛ, a y'a daji tu duguma ka bɔgɔ nɔɔni n'o ye k'a mɔ fiɲɛntɔcɛ ɲaa na
43009007	k'a fɔ a ye ko: «Taga ko Silowe jii la.» (Silowe kɔrɔ ko ciden.) Fiɲɛntɔ nin tagara ko yen, a kɔsegitɔ, a tun be yeli kɛra.
43009008	A sigiɲɔgɔn minw tun b'a lɔn ka kɔrɔ saraka daali la, olu nan'a ye, u y'a fɔ ko: «Min tun be sigi yan ka daalili kɛ, ale tɛ wa?»
43009009	Dɔw ko ale yɛrɛ lo. Dɔw ko ale tɛ, ko u bɔra ɲɔgɔn ma le. Nga cɛɛ ko: «Ne yɛrɛ yɛrɛ lo.»
43009010	U y'a ɲininga ko: «Ɔnhɔn, i ɲaa do yɛlɛla cogo di?»
43009011	A y'u jaabi ko: «U be cɛɛ min wele ko Yezu, ale lo ye bɔgɔ kɛ ka n ɲaa mɔ n'a ye ko n ka taga ko Silowe jii la. Ne tagara ko, ne ɲaa yɛlɛla.»
43009012	U y'a ɲininga ko: «A be min?» A y'u jaabi ko ale m'a lɔn.
43009013	Cɛɛ min tun ye fiɲɛntɔ ye, u y'ale minɛ ka taga n'a ye Fariziɲɛw fɛ.
43009014	K'a sɔrɔ lafiɲɛlon tun lo Yezu ye bɔgɔ nɔɔni ka cɛɛ ɲaa yɛlɛ n'a ye.
43009015	Fariziɲɛw fana ye cɛɛ ɲininga ko a ɲaa yɛlɛla cogo di. A y'u jaabi ko: «A ye bɔgɔ mɔ n ɲaa na, n ye n ɲaa ko, n be yeli kɛ sisan.»
43009016	Fariziɲɛ nunu dɔw y'a fɔ ko: «Ale cɛtɔgɔ nin te lafiɲɛlon bato. O tuma na, a ma bɔ Ala fɛ.» Nga dɔw ko: «Hakɛkɛla be se ka kabako nin ɲɔgɔn kɛ wa?» O yɔrɔ la, u daa fɔnna ɲɔgɔn kɔ.
43009017	U ye cɛɛ ɲininga tugu ko: «Cɛɛ min y'i ɲaa yɛlɛ nin, ele be mun le fɔ a ka koo la?» A y'u jaabi ko: «Cɛɛ nin ye kira le ye.»
43009018	O bɛɛ n'a ta, zuwifuw ma sɔn ka l'a la ko cɛɛ nin tun ye fiɲɛntɔ ye ka kɔrɔ, fɔɔ u y'a ka somɔgɔw le wele
43009019	k'u ɲininga ko: «Cɛɛ nin y'aw ka woloden ye wa? Aw ko a fiɲɛntɔman le wolola! A do kɛra di a be yeli kɛ sisan?»
43009020	A wolobagaw y'u jaabi ko: «Anw kɔni y'a lɔn ko an deen lo, a fana fiɲɛntɔman le wolola.
43009021	A ɲaa yɛlɛko, an te dɔ lɔn o la. Aw k'a yɛrɛ ɲininga o la, denmisɛn tɛ, a ka kan ka se k'o ɲafɔ aw ye.»
43009022	A wolobagaw y'o fɔ bari u tun be siran u ka siya ɲamɔgɔw ɲa. U bɛnnin tun b'a la ko ni mɔgɔ o mɔgɔ y'a fɔ ko Yezu ye Ala ka Mɔgɔ wolomanin nin ye, k'o tigi seen tena don kalanso kɔnɔ tugu.
43009023	O kama, a wolobagaw y'a fɔ k'u k'a yɛrɛ ɲininga, ko denmisɛn tɛ.
43009024	Fariziɲɛw ye cɛɛ wele tugu k'a fɔ a ye ko: «Anw y'a lɔn ko i ɲaa yɛlɛbaga nin ye hakɛkɛla ye. Tiɲɛ fɔ an ye Ala kama.»
43009025	A y'u jaabi ko: «Ne kɔni m'a lɔn ni hakɛkɛla lo dɛ! Ne be koo kelen dama lɔn, ne tun ye fiɲɛntɔ ye, nga sisan ne be yeli kɛ.»
43009026	U y'a ɲininga ko: «A ye mun le kɛ i la? A y'i ɲaa yɛlɛ cogo di?»
43009027	Cɛɛ y'u jaabi ko: «Ne tun kɔnna k'o ɲafɔ aw ye, aw m'aw tulo malɔ n fɛ. Mun na aw b'a fɛ k'o kuma kelen nin lamɛn tugu? Kɔni aw fana t'a fɛ ka kɛ a ka kalandenw ye dɛ!»
43009028	Fariziɲɛw y'a daminɛ ka cɛɛ nɛni, u y'a fɔ a ye ko: «E le y'a ka kalanden ye. Anw kɔni ye Musa ka kalandenw ye.
43009029	An y'a lɔn ko Ala kumana Musa fɛ. Nga nin do, an t'a bɔyɔrɔ lɔn.»
43009030	Cɛɛ y'a fɔ u ye ko: «Aa, nin le ye kabako nin ye. Aw m'a bɔyɔrɔ lɔn k'a sɔrɔ a ye ne ɲaa yɛlɛ.
43009031	An kɔni b'a lɔn ko Ala te hakɛkɛla ka daalili jaabi. Nga mɔgɔ min be siran Ala ɲa n'a b'a sago kɛ, a b'ale lo jaabi.
43009032	An m'a mɛn ka ye fɔlɔ ko mɔgɔ min fiɲɛntɔman wolola, ko dɔ y'o ɲaa yɛlɛ.
43009033	Ni cɛɛ nin tun ma bɔ Ala fɛ, a tun tena se ka foyi kɛ.»
43009034	U y'a fɔ a ye ko: «Ele ye hakɛkɛla ye kabini e wolotuma, e be na lɔ yan ko i b'an kalan!» U y'a gwɛn ka bɔ kɛnɛma.
43009035	Yezu y'a mɛn k'u y'a gwɛn minkɛ, a nan'a kunbɛn. A y'a ɲininga ko: «I lara Mɔgɔ Dencɛ la wa?»
43009036	Cɛɛ y'a jaabi ko: «Kɔrɔ, jɔn lo, waasa ne ka l'a la?»
43009037	Yezu ko: «I y'a ye ka ban. Ale lo be kumana i fɛ ten jaati.»
43009038	Cɛɛ ko: «Ne lara e la Matigi.» A y'a kunbiri gwan Yezu kɔrɔ.
43009039	O kɔ, Yezu ko: «Ne nana diɲɛ nin na kiti le kama. O la, minw ɲaa te yeli kɛ, olu ɲaa ka yɛlɛ. Minw be yeli kɛ, olu ka fiɲɛn.»
43009040	Fariziɲɛ minw tun be n'a ye o yɔrɔ la k'a ka kuma nin mɛn, olu y'a ɲininga ko: «Anw fana ye fiɲɛntɔw ye wa?»
43009041	Yezu y'u jaabi ko: «N'aw tun fiɲɛnnin lo, hakɛ tun tena sɔrɔ aw kan. Nga aw b'a fɔ minkɛ ko aw be yeli kɛ, o kama, aw ka hakɛ b'aw kan.»
43010001	Yezu ko: «Tiɲɛ tiɲɛ na, ne b'a fɔ aw ye ko ni mɔgɔ min ma don ni wɛɛrɛ daa ye, fɔɔ ka pan ka don ni faan wɛrɛ ye, o tigi ye soon ye, benkannikɛla lo.
43010002	Nga min be don ni wɛɛrɛ daa ye, ale lo ye saga nunu dɛndɛbaga ye.
43010003	Daa kɔlɔsibaga be daa yɛlɛ a ye. Sagaw be mɛnni kɛ a fɛ, minw y'a taw ye, a b'u tɔgɔw wele kelen kelen ka bɔ n'u ye kɛnɛma.
43010004	N'a bɔra n'a ta nunu bɛɛ ye kɛnɛma ka ban, a be bila u ɲa, u be tugu a kɔ, bari u b'a kaan lɔn.
43010005	U tena tugu mɔgɔ wɛrɛ kɔ fewu, u bena boli a ɲa yɛrɛ, bari u te ale kaan lɔn.»
43010006	Yezu y'o talen nin la u ye. Nga, u m'a famu.
43010007	Yezu y'a fɔ tugu ko: «Tiɲɛ tiɲɛ na, ne b'a fɔ aw ye ko sagaw be don ni daa min ye wɛɛrɛ kɔnɔ, ne lo.
43010008	Minw bɛɛ kɔnna ne ɲa, olu bɛɛ ye soonw ni benkannikɛlaw le ye. Nga sagaw ma mɛnni kɛ u fɛ.
43010009	Ne le ye donda ye. Ni mɔgɔ min donna n'o daa ye, o tigi bena kisi. A bena don, ka bɔ, k'a ka dumuni sɔrɔ.
43010010	Soon kɔni te na foyi kama ni soɲali ni fagali ni cɛnni tɛ. Ne nana waasa mɔgɔw ka kisi ani u ka hɛrɛ ka sabati.
43010011	Ne ye sagaw dɛndɛbagaɲuman ye. Sagaw dɛndɛbaga ɲanaman b'a nii di a ka sagaw kosɔn.
43010012	Nga min b'u dɛndɛ a yɛrɛ ka nafa kosɔn n'a ta te sagaw ye, n'ale ye wara natɔ ye, a be sagaw to, ka boli. Wara be minɛni kɛ, sagaw be jɛnsɛn.
43010013	A be boli bari wariɲinila dama lo, a mako te sagaw fagako la.
43010014	Ne ye sagaw dɛndɛbaga ɲanaman ye. Ne be n ka sagaw lɔn, n ka sagaw fana be n lɔn.
43010015	O la, ne be n Faa lɔn, n Faa fana be n lɔn. Ne be n nii di n ka sagaw kosɔn.
43010016	Saga dɔ wɛrɛw be ne fɛ minw te wɛɛrɛ nin kɔnɔ. Fɔɔ n ka na n'u ye. U bena na n kaan mɛn. U bɛɛ be kɛ kulu kelen ye, ani dɛndɛbaga kelen u kɔ.
43010017	N Faa be n kanu, bari, ne be n nii saraka janko ka tila k'a sɔrɔ tugu.
43010018	Mɔgɔ si te ne nii bɔ dɛ, ne yɛrɛ le b'a di. See be ne ye k'a di, see be ne ye k'a minɛ tugu. N Faa y'o le ɲini n fɛ.»
43010019	O kuma nunu nana ni farali ye zuwifuw cɛma tugu.
43010020	U caaman tun b'a fɔra ko: «Jinatɔ lo, a kuun wilila, a lamɛnkun?»
43010021	Dɔw ko: «A ka kuma nunu te jinatɔ kumaw ye han! Jina be se ka fiɲɛntɔ ɲaa yɛlɛ wa?»
43010022	Alabatosoba saniya ɲanagwɛ tun be kɛra Zeruzalɛmu, nɛnɛ tuma na.
43010023	Alabatosoba donda yɔrɔ min be wele ko Solomani ka bulonda, Yezu tun be yalaya la yen.
43010024	Zuwifuw tagar'a lamini k'a ɲininga ko: «I be waati jumɛn le kɔnɔ ka sɔrɔ ka tiɲɛ fɔ an ye? N'o y'a sɔrɔ i ye Ala ka Mɔgɔ wolomanin nin ye, a fɔ an ye ka gwɛ.»
43010025	Yezu y'u jaabi ko: «Ne y'a fɔ aw ye ka ban, nga aw te lara ne la. O bɛɛ n'a ta, ne be kɛwali minw kɛ n Faa tɔgɔ la, o be ne ka koo yira fana.
43010026	Aw te la ne la bari aw te n ka sagaw dɔw ye.
43010027	Ne be n ka sagaw lɔn, u be mɛnni kɛ n fɛ, u be tugu n kɔ.
43010028	Ne fana be nii banbali di u ma. U tena halaki abada, mɔgɔ si fana te se k'u bɔsi n na.
43010029	N Faa min y'u di n ma, ale ka bon ni fɛɛn bɛɛ ye. Mɔgɔ te yen min be se ka fɛɛn bɔsi n Faa bolo.
43010030	Ne ni n Faa ye kelen ye.»
43010031	Zuwifu nunu wilila tugu ka kabakuruw cɛ k'u b'a bon.
43010032	O la, Yezu y'a fɔ u ye ko: «Ne ye koɲuman caaman kɛ n Faa barika la, aw y'u ye. Aw b'a fɛ ka ne bon olu jumɛn lo kama?»
43010033	U y'a jaabi ko: «Anw m'a fɔ ko an b'i bon koɲuman kɛnin kama, nga anw b'a fɛ k'i bon bari i ye kuma fɔbali fɔ. Ele adamadentɔ, i b'a fɔ ko i ye Ala ye!»
43010034	Yezu y'u jaabi ko: «Ala ko: ‹Aw ye batofɛn dɔw ye.› O ma sɛbɛn aw ka sariyasɛbɛ kɔnɔ wa?
43010035	Ala ye min fɔ, o ye kuma yɛlɛmabali ye. A tun be kumana mɔgɔ le fɛ, n'a y'a fɔ u ye ko: ‹Aw ye ala dɔw ye.›
43010036	Ala ye mɔgɔ min woloma k'a ci diɲɛ na, aw ko ale ma: ‹I ye kuma fɔbali fɔ.› Bari ne y'a fɔ ko ne ye Ala Deen ye.
43010037	N'o y'a sɔrɔ ni ne te n Faa ka kɛwaliw kɛ, aw kana la ne la.
43010038	Nga ne b'o kɛra, o bɛɛ n'a ta, aw te lara ne la. Ayiwa, n be baara minw kɛra, aw ye la olu la, janko aw ka se k'a lɔn ko n Faa be ni ne ye, ko ne be ni n Faa ye.»
43010039	O la, u tun b'a fɛ k'a minɛ tugu nga a sera k'a yɛrɛ bɔsi u bolo.
43010040	Zan tun ye mɔgɔ batizeli daminɛ Zurudɛn baji kɔ yɔrɔ min na, Yezu segira ka taga to o yɔrɔ la.
43010041	Mɔgɔ caaman tagar'a fɛ. U tun be to k'a fɔ ko: «Zan kɔni ma kabakow kɛ, nga a ye min bɛɛ fɔ cɛɛ nin ka koo la, a bɛɛ kɛra tiɲɛ ye.»
43010042	Mɔgɔ caaman y'u jigi la Yezu kan o yɔrɔ la.
43011001	Cɛɛ dɔ bananin tun be Betani, Mariyamu n'a kɔrɔmuso Marita ka dugu la, a tɔgɔ ko Lazari.
43011002	Ale Mariyamu le tun ye tulu kasadiman bon Matigi seen kan ani k'a kunsigi kɛ k'a jɔsi, ale balimacɛ Lazari le tun man kɛnɛ.
43011003	U ye mɔgɔ bila ka taga fɔ Yezu ye ko: «Matigi, i tericɛ man kɛnɛ.»
43011004	Yezu y'u ka kuma mɛn ka ban tuma min na, k'a fɔ ko: «Bana nin t'a fagata ye, nga a kɛra janko boɲa ka la Ala n'a Dencɛ kan.»
43011005	Marita, n'a dɔgɔmuso, ni Lazari koo tun ka di Yezu ye.
43011006	A ye Lazari ka bana koo mɛn tuma min na, a tun be yɔrɔ min na, a ye tile fila kɛ yen.
43011007	O kɔ, a y'a fɔ a ka kalandenw ye k'u ka to u be kɔsegi Zude mara la.
43011008	A ka kalandenw y'a fɔ a ye ko: «Karamɔgɔ, zuwifuw tun b'a fɛ k'i bon ni kabakuru ye a ma mɛn, e do ko an ka segi ka taga Zude mara la.»
43011009	Yezu y'u jaabi ko: «Lɛrɛ tan ni fila te tile kelen kɔnɔ wa? Ni mɔgɔ min be taama tilefɛ, a te talon, bari a be yeli kɛ tile barika la,
43011010	nga, ni mɔgɔ dɔ be taama sufɛ, a be talon, bari yeelen te yen.»
43011011	O kuma bɛɛ fɔnin kɔ, a y'a fɔ u ye ko: «An tericɛ Lazari be sinɔgɔra, nga ne be taga kunun.»
43011012	Kalandenw y'a fɔ a ye ko: «Matigi, n'a be sinɔgɔra, o kɔrɔ ko a bena kɛnɛya.»
43011013	Yezu tun be Lazari ka sayako le fɔra, nga kalandenw tun b'a miiri ko a tun be kumana sinɔgɔ yɛrɛ koo la.
43011014	O kɔ, Yezu y'a fɔ k'a gwɛ u ye ko: «Lazari sara.
43011015	Ne tun te yen minkɛ, o diyara ne ye, aw kosɔn, janko aw ka se ka jigi sɔrɔ. An ka taga fɛ.»
43011016	O la, Toma min tɔgɔ ko Filanin, ale y'a fɔ kalanden tɔ nunu ye k'u k'a to u be taga yen u bɛɛ ka sa ɲɔgɔn fɛ.
43011017	Yezu sera tuma min na, o y'a sɔrɔ Lazari suu tun ye tile naani kɛ kaburu la.
43011018	Betani ni Zeruzalɛmu furancɛ tun te tɛmɛ kilo saba ɲɔgɔn kan.
43011019	Zuwifu caaman tun tagara Betani janko u ka se ka Marita ni Mariyamu jigi tugu u balimacɛ ka sayako la.
43011020	Marita y'a mɛn tuma min na ko Yezu be nana, a tagar'a kunbɛn. O y'a sɔrɔ Mariyamu tun siginin be soo kɔnɔ.
43011021	Marita y'a fɔ Yezu ye ko: «Matigi, ni e tun be yan, ne balimacɛ tun tena sa.
43011022	Nga hali sisan ne lanin b'a la ko e mana fɛɛn o fɛɛn daali Ala fɛ, a bena o kɛ e ye.»
43011023	Yezu y'a jaabi fana ko: «I balimacɛ bena kunun.»
43011024	Marita y'a fɔ a ye tugu ko: «Ne y'a lɔn ko a bena kunun diɲɛ labanlon na.»
43011025	Yezu y'a fɔ a ye ko: «Ne le be suuw kunun, ne be nii di, ni mɔgɔ min lara ne la hali n'o tigi sara, a bena kunun.
43011026	Ani ka mɔgɔ o mɔgɔ to nii na, n'a lara ne la, a tena sa fewu. I lara o la wa?»
43011027	A y'a jaabi ko: «Ɔnhɔn Matigi, ne lanin b'a la ko e le ye Ala ka Mɔgɔ wolomanin nin ye, Ala Dencɛ, min ka kan ka na diɲɛ na.»
43011028	A y'o kuma nunu fɔ ka ban dɔrɔn, a tagara Mariyamu wele dogo la k'a fɔ ale ye ko: «Karamɔgɔ nana, a ko i ka na.»
43011029	Mariyamu y'o mɛn dɔrɔn, a sinna ka wili ka taga Yezu fɛ.
43011030	O y'a sɔrɔ Yezu ma don dugu kɔnɔ fɔlɔ. Marita tun y'a kunbɛn yɔrɔ min na, a tun b'o yɔrɔ la halibi.
43011031	Zuwifu minw tun be ni Mariyamu ye soo kɔnɔ k'a jigi tugu, olu y'a ye a sinna ka wili ka bɔ dɔrɔn, olu tugura a kɔ. U tun b'a miiri ko a be tagara kaburu yɔrɔ la ka kasi.
43011032	Mariyamu sera Yezu fɛ dɔrɔn, a y'a kunbiri gwan a kɔrɔ k'a fɔ a ye ko: «Matigi, ni e tun be yan, ne balimacɛ tun tena sa.»
43011033	Yezu y'ale ni zuwifuw kasitɔ ye, o y'a dusu kasi, u makari y'a minɛ.
43011034	A y'u ɲininga ko: «Aw y'a suu don yɔrɔ jumɛn?» U ko: «Matigi, na taga o yɔrɔ filɛ.»
43011035	Yezu kasira.
43011036	O la, zuwifu minw tun be yen, olu y'a fɔ ko a koo tun ka d'a ye dɛ.
43011037	Nga dɔw y'a fɔ ko: «Ale min tun ye fiɲɛntɔ ɲaa yɛlɛ, a tun te se ka Lazari bali saya ma wa?»
43011038	Yezu dusu kasira tugu, a tagara kaburu yɔrɔ la. Kaburu nin tun ye farawo ye, u ye kabakuru kɛ k'a datugu.
43011039	Yezu y'a fɔ ko u ka kabakuru bɔ kaburuda la. Cɛɛ min banna, ale balimamuso Marita y'a fɔ a ye ko: «Matigi, a kasa ka kan ka bɔ sisan, bari a suu donna bii y'a tile naani ye.»
43011040	Yezu y'a fɔ a ye ko: «Ne tun m'a fɔ i ye ko ni lanaya b'i la, ko i bena Ala ka sebagaya ye wa?»
43011041	U ye kabakuru bɔ yen, o kɔ Yezu y'a ɲaa kɔrɔta sanfɛ k'a fɔ ko: «N Faa, ne be barika la i ye bari i ye ne jaabi.
43011042	Ne y'a lɔn ko i be ne jaabi tuma bɛɛ, nga ne b'o fɔra janko mɔgɔ minw be ne lamini na, olu ka l'a la ko ele le ye ne ci.»
43011043	A y'o kuma fɔ ka ban tuma min na, a pɛrɛnna ko: «Lazari, wili ka bɔ.»
43011044	Lazari min tun sara, a kununna ka bɔ kaburu la. Fani melekenin tun b'a bolo n'a seen na, ani dɔ tun kɛnin be k'a ɲaa siri. Yezu y'a fɔ u ye ko: «Aw k'a foni k'a to a ka taga.»
43011045	Zuwifu minw tun nana Mariyamu fɛ, u ye Yezu ka koo kɛnin ye minkɛ, u caaman lara a la.
43011046	Nga dɔw tagara Fariziɲɛw fɛ, Yezu ye koo min kɛ, k'o lakali u ye.
43011047	Sarakalasebagaw ni Fariziɲɛw ye ɲɔgɔnye kɛ k'a fɔ ko: «An bena mun le kɛ? Bari cɛɛ nin be kabako caaman kɛ.
43011048	N'an y'a to n'a tagara ɲa, mɔgɔ bɛɛ bena l'a la, o seen fɛ, Ɔrɔmukaw bena na k'an ka yɔrɔ senuman n'an ka siya halaki.»
43011049	Sarakalasebagaw kuntigiba min tun be yen o saan na, a tɔgɔ ko Kayifu, ale y'a fɔ u ye ko: «Aw te foyi faamu.
43011050	Aw fana m'a lɔn ko mɔgɔ kelen ka sa jama kosɔn janko an ka siya bɛɛ kana halaki, k'o ka fisa wa?»
43011051	O kuma nin ma bɔ a yɛrɛ la, o saan nin na, ale lo tun ye sarakalasebagaw kuntigiba ye, a tun ye kirayakuma le fɔ ten ko Yezu ka kan ka sa zuwifu siya kosɔn.
43011052	O fana tun te kɛ u ka siya dama kosɔn, nga Ala deenw minw jɛnsɛnnin be, a ka se k'olu lajɛn.
43011053	Kabini o loon, u bɛnn'a la k'u ben'a faga.
43011054	O le kosɔn Yezu tagara kongokolon faan fɛ dugudennin dɔ la min tɔgɔ ko Efarayimu. A n'a ka kalandenw tora o yɔrɔ la. A tun te sɔn ka taga zuwifuw cɛma tuma bɛɛ.
43011055	O waati la, zuwifuw ka Hɔrɔnya ɲanagwɛ loon tun sera ka ban. A tɔɔ tun tora tile damani, mɔgɔ caaman tun be bɔ dugudenninw na ka na Zeruzalɛmu janko k'u yɛrɛ saniya ka kɛɲɛ n'u ka landa ye.
43011056	Olu tun be Yezu yɔrɔ yaalala. K'u to Alabatosoba kɔnɔ, u b'a fɔra ɲɔgɔn ye k'o tuma na, a tena na ɲanagwɛ nin na wa?
43011057	Sarakalasebagaw ni Fariziɲɛw tun y'a fɔ ko ni mɔgɔ min ye Yezu yɔrɔ lɔn, k'u k'a yɔrɔ yira olu la, u be taga minɛ.
43012001	Hɔrɔnya ɲanagwɛ tun tora tile wɔɔrɔ, Yezu tagara Betani, Lazari ka dugu la a tun ye Lazari min sanin kunun.
43012002	O yɔrɔ la, u ye dumuni labɛn Yezu ye. Marita le tun be dumuni dira u ma. Lazari fana tun be dumunikɛlaw cɛma.
43012003	Mariyamu ye daganin dɔ ta, o fanin tun be tulu kasadiman ɲanaman na, min sɔngɔ ka gwɛlɛ kosɔbɛ. A y'o bɔn Yezu seenw kan ka tila k'a kunsigi kɛ k'a seenw jɔsi, soo bɛɛ fara a kasa la.
43012004	Zuda Isikariyɔti, n'o ye kalandenw la dɔ ye, ale min ben'a don bolo la, ale y'a fɔ ko
43012005	mun na u ma tulu kasadiman nin feere warigwɛ deen kɛmɛ saba la, janko k'o wari di fantanw ma.
43012006	A tun y'o kuma nin fɔ, a ma kɛ ko fantanw makari le tun b'a la dɛ, nga soon tun lo. Ale lo tun b'u ka wari mara, ni wari min dira a ma ko a k'a mara, a b'o dumu.
43012007	Yezu y'a fɔ a ye ko: «Muso nin to ɲasuma na, a ye tulu kasadiman nin kɛ ne kan, ne suu donlon kama.
43012008	Aw bena to ni fantanw ye tuma bɛɛ, nga ne tena kɛ n'aw ye tuma bɛɛ.»
43012009	Zuwifuw caaman tun y'a mɛn ko Yezu be Betani minkɛ, u y'a daminɛ ka na yen, u tun te na Yezu dama kama, nga Lazari fana kama, a tun ye min kunun.
43012010	O la, sarakalasebagaw y'a latigɛ ko Lazari fana ka kan ka faga.
43012011	Bari Lazari kosɔn zuwifuw caaman bɔra olu kɔ ka la Yezu la.
43012012	O dugusagwɛ, jamaba min tun nana ɲanagwɛ nin na, olu y'a mɛn ko Yezu be nana Zeruzalɛmu.
43012013	U ye tenfuraburuw tigɛ ka bɔ ka taga kunbɛn, u tun be pɛrɛn k'a fɔ ko: «An b'i tanu! E min be nana Matigi tɔgɔ la, Isirayɛli ka masacɛ, Ala ka barika don i la.»
43012014	Yezu ye faliden dɔ sɔrɔ ka yɛlɛ o kan i ko a fɔra Ala ka kuma na cogo min na ko:
43012015	«Siyɔnkaw, aw kana siran, aw ka masacɛ natɔ filɛ, a be faliden kan.»
43012016	O koo nin kɛtuma na, kalandenw tun ma kɔn k'o faamu, nga Ala ye Yezu boɲa tuma min na, u hakili sɔrɔla ka jigi a la k'o kuma nunu tun sɛbɛnna ale lo koo la. O fana le kɛra a ye.
43012017	Yezu ye Lazari kunun k'a wele ka bɔ kaburu kɔnɔ jama min ɲana, olu y'a koo fɔ mɔgɔw ye.
43012018	Jama tun b'a kunbɛnna bari u tun y'a mɛn ko a y'o kabako kɛ.
43012019	Fariziɲɛw tora k'a fɔ ɲɔgɔn ye ko u tena se ka foyi ɲa tugu, ko mɔgɔ bɛɛ le be tugur'a kɔ.
43012020	Girɛki dɔw tun nana ɲanagwɛ nin seen fɛ janko u ka Ala bato.
43012021	U tagara Filipu fɛ min be bɔ Bɛtisayida, Galile mara la, k'a fɔ a ye ko: «N tericɛ, an b'a fɛ ka Yezu ye.»
43012022	Filipu tagar'a fɔ Andere fana ye, u fila bɛɛ jɛnna ka ta'a fɔ Yezu ye.
43012023	Yezu y'u jaabi ko: «Mɔgɔ Dencɛ ka kan ka boɲa sɔrɔ waati min na, o le sera sisan.
43012024	Tiɲɛ tiɲɛ na, ne b'a fɔ aw ye ko ni sumankisɛ ma toli dugukolo la, a be to a kelen, nga n'a tolila, o tuma na a be se ka kisɛ caaman kɛ.
43012025	Mɔgɔ min b'a fɛ k'a nii kisi, o tigi bena bɔnɔ, ni mɔgɔ min t'a nii jati diɲɛ kɔnɔ, o tigi bena nii banbali sɔrɔ.
43012026	Ni mɔgɔ min b'a fɛ ka baara kɛ ne ye, o tigi ka tugu ne kɔ, ne be yɔrɔ min na, ne ka baarakɛlaw fana bena kɛ o yɔrɔ le la. Ni mɔgɔ min be baara kɛ ne ye, n Faa bena boɲa la o tigi kan.
43012027	Sisan ne nii tɔɔrɔnin lo, ne bena mun le fɔ? N Faa, k'a fɔ ko i ka ne kisi nin waati tɔɔrɔ ma wa? Nga ne nakun le y'o ye.
43012028	N Faa, i k'i yɛrɛ tɔgɔ boɲa!» O waati yɛrɛ la, kumakan dɔ bɔra sankolo la, k'a fɔ ko: «Ne y'a boɲa, ne bena tila k'a boɲa tugu.»
43012029	Jama min tun be yen, olu y'a fɔ ko saan le pɛrɛnna, dɔw ko mɛlɛkɛ dɔ le kumana a fɛ.
43012030	Yezu y'a fɔ u ye tugu ko: «Kumakan min mɛnna, o ma kɛ ne kosɔn, a kɛra aw le kosɔn.
43012031	Diɲɛ kitiwaati sera sisan yɛrɛ, diɲɛ nin kuntigi bena gwɛn ka bila kɛnɛma.
43012032	Ne kɔni, ni ne kɔrɔtara sanfɛ tuma min na, ne bena mɔgɔ bɛɛ sama ka na n fɛ.»
43012033	A tun b'a yɛrɛ ka sacogo le fɔra o kuma nin na.
43012034	Jama y'a fɔ a ye ko: «An y'a mɛn sariya la ko Ala ka Mɔgɔ wolomanin nin bena to yen kudayi, e do b'a fɔ cogo di ko Mɔgɔ Dencɛ ka kan ka kɔrɔta sanfɛ? Jɔn le y'o Mɔgɔ Dencɛ ye?»
43012035	Yezu y'u jaabi ko: «Yeelen b'aw cɛma yanni dɔɔni halibi. Tuma min na o yeelen b'aw cɛma, aw ka banba ka taama o yeelen nin na, janko suu kana ko ka bali aw la, bari mɔgɔ min be taama dibi la, o tigi t'a taayɔrɔ lɔn.
43012036	Tuma min na yeelen b'aw cɛma, aw k'aw jigi la a kan, janko aw ka se ka kɛ mɔgɔ kɔnɔgwɛninw ye.» Yezu y'o kuma nunu fɔ u ye ka ban tuma min na, a bɔra u cɛma ka taga yɛrɛ dogo u la.
43012037	Yezu ye kabako caaman kɛ u ɲana, o bɛɛ la u ma l'a la.
43012038	O cogo la, kira Ezayi ye kuma min fɔ, o kɛra. A tun ko: «Matigi, jɔn le lara an ka fɔta la? Matigi y'a ka sebagaya yira jɔn na?»
43012039	U tun te se ka l'a la kuun min na, Ezayi y'o fɔ fana ko:
43012040	«Ala y'u kɛ fiɲɛntɔw ye janko u kana yeli kɛ. A y'u kɛ hakilitanw ye janko u kana faamuli kɛ. O la, Ala ko: ‹U te nimisa ka faran u ka kojuguw la, ne k'u kɛnɛya.› »
43012041	Ezayi y'o kuma fɔ bari a tun ye Yezu ka nɔɔrɔ ye, o la a kumana ale koo la.
43012042	O bɛɛ n'a ta, kuntigi caaman lara a la, nga Fariziɲɛw ɲasiran kosɔn u tun te sɔn k'u yɛrɛ yira, u tun be siran ko u bena u niin bɔ kalanso koo la.
43012043	Bari u mako tun be adamaden ka boɲa la ka tɛmɛ Ala ta kan.
43012044	O tuma na, Yezu pɛrɛnna ko: «Ni mɔgɔ min lara ne la, o tigi ma la ne dama na, nga Ala min ye n ci, a lara ale la,
43012045	ani mɔgɔ min ye ne ye, o tigi ye n cibaga fana ye.
43012046	Ne nana diɲɛ na i n'a fɔ yeelen, janko mɔgɔ o mɔgɔ lara ne la, o tigi kana to dibi la.
43012047	Ni mɔgɔ min ye ne ka kuma mɛn, n'a ma sɔn k'o bato, a ma kɛ ko ne le b'o tigi kitira, bari n ma na janko ka adamadenw kiti, nga waasa k'u kisi.
43012048	Mɔgɔ min banna ne la ani a ma sɔn n ka kuma ma, o tigi kitibaga be yen, n ye kuma min fɔ, o le ben'a tigi kiti diɲɛ labanlon na.
43012049	Ne ma kuma n yɛrɛ ma, nga n Faa min ye n ci ka na, ne ka kan ka kuma minw fɔ, ale lo y'o fɔ n ye.
43012050	Ani ne b'a lɔn ko nii banbali be sɔrɔ o kuma nin barika la. O le y'a to n Faa ye koo nunu fɔ n ye cogo min na, n fana b'o fɔ ten.»
43013001	Hɔrɔnya ɲanagwɛ tun ma se fɔlɔ, Yezu tun y'a lɔn ko ale ka bɔwaati sera diɲɛ na ka ta'a Faa fɛ. A ka mɔgɔ minw tun be diɲɛ na, olu koo tun ka d'a ye, a y'u kanu fɔɔ ka taga se a daan na.
43013002	K'u to dumuni na, ale n'a ka kalandenw, o y'a sɔrɔ Sutana tun ye Simɔn deen Zuda Isikariyɔti kɔnɔ fa ka ban ni Yezu janfako ye.
43013003	Yezu tun y'a lɔn ko a Faa ye koo bɛɛ don ale bolo, ani ko ale bɔra Ala fɛ, ani a ka kan ka segi Ala fɛ tugu.
43013004	A wilila ka bɔ dumuni kunna k'a ka foroca bɔ, ka fani wɛrɛ ta k'a cɛɛ siri n'o ye.
43013005	O kɔ, a ye jii don minan dɔ kɔnɔ, k'a daminɛ k'a ka kalandenw seen ko, k'a cɛsirifani kɛ k'u jɔsi.
43013006	A sera Simɔn Piyɛri ma tuma min na, Piyɛri y'a fɔ a ye ko: «Matigi, ele bena ne seen ko wa?»
43013007	Yezu y'a jaabi ko: «Ne be koo min kɛra ten, e t'o faamuna sisan, nga kɔfɛ, i bena o faamu.»
43013008	Piyɛri y'a fɔ a ye ko: «E tena ne seen ko abada!» Yezu y'a fɔ a ye ko: «Ni ne m'i seen ko, i tena niyɔrɔ sɔrɔ ne fɛ.»
43013009	A y'a fɔ Yezu ye ko: «A kana dan n seen dama ma, nga n bolo ni n kuun fana ko.»
43013010	Yezu y'a fɔ a ye tugu ko: «Ni mɔgɔ min kora ka ban, o tigi mako t'a la ka ko tugu fɔɔ k'a seen dama le ko, bari a fari saniyanin lo ka ban. Aw gwɛnin lo, nga aw bɛɛ tɛ.»
43013011	Mɔgɔ min tun ben'a don mɔgɔjuguw bolo, a tun b'o tigi lɔn. O le y'a to a ko: «Aw bɛɛ gwɛnin tɛ.»
43013012	A y'u seen ko ka ban tuma min na, a y'a ka faniw ta k'u don ka sigi dumuni kunna tugu k'a fɔ u ye ko: «Ne ye koo min kɛ aw ye, aw y'o faamu wa?
43013013	Aw be ne wele ko karamɔgɔ ani Matigi, o bɛnnin lo, bari ne y'o le ye.
43013014	Ni ne y'aw seen ko, ne min ye aw ka Matigi ni karamɔgɔ ye, aw fana ka kan ka ɲɔgɔn seen ko ten.
43013015	Ne y'o kɛ janko k'o ɲaa yira aw la. Ne ye fɛɛn min kɛ aw ye, aw k'o ɲɔgɔn kɛ aw mɔgɔɲɔgɔnw ye.
43013016	Tiɲɛ tiɲɛ na, ne b'a fɔ aw ye ko baaraden man fisa n'a kuntigi ye, walima ciden man fisa n'a cibaga ye.
43013017	Sisan aw y'o koo lɔn, n'aw y'o koo nin kɛ, aw dagamuna.
43013018	Ne te kumana aw bɛɛ koo la dɛ. Ne ye minw woloma, ne be olu lɔn, nga min fɔra Ala ka kuma na, fɔɔ o ka kɛ. A tun fɔra ko: ‹Min tun be dumuni kɛ ni ne ye, ale lo wilila ne kama.›
43013019	Ne be kɔn k'o fɔ aw ye yann'o ka se, janko n'o kɛra loon min na, ne ko ne ye min ye, aw ka l'a la ko ne y'o le ye.
43013020	Tiɲɛ tiɲɛ na, ne b'a fɔ aw ye ko ni mɔgɔ min ye ne ka ciden minɛ ka ɲa, o tigi ye ne le minɛ ka ɲa. Ni min ye ne minɛ ka ɲa, o tigi fana ye ne cibaga le minɛ ka ɲa.»
43013021	Yezu y'o kuma nunu fɔ ka ban dɔrɔn, a hakili ɲagamina kosɔbɛ, a y'a fɔ ko: «Tiɲɛ tiɲɛ na, ne b'a fɔ aw ye ko, aw dɔ bena ne don mɔgɔjuguw bolo.»
43013022	Kalandenw tora ka ɲɔgɔn filɛfilɛ, u tun m'a lɔn ko a be mɔgɔ min koo fɔra.
43013023	Kalanden nunu cɛma, min koo tun ka di Yezu ye kosɔbɛ, ale tun siginin b'a gɛrɛfɛ.
43013024	Simɔn Piyɛri y'a bolo kɛ k'a fɔ ale ye ko a k'a ɲininga ni mɔgɔ min lo.
43013025	O kalanden nin y'a yɛrɛ jɛngɛ Yezu faan fɛ, k'a ɲininga ko: «Matigi, jɔn lo?»
43013026	Yezu y'a jaabi ko: «Ne bena lɔgɔma nin sun k'a di mɔgɔ min ma, ale lo.» A ye lɔgɔma nin sun k'a di Simɔn deen Zuda Isikariyɔti ma.
43013027	A ye lɔgɔma nin di tuma min na, o waati yɛrɛ la Sutana y'a daminɛ ka baarajugu kɛ Zuda dusu la. Yezu y'a fɔ a ye ko: «E b'a fɛ ka fɛɛn min kɛ, i ka banba k'o kɛ.»
43013028	Kalanden tɔw si ma kuma nin kuun lɔn.
43013029	Dɔw tun b'a miiri ko Yezu y'a fɔ a ye ko a k'u ka makoyafɛn dɔ san ɲanagwɛ kama, walima ko a ka taga fɛɛn dɔ di fantanw ma, bari ale lo tun y'u ka warimarabaga ye.
43013030	Zuda y'o lɔgɔma nin minɛ k'a dumu ka ban tuma min na dɔrɔn, a wilila ka bɔ, o y'a sɔrɔ suu tun kora kosɔbɛ.
43013031	Zuda bɔra ka ban dɔrɔn, Yezu y'a fɔ ko: «Sisan kɔni Mɔgɔ Dencɛ ye boɲa sɔrɔ, Ala fana ye boɲa sɔrɔ a barika la.
43013032	Ni Ala ye boɲa sɔrɔ a barika la, Ala fana ben'a kɛ a be boɲa sɔrɔ, a bena o kɛ sisan yɛrɛ.
43013033	Ne deenw, ne be n'aw ye yanni waati dɔɔni dɔrɔn. O kɔ, aw bena ne yɔrɔ ɲini. Ne tun kɔnna k'a fɔ zuwifuw ye cogo min na k'u tena se ka na ne taayɔrɔ la, ne b'o koo kelen le fɔ aw ye fana.
43013034	«Ne be cikura di aw ma ko: aw ka ɲɔgɔn kanu, ne y'aw kanu cogo min na, aw fana ka ɲɔgɔn kanu ten.
43013035	Mɔgɔ bɛɛ ben'a lɔn o seen fɛ ko aw kɛra ne ka kalandenw ye, ni aw be ɲɔgɔn kanu.»
43013036	Simɔn Piyɛri y'a ɲininga ko: «Matigi, i be taga min?» A y'a jaabi ko: «Ne be taga yɔrɔ min na, e te se ka tugu ne kɔ ka taga o yɔrɔ la fɔlɔ, nga yanni waati dɔ, e bena se ka tugu ne kɔ.»
43013037	Piyɛri y'a fɔ a ye tugu ko: «Mun na ne te se ka tugu i kɔ sisan? Ne bena n nii d'i kosɔn.»
43013038	Yezu y'a jaabi ko: «I bena i nii di ne kosɔn. Nga tiɲɛ tiɲɛ na, ne b'a fɔ i ye ko sanni dondo ka kasi, i ben'a fɔ siɲɛ saba ko i te ne lɔn.»
43014001	Yezu y'a fɔ a ka kalandenw ye ko: «Aw hakili kana ɲagami. Aw lara Ala la, aw ye la ne fana na.
43014002	Boon caaman be n Faa ka luu kɔnɔ, n'o te ne tun ten'a fɔ ko ne be taga yɔrɔ labɛn aw ye.
43014003	Ni n tagar'a labɛn ka ban, n bena kɔsegi ka n'aw ta ka taga n'aw ye, janko ne be yɔrɔ min na, aw fana ka kɛ yen.
43014004	Aw be ne taayɔrɔ sira lɔn.»
43014005	Toma y'a fɔ a ye ko: «Matigi, an t'i taayɔrɔ lɔn, an fana bena kɛ di k'a sira lɔn?»
43014006	Yezu y'a jaabi ko: «Ne le ye sira, ni tiɲɛ, ani nii dibaga ye. Mɔgɔ si te se n Faa fɛ ni ne sababu tɛ.
43014007	N'aw be ne lɔn, aw bena n Faa fana lɔn, sisan aw yɛrɛ y'a lɔn ka ban, aw y'a ye fana.»
43014008	Filipu y'a fɔ a ye ko: «I Faa yira an na, o b'an wasa.»
43014009	Yezu y'a fɔ Filipu ye ko: «Ne be n'aw ye kabini tumajan, o bɛɛ n'a ta, e ma ne lɔn wa Filipu? Ni mɔgɔ min ɲaa lara ne kan, o tigi ye n Faa fana ye, mun na e b'a fɔ ko ne ka n Faa yira aw la?
43014010	I lanin t'a la ko ne ni n Faa bɛɛ ye kelen ye wa? Ne be kuma minw fɔ, ne t'o fɔ n yɛrɛ ma, n Faa min ni ne ye kelen ye, ale lo b'a ka baara kɛ.
43014011	Aw ye la ne la, ne ni n Faa bɛɛ ye kelen ye. N'aw ma la ne ka kuma na, aw ka la u la kɛwali nunu kosɔn.
43014012	Tiɲɛ tiɲɛ na, ne b'a fɔ aw ye ko mɔgɔ min lara ne la, o tigi bena se ka ne ka kɛwaliw ɲɔgɔn kɛ. A yɛrɛ bena koo dɔw kɛ minw ka bon ni ne taw ye, bari ne be taga n Faa fɛ.
43014013	Aw mana fɛɛn o fɛɛn daali ne tɔgɔ la, ne bena o kɛ, janko ka boɲa la Faa kan, a Dencɛ barika la.
43014014	N'aw ye fɛɛn min ɲini ne tɔgɔ la, ne bena o kɛ.»
43014015	«N'aw be ne kanu, aw bena ne ka kuma bato.
43014016	Ne bena n Faa Ala daali a be dɛmɛbaga wɛrɛ ci aw ma, janko ale ka to ni aw ye tuma bɛɛ.
43014017	Ale lo ye Nii Senuman ye, Tiɲɛtigi. Diɲɛ mɔgɔw te se ka sɔn a ma bari u t'a yera, u fana m'a lɔn. Aw kɔni b'a lɔn, bari a be n'aw ye, a bena sigi aw kɔnɔ.
43014018	Ne tena aw to aw kelen na, ne bena segi ka na aw fɛ.
43014019	Yanni waati dɔɔni diɲɛ mɔgɔw tena ne ye tugu, nga aw bena ne ye. Ne be nii na min kɛ, o la, aw fana bena to nii na.
43014020	O loon na, aw ben'a lɔn ko ne ni n Faa bɛɛ ye kelen ye, ko aw ni ne fana ye kelen ye.
43014021	Mɔgɔ min ye ne ka kuma mɛn k'a bato, o tigi le be ne kanu. Mɔgɔ min be ne kanu, n Faa fana bena o tigi kanu, ne fana bena o tigi kanu ka ne yɛrɛ yira a la.»
43014022	Zude, min be danna Zuda Isikariyɔti la, ale y'a fɔ Yezu ye ko: «Matigi, mun na e bena i yɛrɛ yira anw dama na n'i t'i yɛrɛ yira mɔgɔ tɔw la?»
43014023	Yezu y'a jaabi ko: «Ni mɔgɔ min be ne kanu, o tigi bena ne ka kuma bato, n Faa bena o tigi kanu fana, anw bena na o tigi fɛ ka to n'a ye.
43014024	Mɔgɔ min te ne kanu, o tigi fana te ne ka kuma bato. Aw be kuma min mɛnna ne fɛ, o tɛ ne yɛrɛ ka kuma ye, nga n Faa min ye n ci, ale ta lo.
43014025	Ne y'o koo bɛɛ fɔ aw ye ka ne to aw cɛma.
43014026	Nga Dɛmɛbaga, min ye Nii Senuman ye, n Faa bena min ci n tɔgɔ la, ale ben'aw kalan koo bɛɛ la, ani ne ye koo minw bɛɛ fɔ aw ye, a ben'aw hakili jigi o bɛɛ la.
43014027	Ne be hɛrɛ le di aw ma, hɛrɛ min be bɔ ne fɛ, ne be o le di aw ma, ne t'a dira i n'a fɔ diɲɛ mɔgɔw b'a kɛ cogo min na. Aw hakili kana ɲagami, aw kana siran.
43014028	Aw y'a mɛn ka ban ne fɛ ko ne be taga, o kɔ n bena kɔsegi ka na aw fɛ. N'aw tun be ne kanu, aw tun bena nisɔndiya, bari ne be taga n Faa fɛ, ale ka bon ni ne ye.
43014029	Ne y'o fɔ aw ye kabini sisan, n'o ma kɛ fɔlɔ, janko n'o kɛra tuma min na, aw ka la ne la.
43014030	K'a ta sisan ma, ne tena kuma caaman fɔ aw ye tugu, bari diɲɛ nin kuntigi be nana. A te se ne kɔrɔ.
43014031	Nga diɲɛ mɔgɔw ka kan k'a lɔn ko ne be n Faa kanu, o la, a ye min fɔ ne ye, ne b'o le kɛ. Aw ye wili an ka bɔ yan.»
43015001	A y'a fɔ tugu ko: «Ne le ye ɛrɛzɛnsunsɔbɛ ye, n Faa le y'a tigi ye.
43015002	Bolo minw bɛɛ te deen kɛ, a bena olu tigɛ k'o bɔ yen. Ni bolo min be deen kɛ, a bena olu gɛrɛfɛ bolo misɛmanw bɔ, janko a ka se ka deen caaman kɛ ka tɛmɛ fɔlɔ kan.
43015003	Aw saniyara ka ban ne ka kuma kosɔn ne ye o min fɔ aw ye.
43015004	Aw ye to ni ne ye i n'a fɔ ne be n'aw ye cogo min na. Yiribolo te se ka tigɛ ka to a kelen na ka se ka deen kɛ cogo min na a yɛrɛ ma, o cogo kelen na fana, n'aw ma to ne fɛ, aw te se ka foyi kɛ.
43015005	Ne ye ɛrɛzɛnsun ye, aw y'a bolow ye. Ni mɔgɔ min tora ne fɛ, ni ne fana be a tigi fɛ, o tigi bena se ka baara caaman kɛ. Ala ye, bari ni ne sababu tɛ, aw te se ka foyi kɛ aw yɛrɛ ma.
43015006	Ni mɔgɔ min ma sɔn ka to ne fɛ, o tigi kɛra i n'a fɔ yiribolo tigɛnin, u b'a fili kɛnɛma a be ja, u b'a ta k'a don tasuma na a be jɛni.
43015007	N'aw tora ne fɛ, ani ne ka kuma tora aw kɔnɔ, aw be fɛɛn min fɛ, aw k'o daali aw bena o sɔrɔ.
43015008	Ni aw ye baara caaman kɛ, o le ben'a to n Faa be boɲa sɔrɔ, ani aw fana be kɛ ne ka kalandenw ye.
43015009	N Faa ye n kanu cogo min na, ne fana ye aw kanu ten. Aw ye to o kanuya kelen na.
43015010	N'aw be ne ka ciiw bato, aw fana be to ne ka kanuya la, i n'a fɔ ne be n Faa ka ciiw bato cogo min na ka to a ka kanuya la.
43015011	Ne y'o koo nunu fɔ aw ye janko aw ka nisɔndiya sɔrɔ ne fɛ, ani aw ka nisɔndiya kosɔbɛ.
43015012	«Ne ka cii ye nin ye, aw ka ɲɔgɔn kanu i n'a fɔ ne y'aw kanu cogo min na.
43015013	K'i yɛrɛ nii di i teriw kosɔn, kanuya wɛrɛ te yen min ka fisa n'o ye.
43015014	Aw ye ne teriw ye ni aw be sɔn ka ne ka cii bato.
43015015	Ne t'aw wele tugu ko baaradenw, bari baaraden t'a kuntigi ka koo kala ma. Ne b'aw wele n teriw, bari ne ye fɛɛn min bɛɛ mɛn n Faa fɛ, ne y'o bɛɛ yira aw la.
43015016	A ma kɛ ko aw le ye ne woloma, ne le y'aw woloma k'aw bila janko aw ka taga baara caaman kɛ, ani o baara nafa ka to, janko aw mana fɛɛn o fɛɛn daali n Faa fɛ ne tɔgɔ la, a k'o di aw ma.
43015017	Ne be min ɲini aw fɛ o ye nin ye: aw ka ɲɔgɔn kanu.»
43015018	«N'aw y'a ye ko diɲɛ mɔgɔw b'aw kɔniya, aw ka l'a la ko u kɔnna ka ne le kɔniya.
43015019	N'aw tun ye diɲɛ ta ye, diɲɛ mɔgɔw tun bena aw kanu, nga aw te diɲɛ ta ye. Ne le y'aw woloma ka bɔ diɲɛ mɔgɔw la, o le kama, diɲɛ mɔgɔw b'aw kɔniya.
43015020	Aw y'aw hakili jigi ne ka kuma nin na. N tun y'a fɔ aw ye ko baaraden man fisa n'a kuntigi ye. N'u ye ne tɔɔrɔ, u bena aw fana tɔɔrɔ. N'u ye ne ka kuma bato, u bena aw fana ta bato.
43015021	U bena o bɛɛ kɛ aw la ne kosɔn bari u ma ne cibaga lɔn.
43015022	Ni ne tun ma na ka kuma u fɛ, u tun tena jati hakɛkɛlaw ye, nga sisan yɛrɛ u ka hakɛ jatira ka ban.
43015023	Mɔgɔ min be ne kɔniya, o tigi be n Faa fana kɔniya.
43015024	Mɔgɔ wɛrɛ ma se ka koo minw kɛ, ni ne tun ma na k'o ɲɔgɔn kɛ u cɛma, u ka hakɛ tun tena kɛ u kunna, nga u y'o bɛɛ ye, o bɛɛ n'a ta, u be ne ni n Faa kɔniya tugu.
43015025	Nga kuma min fɔra u ka sariyasɛbɛ kɔnɔ, fɔɔ o ka kɛ. A fɔra ko: ‹U ye ne kɔniya ni kuun t'a la.›
43015026	Ne bena Dɛmɛbaga min sɔrɔ n Faa fɛ k'a ci aw ma, ale min ye Tiɲɛtigi ye, n'a nana tuma min na, a bena ne koo fɔ aw ye. Nii min be bɔ Ala fɛ.
43015027	Aw fana, aw bena ne koo fɔ, bari aw tun be ni ne ye kabini ne ka baara daminɛ na.
43016001	Ne ye koo bɛɛ fɔ aw ye janko aw kunna kana cɛn.
43016002	U bena aw gwɛn ka bɔ kalansow kɔnɔ, waati dɔ bena se, mɔgɔ minw bena aw faga, olu bena miiri k'u ye Ala sago le kɛ.
43016003	U bena o baara sugu nunu kɛ bari u te ne lɔn, u te n Faa fana lɔn.
43016004	Ne y'o koo fɔ aw ye janko, n'a waati mana se, aw hakili ka jigi a la ko ne tun y'o fɔ aw ye ka kɔrɔ. Ne ma kɔn k'o fɔ aw ye kabini a daminɛ, bari ne tun be n'aw ye.
43016005	«Sisan ne be taga ne cibaga fɛ, aw si ma ne ɲininga ko ne be taga min.
43016006	Aw hakili ɲagamina ne ka kuma nin kosɔn.
43016007	Nga ne ye tiɲɛ le fɔ aw ye. Aw kama lo ne be taga, ni ne ma taga, Dɛmɛbaga tena na aw fɛ, nga ni ne tagara, ne ben'a ci aw ma.
43016008	Ni ale nana tuma min na, a bena hakɛko ni tilenninyako, ani Ala ka kitiko gwɛya diɲɛ mɔgɔw ye, k'a yira u la k'u filila o koo nunu na.
43016009	Min ye hakɛ ye, u filila bari u ma la ne la.
43016010	Min ye tilenninyako ye, u filila, bari ne be taga n Faa fɛ aw tena ne ye tugu.
43016011	Min ye kitiko ye, a ben'a yira u la ko Ala ye diɲɛ nin kuntigi kiti ka ban.
43016012	Koo caaman be ne fɛ k'o fɔ aw ye, nga aw tena se k'o bɛɛ faamu sisan.
43016013	Nii Senuman min be Ala ka tiɲɛ yira mɔgɔw la, n'ale nana tuma min na, a ben'a to aw be tiɲɛ bɛɛ lɔn, bari a tena kuma a yɛrɛ barika la. Nga a mana fɛɛn o fɛɛn mɛn, ani koo min bɛɛ bena kɛ, a bena o fɔ aw ye fana.
43016014	A bena boɲa la ne kan, bari a mana fɛɛn min sɔrɔ ne fɛ, a bena o le fɔ aw ye.
43016015	Fɛɛn min ye n Faa ta ye, o bɛɛ ye ne ta ye fana, o la ne y'a fɔ ko a mana fɛɛn min sɔrɔ ne fɛ, a bena o le fɔ aw ye.»
43016016	«Yanni waati dɔɔni aw tena ne ye, o kɔ waati dɔɔni tugu aw bena tila ka ne ye.»
43016017	A ka kalanden dɔw tun be ɲɔgɔn ɲininga ko: «A tun b'a fɛ ka mun le fɔ an ye? Ko yanni waati dɔɔni an ten'a ye, o kɔ waati dɔɔni tugu an bena tila k'a ye. A ko tugu ko ale be ta'a Faa fɛ.»
43016018	U y'a fɔ k'olu ma yanni waati dɔɔni kɔrɔ faamu, a k'o kɔfɛ waati dɔɔni tugu. K'olu m'a lɔn n'a tun b'a fɛ ka fɛɛn min fɔ.
43016019	Yezu tun y'a lɔn k'u b'a fɛ k'ale ɲininga minkɛ, a y'a fɔ u ye ko: «Aw be ɲɔgɔn ɲiningana ne ka kuma le kɔrɔ la wa? Ne y'a fɔ minkɛ ko yanni waati dɔɔni aw tena ne ye, ani ko yanni waati dɔɔni tugu aw bena ne ye.
43016020	Tiɲɛ tiɲɛ na, ne b'a fɔ aw ye ko, aw bena kasi fɔɔ ka kɛ makaritɔw ye, k'a sɔrɔ diɲɛ mɔgɔw be nisɔndiya la. Aw dusu bena kasi nga, aw ka dusukasi bena yɛlɛma ka kɛ nisɔndiya ye.
43016021	Ni muso be jigira deen na tuma min na, a nii be tɔɔrɔ, bari a ka tɔɔrɔwaati le sera, nga n'a jigira ka ban, a hakili te to o tɔɔrɔ la tugu deen sɔrɔ nisɔndiya fɛ.
43016022	Aw dusu kasinin be sisan fana, nga an bena ɲɔgɔn ye tugu, o tuma na aw bena nisɔndiya, mɔgɔ si te se ka nisɔndiya nin cɛn aw fɛ.
43016023	O loon yɛrɛ la, aw tena ne ɲininga foyi si la tugu. Tiɲɛ tiɲɛ na, ne b'a fɔ aw ye ko ni aw ye fɛɛn dɔ daali n Faa fɛ ne tɔgɔ la, a bena o di aw ma.
43016024	Fɔɔ ka na se sisan ma, aw ma foyi daali ni ne tɔgɔ ye fɔlɔ. Aw ka daalili kɛ, aw bena sɔrɔli kɛ, janko aw ka nisɔndiya ka dafa.»
43016025	«Ne kumana aw fɛ talenw na, waati dɔ be na se, ne tena kuma aw fɛ talenw na tugu, nga ne bena n Faa koo fɔ aw ye kuma gwɛninw na.
43016026	O loon na, aw bena Ala daali ni ne tɔgɔ ye, nga ne m'a fɔ aw ye ko ne ben'a daali aw ye dɛ.
43016027	N Faa yɛrɛ fana b'aw kanu, bari aw ye ne kanu, ka l'a la ko ne bɔra Ala fɛ.
43016028	Ne bɔra Faa fɛ ka na diɲɛ na, sisan fana ne be segira n Faa fɛ tugu.»
43016029	A ka kalandenw y'a fɔ a ye ko: «Ɔnhɔn, sisan, e be kuma gwɛnin fɔra an ye, i te kumana an fɛ talen na tugu.
43016030	Sisan, an y'a lɔn ko i be koo bɛɛ lɔn ka ban, bari hali ni mɔgɔ m'a kɔnɔnako fɔ i ye, i b'o lɔn. O le y'a to an lar'a la ko i bɔra Ala fɛ.»
43016031	Yezu y'u jaabi ko: «Aw lara ne la sisan wa?
43016032	Ayiwa, waati dɔ bena se, o waati nin yɛrɛ sera ka ban, aw bena jɛnsɛn, bɛɛ n'a taayɔrɔ, ka ne kelen to, nga ne tena to n kelen bari n Faa be ni n ye.
43016033	Ne y'o fɔ aw ye janko aw ka to ni ne ye ka hɛrɛ sɔrɔ. K'aw to diɲɛ na, dusukasi le be aw kan, nga aw k'aw jaa gwɛlɛya, ne ye see sɔrɔ diɲɛ kan ka ban.»
43017001	Yezu y'o kuma nin fɔ ka ban dɔrɔn, a y'a ɲaa kɔrɔta sanfɛ k'a fɔ ko: «N Faa, waati sera sisan i ka boɲa la i Deen kan, janko ne fana ka boɲa la e kan,
43017002	bari i ye kuntigiya di ne ma adamaden bɛɛ kan, ka nii banbali di ne ka mɔgɔw bɛɛ ma i ye minw di ne ma.
43017003	Nii banbali sɔrɔko be bɔ ele lɔnko la, e min ye Ala kelenpe ye, ani ka ne Yezu Krista lɔn, e ye ne min ci.
43017004	Ne y'i boɲa ka ban dugukolo kan, i tun ye baara minw di ne ma, ne y'olu bɛɛ kɛ ka ban.
43017005	Sisan n Faa, boɲa min tun be ne kan i gɛrɛfɛ fɔlɔfɔlɔ sanni diɲɛ ka dan, i k'o ɲɔgɔn la ne kan ne ka to i gɛrɛfɛ tugu.
43017006	I ye mɔgɔ minw woloma k'u bɔ diɲɛ mɔgɔw cɛma k'u di ne ma, ne y'i ka koo yira u la. U tun y'i taw ye, e tun y'u di ne ma, olu fana y'i ka kuma bato.
43017007	Sisan u y'a faamu ko i ye fɛɛn minw di ne ma, k'u bɛɛ bɔra ele fɛ,
43017008	ne ye kuma min bɛɛ fɔ u ye, u lara o la ko ele le y'o fɔ ne ye, u sɔnna o ma, u fana y'a faamu sɔbɛ la ko ne bɔra e fɛ, u lar'a la ko ele le ye ne ci.
43017009	Ne t'i daali diɲɛ mɔgɔw bɛɛ ye dɛ. Nga i ye minw di ne ma, ne b'i daali olu le ye, bari u kɛra i ta ye.
43017010	Fɛɛn o fɛɛn ye ne ta ye, o fana ye ele ta ye i n'a fɔ min ye i ta ye, o ye ne ta ye cogo min na, ne ye boɲa sɔrɔ olu sababu la.
43017011	Ne tena to diɲɛ kɔnɔ tugu. Olu bena to diɲɛ na, ne do be tagara e fɛ. N Faɲuman, ne b'i daali i k'u mara i tɔgɔ kosɔn i ye min di ne ma, janko u ka se ka kɛ kelen ye i n'a fɔ ne ni ele ye kelen ye cogo min na.
43017012	Ka ne to n'olu ye yan, i ye minw woloma k'o di ne ma, ne y'o bɛɛ mara i barika la, k'u tanga juguman ma, fɔɔ min tun latigɛra halaki ma. O fana kɛra janko min fɔra i ka kuma na, o ka kɛ.
43017013	Sisan ne be tagara e fɛ, ne be nin kuma nin fɔ u ye diɲɛ na, janko u ka ne ka nisɔndiya dafanin sɔrɔ.
43017014	Ne ye i ka kuma fɔ u ye, o la diɲɛ mɔgɔw be u kɔniya, bari u te diɲɛ mɔgɔw ye, i n'a fɔ ne fana te diɲɛ mɔgɔ ye cogo min na.
43017015	Ne te i daali ko i k'u ta ka bɔ diɲɛ na, nga i k'u tanga juguman ma.
43017016	U te diɲɛ mɔgɔw ye i n'a fɔ ne fana te diɲɛ mɔgɔ ye cogo min na.
43017017	I k'o saniya i ka tiɲɛ barika la. I ka kuma le ye tiɲɛ ye.
43017018	E ye ne ci diɲɛ na cogo min na, o cogo la fana ne b'u ci diɲɛ kɔnɔ.
43017019	Ne fana be ne yɛrɛ di u kosɔn, janko u fana ka se k'u yɛrɛ d'i ma sɔbɛ la.
43017020	Ne t'i daali olu dama ye dɛ, nga minw bena la ne la u ka kuma barika la, ne b'i daali olu fana ye,
43017021	janko u bɛɛ ka kɛ kelen ye, n Faa, i n'a fɔ ne ni e ye kelen ye cogo min na. Olu fana ka kɛ kelen ye ten n'an ye, janko diɲɛ mɔgɔw ka l'a la ko e ye ne ci.
43017022	I ye boɲa min di ne ma, ne y'o di u ma, janko u ka se ka kɛ kelen ye i n'a fɔ an fana ye kelen ye cogo min na.
43017023	Ne ka to u fɛ, i n'a fɔ e be ne fɛ cogo min na, janko u ka se ka bɛn ka kɛ kelen ye, ani diɲɛ mɔgɔw k'a lɔn ko e ye ne ci ani ko i y'u kanu i n'a fɔ i ye ne kanu cogo min na.
43017024	N Faa, e ye minw woloma k'o di ne ma, ne b'a fɛ ne be yɔrɔ min na, olu fana ka kɛ o yɔrɔ la, i ye boɲa min la ne kan, u ka se k'o ye, bari e ye ne kanu kabini fɔlɔfɔlɔ sanni diɲɛ ka dan.
43017025	N Faa, e min ka ɲi, diɲɛ mɔgɔw ma e lɔn, ne y'i lɔn. Nunu fana y'a lɔn ko e lo ye ne ci.
43017026	Ne y'i koo fɔ u ye, ani n bena tila k'a fɔ u ye tugu, janko i ye ne kanu cogo min na, o kanuya ɲɔgɔn ka don u dusu la, ani ne fana ka kɛ olu fɛ.»
43018001	Yezu y'o kuma nunu fɔ ka ban tuma min na, a n'a ka kalandenw tagara Sedirɔn kɔɔ kɔfɛ, nankɔ dɔ tun b'o yɔrɔ la, u donna o kɔnɔ.
43018002	Zuda, min tun ben'a janfa, ale tun b'o nankɔ nin yɔrɔ lɔn, bari Yezu n'a ka kalandenw tun be deli ka ɲɔgɔn lajɛn yen tuma caaman.
43018003	Sarakalasebagaw kuntigiw ani Fariziɲɛw ye Alabatosoba kɔlɔsibaga dɔw ni sɔlidasi dɔw ci. Zuda bilara u ɲa ka taga, fitinɛ ni kala mananinw ani kɛlɛkɛminanw tun b'u fɛ.
43018004	Koo minw tun bena kɛ, Yezu tun b'o bɛɛ lɔn minkɛ, a gwɛrɛla u la k'a fɔ u ye ko: «Aw be jɔn le yɔrɔ ɲinina?»
43018005	U y'a jaabi ko Nazarɛtika Yezu lo. Yezu y'a fɔ u ye ko: «Ne lo.» Zuda, min tun b'a donna mɔgɔjuguw bolo la, ale tun be n'u ye.
43018006	Yezu y'a fɔ u ye tuma min na ko: «Ne lo,» u girinna ka taga kɔfɛ, u bɛɛ benna duguma.
43018007	O kɔ, a y'u ɲininga tugu ko: «Aw be jɔn le yɔrɔ ɲinina?» U y'a jaabi ko Nazarɛtika Yezu.
43018008	Yezu y'a fɔ u ye ko: «Ne y'a fɔ aw ye ko ne lo. N'aw be ne le yɔrɔ ɲinina, aw ye nunu to u ka taga.»
43018009	A y'o fɔ janko a tun ye kuma min fɔ, o ka kɛ. A tun ko: «E tun ye minw bɛɛ di ne ma, ne ye olu bɛɛ mara, o si kunna ma cɛn.»
43018010	Murujan tun be Simɔn Piyɛri fɛ, a y'o bɔ ka sarakalasebagaw kuntigiba ka baaraden kinibolo tulo caron. O baaraden nin tɔgɔ tun ko Malikusi.
43018011	O la, Yezu y'a fɔ Piyɛri ye ko: «I ka murujan don a foroko la yen. N Faa ye tɔɔrɔ min latigɛ ne ye, ne bena ban o la wa?»
43018012	Sɔlidasi nunu n'u kuntigi ani Alabatosoba kɔlɔsibagaw zuwifuw tun ye minw ci, olu ye Yezu minɛ k'a siri.
43018013	U tagara n'a ye Anɛ fɛ, ale tun ye Kayifu birancɛ ye, Kayifu le tun ye sarakalasebagaw kuntigiba ye o saan na.
43018014	Ale Kayifu le tun y'a fɔ zuwifuw ye ko a ka fisa mɔgɔ kelen ka sa mɔgɔ bɛɛ kosɔn.
43018015	Simɔn Piyɛri ni kalanden wɛrɛ tun tugura Yezu kɔ. Sarakalasebagaw kuntigiba tun be o kalanden nin lɔn, ale ni Yezu donna sarakalasebagaw kuntigiba ka luu kɔnɔ.
43018016	Nga Piyɛri tora luda la. Sarakalasebagaw kuntigiba tun be kalanden min lɔn, ale kɔsegira ka bɔ ka kuma luda kɔlɔsibaga fɛ, Piyɛri donna.
43018017	Muso min tun be luda kɔlɔsira, ale y'a fɔ Piyɛri ye ko: «E fana te cɛɛ nin ka kalanden dɔ ye fewu?» A y'a jaabi ko: «Ne t'u dɔ ye.»
43018018	Baarakɛlaw ni sɔlidasiw tun ye tasuma mana luu kɔnɔ, bari nɛnɛ tun be yen, u tun b'u yɛrɛ jara. Piyɛri fana tun lɔra u cɛma n'a b'a yɛrɛ jara.
43018019	Sarakalasebagaw kuntigiba ye Yezu ɲininga a ka kalandenw ka koo la ani a ka kalan la.
43018020	Yezu y'a jaabi ko: «Ne kumana mɔgɔw fɛ kɛnɛ kan, ne ye mɔgɔw kalan kalansow kɔnɔ ani Alabatosoba kɔnɔ, zuwifu bɛɛ be ɲɔgɔn lajɛn yɔrɔ minw na, ne ma foyi fɔ dogo la.
43018021	Mun na i be ne ɲininga o la? Mɔgɔ minw tun ye ne lamɛn i ka olu ɲininga ne ye fɛɛn min fɔ, u b'o lɔn.»
43018022	Yezu ye o kuma fɔ dɔrɔn, sɔlidasicɛ dɔ y'a tulo ci, k'a fɔ a ye ko: «E be sarakalasebagaw kuntigiba le jaabi ten wa?»
43018023	Yezu y'a fɔ o sɔlidasicɛ nin ye ko: «Ni ne ye kumajugu fɔ, i ka ne ka kuma nin juguyayɔrɔ fɔ. N'o tɛ, mun na i be ne bugɔ?»
43018024	Anɛ y'a sirinin to k'a ci sarakalasebagaw kuntigiba Kayifu ma.
43018025	O y'a sɔrɔ, Simɔn Piyɛri tun b'a yɛrɛ jara tasuma kɔrɔ. Dɔ y'a fɔ a ye ko: «E fana te a ka kalandenw dɔ ye fewu?» Piyɛri ko ale te u dɔ ye.
43018026	Piyɛri tun ye sarakalasebagaw kuntigiba ka baaraden min tulo kelen caron Yezu minɛtuma na, ale balimacɛ dɔ y'a fɔ Piyɛri ye ko: «Ne m'i ye nankɔ kɔnɔ ni Yezu ye wa?»
43018027	Piyɛri y'a fɔ tugu ko ale t'a lɔn. O yɔrɔnin bɛɛ, dondo kasira.
43018028	O kɔ, u bɔra ni Yezu ye Kayifu fɛ ka taga n'a ye, lasigiden ka luu kɔnɔ. O y'a sɔrɔ dugu tun gwɛra. U yɛrɛ ma sɔn ka don luu kɔnɔ, janko u kana u yɛrɛ nɔgɔ ka kɛɲɛ ni landa ye, u ka se ka Hɔrɔnya ɲanagwɛ dumuni dumu.
43018029	Pilati bɔra ka taga u fɛ k'u ɲininga ko: «Aw be cɛɛ nin jalaki mun le kama?»
43018030	U ye Pilati jaabi ko: «N'a tun te kojugukɛla ye, an tun ten'a minɛ ka na n'a ye e fɛ.»
43018031	O la, Pilati y'a fɔ u ye ko u k'a minɛ ka taga n'a ye k'a kiti u yɛrɛ ma ka kɛɲɛ ni zuwifuw ka sariya ye. U ye Pilati jaabi ko sira ma di u ma ka mɔgɔ faga.
43018032	Nin bɛɛ kɛra janko Yezu tun y'a ka sayako fɔ cogo min na, o ka kɛ.
43018033	Pilati donna luu kɔnɔ ka Yezu wele k'a ɲininga ko: «E le ye zuwifuw ka masacɛ ye wa?»
43018034	Yezu y'a jaabi ko: «Nin kuma nin bɔra e yɛrɛ le la wa? Walima i y'o mɛn mɔgɔ dɔw le fɛ?»
43018035	Pilati y'a jaabi tugu ko: «Ne ye zuwifu ye wa? E ka siya n'u ka sarakalasebagaw kuntigiw le nana n'i ye ne fɛ, i ye mun le kɛ?»
43018036	Yezu y'a jaabi ko: «Ne ka masaya te diɲɛ nin ta ye. Ni ne ka masaya tun ye diɲɛ ta ye, ne kɔmɔgɔw tun bena kɛlɛ kɛ ne kosɔn, janko zuwifuw kana ne minɛ, nga ne ka masaya te diɲɛ nin ta ye.»
43018037	Pilati y'a fɔ a ye ko: «E ye masa ye kɛ?» Yezu y'a jaabi ko: «Ele lo b'a fɔra ko ne ye masa ye. Ne wolola o le kama. Kana diɲɛ na janko ka tiɲɛ fɔ. Mɔgɔ o mɔgɔ, min lɔnin be tiɲɛ kan, o tigi be mɛnni kɛ ne fɛ.»
43018038	Pilati y'a fɔ a ye ko: «Mun le ye tiɲɛ ye?» Pilati y'o kuma fɔ ka ban tuma min na, a kɔsegira ka bɔ zuwifuw fɛ, k'a fɔ u ye ko: «Ne ma jalakiyɔrɔ ye cɛɛ nin na.
43018039	Nga a do kɛra delinako ye aw fɛ ne be to ka mɔgɔ kelen labila aw ye Hɔrɔnya ɲanagwɛ la, aw b'a fɛ ne ka zuwifuw ka masacɛ le labila wa?»
43018040	U tora ka pɛrɛn ko: «Ayi, kana ale bila, nga i ka Barabasi labila.» K'a sɔrɔ Barabasi tun ye benkannikɛla ye.
43019001	Pilati ye Yezu di k'u k'a bugɔ.
43019002	Sɔlidasiw ye ŋɔni tigɛ k'o meleke k'o kɛ i n'a fɔ masafugulan ye, k'o biri a kuun na, ka faniba wuleman biri a kan,
43019003	ka to ka gwɛrɛ k'a fɔ a ye ko: «I ni sɛ zuwifuw ka masacɛ.» U tun be to k'a bugɔ.
43019004	Pilati kɔsegira ka bɔ tugu k'a fɔ zuwifuw ye ko ale bena bɔ n'a ye kɛnɛma janko u k'a faamu ko ale ma jalakiyɔrɔ ye cɛɛ nin na.
43019005	Yezu bɔra kɛnɛma tuma min na, o ŋɔni fugulan tun birinin be a kuun na, ani faniwulen nin fana tun birinin be a kan. Pilati y'a fɔ zuwifuw ye ko: «Cɛɛ filɛ nin ye.»
43019006	Sarakalasebagaw kuntigiw n'u ka mɔgɔw y'a ye dɔrɔn, u y'a daminɛ ka pɛrɛn ko: «A ka gwengwen lɔgɔ kan! A ka gwengwen lɔgɔ kan!» Pilati y'a fɔ u ye ko: «Aw yɛrɛ k'a minɛ k'a gwengwen, ne kɔni ma jalakiyɔrɔ si ye a la.»
43019007	Zuwifu nunu y'a fɔ ko sariya be olu fɛ, k'olu ka sariya la a ka kan ka faga, bari a y'a yɛrɛ kɛ Ala Deen ye.
43019008	Pilati y'o kuma mɛn tuma min na, a siranna kosɔbɛ.
43019009	A kɔsegira ka don ka Yezu ɲininga ko a bɔra min. Nga Yezu m'a jaabi.
43019010	Pilati y'a fɔ a ye ko: «I te ne jaabi wa? I m'a lɔn ko ne be se k'i gwengwen lɔgɔ kan, walima k'i labila wa?»
43019011	Yezu y'a jaabi ko: «See min b'i fɛ k'a yira ne la, i m'o sɔrɔ i yɛrɛ ma, Ala le ye o see d'i ma, o la do, mɔgɔ min ye ne don i bolo, o tigi le ye hakɛba kɛ ka tɛmɛ e kan.»
43019012	Pilati y'o kuma mɛn dɔrɔn, a tun be cogo ɲinina ka Yezu labila, nga zuwifuw tora ka pɛrɛn ko: «N'i y'a bila, i te Ɔrɔmu masacɛ teri ye tugu. Bari mɔgɔ min b'a yɛrɛ kɛ masa ye, o tigi be wili masacɛ le kama.»
43019013	Pilati y'o kuma nunu mɛn tuma min na, a ko u ka bɔ ni Yezu ye luu kɔnɔ ka taga sigi kiti tigɛyɔrɔ la, min dilanna ni kabakuru ye n'a be wele Gabata eburukan na.
43019014	O tun ye Hɔrɔnya ɲanagwɛ labɛnlon ye. Tilegwan tuma na, Pilati y'a fɔ zuwifuw ye ko: «A ye aw ka masacɛ filɛ.»
43019015	Nga u y'a jaabi ko a ka faga, a ka faga lɔgɔ kan! Pilati y'a fɔ u ye ko: «Ne k'aw ka masacɛ faga lɔgɔ kan wa?» Sarakalasebagaw kuntigiw y'a jaabi ko masacɛ wɛrɛ te olu fɛ Ɔrɔmu masacɛ kɔ.
43019016	A ye sira di k'u ka taga Yezu gwengwen lɔgɔ kan, u y'a minɛ ka taga n'a ye.
43019017	Yezu y'a ka gwengwenlɔgɔ ɲun. U tagara se yɔrɔ dɔ la min tɔgɔ ko Kungolo yɔrɔ, u b'a wele eburukan na ko Gɔligota.
43019018	O yɔrɔ la, u y'a gwengwen ani mɔgɔ fila wɛrɛ fana, kelen a kinibolo fɛ, kelen a numanbolo fɛ, Yezu tora cɛmancɛ la.
43019019	Pilati tun ye sɛbɛ dɔ kɛ k'o gwengwen Yezu kuun sanfɛ, a sɛbɛnnin tun be ko: «Nazarɛtika Yezu, zuwifuw ka masacɛ.»
43019020	Zuwifu caaman tun ye o sɛbɛ nin kalan, bari Yezu tun gwengwenna yɔrɔ min na, o yɔrɔ tun man jan dugu la, ani o kuma nin tun sɛbɛnna eburukan na, ni latɛnkan, ani girɛkikan na.
43019021	Sarakalasebagaw y'a fɔ Pilati ye ko a kan'a sɛbɛn «Zuwifuw ka masacɛ», nga a k'a sɛbɛn ko «Cɛɛ nin ko ale ye zuwifuw ka masacɛ ye.»
43019022	Pilati y'a fɔ u ye ko ale ye min sɛbɛn ka ban, ko ale y'o sɛbɛn.
43019023	Sɔlidasiw ye Yezu gwengwen ka ban tuma min na, u y'a ka faniw tilan sigiyɔrɔ naani, u kelen kelen bɛɛ n'u ta. O kɔ, u y'a ka foroca ta, kalannɔ tun te min na,
43019024	k'a fɔ ɲɔgɔn ye ko: «An kan'a faran, an ka kala la n'a bena kɛ mɔgɔ min ta ye, o ka lɔn.» O kɛra janko min fɔra Ala ka kuma na, o ka kɛ. A ko: «U ye ne ka faniw tilan ɲɔgɔn cɛ, u ye kala la janko ka ne ka foroca sɔrɔbaga lɔn.» Sɔlidasiw y'o le kɛ.
43019025	Yezu bamuso, n'a bamuso dɔgɔmuso, ani Kulopasi ka muso Mariyamu, ni Magidala Mariyamu, olu lɔnin tun be Yezu ka gwengwenlɔgɔ gɛrɛfɛ.
43019026	Yezu y'a bamuso, n'a ka kalanden dɔ nin ye, min koo tun ka d'a ye, u tun be ɲɔgɔn kɔrɔ. A y'a fɔ a bamuso ye ko: «Muso, i deen filɛ nin ye.»
43019027	O kɔ, a y'a fɔ kalanden nin fana ye ko: «I bamuso filɛ nin ye.» K'a ta o waati ma, kalanden nin y'a ladon a fɛ.
43019028	O bɛɛ kɛnin kɔ, Yezu tun y'a lɔn ko koo bɛɛ dafara, ani janko min fɔra Ala ka kuma na, o ka kɛ, a y'a fɔ ko: «Minnɔgɔ be ne la.»
43019029	Daga dɔ tun be yen, min fanin be vinɛgiri la. Dɔ ye fuu ta k'o don vinɛgiri nin na, k'a siri izɔpikala dɔ la, k'o wili k'a gwɛrɛ Yezu daa la.
43019030	Yezu ye vinɛgiri nin nɛnɛ tuma min na, a y'a fɔ ko: «Koo bɛɛ dafara.» O kɔ, a y'a kuun biri duguma, a nii bɔra.
43019031	O kɛra Hɔrɔnya ɲanagwɛ labɛnlon na minkɛ, zuwifuw tun be siran ko mɔgɔ minw gwengwenna, k'u suuw kana to lɔgɔ kan fɔɔ ka se lafiɲɛlon ma, o lafiɲɛlon ni tɔɔ nunu fana tun te kelen ye. O la, u tagar'a ɲini Pilati fɛ, ko a ka sira d'u ma ka mɔgɔ nunu seenw karikari k'u jigi ka bɔ yen.
43019032	Sɔlidasiw nana mɔgɔ kelen nin seenw kari, ka kelen dɔ nin fana ta kari.
43019033	U sera Yezu ma, u y'a ye ko a sara ka ban, o la, u m'ale seenw kari tugu.
43019034	Nga sɔlidasicɛ kelen y'a gɛrɛn sɔgɔ ni taman ye, joli ni jii bɔra ka woyo.
43019035	Mɔgɔ min y'o ye, ale lo b'o seereya fɔra, ani a ka seereya ye tiɲɛ ye. A fana lanin b'a la, ko ale be min fɔ, k'o ye tiɲɛ ye, janko aw fana ka se ka l'a la.
43019036	O koo nunu bɛɛ kɛra, janko min fɔra Ala ka kuma na, o ka dafa. A tun fɔra ko: «A kolo si tena kari.»
43019037	A fɔra Ala ka kuma na fana ko: «U ye min sɔgɔ, u bena ale filɛ.»
43019038	O koo nunu bɛɛ kɛra ka ban tuma min na, Yusufu min tun bɔra Arimate, ale fana tun ye Yezu ka kalanden ye dogo la, bari a tun be siran zuwifuw ɲa. Ale tagara Yezu suu daali Pilati fɛ, Pilati ye sira d'a ma, a nana Yezu suu jigi ka bɔ lɔgɔ kan.
43019039	Nikodɛmu min tun tagara Yezu fɛ loon dɔ sufɛ, ale fana nana ni tulu kasadiman ɲagaminin ye, min tun be se kilo bi saba ma.
43019040	U ye Yezu suu meleke fani na, ani ka wusulan kɛ a kan ka kɛɲɛ ni zuwifuw ka suu doncogo ye.
43019041	Yezu tun gwengwenna yɔrɔ min na, nankɔ dɔ tun be yen. Kaburukura dɔ tun b'o kɔnɔ, mɔgɔ si suu tun ma don ka ye o kɔnɔ fɔlɔ.
43019042	U ye Yezu suu don o kaburu nin kɔnɔ, bari zuwifuw tun be lafiɲɛlon labɛnna, ani kaburu nin fana yɔrɔ tun ka surun.
43020001	Lɔgɔkun loon fɔlɔ, Mariyamu ka bɔ Magidala wilila sɔgɔmada joona, mɔgɔ tun te yeli kɛ kosɔbɛ fɔlɔ, ka taga kaburu yɔrɔ la, a tagar'a sɔrɔ kabakuru tun te kaburu daa la tugu.
43020002	A kɔsegira ka boli ka na Simɔn Piyɛri ni kalanden dɔ nin fɛ, min koo tun ka di Yezu ye. A y'a fɔ olu ye ko: «U ye Matigi suu bɔ kaburu kɔnɔ, an m'a bilayɔrɔ lɔn.»
43020003	Piyɛri ni kalanden dɔ nin bɔra ka taga kaburu yɔrɔ la.
43020004	U mɔgɔ fila ye boli ta ɲɔgɔn fɛ, nga kalanden dɔ nin seen teliyara ka tɛmɛ Piyɛri ta kan, ale kɔnna ka se kaburu daa la.
43020005	A y'a kuun biri ka filɛli kɛ kaburu kɔnɔ ka fani nunu bilanin ye, nga a ma don.
43020006	Simɔn Piyɛri sera dɔrɔn, a donna kaburu kɔnɔ, a ye fani nunu ye duguma.
43020007	U tun ye fani min meleke Yezu kuun na, ale melekenin tun lo ka bila danna, a tun ma fara fani dɔ nin kan.
43020008	Kalanden min kɔnna ka se, ale fana donna kaburu kɔnɔ, a y'u bɛɛ ye, a lar'a la.
43020009	O y'a sɔrɔ, min tun fɔra Ala ka kuma na Yezu ka kununko la, u tun ma o faamu fɔlɔ.
43020010	Kalanden nunu kɔsegira ka taga u ka yɔrɔ la.
43020011	Nga Mariyamu lɔnin tora kɛnɛma kaburu daa la n'a be kasira. K'a to kasi la, a ko a be biri ka filɛli kɛ kaburu kɔnɔ.
43020012	A ye mɛlɛkɛ fila ye fani gwɛman b'u kaan na, u tun siginin be Yezu suu layɔrɔ la. Kelen tun sigira a kuun layɔrɔ la, kelen b'a seen layɔrɔ la.
43020013	Mɛlɛkɛ nunu y'a ɲininga ko: «Muso, mun na i be kasira?» A y'u jaabi ko: «Dɔw ye ne Matigi suu ta ka bɔ a layɔrɔ la, ne m'a lɔn u y'a bila yɔrɔ min na.»
43020014	K'a to o kuma na, a ko a be yɛlɛma ka filɛ, a ye Yezu lɔnin ye, nga a tun m'a lɔn ko ale lo.
43020015	Yezu y'a fɔ a ye ko: «Muso, mun na i be kasira? I be jɔn le yɔrɔ ɲinina?» Mariyamu tun be miiri ko nankɔ kɔlɔsibaga lo, o la a y'a fɔ a ye ko: «Baba, ni ele lo y'a ta, e k'a bilayɔrɔ fɔ n ye n be taga ta.»
43020016	Yezu y'a wele ko: «Mariyamu!» A y'a ɲaa yɛlɛma, k'a fɔ Yezu ye eburukan na ko: «Arabuni,» o kɔrɔ ko karamɔgɔ.
43020017	Yezu y'a fɔ a ye ko: «Kana maga ne la, bari ne ma yɛlɛ n Faa fɛ fɔlɔ, nga i ka taga ne balimaw fɛ, k'a fɔ u ye ko ne be yɛlɛ n Faa, ni n ka Ala fɛ, a fana y'aw Faa n'aw ka Ala ye.»
43020018	Mariyamu ka bɔ Magidala tagara kalandenw fɛ, k'a fɔ u ye ko ale ye Matigi ye, ko a ye nin le fɔ ale ye.
43020019	O loon kelen wulafɛ, min tun ye lɔgɔkun daminɛlon ye, zuwifuw ɲasiranya kosɔn, kalandenw tun be boon min kɔnɔ, u tun y'o daaw tugu k'u sɔgɔ. K'o daa nunu sɔgɔnin to, Yezu nana lɔ u cɛma k'a fɔ u ye ko: «Hɛrɛ ka kɛ aw ye.»
43020020	K'a to o kuma na, Yezu y'a tigɛ n'a gɛrɛn yira u la. Kalandenw y'a lɔn tuma min na, u nisɔn diyara kosɔbɛ.
43020021	Yezu y'a fɔ u ye tugu ko: «Hɛrɛ ka kɛ aw ye. N Faa ye ne ci cogo min na, ne fana be aw ci o cogo kelen le la.»
43020022	A ye o kuma nunu fɔ ka ban tuma min na, a y'a dafiɲɛ kɛ u kan k'a fɔ u ye ko: «Nii Senuman ka to aw fɛ.
43020023	Aw mana mɔgɔ minw ka hakɛw yafa, o tigiw ka hakɛ bena yafa, aw mana ban ka minw ta yafa, o tigiw ta fana tena yafa.»
43020024	Yezu tun nana kalandenw fɛ tuma min na, Toma min be wele Filanin, ni ale tun ye kalanden tan ni fila nunu dɔ ye, ale tun te yen.
43020025	Kalanden tɔw y'a fɔ a ye k'olu ye Matigi ye. Nga a y'a fɔ u ye ko n'ale ma puwɛnti nɔɔ ye a tigɛ la, k'a bolokunnaden don o woo la, k'a don a gɛrɛn ta la, ko ale tena la o la.
43020026	Lɔgɔkun kelen o kɔ, Yezu ka kalandenw tun be soo kɔnɔ, o loon na, Toma tun be n'u ye. U tun ye daaw bɛɛ tugu k'u sɔgɔ, o bɛɛ n'a ta, Yezu nana lɔ u cɛma k'a fɔ u ye ko: «Hɛrɛ ka kɛ aw ye.»
43020027	O kɔ, a y'a fɔ Toma ye ko: «N tigɛ mɔmɔ k'a filɛ, an'i bolo don n gɛrɛn na, i kana sigasiga tugu, nga i ka la ne la.»
43020028	Toma y'a fɔ a ye ko: «Ne Matigi ni n ka Ala!»
43020029	Yezu y'a fɔ a ye ko: «I ye ne ye, o le y'a to i lar'a la. Mɔgɔ minw ma ne ye, ani u fana be l'a la, olu dagamuna.»
43020030	Yezu ye kabako caaman wɛrɛw kɛ a ka kalandenw ɲana, minw ma sɛbɛn yan.
43020031	Nga minw sɛbɛnna, olu sɛbɛnkun ye nin ye, janko aw ka se ka l'a la ko Yezu ye Ala ka Mɔgɔ wolomanin nin ye, Ala Dencɛ, n'aw lara o la, aw ka se ka nii banbali sɔrɔ a barika la.
43021001	O kɔ fana, Yezu y'a yɛrɛ yira a ka kalandenw na tugu, Tiberiyadi bada la. A y'a yɛrɛ yira cogo min na, o filɛ.
43021002	Simɔn Piyɛri ni Toma min tɔgɔ ko Filanin, ani Natanayɛli ka bɔ Kana, Galile mara la, ni Zebede deenw, ani Yezu ka kalanden mɔgɔ fila wɛrɛw, u tun be ɲɔgɔn fɛ.
43021003	Simɔn Piyɛri y'a fɔ u ye ko ale be taga mɔni kɛ. Olu y'a fɔ fana k'olu be taga n'a ye. U bɔra ka taga don kurun kɔnɔ, u y'o suu nin bɛɛ kɛ u ma jigɛ si minɛ.
43021004	Dugu gwɛra tuma min na, Yezu nana bada la, nga kalanden nunu tun m'a lɔn.
43021005	Yezu y'a fɔ u ye ko: «Hee! N teriw, jigɛ te aw fɛ wa?» U y'a jaabi ko ayi.
43021006	A y'a fɔ u ye ko: «Aw ka jɔɔ fili kurun kinibolo fɛ, aw bena sɔrɔli kɛ.» U y'a fili yen, u yɛrɛ tun te se k'u ka jɔɔ sama jigɛ cayakojugu fɛ.
43021007	Kalanden min koo tun ka di Yezu ye, ale y'a fɔ Piyɛri ye ko: «Matigi lo!» Kabini Simɔn Piyɛri y'a mɛn ko Matigi lo, a y'a ka fani ta k'a don ka sɔrɔ ka jigi jii kɔnɔ ka taga.
43021008	Kalanden tɔw tun be nana ni kurun ye n'u be jɔɔ nin samana a fanin jigɛ la, bari u yɔrɔ tun man jan baa dakun na, u furancɛ tun be ɲini ka mɛtɛrɛ kɛmɛ bɔ.
43021009	U bɔra baa kɔnɔ tuma min na, u ye tasuma mananin sɔrɔ yen ni jigɛ lanin b'a kan, ani buru.
43021010	Yezu y'a fɔ u ye ko: «Aw ye jigɛ minw sɔrɔ sisan sisan, aw ye na n'u ye.»
43021011	Simɔn Piyɛri donna kurun kɔnɔ, ka jɔɔ sama ka na n'a ye bada la. A tun fanin be jigɛbaba kɛmɛ ni bi duuru ni saba la, jɔɔ n'a fako bɛɛ, a ma faran.
43021012	Yezu y'a fɔ u ye ko: «Aw ye na an ka dumuni kɛ.» Kalanden si ma se k'a ɲininga ko ale ye jɔn le ye. U tun b'a lɔn ko Matigi lo.
43021013	Yezu gwɛrɛla ka buru ta, ka dɔ di u ma, a ye jigɛ fana di u ma.
43021014	O le tun kɛra Yezu siɲɛ sabanan ye n'a b'a yɛrɛ yira a ka kalandenw na kabini a kununna ka bɔ suuw cɛma.
43021015	U ye dumuni kɛ ka ban tuma min na, Yezu y'a fɔ Simɔn Piyɛri ye ko: «Zan dencɛ Simɔn, i be ne kanu ka tɛmɛ nunu kan wa?» A y'a jaabi ko: «Ɔnhɔn Matigi, e yɛrɛ y'a lɔn ko ne b'i kanu.» Yezu y'a fɔ a ye ko: «Ne ka sagaw dɛndɛ.»
43021016	O kɔ, a y'a fɔ a ye tugu a siɲɛ filanan na ko: «Zan dencɛ Simɔn, ne koo ka di i ye wa?» Piyɛri y'a fɔ a ye ko: «Ɔnhɔn Matigi, e yɛrɛ y'a lɔn ko ne b'i kanu.» Yezu y'a fɔ a ye ko: «Ne ka sagaw kɔlɔsi.»
43021017	O kɔ, a y'a fɔ a ye a siɲɛ sabanan na ko: «Zan dencɛ Simɔn, ne koo ka d'i ye wa?» Piyɛri hakili ɲagamina bari Yezu y'a ɲininga fɔɔ siɲɛ saba ko ale koo ka d'a ye wa. A y'a jaabi ko: «Matigi, e yɛrɛ be koo bɛɛ lɔn, e b'a lɔn ko e koo ka di ne ye.» Yezu y'a fɔ a ye ko: «Ne ka sagaw dɛndɛ.»
43021018	A ko: «Tiɲɛ tiɲɛ na, ne b'a fɔ i ye ko e tun ye kanbelen ye tuma min na, e tun b'i yɛrɛ cɛɛ siri. N'i tun b'a fɛ ka taga yɔrɔ min na, i tun be taga yen. Nga i mana kɛ mɔgɔkɔrɔba ye tuma min na, i bena i bolo jan mɔgɔ wɛrɛ bena i cɛɛ siri, ka taga n'i ye yɔrɔ la i t'a fɛ ka taga yɔrɔ min na.»
43021019	Piyɛri tun bena sa cogo min na ka boɲa la Ala kan, a tun b'a fɛ k'o le fɔ a ye. O kɔ, a y'a fɔ a ye ko: «Tugu ne kɔ.»
43021020	Piyɛri y'a ɲaa yɛlɛma, kalanden min koo tun ka di Yezu ye kosɔbɛ, a y'o ye, min tun y'a yɛrɛ jɛngɛ ka la Yezu disi kan dumuni tuma na, k'a ɲininga ko: «Matigi, jɔn le b'i donna bolo la?»
43021021	Piyɛri y'ale ye tuma min na, a ye Yezu ɲininga ko: «Nin do Matigi, mun le bena kɛ ale la?»
43021022	Yezu y'a fɔ a ye ko: «Hali ni ne b'a fɛ ale ka to yen fɔɔ ne ka kɔsegi ka na, e ka mun le b'o la? Ele kɔni, e ka tugu ne kɔ.»
43021023	O kuma le kosɔn, kalandenw tora k'a fɔ ɲɔgɔn ye k'o kalanden nin tena sa tugu, nga Yezu tun m'a fɔ ko kalanden nin tena sa. A tun ko: «Hali ni ne b'a fɛ a ka to yen fɔɔ ne ka kɔsegi ka na, e ka mun le b'o la?»
43021024	O kalanden kelen kelen le b'o koo nin fɔra aw ye, ale fana le y'o sɛbɛn. An fana do y'a lɔn ko a ka fɔta nunu ye tiɲɛ ye.
43021025	Yezu ye koo caaman dɔ wɛrɛw kɛ, n'u kelen kelen bɛɛ tun sɛbɛnna, ne ma l'a la k'o sɛbɛ nunu marayɔrɔ tun be sɔrɔ diɲɛ na.
44001001	Tewofili, n ka sɛbɛ fɔlɔ kɔnɔ, Yezu ye koo minw bɛɛ kɛ, ka mɔgɔw kalan koo minw bɛɛ la, k'a ta o daminɛ ma
44001002	fɔɔ ka taga se a kɔrɔtalon ma ka taga arijana na, n y'o bɛɛ lakali o kɔnɔ. Yanni a ka yɛlɛ ka taga arijana na, a tun ye mɔgɔ minw woloma k'u kɛ a ka cidenw ye, a ye kangari la u ye Nii Senuman barika la.
44001003	Yezu sanin kɔ, ka kunun, a y'a yɛrɛ yira a ka cidenw na cogo caaman ani siɲɛ caaman na tile bi naani kɔnɔ janko u k'a lɔn ko ale kununna. A tora n'u ye n'a b'u kalan Ala ka masaya sigiko la.
44001004	K'u to ɲɔgɔn fɛ dumuni na loon dɔ, a y'a fɔ u ye k'a gwɛlɛya ko: «Aw kana aw yɔrɔ jaɲa Zeruzalɛmu na, n Faa tun y'a daa di koo min na, aw ye to yen k'o makɔnɔ. Ne tun y'o kuma fɔ aw ye ko
44001005	Zan ye mɔgɔw batize ni jii ye, nga yanni tile damani, aw bena batize ni Nii Senuman ye.»
44001006	Kalandenw lajɛnnin tun be Yezu kɔrɔ. U y'a ɲininga ko: «Matigi, sisan lo i bena Isirayɛli ka masaya sigi kura ye wa?»
44001007	A y'u jaabi ko: «O masaya nin koo ɲanabɔli t'aw ka sira la, o koow be n Faa kelenpe le bolo.
44001008	Nga ni Nii Senuman jigira aw kan tuma min na, aw bena fanga sɔrɔ ka se ka n ka koow fɔ Zeruzalɛmu, ni Zude mara bɛɛ la, ani Samari mara la, fɔɔ ka taga se diɲɛ faan bɛɛ la.»
44001009	Yezu y'o kuma nunu fɔ ka ban minkɛ, a kɔrɔtara u ɲakɔrɔ ka taga arijana na. K'u to filɛli la, sankaba dɔ donna u cɛ k'a dogo u la.
44001010	K'u ɲaa basanin to sankolo la, u barila ka cɛɛ fila dɔ ye u gɛrɛfɛ fanigwɛ be u kaan na.
44001011	Cɛɛ fila nunu y'u kaan to u ma ko: «Galilekaw! A kɛra di aw lɔnin be ka sankolo filɛ ten? Aw ye Yezu min yɛlɛtɔ ye arijana na, a bena segi ka na ten ka bɔ o yɔrɔ la.»
44001012	O tuma na, cidenw jigira ka bɔ kulu nin kan, min tɔgɔ ko Olivuyirikulu, ka taga Zeruzalɛmu dugu kɔnɔ, o furancɛ ye kilo kelen ɲɔgɔn ye.
44001013	U sera dugu kɔnɔ tuma min na, u tun be sangaso min kɔnɔ ka kɔrɔ, u yɛlɛla yen. Minw tun be yen, u tɔgɔw filɛ: Piyɛri, ni Zan, ni Zaki ani Andere, Filipu, ni Toma, Baritelemi ani Matiyo, Alife dencɛ Zaki, ni Simɔn u be min wele Fasodenŋana, ani Zude min faa tɔgɔ ko Zaki.
44001014	U bɛɛ ka miiri tun ye kelen ye. U lajɛnnin tun be jɛn ɲɔgɔn fɛ tuma bɛɛ ka Ala daali. Muso dɔw tun be n'u ye. Yezu baa Mariyamu tun be u cɛma, ani Yezu dɔgɔninw.
44001015	O loonw na, kalanden mɔgɔ kɛmɛ ni mugan ɲɔgɔn lajɛnnin tun be yen. Piyɛri wilila ka lɔ u cɛma k'a fɔ ko:
44001016	«N balimaw, Ala ka kuma kɔnɔ Nii Senuman tun ye kuma min don Dawuda daa la Zuda ka koo la, wajibi tun lo o ka kɛ. Ale Zuda le nana kɛ sababu ye u ye Yezu minɛ.
44001017	Zuda tun ye an dɔ ye. Baara min kalifara an ma, o ɲɔgɔn le tun kalifara a ma fana.
44001018	A ye baarajugu kɛ k'o sara ta ka taga foro san. A do benna o le kɔnɔ ka halaki.
44001019	Zeruzalɛmukaw bɛɛ y'o kibaru mɛn fɔɔ u ye foro nin tɔgɔ la u ka kaan na ko Akɛlidama. O kɔrɔ ko Joli foro.
44001020	Kitabu min be wele Dɔnkiliw Ala ye kitabu, a sɛbɛnnin be o kɔnɔ ko: ‹A ka soo ka kɛ tomo ye. Mɔgɔ si kana sigi yen.› A sɛbɛnnin be yɔrɔ wɛrɛ fana ko: ‹Mɔgɔ wɛrɛ k'a nɔɔ ta.›
44001021	«O kama, mɔgɔ minw tun tugunin b'an kɔ kabini Matigi Yezu be n'an ye,
44001022	k'a ta Yezu batizelon ma Zan fɛ, fɔɔ ka taga bila a kɔrɔtalon ma ka bɔ an cɛma ka taga arijana na, wajibi lo, olu dɔ ka Zuda nɔɔ ta, ka kɛ an dɔ ye ka Yezu koo fɔ.»
44001023	U ye mɔgɔ fila bɔ, kelen tɔgɔ ko Yusufu dɔw b'a wele ko Barisabasi, dɔw fana b'a wele ko Zusitusi. Tɔɔ kelen tɔgɔ ko Matiyasi.
44001024	O kɔ, u ye Ala daali ko: «Matigi, e min be mɔgɔ bɛɛ kɔnɔnako lɔn, n'i b'a fɛ mɔgɔ fila nunu na min ka kɛ i ka baarakɛla ye, o yira an na.
44001025	Zuda tagar'a yɛrɛ kunfɛ ka cidenya baara min to, o tigi ka se k'o kɛ.»
44001026	U ye kala la, min y'a yira ko Matiyasi lo. O la, ale farala ciden tan ni kelen nunu kan.
44002001	Pantekɔti loon na, kalandenw bɛɛ lajɛnnin tun be boon kelen na.
44002002	Mankanba dɔ barila ka bɔ sankolo la. Mankan nin tun be i n'a fɔ fɔɲɔba mankan. U tun be boon min kɔnɔ, o bɛɛ fara mankan nin na.
44002003	U ye fɛɛn dɔw ye i n'a fɔ tasuma, a tilantilanna ka jigi u kelen kelen bɛɛ kuun na.
44002004	U bɛɛ fara Nii Senuman na. U y'a daminɛ ka siyakan wɛrɛw fɔ Nii Senuman barika la.
44002005	O y'a sɔrɔ, zuwifu minw tun be siran Ala ɲa kosɔbɛ, olu caaman nanin tun be Zeruzalɛmu, ka bɔ diɲɛ faan bɛɛ.
44002006	U ye mankan mɛn minkɛ, u girinna ka taga yɔrɔ fa. U kabakoyara kosɔbɛ, bari Yezu ka cidenw tun be kuma minw fɔra, u bɛɛ tun b'o mɛnna u yɛrɛ ka kaan na.
44002007	U kabakoyara fɔɔ k'a dama tɛmɛ n'u be ɲɔgɔn ɲininga ko: «Mɔgɔ minw be kumana wo, u bɛɛ te Galilekaw ye wa?
44002008	A do kɛra di n'an bɛɛ b'u ka kuma mɛnna an ka kaan na?
44002009	An dɔw bɔra Pariti jamana na, dɔw bɔra Mɛdi, ni Elamu, ni Mezopotami ani Zude. Dɔw bɔra Kapadɔsi, ni Pɔn, ni Azi,
44002010	ni Firizi ani Panfili. Dɔw bɔra Ezipiti, ni Libi, ni Sirɛni faan fɛ ani Ɔrɔmuka minw be yan.
44002011	Zuwifuw ani minw y'u yɛrɛ kɛ zuwifuw ye, ani Kɛrɛtikaw, ni arabuw, an bɛɛ be Ala ka koba kɛninw mɛnna an ka kaanw na!»
44002012	O y'u kabakoya fɔɔ u hakili ɲagamina n'u be ɲɔgɔn ɲininga ko: «Nin kɔrɔ ye mun ye?»
44002013	Nga dɔw tun b'u lɔgɔbɔ ka to k'a fɔ ko: «Ayi! Ayi! Nunu fanin lo duvɛn na.»
44002014	O la, Piyɛri tor'a tɔɲɔgɔn tan ni kelen nunu cɛma k'a kaan kɔrɔta ka kuma jama fɛ ko: «Aw zuwifuw, ani aw minw bɛɛ siginin be Zeruzalɛmu, a y'aw tulo malɔ ka ɲa ka n ka kuma lamɛn.
44002015	Aw be min fɔra ko nunu fanin lo duvɛn na, u ma fa duvɛn na dɛ, bari tile ma gwan fɔlɔ.
44002016	Nga kira Zowɛli tun ye kuma min fɔ, o le be kɛra. A tun y'a fɔ ko:
44002017	Matigi ko: ‹Ni laban tuma sera, n bena n ka Nii di bɛɛ ma. Aw dencɛw n'aw denmusow bɛɛ bena kiraya kɛ. Aw ka kanbelenninw bena yelifɛnw ye. Aw ka cɛkɔrɔbaw bena sikow kɛ.
44002018	Tiɲɛ na, o waati la n bena n ka Nii di n ka baarakɛlaw ma, cɛɛ fara musow kan. U bena kiraya kɛ.
44002019	N bena kabakow kɛ sankolo la, ka taamasiɲɛw kɛ dugukolo kan, joli, tasuma ani sisi.
44002020	Tile bena dibi, kalo bena wulen i ko joli, sanni Matigi ka loon ka se. Lonba lo min ɲɔgɔn te yen.
44002021	O tuma na, mɔgɔ o mɔgɔ mana Matigi tɔgɔ wele, o tigi bena kisi.›
44002022	«Ayiwa, Isirayɛli jama, n bena kuma minw fɔ sisan, aw ye u lamɛn dɛ! Ala ye Nazarɛtika Yezu ci aw fɛ, ka see d'a ma ka kabakow kɛ aw ɲana. Aw yɛrɛ y'o lɔn.
44002023	Ala tun y'a ka koo latigɛ cogo min na, a kɛra ten fana. Aw y'a don kojugukɛlaw bolo janko u k'a faga, olu y'a gwengwen lɔgɔ kan k'a faga.
44002024	Nga Ala y'a kunun a faganin kɔ ka bɔ saya tɔɔrɔ la, bari a tun man kan ka to saya bolo.
44002025	Masacɛ Dawuda yɛrɛ tun y'a koo fɔ ko: ‹Ne ɲaa be Matigi la tuma bɛɛ n ɲafɛ. A be ne fɛ minkɛ, n hakili tena ɲagami.
44002026	O la, ne nisɔn diyanin be ka to ka dɔnkili la. Ne jigi siginin bena lafiɲɛ.
44002027	Bari e tena ne to lahara. Ne min y'i ka mɔgɔ senuman ye, i ten'a to ne suu be toli.
44002028	Mɔgɔ be to nii na sira min kan, i y'o don ne seen kɔrɔ. I be ne nisɔn diya kosɔbɛ i ɲakɔrɔ.›
44002029	«Ayiwa n balimaw, ne ka kan ka an bɛmacɛ Dawuda ka koo ɲafɔ aw ye ka gwɛ. A sara, u y'a suu don, halibi a suturayɔrɔ lɔnnin lo.
44002030	Kira tun lo. A tun y'a lɔn ko Ala y'a daa di ko a ben'a ka deen dɔ sigi a nɔɔ na masaya la.
44002031	A tun kɔnna ka Ala ka Mɔgɔ wolomanin kununko lɔn, o la a y'a fɔ ko Ala m'a to lahara, ko a suu ma toli.
44002032	Ala ye Yezu kunun a sanin kɔ, anw kɔni y'a ye.
44002033	A y'a wele k'a sigi a yɛrɛ kɔrɔ masaya la. A tun y'a daa di ko a bena Nii Senuman di. A y'o sɔrɔ a Faa fɛ k'o di anw ma. Aw b'o le ka sebagaya kuma mɛnna, ani k'a ka seko ye.
44002034	Masacɛ Dawuda ma yɛlɛ sankolo la, nga a tun ye Krista koo le fɔ ko: ‹Matigi Ala y'a fɔ ne Matigi ye ko a ka sigi ale kinibolo fɛ,
44002035	ko fɔɔ a k'a juguw cɔnkɔn a seen kɔrɔ.›
44002036	Ayiwa, aw Isirayɛli jama, aw k'a faamu kosɔbɛ ko aw ye Yezu min faga lɔgɔ kan, Ala y'ale lo woloma k'a kɛ an Matigi ye.»
44002037	Jama ye Piyɛri ka kuma nunu lamɛn minkɛ, u hakili ɲagamina. U ye Piyɛri n'a tɔɲɔgɔn cidenw ɲininga ko: «Balimaw, an ka kan ka mun kɛ?»
44002038	Piyɛri y'u jaabi ko: «Aw ye nimisa ka faran aw ka hakɛw la, an b'aw batize Yezu Krista tɔgɔ la janko aw k'aw ka hakɛw yafa sɔrɔ. O la, aw bena Nii Senuman sɔrɔ,
44002039	bari Matigi y'a daa di aw, n'aw deenw ma, ani Matigi an ka Ala bena mɔgɔ minw bɛɛ wele ka bɔ yɔrɔjan na.»
44002040	Piyɛri y'a fɔ u ye fana ko: «Aw ye jija k'aw ka kɛwaliw yɛlɛma janko aw ni mɔgɔjugu nunu kana kɛ kelen ye.» A ye kuma wɛrɛw fɔ k'u jaa gwɛlɛya.
44002041	Olu lara Piyɛri ka kuma na o tuma na. U y'u batize. Minw farala kalandenw kan o loon na, u tun be mɔgɔ waa saba bɔ.
44002042	Kalandenw tun be taga cidenw ka kalan lamɛn tuma bɛɛ. U tun be jɛn k'u ka koo bɛɛ kɛ balimaya la. U tun be dumuni senuman tilantilan ɲɔgɔn fɛ, ka Ala daali.
44002043	Cidenw tun be kabako caaman kɛ, o siranya tun ye mɔgɔ bɛɛ minɛ.
44002044	Mɔgɔ minw bɛɛ tun lara Yezu la, u tun jɛnnin be k'u ka fɛɛn bɛɛ kɛ foroba ye,
44002045	k'u bololafɛnw ni u ka forow feere k'o sɔngɔ tilan ka kɛɲɛ n'u kelen kelen bɛɛ ka makoyako ye.
44002046	U tun be taga Alabatosoba kɔnɔ loon o loon ka Ala bato. U tun be dumuni senuman tilantilan ɲɔgɔn fɛ soo kɔnɔ, ka to ka dumuni kɛ ni ɲɔgɔn ye nisɔndiya la. U si tun t'u yɛrɛ boɲa.
44002047	U tun be Ala tanu, mɔgɔ bɛɛ tun b'u filɛ ni ɲaɲuman ye. Matigi tun ye mɔgɔ minw kisi, a tun be olu ladon jɛnkulu nin kɔnɔ loon o loon.
44003001	Loon dɔ, Piyɛri ni Zan tun be tagara Alabatosoba kɔnɔ wulafɛ batoli la.
44003002	Cɛɛ dɔ tun be yen, muruku tun lo kabini a wolotuma. Mɔgɔw tun b'a ta ka taga bila loon o loon Alabatosoba daa dɔ la, u be min wele ko Daa cɛɲuman, janko a ka daalili kɛ donbagaw fɛ.
44003003	A ye Piyɛri ni Zan ye tuma min na, u tun be ɲini ka don Alabatosoba kɔnɔ. A ye daalili kɛ u fɛ.
44003004	Piyɛri ni Zan ye cɛɛ filɛ, k'a fɔ a ye ko: «An filɛ ka ɲa.»
44003005	Cɛɛ y'a ɲaa basanin to u kan, a ka miiri la ko a bena fɛɛn dɔ sɔrɔ u fɛ.
44003006	O la Piyɛri y'a fɔ a ye tugu ko: «Sanu te n fɛ, wari te n fɛ, nga fɛɛn min be n fɛ, ne b'o le d'i ma: Nazarɛtika Yezu Krista tɔgɔ barika la, wili ka taama.»
44003007	Piyɛri y'a minɛ a kinibolo ma k'a wili. O yɔrɔnin kelen, cɛɛ seenw kɛnɛyara, a senfasaw ye barika sɔrɔ.
44003008	A panna ka cun! A taamana ka don n'u ye Alabatosoba kɔnɔ. A tora ka taama ka panpan, ka barika la Ala ye.
44003009	Mɔgɔ bɛɛ y'a taamatɔ ye ka to ka Ala tanu.
44003010	U y'a lɔn ko ale lo tun be sigi Alabatosoba Daa cɛɲuman kɔrɔ ka daalili kɛ. O ye mɔgɔw kabakoya ka dama tɛmɛ fɔɔ k'u hakili ɲagami.
44003011	Cɛɛ ma sɔn ka bɔ Piyɛri ni Zan kɔ, mɔgɔw hakili ɲagaminin girinna k'u lamini yɔrɔ dɔ la, u be min wele ko Solomani ka bulonda.
44003012	Piyɛri y'o ye minkɛ, a y'a kaan to ko: «Isirayɛlidenw, koo min kɛra ten, mun na o b'aw kamanagwan k'aw ɲaa coron anw na ka kɛ i n'a fɔ anw ka sebagaya le ye cɛɛ kɛnɛya, walima an ka Ala ɲasiranya kosɔn le?
44003013	Nga Ibrayima, ni Isiyaka, ani Yakuba ka Ala, ani an bɛmaw ka Ala le ye nɔɔrɔ la a ka baarakɛla Yezu kan, aw banna ale min na k'a don mɔgɔjuguw bolo. Pilati tun b'a fɛ k'a bila, aw ko fewu.
44003014	Aw banna Mɔgɔsɔbɛ ni Mɔgɔɲuman na, min y'a yɛrɛ di Ala ma a sago kosɔn. Aw banna ale la ko fɔɔ Pilati ka mɔgɔfagala dɔ le labila.
44003015	Aw y'a to u ye nii dibaga faga, nga Ala y'a kunun. Anw y'a ye.
44003016	An lara Yezu tɔgɔ la minkɛ, o le y'a to a ye cɛɛ nin kɛnɛya, aw ɲaa be min na, aw b'a lɔn fana ka kɔrɔ. Tiɲɛ na, anw lara Yezu la minkɛ, o le y'a kɛnɛya aw ɲakɔrɔ ten.
44003017	«Sisan n balimaw, ne y'a lɔn ko aw, n'aw ka ɲamɔgɔw ye koo nin kɛ, sabu aw tun m'a lɔn.
44003018	N'o tɛ, Ala tun y'a fɔ a ka kiraw barika la kabini fɔlɔ, ko a bena mɔgɔ min woloma k'a bila ka na, k'o bena tɔɔrɔ. A do kɛra ten.
44003019	O tuma na, aw ye nimisa ka faran aw ka hakɛw la ka segi Ala ma, janko a k'aw ka hakɛw yafa.
44003020	Aw k'a kɛ ten, o la, yɛlɛmani bena don, lafiya bena sɔrɔ. O seen fɛ Matigi bena segi k'a ka Mɔgɔ wolomanin Yezu ci aw ma tugu, i n'a fɔ a y'a latigɛ cogo min na.
44003021	Nga sanni o waati ka se, a siginin bena to Ala kɔrɔ fɔlɔ yanni yɛlɛmani ka don diɲɛ koow bɛɛ la, ka kɛɲɛ ni Ala ka kiraw ka kuma ye, min fɔra kabini tumajan.
44003022	Musa tun kɔnna k'a fɔ ko: ‹Matigi i ka Ala bena ne bɔɲɔgɔn kira dɔ wili aw balimaw cɛma. A mana kuma o kuma fɔ aw ye, aw ka kan ka mɛnni kɛ a fɛ.
44003023	Ni mɔgɔ min banna ka mɛnni kɛ o kira nin fɛ, o tigi bena halaki.›
44003024	Kira minw tɛmɛna ka kɔrɔ, k'a ta Samuyɛli ma, ani minw tugur'a kɔ, olu bɛɛ fana y'an ka bii tile koo fɔ ka tɛmɛ.
44003025	Aw ye kiraw ka deenw ye. Ala tun ye bɛɛn min kɛ n'aw faaw ye Ibrayima barika la, aw y'o deenw ye. A tun ko: ‹Gwasow bɛɛ bena duba sɔrɔ i kɔmɔgɔ barika la.›
44003026	Ala y'a ka baarakɛla ci aw le ma fɔlɔ, janko a ka hɛrɛ kɛ aw kelen kelen bɛɛ ye k'aw faran ka bɔ aw ka kɛwalijuguw la.»
44004001	Ka Piyɛri ni Zan to kuma na jama fɛ, sarakalasebagaw ni Alabatosoba ɲamɔgɔ, ani Saduseɲɛ dɔw sera.
44004002	U y'a ye ko mɔgɔ fila nunu be jama kalanna Yezu ka koow, ani suuw kununko la minkɛ, o ma diya u ye.
44004003	U y'u minɛ ka taga u datugu kaso la fɔɔ a dugusagwɛ, bari tile tun banna.
44004004	O bɛɛ n'a ta, mɔgɔ minw tun ye ciden fila nunu ka kuma lamɛn, olu caaman lara Yezu la. Dɔ farala kalandenw kan. Cɛɛw bɛɛ lajɛnnin tagara se mɔgɔ waa duuru ɲɔgɔn ma.
44004005	O dugusagwɛ, zuwifuw ka kititigɛla minw be Zeruzalɛmu dugu kɔnɔ, olu ye ɲɔgɔn lajɛn: cɛkɔrɔba fara sariya karamɔgɔw kan.
44004006	Sarakalasebagaw kuntigiba Ana n'a ka somɔgɔw bɛɛ tun be yen, ni Kayifu, ni Zan ani Alɛkisandiri.
44004007	O tuma na, u nana ni Piyɛri ni Zan ye u cɛma. U y'u ɲininga ko: «Aw ye muruku nin kɛnɛya ni see jumɛn ye, walima aw y'a kɛnɛya tɔgɔ jumɛn barika la?»
44004008	O tuma na, Piyɛri tun fanin be Nii Senuman na, a y'u jaabi ko:
44004009	«An ka cɛkɔrɔbaw, n'an ɲamɔgɔw, aw y'anw wele kiti la bii, bari an ye koɲuman kɛ. Aw b'an ɲiningana ko an ka muruku nin kɛnɛyacogo fɔ.
44004010	O la, aw y'aw tulo malɔ ka ɲa ani k'a faamu, Isirayɛli jama bɛɛ fana k'a faamu ko Yezu Krista Nazarɛtika nin barika lo, aw tun ye min gwengwen lɔgɔ kan. Ala y'a kunun. Ale barika la cɛɛ nin kɛnɛyara.
44004011	Aw bonlɔlaw banna kabakuru min na, o nana kɛ kabakuru barikaman ye, boon nɔnkɔn ta. O ye Yezu ye.
44004012	Kisili te se ka sɔrɔ yɔrɔ si n'ale fɛ tɛ. Bari Ala ma mɔgɔ wɛrɛ ci diɲɛ na, adamaden be se ka kisi min tɔgɔ barika la.»
44004013	Kititigɛla nunu y'a ye ko Piyɛri ni Zan hakili siginin lo u ka kuma na. U kabakoyara bari u y'u jati mɔgɔ fufafu ye minw ma kalan bɛrɛ kɛ. O kɔ, u nan'a lɔn ko Yezu kɔmɔgɔ dɔw lo.
44004014	U ye cɛɛ filɛ u gɛrɛfɛ, a dafaninba, fɔta ma sɔrɔ u fɛ.
44004015	O la, u y'a fɔ u ye ko u ka bɔ kɛnɛma. U dama ye ɲɔgɔn ye koo nin na.
44004016	U y'a fɔ ko: «An bena mun le kɛ mɔgɔ nunu na? Tiɲɛ kɔni na, u ye koba kɛ. Zeruzalɛmukaw bɛɛ b'a kala ma. A gwɛnin lo, an te se ka ban a ma.
44004017	Nga, n'an t'a fɛ koo nin kibaru ka jɛnsɛn ka taga ɲa, an ka kan k'u bali, k'u bagabaga k'u kana Yezu tɔgɔ fɔ mɔgɔ si ɲana tugu.»
44004018	O la, u ye Piyɛri ni Zan wele ka kangari la u ye ko Yezu tɔgɔ kana mɛn u daa la loon si, walima ka mɔgɔw kalan n'a ka koow ye.
44004019	Nga Piyɛri ni Zan y'u jaabi ko: «Jumɛn ka di Ala ye koo fila nunu na: k'a ka fɔta bato, walima k'aw ka fɔta bato? Aw yɛrɛ k'o jaabi ɲini aw yɛrɛ ma.
44004020	«Anw kɔni fɛ, anw ye min ye, ka min mɛn, anw te se ka to o fɔbali ye.»
44004021	U ma bolo layɔrɔ sɔrɔ k'u tɔɔrɔ minkɛ, u sɔngɔna u kan kosɔbɛ, ka sɔrɔ k'u bila. U y'o kɛ jama ɲasiran kosɔn, bari mɔgɔ bɛɛ tun be Ala tɔgɔ tanura u ka kokɛnin nin kama.
44004022	Cɛɛ min ka kɛnɛya kɛra kabako ye, o sii tun tɛmɛna saan bi naani kan.
44004023	Piyɛri ni Zan bilanin kɔ, sarakalasebagaw kuntigiw ni cɛkɔrɔbaw ye kuma min bɛɛ fɔ, u segira ka n'o bɛɛ ɲafɔ u tɔɲɔgɔnw ye.
44004024	Olu y'u ka kuma mɛn. O kɔ, u y'u kaan kɛ kelen ye ka Ala daali ko: «Matigi, e le ye sankolo ni dugukolo ani kɔgɔji, n'u kɔnɔnafɛnw bɛɛ dan.
44004025	E le y'a kɛ i ka baarakɛla an bɛma Dawuda ye kuma nin fɔ Nii Senuman barika la, ko: ‹Mun na siyaw murutira? Mun na u ye ŋaniyafu ta ten?
44004026	Masacɛw wilila, jamana ɲamɔgɔw y'u kaan bɛn, ka Matigi n'a ka Mɔgɔwolomanin kɛlɛ.›
44004027	Tiɲɛ na, Pɔnsi Pilati, ni Erɔdi, ni Isirayɛli jama ani siya wɛrɛw ye ɲɔgɔn lajɛn dugu nin kɔnɔ i ka baarakɛla senuman Yezu kama i ye min kɛ diɲɛ kisibaga ye.
44004028	Ayiwa, i tun ye koo minw bɛɛ latigɛ, u y'o bɛɛ kɛ.
44004029	Sisan kɔni Matigi, i janto u ka bagabagaliw la, a to i ka baarakɛlaw k'i ka kuma fɔ mɔgɔw ye ni jagwɛlɛya ye.
44004030	A to an ka se ka mɔgɔw kɛnɛya, ka kabakow kɛ Yezu tɔgɔ barika la, min y'i ka baarakɛla senuman ye.»
44004031	U tun be yɔrɔ min na, daalili bantɔ, o yɔrɔ nin yɛrɛyɛrɛla. U bɛɛ fara Nii Senuman na, ka to ka Ala ka kuma fɔ ni jagwɛlɛya ye.
44004032	Mɔgɔ minw tun lara Yezu la, u bɛnnin tun lo kosɔbɛ, miiriya kelen le tun b'u bɛɛ fɛ. U si tun t'a fɔ ko: «N ta.» Nga u ka fɛɛn bɛɛ tun ye foroba ye.
44004033	Cidenw tun be kobabaw kɛ k'a yira ko Matigi Yezu kununna. Ala ka ɲumanya tun be u bɛɛ kan.
44004034	O la fana, dɛsɛ tun te u si kan, bari forow, walima soow tun be minw fɛ, u tun b'u feere ka n'u bɛɛ sɔngɔ di cidenw ma.
44004035	U tun b'o tilan ka kɛɲɛ n'u kelen kelen bɛɛ ka makoya ye.
44004036	O la, Levi kɔmɔgɔ dɔ tun be yen min tɔgɔ ko Yusufu ka bɔ Sipɔrɔ jamana na, cidenw y'a tɔgɔ la ko Barinabasi, o kɔrɔ ko min be mɔgɔ jaa gwɛlɛya.
44004037	Foro dɔ tun be ale fɛ fana. A y'a feere ka n'a wari di cidenw ma.
44005001	Nga cɛɛ dɔ tun be yen min tɔgɔ tun ko Ananiyasi. A ka muso tɔgɔ tun ko Safira. U bɛnna k'u ka foro dɔ feere,
44005002	ka dɔ bɔ a sɔngɔ la ka sɔrɔ ka taga tɔɔ di cidenw ma.
44005003	O la, Piyɛri y'a fɔ a ye ko: «Ananiyasi, a kɛra di i y'a to Sutana sera i kɔrɔ fɔɔ i be galon tigɛ Nii Senuman ye? Mun na i ye foro nin sɔngɔ dɔ dogo?
44005004	E tun te se ka foro nin feereko to yen wa? Hali n'i y'a feere fana, e tun te se ka to n'a sɔngɔ ye i yɛrɛ sago la wa? A kɛra di miiriyajugu nin donna i dusu la? I ma galon tigɛ mɔgɔw ye dɛ, i y'a tigɛ Ala le ye.»
44005005	Ananiyasi y'o kuma mɛn dɔrɔn, a benna ka sa. Mɔgɔ minw y'o kibaru mɛn, siranyaba ye olu bɛɛ minɛ.
44005006	Kanbelenw nan'a suu koɲa kɛ, ka ta'a suu don.
44005007	Lɛrɛ saba ɲɔgɔn tɛmɛnin kɔ, Ananiyasi ka muso sera o yɔrɔ la, nga a tun ma bɔ koo nin kala ma.
44005008	Piyɛri y'a ɲininga ko: «Tiɲɛ fɔ n ye. Aw y'aw ka foro feere o daa nin lo la wa?» Muso y'a jaabi ko ɔnhɔn.
44005009	O la, Piyɛri y'a fɔ a ye ko: «Mun na aw bɛnna ka Matigi ka Nii darabɔ? Ayiwa, mɔgɔ minw tagara i cɛɛ suu don, u segitɔ filɛ nin ye. U bena taga n'i fana suu ye.»
44005010	O yɔrɔnin bɛɛ, muso nin benna Piyɛri kɔrɔ ka sa. Kanbelen nunu donna k'a sanin sɔrɔ. U y'a ta k'a taga suu don a cɛɛ ka kaburu gɛrɛfɛ.
44005011	Siranya ye Krista ka jama minɛ kosɔbɛ, mɔgɔ minw bɛɛ fana y'o kibaru mɛn, olu bɛɛ siranna kosɔbɛ.
44005012	Cidenw tun be kabako caaman kɛ jama ɲana. U be Alabatosoba donda min wele ko Solomani ka bulonda, kalandenw bɛɛ tun be to ka ɲɔgɔn lajɛn yen ni miiriya kelen ye.
44005013	Nga mɔgɔ tɔw si tun te sɔn ka taga jɛn n'u ye. O bɛɛ n'a ta, jama tun b'u tanu.
44005014	Cɛɛ ni muso caaman tun be lara Matigi la ka fara kalandenw ka jɛnkulu kan.
44005015	Mɔgɔw tun be bɔ n'u ka banabagatɔw yɛrɛ ye ka na u lala siradaw la dɛbɛ ni kalakaw kan, janko Piyɛri tɛmɛtɔ suma ka kɛ u dɔ kan waasa u ka kɛnɛya.
44005016	Mɔgɔw tun be bɔ hali Zeruzalɛmu dafɛ duguw la, k'u ka banabagatɔw ni jinatɔw ta ka na. U bɛɛ fana tun be kɛnɛya.
44005017	O la, sarakalasebagaw kuntigiba n'a ka dakɔrɔsigiw minw ye Saduseɲɛw ye, u bɛɛ dimininba
44005018	wilila ka ciden nunu minɛ jama ɲana k'u don kaso la.
44005019	Nga Matigi y'a ka mɛlɛkɛ ci sufɛ ka na kasobon daa yɛlɛ ka bɔ ni ciden nunu ye k'a fɔ u ye ko
44005020	u ka taga Alabatosoba kɔnɔ, ka kisili kuma fɔ mɔgɔw ye.
44005021	U ye mɛlɛkɛ ka kuma bato. Sɔgɔma joona, u sera Alabatosoba kɔnɔ k'a daminɛ ka mɔgɔw kalan. O tuma na, sarakalasebagaw kuntigiba n'a ka dakɔrɔsigiw tagara u ka ɲɔgɔnyeyɔrɔ la. U ye zuwifuw ka kititigɛlaw bɛɛ lajɛn, ka sɔlidasiw bila k'u ka taga cidenw bɔ kaso la ka na n'u ye.
44005022	Nga u tagara se, u ma cidenw sɔrɔ kasobon kɔnɔ. U segira ka taga o ɲafɔ ko:
44005023	«An tagara se ka daa yɛlɛ ka don, an ma mɔgɔ si sɔrɔ yen. K'a sɔrɔ dakɔlɔsibagaw tun be daa la, a fana tun sɔgɔnin lo ka ɲa.»
44005024	Alabatosoba kɔlɔsibagaw ɲamɔgɔ, ni sarakalasebagaw kuntigiw y'o kibaru nin mɛn, u bɛɛ kɔnɔnafilila kosɔbɛ. U tora ka ɲɔgɔn ɲininga ko koo nin laban bena kɛ cogo di.
44005025	K'u t'o la, mɔgɔ dɔ nan'a fɔ u ye ko: «A filɛ, aw ye mɔgɔ minw don kaso la, u b'a la ka jama kalan Alabatosoba kɔnɔ.»
44005026	O tuma na, Alabatosoba kɔlɔsibagaw ɲamɔgɔ n'a ka mɔgɔw tagara yen ka cidenw wele. Nga u m'u jagoya, bari u tun be siran ko jama kana na u bon ni kabakuruw ye.
44005027	U nana ni cidenw ye u ka kiti tigɛyɔrɔ la. Sarakalasebagaw kuntigiba y'u ɲininga ko:
44005028	«An tun ma kangari la aw ye ko aw kana mɔgɔw kalan a ka koo la wa? Nga aw ye Zeruzalɛmukaw tulo fa n'aw ka kalan ye. O tuma na, aw b'a fɛ cɛɛ nin fagako hakɛ ka ben anw kan le wa?»
44005029	O la, Piyɛri ni ciden tɔw y'u jaabi ko: «Anw te se ka ban Ala sago la ka adamadenw ta kɛ.
44005030	Aw tun ye Yezu min gwengwen k'a faga lɔgɔ kan, an bɛmaw ka Ala y'a kunun,
44005031	k'a kɛ mɔgɔbaba ye, k'a sigi a yɛrɛ kinibolo la masaya la, ani k'a kɛ kisibaga ye, janko ale sababu la, Isirayɛlidenw ka nimisa ka faran u ka kojuguw la, Ala k'u ka hakɛw yafa.
44005032	Ala ye koo minw kɛ, an y'o seerew ye ani Nii Senuman, Ala ye min di a sagokɛlaw ma.»
44005033	Cidenw ka kuma nunu ye kititigɛlaw dusu gwan fɔɔ u y'a fɔ k'u ka kan ka faga.
44005034	Nga Fariziɲɛ dɔ tun be kititigɛlaw cɛma, a tɔgɔ tun ko Gamaliyɛli, sariya karamɔgɔ tun lo. Bɛɛ tun be boɲa la a kan. Ale wilila k'a fɔ ko cidenw ka bɔ kɛnɛma fɔlɔ.
44005035	O kɔ, a ko: «Eyi! Isirayɛlidenw, aw bena koo min kɛ mɔgɔ nunu na, aw y'a jati minɛ ka ɲa!
44005036	A ma mɛn kosɔbɛ, Tedasi wilila ko ale ye mɔgɔbaba ye. Mɔgɔw tugura a kɔ fɔɔ ka se mɔgɔ kɛmɛ naani ɲɔgɔn ma. U y'a faga tuma min na, a kɔmɔgɔw bɛɛ ma jɛnsɛn ka tunu wa?
44005037	O kɔ, Ɔrɔmukaw tun be jamanadenw jatira tuma min na, Zuda ka bɔ Galile wilila n'a kɔmɔgɔ caaman ye ka muruti. U y'ale fana faga, a kɔmɔgɔw bɛɛ jɛnsɛnna.
44005038	Ayiwa, ne b'a fɔ aw ye, aw kana mɔgɔ nunu ka koo nin ta aw kuun na tugu, aw y'u to. N'o y'a sɔrɔ n'u ka ŋaniya, walima u ka baara bɔra adamadenw na, a bena na cɛn.
44005039	Nga n'o y'a sɔrɔ ni Ala nɔɔ lo, aw tena se ka foyi kɛ u la. An k'an yɛrɛ kɔlɔsi an kana kɛ Ala juguw ye.» Ayiwa, u sɔnna Gamaliyɛli ka kuma na.
44005040	U ye cidenw wele k'u bugɔ ni golokamiw ye ka ban, u ye kangari la u ye k'u kana Yezu tɔgɔ wele abada. U y'u bila ka taga.
44005041	Cidenw nisɔn diyanin bɔra kiti tigɛyɔrɔ la, bari Ala ye boɲa la u kan min kɛra u lɔgɔbɔko ye Yezu tɔgɔ kosɔn.
44005042	Loon o loon, Yezu min ye Ala ka Mɔgɔ wolomanin ye, cidenw tun be to ka taga ale ka kibaru diman fɔ mɔgɔw ye Alabatosoba kɔnɔ, ani u yɛrɛ ka soow kɔnɔ.
44006001	Kalandenw tora ka caya. Waati dɔ la, zuwifu minw bɔra yɔrɔ wɛrɛ, n'u be girɛkikan fɔ, olu tora ka tɔw kɔrɔfɔ k'u te to k'u mako don olu ka firiyamusow la kosɔbɛ dumuni tilantuma na loon o loon.
44006002	O la, ciden tan ni fila nunu ye kalandenw bɛɛ lajɛnnin wele k'a fɔ u ye ko: «Anw man kan ka to dumuni tilanko la, ka Ala ka kuma fɔko bila gɛrɛfɛ.
44006003	O kama balimaw, aw yɛrɛ ka mɔgɔ wolonwula woloma aw cɛma minw sɔɔn ka ɲi, ni hakili b'u fɛ, ni Nii Senuman. O la, anw bena dumuni tilanko don olu bolo.
44006004	Anw kɔni bena to ka Ala ka kuma fɔ, ani ka bila Ala daaliko ɲafɛ.»
44006005	O kuma nin diyara jama ye. O tuma na, u ye mɔgɔw woloma, olu tɔgɔw filɛ nin ye: Etiyɛni, min jigi tun be Ala kan kosɔbɛ Nii Senuman tun b'a fɛ, ni Filipu, ani Porokɔri, Nikanɔri ni Timɔn, ni Parimenasi, ani Nikola ka bɔ Antiyɔsi, min donna zuwifuya la.
44006006	O y'u yira cidenw na, olu y'u bolo la u kuun na kelen kelen ka Ala daali u ye.
44006007	Ala ka kuma tora ka jɛnsɛn, kalandenw tora ka caya kosɔbɛ Zeruzalɛmu kɔnɔ. Sarakalasebaga caaman sɔnna ka la Yezu la.
44006008	Barika tun be Etiyɛni na, Ala ka nɛɛma tun b'a kan kosɔbɛ. A tora ka kabakobabaw kɛ mɔgɔw ɲana.
44006009	O bɛɛ kama, kalanso min be wele ko Jɔnhɔrɔnyaninw ka kalanso, o mɔgɔ dɔw nana sɔsɔli daminɛ ni Etiyɛni ye. Sirɛnikaw ni Alɛkisandirikaw ni Silisikaw, ani Azikaw fana niin tun b'o la.
44006010	Nga u tun te sera Etiyɛni kɔrɔ, bari a tun be kuma ni hakilitigiya ye Nii Senuman barika la.
44006011	O la, u ye mɔgɔ dɔw kɔnɔnasu k'u k'a fɔ ko a tun be Ala ni Musa tɔgɔ cɛnna.
44006012	O kama, cɛkɔrɔbaw ni sariya karamɔgɔw ani jama bɛɛ murutira Etiyɛni kama ka girin k'a minɛ ka taga n'a ye u ka kititigɛlaw fɛ.
44006013	U tagara n'u ka galontigɛla dɔw fana ye o yɔrɔ la. Olu y'a fɔ ko: «Cɛɛ nin be to k'a dajugu la an ka yɔrɔ senuman ni sariya kan.
44006014	An y'a mɛn a daa la ko Nazarɛti Yezu tɔgɔla nin bena yɔrɔ senuman nin ci, sariya min sigira Musa ka waati la, k'o yɛlɛma.»
44006015	O tuma na, kititigɛlaw bɛɛ ɲaa basanin tun be Etiyɛni kan. A ɲaa kɛra i n'a fɔ mɛlɛkɛ ta u ɲakɔrɔ.
44007001	Sarakalasebagaw kuntigiba ye Etiyɛni ɲininga ko: «Mɔgɔ nunu b'i jalakila koo minw kuun kan, tiɲɛ lo wa?»
44007002	Etiyɛni y'a jaabi ko: «N faaw, n balimaw, a y'aw tulo malo ka n ka kuma lamɛn. Sanni an faa Ibrayima ka bɔ Mezopotami ka taga sigi Karan, Ala nɔɔrɔtigi le tun y'a yɛrɛ yira a la
44007003	k'a fɔ a ye ko: ‹Bɔ i ka jamana na, faran i ka mɔgɔw la, ka taga jamana dɔ la, ne bena min yira i la.›
44007004	O le y'a to Ibrayima bɔra Kalide jamana na ka taga sigi Karan. A facɛ bannin kɔ, Ala y'a kɛ a bɔra Karan, ka na sigi yan, an be yɔrɔ min na bii.
44007005	Nga Ala ma foyi di Ibrayima ma o jamana nin kɔnɔ, hali seen layɔrɔ yɛrɛ. Nga a y'a daa di Ibrayima ma ko ale bena yan jamana tigiya don ale n'a kɔmɔgɔw bolo, k'a sɔrɔ deen tun t'a fɛ.
44007006	Ala tun y'a fɔ a ye fana ko a kɔmɔgɔw bena kɛ lonanw ye jamana wɛrɛ la, k'u bena u kɛ jɔɔnw ye k'u tɔɔrɔ saan kɛmɛ naani kɔnɔ.
44007007	Nga, ko siya min bena u kɛ jɔɔnw ye, ko ale bena olu ɲagwan! K'o kɔ, u bena bɔ ka na ale bato yan yɔrɔ la.
44007008	O fɔnin kɔ, Ala y'a ka bɛɛn taamasiɲɛ fɔ a ye, o kɛra deen cɛmanw kɛnɛkɛnɛko ye. O la, Ibrayima nana Isiyaka sɔrɔ, a y'a kɛnɛkɛnɛ a wolonin tile seeginan loon. Isiyaka fana y'a dencɛ Yakuba kɛ ten. Yakuba fana y'a dencɛ tan ni fila nunu fana kɛ ten, minw ye an bɛmaw ye.
44007009	«Nga, an bɛma nunu y'u dɔgɔcɛ Yusufu kɔniya, k'a feere Ezipiti taabaga dɔw ma. Nga, Ala tun b'a fɛ.
44007010	A y'a kunmabɔ tɔɔrɔw bɛɛ la. Ala ye Yusufu dɛmɛ, ka hakilitigiya d'a ma, a koo diyara Ezipiti masacɛ ye fɔɔ ale y'a kɛ masacɛlankan ye Ezipiti jamana bɛɛ kunna, ani k'a kɛ a yɛrɛ ka soo ɲamɔgɔ ye.
44007011	O tuma na, kɔngɔ nana don Ezipiti ani Kanaan jamana bɛɛ la. Tɔɔrɔ boɲana. Balofɛn foyi tun te sɔrɔla an bɛmaw fɛ tugu.
44007012	Yakuba y'a mɛn minkɛ ko suman be sɔrɔ Ezipiti jamana na, a y'an bɛmaw bila ka taga dɔ ɲini o yɔrɔ la.
44007013	U taako filanan na, Yusufu y'a yɛrɛ yira a balimaw la janko u k'a lɔn. O kɛra sababu ye fana Ezipiti masacɛ ye Yusufu bɔyɔrɔ lɔn.
44007014	O tuma na, Yusufu y'u bila ka taga facɛ Yakuba n'a ka denbaya bɛɛ wele ka n'a fɛ yen. U bɛɛ lajɛnnin tun ye mɔgɔ bi wolonwula ni duuru ye.
44007015	Yakuba n'an bɛmaw bɛɛ sara yen le.
44007016	Ibrayima tun ye suu donyɔrɔ min san Emɔri deenw fɛ, Sisɛmu dugu kɔnɔ, u tagara u bɛɛ suu don o yɔrɔ la.
44007017	«Ala tun y'a daa di Ibrayima ma min na, o kɛtuma surunyana minkɛ, an ka mɔgɔw cayara kosɔbɛ Ezipiti jamana kɔnɔ.
44007018	Waati dɔ nana se, masacɛ dɔ wɛrɛ sigira fanga na min tun ma Yusufu lɔn.
44007019	Juguya kosɔn, o masacɛ nin y'an ka mɔgɔw tɔɔrɔ, ka to ka wolobagaw wajibiya k'u ka denɲɛninw fili janko u ka sa.
44007020	O waati lo, Musa wolola, a tun cɛɛ ka ɲi kosɔbɛ. A wolobagaw y'a balo dogo la kalo saba.
44007021	Nga, u nan'a fili tuma min na, Ezipiti masacɛ denmuso y'a ta k'a balo i n'a fɔ a yɛrɛ woloden.
44007022	Lɔnniya min bɛɛ be Ezipiti, u ye Musa kalan n'o bɛɛ ye. A tun be se kuma ni kɛwali la.
44007023	«A ye saan bi naani sɔrɔ tuma min na, a y'a ŋaniya ta ko a be taga bɔ a baden Isirayɛlidenw fɛ.
44007024	A tagar'a ye ko Ezipitika dɔ tun b'ale Musa badenw dɔ bugɔra. A baden nin tɔɔrɔko ma diya a ye. A tun b'a fɛ k'a mɔnɛ bɔ minkɛ, a ye Ezipitika nin bugɔ k'a faga.
44007025	A tun b'a miiri ko a badenw ben'a faamu ko ale sababu la Ala bena u kunmabɔ. Nga olu m'o faamu.
44007026	O dugusagwɛ, a tagar'a sɔrɔ Isirayɛlidenw mɔgɔ fila be kɛlɛ la. A tun b'a fɛ k'u sabali. O la, a y'a fɔ u ye ko: ‹N balimaw, aw bɛɛ ye fɛɛn kelen ye, mun na aw be ɲɔgɔn tɔɔrɔla?›
44007027	Nga min tun b'a tɔɔ kelen nin tɔɲɔna, ale y'a kaan to Musa ma ko: ‹Jɔn y'i bila anw kunna, k'i kɛ anw kitibaga ye?
44007028	I b'a fɛ ka ne faga i n'a fɔ i ye Ezipitika nin faga cogo min na kunu wa?›
44007029	O kuma nin kosɔn, Musa bolila ka taga sigi Madiyan jamana na, a ye muso ta yen ka deen fila wolo o yɔrɔ la.
44007030	«Saan bi naani tɛmɛnin kɔ, mɛlɛkɛ dɔ y'a yɛrɛ yira a la kongokolon kɔnɔ yiritunin dɔ cɛma tasuma tun be min na Sinayi kulu gɛrɛfɛ.
44007031	Musa y'o ye, a kabakoyara. A tun be gwɛrɛla janko k'a filɛ ka ɲa minkɛ, a ye Matigi kumakan mɛn ko:
44007032	‹Ne ye i bɛmaw ka Ala ye: Ibrayima, ni Isiyaka, ni Yakuba ka Ala.› Musa yɛrɛyɛrɛtɔ tun te sɔnna ka filɛli kɛ yen tugu.
44007033	O tuma na, Matigi y'a fɔ a ye tugu ko: ‹I ka sanbara bɔ, bari i lɔnin be yɔrɔ min na, o ye yɔrɔ senuman ye.
44007034	Ne ye n ka jama ka tɔɔrɔ ye Ezipiti jamana na, k'u ŋunankan mɛn. O la, ne jigira waasa k'u kisi. O la, n b'i ci Ezipiti.›
44007035	«Ayiwa, o Musa kelen kelen nin, Isirayɛlidenw tun banna min na k'a fɔ a ye ko: ‹Jɔn y'i bila anw kunna, k'i kɛ anw kitibaga ye?› Ala y'ale lo ci u ma ka kɛ u kuntigi n'u kunmabɔbaga ye mɛlɛkɛ sababu la, min tun y'a yɛrɛ yira a la yiritunin cɛma.
44007036	Musa ye kabako ni taamasiɲɛw kɛ Ezipiti jamana kɔnɔ, ka Isirayɛlidenw bɔ, ka Buruku kɔgɔji cɛtigɛ n'u ye, ka to ka kabako ni taamasiɲɛw kɛ u ɲana fɔɔ saan bi naani, kongokolon kɔnɔ.
44007037	Ale Musa le y'a fɔ Isirayɛlidenw ye ko Ala bena ale bɔɲɔgɔn kira dɔ wili u balimaw cɛma.
44007038	Ka Isirayɛlidenw kafonin to kongokolon kɔnɔ, ale Musa le tun b'u ka koow ɲafɛ. Ale lo tun ye mɛlɛkɛ ka dalaminɛ ye an bɛmaw ka ɲɔgɔn lajɛnwaatiw la Sinayi kulu gɛrɛfɛ, ka Ala ka kuma fɔ an ye min be nii di.
44007039	«Nga, an bɛmaw ma sɔn ka mɛnni kɛ a fɛ, u banna a yɛrɛ la, k'u ka miiriyaw ɲasin Ezipiti koow ma.
44007040	O la, u y'a fɔ Arɔn ye ko: ‹I ka batofɛn dɔw dilan an ye minw bena sira yira an na an ka taama nin na. Bari Musa tɔgɔla min y'a kɛ an bɔra Ezipiti jamana na, an te ɲaa yera ale ka koo la.›
44007041	O tuma na, u ye fɛɛn dɔ lalaga k'a kɛ i n'a fɔ misiden. U y'o kɛ u ka joo ye k'a sɔn. Olu yɛrɛ bolo ye fɛɛn min dilan, u y'o bato ni nisɔndiyaba ye.
44007042	O la, Ala y'a kɔɔ sin u ma, u tora lolow batoli la, i n'a fɔ a sɛbɛnnin be kiraw ka kitabu kɔnɔ cogo min na ko: ‹Isirayɛlidenw, aw ye begɛnw faga ka saraka bɔ ne ye saan bi naani kongokolon kɔnɔ wa?
44007043	Ayi, joo min tɔgɔ ko Milikɔmu, ani min tɔgɔ ko Erefan, aw tun ye olu ta. Aw yɛrɛ ye o fɛɛn nunu lalaga k'u kɛ batofɛnw ye. O kama, n ben'a to u bena aw minɛ ka taga n'aw ye fɔɔ Babilɔni kɔfɛ.›
44007044	«Ayiwa, Ala ka sariya sɛbɛnnin tun be walaka minw kan, olu tun be kɛsu kɔnɔ k'a bila fanibugu kɔnɔ an bɛmaw fɛ kongokolon kɔnɔ, min tun b'a yira ko Ala b'u cɛma. Musa tun ye o bugu lɔ i n'a fɔ Ala yɛrɛ tun y'a yira a la cogo min na.
44007045	An bɛmaw y'a ta ka na n'a ye ka jamana nin minɛ ka siyaw gwɛn Ala barika la. Zozuwe le tun ye u ka ɲamɔgɔ ye o tuma na. Fanibugu nin tora o yɔrɔ la fɔɔ ka na se Dawuda ka tile ma.
44007046	Ala ka nɛɛma tun be masacɛ Dawuda kan. Dawuda y'a ɲini Ala fɛ, ko a k'a to a be boon lɔ a ye, ale min ye Yakuba ka Ala ye.
44007047	A deen Solomani le nana kɛ boon nin lɔbaga ye.
44007048	Nga, mɔgɔw ka boon lɔnin te se ka kɛ Fɛɛn bɛɛ kuntigi Ala sigiyɔrɔ ye, i ko kira tun y'a fɔ cogo min na ko:
44007049	‹Matigi ko: Sankolo ye n ka masasigilan ye, dugukolo ye n seen bilayɔrɔ ye. Aw do bena boon sifa jumɛn lɔ ne ye? Yɔrɔ jumɛn bena kɛ ne ka lafiɲɛyɔrɔ ye?
44007050	Ne yɛrɛ le ma fɛɛn bɛɛ dan wa?›
44007051	«Tulogwɛlɛnw! Alalɔnbaliw! Aw t'aw tulo yɛlɛ ka mɛnni kɛ Ala fɛ dɛ! Halibi aw be ban Nii Senuman ma. Aw faaw tun be cogo min na, aw fana be ten.
44007052	Kira jumɛn tɛmɛna n'aw faaw m'a tɔɔrɔ? Minw ye Mɔgɔsɔbɛ nin nako fɔ, u ye olu faga. Aw fana ye mɔgɔsɔbɛ nin kɔniya k'a faga a ma mɛn.
44007053	Ala y'a ka mɛlɛkɛw ci k'a ka sariya fɔ aw ye, nga aw m'a bato.»
44007054	Etiyɛni ka kuma nunu digira kititigɛlaw la fɔɔ k'u ɲaa wulen.
44007055	Nga Etiyɛni fanin Nii Senuman na y'a ɲaa basa sankolo la ka Ala ka nɔɔrɔ ye, ani Yezu lɔnin Ala kinibolo fɛ.
44007056	Etiyɛni pɛrɛnna ko: «Ne ɲaa be sankolo dayɛlɛnin na, Mɔgɔ Dencɛ lɔnin be Ala kinibolo fɛ.»
44007057	U y'a daminɛ ka kule ani k'u tulow datugu, ka girin ɲɔgɔn fɛ Etiyɛni kan,
44007058	k'a talontalon ka bɔ n'a ye dugu dafɛ, k'a daminɛ k'a bon ni kabakuruw ye. A fagabagaw tun y'u ka faniw kalifa kanbelen dɔ ma min tɔgɔ ko Sɔli.
44007059	Mɔgɔw tun be Etiyɛni bonna tuma min na, a ye Matigi daali ko: «Matigi Yezu, ne be n nii segi i ma.»
44007060	O kɔ, a y'a kunbiri gwan ka pɛrɛn ko: «Matigi, kana u ka hakɛ nin jati u kun.» A y'o fɔ ka ban minkɛ, a nii bɔra.
44008001	Etiyɛni fagako tun diyara Sɔli ye. O loon kelen yɛrɛ la, u y'a daminɛ ka Krista ka jama tɔɔrɔ kosɔbɛ. U bɛɛ ye dugu bila jagoya la, ka jɛnsɛn dugudenninw na, Zude mara, ani Samari mara la, fɔɔ cidenw dɔrɔn.
44008002	Mɔgɔɲuman dɔw ye Etiyɛni suu don k'a sanga kɛ kosɔbɛ.
44008003	Nga Sɔli kɔni, ale tun tora ka Krista ka jama tɔɔrɔ dɔrɔn, ka to ka taga u minɛ soow kɔnɔ, cɛɛ fara musow kan, ka taga u don kaso la.
44008004	Minw tun bolila ka bɔ Zeruzalɛmu, ni olu sera yɔrɔ o yɔrɔ, u tun be Yezu ka kibaru diman fɔ o yɔrɔ la.
44008005	O cogo la, Filipu fana sera dugu dɔ la Samari mara la, ka Ala ka Mɔgɔ wolomanin koo fɔ u ye.
44008006	Mɔgɔw ye Filipu ka kabakokɛninw kibaru mɛn ani k'u ye fana, u bɛɛ jɛnna k'a lamɛn kosɔbɛ.
44008007	Jinatɔ caaman ka jinaw tun be bɔ u la ni kulekan ye. Namaraw, ni senkelennin caaman kɛnɛyara.
44008008	Dugu mɔgɔw nisɔn diyara kosɔbɛ.
44008009	Cɛɛ dɔ tun be Samari mara la, min tɔgɔ tun ko Simɔn. A tun be jinamoriya kɛ ka mɔgɔw bɛɛ kabakoya, k'a yɛrɛ kɛ mɔgɔbaba ye.
44008010	Mɔgɔw bɛɛ, denmisɛn fara mɔgɔkɔrɔbaw kan, u bɛɛ tun be mɛnni kɛ Simɔn fɛ, ani k'a boɲa. U tora k'a fɔ ko: «Nin cɛɛ nin ye Ala ka sebagaya ye, min be wele sebagayaba.»
44008011	Mɔgɔw tun be mɛnni kɛ a fɛ, bari a tun b'u dabari ban n'a ka jinamoriya ye kabini tumajan.
44008012	Nga, Filipu nana Yezu ka kibaru diman ni Ala ka masaya sigiko fɔ u ye minkɛ, u lara Yezu la. Filipu y'u batize, cɛɛ fara musow kan.
44008013	Ale Simɔn yɛrɛ fana lara Yezu la ka batize. O kɔ, a ma sɔn ka bɔ Filipu kɔ tugu. Filipu tun be kabakobaba minw kɛ, olu tun ye Simɔn dabari ban.
44008014	Cidenw tora Zeruzalɛmu k'a mɛn ko Samarikaw sɔnna Ala ka kuma ma minkɛ, u ye Piyɛri ni Zan ci u fɛ.
44008015	Olu tagara yen, ka Ala daali u ye, janko u ka se ka Nii Senuman sɔrɔ,
44008016	bari u tun batizera Matigi Yezu tɔgɔ la dɔrɔn. Nii Senuman tun ma jigi u si kan fɔlɔ.
44008017	O tuma na, Piyɛri ni Zan y'u bolo la u kelen kelen kuun na, u bɛɛ ye Nii Senuman sɔrɔ.
44008018	Simɔn y'a ye ko cidenw y'u bolo la mɔgɔ nunu kuun na n'u ye Nii Senuman sɔrɔ minkɛ, a tun b'a fɛ ka wari d'u ma,
44008019	a y'a fɔ u ye ko: «Aw ka sebagaya nin dɔ di ne ma, waasa ni ne ye n bolo la mɔgɔ min kuun na, o tigi ka Nii Senuman sɔrɔ.»
44008020	Nga Piyɛri y'a jaabi ko: «E n'i ka wari bɛɛ ka halaki, bari i ka miiri la ko Ala ka sebagaya be se ka san.
44008021	Ayiwa, niyɔrɔ t'i fɛ koo nin na, lɔyɔrɔ tena d'i ma, bari i kɔnɔ gwɛnin te Ala ɲakɔrɔ.
44008022	I ka nimisa ka yafa daali Matigi fɛ i ka miirijugu nin kosɔn, n'a sɔrɔ a bena yafa i ma.
44008023	N'o tɛ, i sɔɔn ka jugu, halibi i kɛnin be kojugu ka jɔɔn ye.»
44008024	O la, Simɔn ko: «Aw yɛrɛ ka Matigi daali ne ye, waasa aw ye min fɔ, o kana n sɔrɔ.»
44008025	Piyɛri ni Zan tun be min lɔn Yezu ka koo la, u y'o fɔ mɔgɔw ye ka ban, u kɔsegitɔ Zeruzalɛmu, u tora ka Yezu ka kibaru diman fɔ Samari mara dugu caaman na.
44008026	Matigi ka mɛlɛkɛ kumana Filipu fɛ ko: «Filipu, i labɛn ka taga worodugu ɲafan fɛ. Sira min be bɔ Zeruzalɛmu ka taga Gaza, i k'o minɛ, a taamabagaw man ca.»
44008027	O la, Filipu wilila k'o sira minɛ. A tagara Etiyopika dɔ sɔrɔ sira kan, min tun bɔra Ala batoyɔrɔ la Zeruzalɛmu. O cɛɛ nin tun ye Etiyopi jamana ka masamuso Kandasi ka baaraɲamɔgɔw dɔ ye. Ale tun be masamuso ka nafolo bɛɛ kunna.
44008028	A segitɔ, a tun siginin be a ka wotoro kɔnɔ ka to ka kira Ezayi ka kitabu kalan.
44008029	Nii Senuman y'a fɔ Filipu ye ko a ka gwɛrɛ wotoro nin na.
44008030	Filipu bolila ka gwɛrɛ, k'a ye ko cɛɛ be kira Ezayi ka kitabu kalanna. A y'a kaan to a ma ko: «I be yɔrɔ min kalanna ten wo, i b'a kɔrɔ lɔn wa?»
44008031	A y'a jaabi ko: «N be se k'a kɔrɔ lɔn cogo di ni mɔgɔ ma n dɛmɛ?» O la, a y'a ɲini Filipu fɛ ko a ka yɛlɛ ka sigi ale gɛrɛfɛ.
44008032	A tun be yɔrɔ min kalanna, o filɛ nin ye: «A kɛra i ko saga, u be tagara ni min ye fagayɔrɔ la. A jera i ko sagaden, a sii tigɛbaga bolo, a ma foyi fɔ.
44008033	Yɛrɛmajigi fɛ, a ma joo sɔrɔ. Jɔn ben'a tɔgɔ wele tugu? Bari a ye diɲɛ to a ma sii sɔrɔ, k'a bila a kɔ.»
44008034	Cɛɛ nin y'a fɔ Filipu ye ko: «O tuma na, kira nin be kuma jɔn le koo la? Sabali k'o fɔ ne ye. A yɛrɛ koo lo wa, walima mɔgɔ wɛrɛ ta?»
44008035	O la, Filipu y'a bolo tintin o yɔrɔ nin kan, ka Yezu ka kibaru diman fɔ cɛɛ ye.
44008036	K'u to sira kan, u sera jii dɔ yɔrɔ la. Cɛɛ ko: «Jii filɛ nin ye, mun be se k'i bali ka ne batize?» [
44008037	Filipu y'a jaabi ko: «N'i lara Yezu la kosɔbɛ, ne be se k'i batize.» Cɛɛ ko: «Ne lara a la ko Yezu Krista ye Ala Deen ye.»]
44008038	A y'a fɔ ko wotoro bolibaga ka wotoro lalɔ. Ale ni Filipu jigira ka don jii kɔnɔ, Filipu y'a batize.
44008039	U bɔra jii kɔnɔ tuma min na, Matigi ka Nii ye Filipu ta ka bɔ yen. Cɛɛ m'a ye tugu. Nga a nisɔn diyanin tagara n'a ka sira ye.
44008040	Filipu nan'a ye ko ale be Azɔti. A tora ka taga duguw la, ka kibaru diman fɔ o yɔrɔw la, fɔɔ ka na se Sezare.
44009001	O y'a sɔrɔ Sɔli tun b'a la ka Matigi ka kalandenw bagabaga n'u ka fagako ye dɔrɔn. A tagara
44009002	seereyasɛbɛ minɛ sarakalasebagaw kuntigiba fɛ loon dɔ, janko a ka taga bɔ zuwifuw ka kalansow kɔnɔ Damasi, waasa n'a tagara Matigi ka sira taamabaga minw sɔrɔ yen, cɛɛ fara musow kan, a k'u minɛ k'u siri ka na n'u ye Zeruzalɛmu.
44009003	K'a to sira kan, a surunyana Damasi la tuma min na, yeelenba dɔ bɔra sanfɛ ka n'a lamini.
44009004	A bɔra ka ben. Kumakan dɔ bɔra ko: «Sayuli, Sayuli, mun na i be ne tɔɔrɔla ten?»
44009005	A y'a jaabi ko: «E ye jɔn ye, Matigi?» Kumakan nin ko: «Ne Yezu lo i be min tɔɔrɔla.
44009006	Nga, wili ka don dugu kɔnɔ, i ka kan ka min kɛ, u bena o fɔ i ye.»
44009007	Sɔli taamaɲɔgɔn bɛɛ tun kirinna ka lɔ siranya fɛ. U tulo kɔni tun be kumakan nin na, nga u tun te mɔgɔ si yera.
44009008	Sɔli wilila ka bɔ duguma, a y'a ɲaa yɛlɛ, nga a tun te se ka yeli kɛ tugu. U y'a bolo minɛ le ka don n'a ye Damasi.
44009009	Sɔli ye tile saba kɛ fiɲɛntɔya la, a ma dumuni ani minni kɛ.
44009010	Kalanden dɔ tun be Damasi, a tɔgɔ ko Ananiyasi. Matigi y'a yɛrɛ yira ale la k'a fɔ a ye ko: «Ananiyasi!» A ko: «Naamu, Matigi.»
44009011	Matigi ko: «U be sira min wele ko Siratilennin, i labɛn ka taga yen. N'i sera, i be cɛɛ dɔ koo ɲininga Zuda ka soo, a tɔgɔ ko Sɔli, Tarasika lo. A be Ala daalila nin waati la.
44009012	K'a to o Ala daali nin na, a ye ele Ananiyasi ye. I donn'a ka soo k'i bolo la a kuun na, janko a ka yeli kɛ.»
44009013	Ananiyasi ye Matigi jaabi ko: «Matigi! O cɛɛ nin ye kojugu minw kɛ i ka mɔgɔw la Zeruzalɛmu, mɔgɔ caaman y'o lakali. Ne y'o mɛn.
44009014	A nana yan Damasi dugu kɔnɔ ni dalilu ye a bolo, a ye min sɔrɔ sarakalasebagaw kuntigiw fɛ. Mɔgɔ minw bɛɛ b'i tɔgɔ tanu, a ka olu minɛ ka jɔrɔkɔ don u la.»
44009015	Nga Matigi ko Ananiyasi ma: «Taga, bari ne ye cɛɛ nin woloma waasa a ka ne tɔgɔ fɔ siya wɛrɛw n'u ka masaw, ani Isirayɛlidenw ye, u ka ne lɔn.
44009016	A ka kan ka tɔɔrɔ minw bɛɛ kɛ ne kosɔn, ne yɛrɛ bena o bɛɛ yira a la.»
44009017	O la, Ananiyasi tagara, a sera soo nin kɔnɔ, a y'a bolo la Sɔli kuun na k'a fɔ a ye ko: «N balima Sɔli, Matigi Yezu min y'a yɛrɛ yira i la sira kan i natɔ yan, ale lo ye n ci i fɛ, waasa i ɲaa ka yɛlɛ, i ka fa Nii Senuman na.»
44009018	O yɔrɔnin kelen, fɛɛn dɔw bɔra Sɔli ɲadenw na ka benben, olu bɔnin tun be jigɛfaraw ma. A ye yeli kɛ, o yɔrɔnin bɛɛ, a sɔnna u y'a batize.
44009019	O kɔ, a ye dumuni kɛ, ka fanga sɔrɔ. A kɛra ten, Sɔli ye tile damani kɛ ni Damasi kalandenw ye.
44009020	O yɔrɔnin bɛɛ, Sɔli y'a daminɛ ka mɔgɔw kalan kalansow kɔnɔ ko Yezu ye Ala Deen ye.
44009021	Mɔgɔ minw bɛɛ man'a lamɛn, u bɛɛ be kabakoya fɔɔ u be to ka ɲɔgɔn ɲininga ko: «Cɛɛ min be Yezu ka kalandenw tɔɔrɔ kosɔbɛ Zeruzalɛmu, ale tɛ wa? U ko a nana yan janko ka u dɔw minɛ ka siri ka taga u di sarakalasebagaw kuntigiw ma le!»
44009022	O n'a ta bɛɛ, Sɔli kɔni tun be barika sɔrɔla ka taga ɲa. A tun be waajuli kɛ ko Yezu ye Ala ka Mɔgɔ wolomanin ye fɔɔ ka Damasi zuwifuw dabari ban, u m'a lɔn u bena min fɔ a ye.
44009023	Waatijan tɛmɛnin kɔ, Damasi zuwifuw ye Sɔli fagako laɲini.
44009024	U tun be dugu bɔdaw bɛɛ kɔlɔsi suu ni tile, janko u ka se k'a faga. Nga o kuma nin bilara Sɔli tulo la.
44009025	O la, loon dɔ sufɛ, a ka kalandenw y'a dogo sinsinba dɔ la k'a jigi ni juru ye dugu laminikogo fɛ.
44009026	Sɔli segira Zeruzalɛmu tuma min na, a tun b'a fɛ ka jɛn ni kalanden tɔw ye, nga olu bɛɛ tun be siran a ɲa, bari u ma la a la n'a kɛra kalanden ye sɔbɛ la.
44009027	O la, Barinabasi ye Sɔli ladon cidenw fɛ k'a fɔ u ye ko Matigi tun y'a yɛrɛ yira Sɔli la Damasi sira kan, ka kuma a fɛ, ko a ye Matigi ka kokɛninw wango la yen ni hakilisigi ye.
44009028	K'a ta o loon ma, Sɔli tora ka taga n'u ye Zeruzalɛmu faan bɛɛ ka to ka Matigi ka kibaru diman fɔ mɔgɔw ye ni hakilisigi ye.
44009029	Zuwifu minw be girɛkikan fɔ, Sɔli tun be baro kɛ, ka sɔsɔli kɛ n'olu fana ye. Nga olu kɔni tun b'a fagayɔrɔ le ɲinina.
44009030	Balimaw y'o kibaru mɛn, u bɔra n'a ye k'a bila sira Sezare. K'a to o yɔrɔ la, u y'a bila ka taga Tarisi.
44009031	O tuma na, Krista ka jama tun be hɛrɛ la Zude, ni Galile ani Samari mara nunu bɛɛ la. U ka lanaya tun be taga ɲa. U tun be Matigi boɲa. Nii Senuman barika la, u tun be caya ka taga.
44009032	O y'a sɔrɔ Piyɛri tun be jamana yɔrɔw bɛɛ yaala. O cogo la, Krista ka jama min be Lida, a tagara bɔ olu fɛ.
44009033	A tagara cɛɛ dɔ sɔrɔ yen min tɔgɔ ko Ene. A tun murukunin lo ka la kabini saan seegi.
44009034	Piyɛri y'a fɔ a ye ko: «Ene, Yezu Krista k'i kɛnɛya. Wili k'i ka dilan ta i yɛrɛ ma.» O yɔrɔnin bɛɛ, Ene wilila.
44009035	Lidakaw, ani minw siginin be Sarɔn, u ye koo nin ye, u bɛɛ sɔnna Matigi ma.
44009036	Zope kalandenw cɛma, muso dɔ tun be yen, a tɔgɔ tun ko Tabita, girɛkikan na, u ko Dɔrɔkasi, o kɔrɔ ko sinɛ. Mɔgɔɲuman tun lo, ka fantanw dɛmɛ, o tun y'a ka baara ye.
44009037	Waati dɔ la, a banana, nga bana ma kun a la. U y'a suu ko ka ban tuma min na, u y'a la sangaso dɔ kɔnɔ.
44009038	Zope ni Lida man jan ɲɔgɔn na minkɛ, kalandenw y'a mɛn ko Piyɛri b'o yɔrɔ la. U ye mɔgɔ fila ci ka taga fɛ k'a daali ko a ka teliya ka na bɔ u fɛ Zope joona joona.
44009039	O yɔrɔnin bɛɛ, Piyɛri tugura u kɔ ka taga. U sera tuma min na, u yɛlɛla ni Piyɛri ye sangaso kan. Dɔrɔkasi tun ye fani minw dan k'a to nii na, firiyamusow bɛɛ tun be to ka kasi n'u b'o yira Piyɛri la.
44009040	Piyɛri ko mɔgɔw bɛɛ ka bɔ kɛnɛma. O kɔ, a y'a kunbiri gwan ka Ala daali. O kɔ, a y'a ɲaa yɛlɛma suu faan fɛ k'a fɔ ko: «Tabita, wili.» A y'a ɲaa yɛlɛ ka Piyɛri ye minkɛ, a wilila ka sigi.
44009041	Piyɛri y'a bolo minɛ k'a wili, a sɔrɔla ka Krista ka jama ni firiyamusow wele k'a yira u la.
44009042	Zopekaw bɛɛ ye kibaru nin mɛn, u caaman lara Matigi la.
44009043	Piyɛri ye waatijan kɛ Zope, golobaarakɛla dɔ fɛ min tɔgɔ ko Simɔn.
44010001	Cɛɛ dɔ tun be Sezare, a tɔgɔ ko Kɔrinɛyi. Sɔlidasi kuntigi tun lo, a tun be sɔlidasikulu min kunna, o tɔgɔ ko Itali.
44010002	A tun be Ala ka sariyaw bato a ɲaa ma, ale n'a ka somɔgɔw bɛɛ tun be siran Ala ɲa, k'a bato tuma bɛɛ. A tun be zuwifuw dɛmɛ kosɔbɛ.
44010003	Loon dɔ tile sumanin kɔ dɔɔni, Kɔrinɛyi ye Ala ka mɛlɛkɛ dɔ ye ka gwɛ kosɔbɛ. Mɛlɛkɛ nin donna a fɛ k'a fɔ a ye ko: «Kɔrinɛyi!»
44010004	Siranya fɛ, Kɔrinɛyi y'a ɲaa basa a la, k'a jaabi ko: «Mun kɛra Matigi?» Mɛlɛkɛ y'a jaabi ko: «I be Ala bato minkɛ, an'i be dɛmɛ min kɛ fantanw ye, o diyara Ala ye. A hakili b'i la.
44010005	Sisan, i ka mɔgɔw ci Zope, ka taga cɛɛ dɔ wele, a tɔgɔ ko Simɔn, u b'a wele ko Piyɛri fana.
44010006	A ka jatigicɛ fana tɔgɔ ko Simɔn, o ye golomɔla dɔ ye, a ka soo be kɔgɔji daa la.»
44010007	Mɛlɛkɛ ye kuma nunu fɔ ka ban ka taga dɔrɔn, Kɔrinɛyi y'a ka baarakɛlaw la mɔgɔ fila wele, ani a ka sɔlidasi kelen min mɛnna a fɛ. O sɔlidasi nin tun be siran Ala ɲa.
44010008	Koo min tun kɛra, Kɔrinɛyi y'o bɛɛ fɔ u ye, ka sɔrɔ k'u ci Zope.
44010009	A dugusagwɛ, k'u to sira kan, u yɔrɔ tun man jan Zope la tugu. O tuma na, Piyɛri yɛlɛla sanbon kan tilegwangwanfɛ, ka Ala daali.
44010010	Kɔngɔ y'a minɛ. O y'a sɔrɔ u tun be dumuni tobira a ye. A ye fɛɛn dɔ ye.
44010011	Sankolo daa tun yɛlɛla, fɛɛn dɔ be jigira ka bɔ yen. O bɔnin tun be fanibelebeleba dɔ fɛ. Dakun naani tun b'a la.
44010012	Sogo sifa bɛɛ tun b'a la: sennaanifɛnw ni minw be fofo, ani kɔnɔw.
44010013	O tuma na, Piyɛri ye kumakan dɔ mɛn ko: «Piyɛri, wili ka nunu dɔ faga k'a ɲimi.»
44010014	Nga Piyɛri y'a jaabi ko: «Abada! Matigi, fɛɛn min man kan ka dumu, fɛnnɔgɔnin, ne ma deli k'o don n daa la ka ye.»
44010015	Kan nin y'a fɔ a ye tugu ko: «Ala ye fɛɛn min saniya, i kan'a fɔ k'o ma ɲi ka dumu.»
44010016	A y'o fɔ fɔɔ siɲɛ saba. O yɔrɔnin bɛɛ, fɛnbelebeleba nin fosira ka yɛlɛ sankolo la.
44010017	Koo nin ye Piyɛri dabari ban, a tun b'a yɛrɛ ɲininga a kɔrɔ la. K'a to o la, Kɔrinɛyi ka cidenw ye Simɔn ka soo yɔrɔ ɲini furutututu ka na lɔ luda la.
44010018	U ye ɲiningali kɛ n'o y'a sɔrɔ, u be Simɔn min wele ko Piyɛri, n'a jiginin be yan.
44010019	Piyɛri kɔni tun b'a la ka miiri a ka fɛɛn yenin kɔrɔ la dɔrɔn, Nii Senuman y'a fɔ a ye ko: «Mɔgɔ saba b'i yɔrɔ ɲinina.
44010020	Jigi, ka tugu u kɔ, i kana sigasiga, bari ne le y'u ci.»
44010021	Piyɛri jigira o mɔgɔ nunu fɛ k'a fɔ u ye ko: «Aw be mɔgɔ min yɔrɔ ɲinina, ne lo. Aw ye dɔ di.»
44010022	U y'a jaabi ko: «Sɔlidasi kuntigi Kɔrinɛyi le y'an ci e fɛ. Mɔgɔtilennin lo, a be siran Ala ɲa, zuwifu jama bɛɛ b'a tɔgɔɲuman fɔ. Ala ka mɛlɛkɛw dɔ y'a yɛrɛ yira a la, k'a fɔ a ye ko a ka cii sama i ma, waasa i ka na a ka soo, kuma min b'i fɛ, i k'o fɔ a ye.»
44010023	Piyɛri ye lonan nunu minɛ kosɔbɛ o loon sufɛ. A dugusagwɛ, a tugura u kɔ ka taga. Balima minw tun be Zope, olu mɔgɔ damani y'a bila sira.
44010024	O loon dugusagwɛ, u sera Sezare. O y'a sɔrɔ Kɔrinɛyi tun y'a ka somɔgɔw n'a terisɔbɛw lajɛn n'u b'u kɔnɔna.
44010025	Tuma min na Piyɛri tun be ɲini ka don luu kɔnɔ, Kɔrinɛyi tagar'a kunbɛn daa la k'a kunbiri gwan a ɲafɛ.
44010026	Nga Piyɛri y'a minɛ ka wili k'a fɔ ko: «Wili, bari ne fana ye mɔgɔ lo ye.»
44010027	K'a to kuma na n'a ye, u donna k'a sɔrɔ mɔgɔ caaman lajɛnnin be yen.
44010028	Piyɛri y'a fɔ u ye ko: «Aw b'a lɔn ko a daganin te zuwifu ka taga siya wɛrɛ yɔrɔ filɛ, walima u ka jɛn ka koo dɔ kɛ ɲɔgɔn fɛ. Nga Ala y'a yira ne la, ko ne man kan ka mɔgɔ si jati tugu ko mɔgɔnɔgɔnin.
44010029	O le y'a to ne ma ban ka na aw ka weleli la. O la do, ne b'aw ɲininga, aw ye ne wele kuun jumɛn na?»
44010030	Kɔrinɛyi y'a jaabi ko: «A tile saba tɛmɛnin filɛ nin ye, nin waati yɛrɛ ɲɔgɔn na, ne tun be Ala daalila n ka soo wulafɛ. Ne barila ka cɛɛ dɔ ye n ɲakɔrɔ, a kannafani gwɛnin tun lo parapara.
44010031	A y'a fɔ ko: ‹Kɔrinɛyi, Ala y'i ka daaliliw jaabi, i ye dɛmɛ min kɛ dɛsɛbagatɔw ye, o diyara a ye.
44010032	I ka mɔgɔw ci Zope, ka taga cɛɛ dɔ wele, a tɔgɔ ko Simɔn, u b'a wele ko Piyɛri fana. A ka jatigicɛ fana tɔgɔ ko Simɔn, golomɔla lo, a ka soo be kɔgɔji daa la.›
44010033	O le y'a to n ye mɔgɔw ci ka taga i wele. I fana ye ɲuman kɛ, i nana. O la do, anw bɛɛ filɛ nin ye i ɲafɛ, Matigi ye cii min don i bolo, i k'o fɔ an ye.»
44010034	O tuma na, Piyɛri ye kuma ta k'a fɔ ko: «Ne y'a lɔn sisan ko Ala te mɔgɔ bɔ mɔgɔ la,
44010035	i mana kɛ siya o siya ye, n'i be siran Ala ɲa ka to ka tilenninyakow kɛ, i koo be diya a ye.
44010036	Kibaru diman, min ye hɛrɛ sɔrɔ kuma ye, Ala y'o fɔ Isirayɛlidenw ye Yezu Krista sababu la, ale min ye mɔgɔw bɛɛ ka Matigi ye.
44010037	K'a ta Zan ka batizeli wango latuma na, koo minw daminɛna Galile mara la fɔɔ ka n'a bila Zude mara la, aw b'o lɔn.
44010038	Ala ye Nii Senuman ni sebagaya di ale Nazarɛtika Yezu ma, ka jamana bɛɛ munumunu ka to ka koɲuman kɛ mɔgɔw ye, ka mɔgɔw kɛnɛya minw bɛɛ tun be Sutana bolo, bari Ala tun b'a fɛ.
44010039	A ye koo minw bɛɛ kɛ Zeruzalɛmu, ani zuwifuw ka jamana tɔɔ bɛɛ la, anw y'o bɛɛ seere ye. U y'a gwengwen lɔgɔ kan k'a faga.
44010040	Nga, a tile sabanan loon, Ala y'a kunun waasa a k'a yɛrɛ yira.
44010041	Nga a m'a yɛrɛ yira bɛɛ la, fɔɔ Ala yɛrɛ ye minw woloma k'u kɛ o seerew ye. O ye anw ye, anw minw ye dumuni kɛ n'a ye, ka minni kɛ n'a ye, a kununnin kɔ ka bɔ kaburu la.
44010042	O kɔ, a ye cii don an bolo ko an k'a fɔ jama ye ani k'a yira u la ko Ala ye ale lo sigi ka kɛ ɲanamanw ni suuw kitibaga ye.
44010043	Kiraw bɛɛ tun ye ale Yezu le koo fɔ, ko ni mɔgɔ min lar'a la, k'o tigi ka hakɛ bena yafa.»
44010044	Ka Piyɛri to kuma na, Nii Senuman jigira a ka kuma lamɛnbagaw bɛɛ kan.
44010045	Zuwifu minw tun lara Yezu la n'u nana Piyɛri bila sira, olu kabakoyara bari u y'a ye ko Ala ye Nii Senuman di siya wɛrɛw fana ma.
44010046	Bari mɔgɔ nunu y'a daminɛ ka siyakan wɛrɛw fɔ, ani ka to ka Ala tanu. O la, Piyɛri y'a fɔ ko:
44010047	«Mɔgɔ be se ka nunu bali k'u te batize ni jii ye wa? Bari anw ye Nii Senuman sɔrɔ cogo min na, olu fana y'a sɔrɔ ten.»
44010048	Piyɛri ye sira di a bilasirabagaw ma k'u ka mɔgɔ nunu batize Yezu Krista tɔgɔ la. O kɔ, u y'a daali ko a ka tile fila kɛ u fɛ.
44011001	Cidenw, ni balima minw tun be Zeruzalɛmu, olu y'a mɛn ko siya wɛrɛw fana sɔnna Ala ka kuma ma.
44011002	Piyɛri kɔsegira Zeruzalɛmu tuma min na, zuwifu minw tun lara Yezu la, olu ye Piyɛri jalaki
44011003	ko: «I tagara don kɛnɛkɛnɛbaliw ka soo, fɔɔ ka dumuni kɛ n'u ye.»
44011004	O la, koo nin kɛra cogo min na, Piyɛri y'a daminɛ k'a bɛɛ ɲafɔ u ye kelen kelen,
44011005	ko: «N tun be Ala daalila Zope dugu kɔnɔ, a ye fɛɛn dɔ yira n na. O fɛɛn nin tun bɔnin be fanibelebeleba dɔ ma n'a be jigira ka bɔ sankolo la fɔɔ ka na se ne kɔrɔ. Juru sirinin tun b'a dakun naani nunu na.
44011006	N y'a filɛ furutututu, n ma sɔn ka n ɲaa bɔ a kan. N ye sogow ye a kɔnɔ: sennaanifɛnw, ni kongosogow, ni minw be fofo, ani kɔnɔw.
44011007	O tuma na, n ye kumakan dɔ mɛn ka bɔ sankolo la ko: ‹Piyɛri, wili ka nunu dɔ faga k'a ɲimi.›
44011008	Ne y'a jaabi ko: ‹Abada, Matigi, fɛɛn min man kan ka dumu, fɛnnɔgɔnin, ne ma deli k'o don n daa la ka ye.›
44011009	A y'a fɔ tugu ko Ala ye fɛɛn min saniya, ko n kan'a fɔ k'o ma kan ka dumu.
44011010	A y'o fɔ fɔɔ siɲɛ saba. O kɔ, fɛnbelebeleba nin fosira ka yɛlɛ sankolo la.
44011011	O waati yɛrɛ la, an tun be luu min kɔnɔ, ciden mɔgɔ saba nana lɔ o daa la. Mɔgɔ dɔ le tun y'u ci ne fɛ ka bɔ Sezare.
44011012	Nii Senuman y'a fɔ n ye ko ne kana sigasiga ka taga n'u ye. Mɔgɔ wɔɔrɔ nunu fana ye n bila sira Sezare. An sera ka don cɛɛ ka soo.
44011013	A y'a fɔ an ye ko mɛlɛkɛ dɔ y'a yɛrɛ yira ale la a ka soo k'a fɔ ale ye ko a ka mɔgɔ ci Zope, ka taga cɛɛ dɔ wele min tɔgɔ ko Simɔn, k'u b'a wele ko Piyɛri fana.
44011014	Ko a bena kuma dɔw fɔ a ye min bena kɛ sababu ye, a n'a ka somɔgɔw bɛɛ ka kisi.
44011015	Ne y'a daminɛ ka kuma n'u ye dɔrɔn, Nii Senuman jigira u kan i n'a fɔ a tun jigira anw kan koow daminɛtuma na cogo min na.
44011016	O tuma na, ne hakili jigira Matigi ka kuma nin na ko: ‹Zan ye aw batize ni jii ye, nga aw bena batize ni Nii Senuman ye.›
44011017	Ni Ala yɛrɛ ye Nii Senuman d'u ma i n'a fɔ anw, bari an lara Matigi Yezu Krista la, ne ye jɔn ye, ni ne bena Ala sɔsɔ o la?»
44011018	Kuma nunu y'u dusu suma. U y'a daminɛ ka Ala tanu ka to k'a fɔ ko: «Tiɲɛ na, Ala ye sira di siya wɛrɛw fana ma u ka nimisa ka faran u ka kojuguw la ka kisi.»
44011019	Tɔɔrɔ min tun daminɛna Etiyɛni fagalɔn na, o tun kɛra sababu ye kalanden dɔw tagara Fenisi ni Sipɔrɔ jamana na, ani Antiyɔsi dugu kɔnɔ. Nga u tun te Yezu ka kibaru diman fɔ siya wɛrɛw ye fɔɔ zuwifuw dɔrɔn.
44011020	O bɛɛ n'a ta, kalandenw dɔw bɔra Sipɔrɔ, ni Sirɛni ka taga Matigi Yezu ka kibaru diman fɔ siya wɛrɛw ye.
44011021	Ala y'a ka sebagaya d'u ma fɔɔ mɔgɔ caaman lara Matigi la ka sɔn a ma.
44011022	Krista ka jama min tun be Zeruzalɛmu, olu y'o kibaru mɛn, u ye Barinabasi ci u fɛ Antiyɔsi.
44011023	Ala y'a ka ɲumanya yira mɔgɔ nunu la cogo min na, Barinabasi sera yen k'o ye, a nisɔn diyara. A y'u jaa gwɛlɛya k'u ka banba ka nɔrɔ Matigi kelen na.
44011024	Barinabasi tun ye mɔgɔɲuman ye, a tun fanin be Nii Senuman na, a lanin tun be Yezu la kosɔbɛ. Mɔgɔ caaman lara Matigi la o la.
44011025	O tuma na, Barinabasi tagara Sɔli yɔrɔ ɲini Tarasi.
44011026	A y'a ye, u nana ɲɔgɔn fɛ Antiyɔsi. U ye saan kelen kɛ ɲɔgɔn fɛ o yɔrɔ la ni Krista ka jama ye. U ye mɔgɔ caaman kalan ni Ala ka kuma ye. Ka Yezu ka kalandenw wele kretinyɛw, o daminɛna Antiyɔsi le.
44011027	O waati la, kira dɔw bɔra Zeruzalɛmu ka taga Antiyɔsi.
44011028	U dɔ tɔgɔ tun ko Agabusi, o wilila k'a fɔ Nii Senuman barika la ko kɔngɔ bena don diɲɛ yɔrɔ bɛɛ. Tiɲɛ na, o kɔngɔ nin donna masacɛba Kulodi ka tile la.
44011029	Antiyɔsi kalandenw ye ŋaniya ta k'u bolo farafara ɲɔgɔn kan ka kɛɲɛ n'u bɛɛ seko ye, k'u b'o ci u balima Zudekaw ma.
44011030	U y'a kɛ ten. U y'o bolomafara nunu don Barinabasi ni Sɔli bolo k'u ka taga u di Krista ka jama ɲamɔgɔw ma Zude mara la.
44012001	O waati la, masacɛ Erɔdi ye Krista ka jama mɔgɔ dɔw minɛ k'u tɔɔrɔ.
44012002	A ye Zan kɔrɔcɛ Zaki kuun tigɛ.
44012003	A y'a ye k'o diyara zuwifuw ye minkɛ, a ye Piyɛri fana minɛ. (O kɛra Buru funubali ɲanagwɛ waati la.)
44012004	Piyɛri minɛnin kɔ, Erɔdi ye sɔlidasikulu naani bila a kɔlɔsili la, kulu kelen kelen bɛɛ mɔgɔ naani naani. Erɔdi tun ko ni Hɔrɔnya ɲanagwɛ tɛmɛna, a tun bena bɔ ni Piyɛri ye k'a kiti jama ɲana.
44012005	Ka Piyɛri datugunin to kaso la, Krista ka jama kɔni tun be Ala daalil'a ye dɔrɔn.
44012006	Erɔdi tun bena Piyɛri kiti sini ɲɔgɔn. Sufɛ Piyɛri tun be sinɔgɔra sɔlidasi fila cɛma, jɔrɔkɔw tun donnin b'a la, k'o siri sɔlidasi nunu na. O y'a sɔrɔ kɔlɔsilikɛbaga dɔw fana tun be daa la.
44012007	O tuma na, Matigi ka mɛlɛkɛ dɔ donna, o yɔrɔnin bɛɛ, kasobon kɔnɔna bɛɛ sinna ka kɛ yeelenba ye. Mɛlɛkɛ ye Piyɛri gosi a gɛrɛn na ko a ka wili joona. Jɔrɔkɔ nunu tigɛra ka bɔ a bolow la o yɔrɔnin bɛ.
44012008	Mɛlɛkɛ y'a fɔ a ye ko a k'a cɛɛ siri k'a ka sanbara don. Piyɛri sɔnna k'o kɛ. Mɛlɛkɛ y'a fɔ a ye tugu k'a k'a ka fani don ka tugu ale kɔ.
44012009	A bɔra ka tugu mɛlɛkɛ kɔ. Koo min tun be kɛra, Piyɛri tun ma la a la k'o ye tiɲɛ ye. A ɲana ko ale be sikora le.
44012010	U nana tɛmɛ kɔlɔsilikɛbaga fɔlɔw, ni filananw na, nigɛkon be daa min na n'o sinnin be dugu kɔnɔna ma, u sera o ma, a yɛlɛla a yɛrɛ ma. U bɔra, u tagara se sirakun dɔ la, mɛlɛkɛ tununa Piyɛri la.
44012011	Piyɛri ye hakili sɔrɔ tuma min na, a y'a fɔ ko: «Sisan, ne y'a lɔn ko tiɲɛ lo Matigi y'a ka mɛlɛkɛ dɔ ci ka na ne bɔsi Erɔdi la, ka ne kisi zuwifuw daa ma.»
44012012	Zan min be wele ko Mariki, Piyɛri ɲaa yɛlɛla, a tagara o bamuso ka soo. Mɔgɔ caaman lajɛnnin tun be yen n'u be Ala daalila.
44012013	A ye bulonda kɔkɔ, sunguru dɔ tɔgɔ ko Ɔrɔdi, ale tagar'a filɛ.
44012014	A ye Piyɛri kumakan lɔn. Nisɔndiya fɛ, a yɛrɛ ma daa yɛlɛ, a bolila ka taga fɔ soo kɔnɔ mɔgɔw ye ko Piyɛri lo be bulonda la.
44012015	U ko a ma: «Faa le b'i la wa?» O bɛɛ n'a ta, sunguru nin ma sɔn. U ko n'o lo, Piyɛri mɛlɛkɛ lo.
44012016	Piyɛri kɔni tora ka daa kɔkɔ. U dɛsɛra ka taga daa yɛlɛ, k'a ye ko Piyɛri lo. U ma la a la ni tiɲɛ lo.
44012017	Piyɛri y'a bolo kɛ k'u ka je. U jera, Matigi y'a bɔ kaso la cogo min na, a y'o bɛɛ ɲafɔ u ye. O kɔ, a y'a fɔ u ye k'u ka taga o kibaru fɔ Zaki, ni balima tɔw ye. A y'o fɔ ka ban, a bɔra ka taga yɔrɔ dɔ la.
44012018	Dugu nana gwɛ, a kɛra hakiliɲagami ye sɔlidasiw fɛ. Piyɛri kɛra cogo min na, u m'a lɔn.
44012019	Erɔdi ye mɔgɔw bila ka Piyɛri yɔrɔ ɲini ka dɛsɛ. A nana dɛsɛ ka kasobon daa kɔlɔsibagaw le kiti, o kɔ, k'u k'u faga. O bɛɛ kɔ, ale Erɔdi bɔra Zude ka taga tile fila kɛ Sezare.
44012020	Kɛlɛjugu dɔ tun be Erɔdi ni Tiri ni Sidɔnkaw cɛ. Olu bɛnn'a la k'u be taga Erɔdi daali. O la, u ye Erɔdi ka sibon labɛnbaga kɛ u teri ye fɔlɔ, o tɔgɔ tun ko Bilasitusi. U ka sɔrɔ ka taga bɛɛn ɲini. Fɔɔ bɛɛn tun ka ɲini bari olu ka jamana ka balofɛn caaman tun be bɔ Erɔdi ka jamana le kɔnɔ.
44012021	Loon min sigira, o nana se. Erɔdi y'a ka masafaniw don ka na sigi a ka masasigilan kan ka kuma daminɛ.
44012022	Mɔgɔw tora ka pɛrɛn ko: «Nin te mɔgɔ kumakan ye, batofɛn kumakan lo.»
44012023	Erɔdi sɔnna u y'a boɲa i n'a fɔ Ala minkɛ, o le y'a to Matigi ka mɛlɛkɛ dɔ nan'a gosi. Tumu donna a la, a sara.
44012024	Ala ka kuma tun be jɛnsɛn ka taga dɔrɔn.
44012025	Cii min tun donna Barinabasi ni Sɔli bolo k'a kɛ Zeruzalɛmu, u tilara o la tuma min na, u kɔsegira Antiyɔsi. U kɔsegitɔ, u tagara ni Zan ye, o be min wele ko Mariki.
44013001	Kira ni karamɔgɔw tun be Krista ka jama cɛma Antiyɔsi. Olu tun ye: Barinabasi, ni Simeyɔn, min be wele ko Nizɛri, ani Lusiyusi ka bɔ Sirɛni, ni Manayɛn, min ni Erɔdi ye denmisɛnya kɛ ɲɔgɔn fɛ. Sɔli ka fara u kan.
44013002	K'u to sundon ni Matigi batoli la loon dɔ, Nii Senuman y'a fɔ u ye ko: «Ne ye n bolo la Barinabasi ni Sɔli kan baara min kama, aw k'u fila bɔ danna waasa u k'o kɛ.»
44013003	U ye suun don, ka Ala daali, o kɔ, u y'u bolo lala Barinabasi ni Sɔli kuun na, u sɔrɔla ka taga Matigi ka baara la.
44013004	Nii Senuman ye Barinabasi ni Sɔli bila cidenya la. Olu tagara Selesi, u bɔra o yɔrɔ la ka baa tigɛ ka taga dugukolonin dɔ kan kɔgɔji cɛma min tɔgɔ ko Sipɔrɔ.
44013005	U bɔra yen ka na se Salaminɛ, u ye Ala ka kuma fɔ zuwifuw ka kalansow kɔnɔ. Zan Mariki tun be n'u ye ka to k'u dɛmɛ.
44013006	U y'o dugukolo nin cɛtigɛ fɔɔ a daan na ka taga bɔ dugu dɔ kan, min tɔgɔ ko Pafɔsi. Jinamoricɛ dɔ tun be yen, o tɔgɔ ko Barizezu, ko ale ye kira ye. Zuwifu tun lo.
44013007	A tun be masacɛlankan ka luu kɔnɔ, o tɔgɔ tun ko Serijusi Pɔlusi, o tun ye hakilitigi ye. Ale tun ye Barinabasi ni Sɔli wele, bari a tun b'a fɛ u ka Ala ka kuma fɔ a ye.
44013008	Jinamoricɛ Barizezu, n'u b'a tɔgɔ wele ko Elimasi, girɛkikan na, ale wilila ka muruti Barinabasi ni Sɔli ma. A tun t'a fɛ masacɛlankan ka la Yezu la.
44013009	O tuma na, Sɔli, n'u b'a wele fana ko Pɔli, ale fanin Nii Senuman na, ye jinamoricɛ filɛ,
44013010	k'a fɔ a ye ko: «E ye mɔgɔjugu ni galontigɛla ye, Sutanamɔgɔ, koɲuman y'i tana ye. E b'a fɛ tuma o tuma ka Matigi ka kokɛtaw nagasi.
44013011	O la do, Matigi bolo bena se i ma sisan yɛrɛ. I bena kɛ fiɲɛntɔ ye fɔɔ waati dɔ, i tena tile ye.» O yɔrɔnin bɛɛ, Elimasi kɛra fiɲɛntɔ ye. A tora ka munumunu faan bɛɛ, janko ka mɔgɔ ɲini min ben'a bolo minɛ.
44013012	Ayiwa, koo min kɛra, masacɛlankan y'o ye, an'a ye kuma min mɛn Matigi ka koo la, a kabakoyara haali. A lara Yezu la.
44013013	Pɔli n'a taamaɲɔgɔn, ye kurun ta ka taga ɲa, ka baa tigɛ ka se Pɛrize, Panfili jamana na. K'u to o yɔrɔ la, Zan Mariki kɔsegira Zeruzalɛmu.
44013014	Olu kɔni tora Pɛrize ka taga ɲafɛ ka se Antiyɔsi, min be Pisidi jamana na. Lafiɲɛlon sera, u tagara don kalanso kɔnɔ ka sigi.
44013015	O yɔrɔ mɔgɔw dɔ ye sariyasɛbɛ ni kiraw ka sɛbɛ kalan ka ban, kalanso ɲamɔgɔw y'a fɔ Pɔli ni Barinabasi ye ko: «Balimaw, ni kuma dɔ b'aw fɛ k'a lase jama ma k'u ladi, kuma b'aw bolo.»
44013016	Pɔli wilila k'a bolo kɛ k'u ka je. A ye kuma daminɛ ko: «Isirayɛlidenw, ani aw siya wɛrɛ minw bɛɛ be siran Ala ɲa, aw ye mɛnni kɛ.
44013017	Ala y'an zuwifuw bɛmaw koo diya a yɛrɛ ye. A y'a kɛ u cayara Ezipiti jamana na. O kɔ, a y'a ka setigiya yira, a y'an bɛmaw bɔ o yɔrɔ la.
44013018	K'u to kongokolon kɔnɔ, a y'u mako ɲa fɔɔ saan bi naani ɲɔgɔn.
44013019	O kɔ, a ye siya wolonwula halaki Kanaan jamana na, ka olu ka dugukolo di an bɛmaw ma.
44013020	O koo nunu bɛɛ kɛra saan kɛmɛ naani ni bi duuru ɲɔgɔn kɔnɔ. O bɛɛ kɔ, a sɔrɔla ka cɛfariw bɔ u cɛma, a kɛra ten fɔɔ ka na se kira Samuyɛli ka waati ma.
44013021	Nga waati dɔ nana se, u k'olu be masa fɛ. Ala ye Kiisi dencɛ Sayuli kɛ u ka masa ye fɔɔ saan bi naani. A buruju tun bɔra Bɛnzamɛn la.
44013022	Ala ye masaya bɔ ale bolo, ka Dawuda kɛ u ka masa ye. Ala tun y'a fɔ Dawuda ka koo la ko: ‹Zese dencɛ Dawuda koo diyara ne ye, ale bena ne sago bɛɛ kɛ ka ɲa.›
44013023	Ala ye Dawuda deen dɔ lawili k'a kɛ Isirayɛlidenw kisibaga ye. O ye Yezu ye. Ala yɛrɛ tun y'a daa di o koo la.
44013024	Sanni Yezu ka na, Zan ye wango la ka mɔgɔw labɛn k'u ka nimisa ka faran u ka kojuguw la ka batize.
44013025	Zan tun be ɲini ka tila a ka baara la tuma min na, a tun b'a fɔra mɔgɔw ye ko: ‹Aw b'a miiri ko ne ye mɔgɔ min ye, ne te o ye, bari ale bena na ne kɔ, ne ka dɔgɔ k'a ka sanbara bɔ a seen na.›
44013026	«Ayiwa n balimaw, aw minw buruju bɔra Ibrayima na, ani aw siya wɛrɛ minw bɛɛ be siran Ala ɲa, Ala ka hɛrɛ sɔrɔ kuma nin ye an le ta ye.
44013027	Zeruzalɛmukaw ni dugu ɲamɔgɔw ma Yezu nakun lɔn diɲɛ na, u y'a jalaki waasa kiraw ye min fɔ, o ka kɛ, min be kalan lafiɲɛlonw na.
44013028	Yezu ye koo min kɛ n'o tun b'a fagakun bɔ, o ma sɔrɔ. O bɛɛ n'a ta, u y'a ɲini Pilati fɛ ko a ka kan ka faga.
44013029	Koo min bɛɛ tun sɛbɛnna Yezu ka koo la, u y'o bɛɛ kɛ ka ban tuma min na, u y'a jigi ka bɔ lɔgɔ la k'a sutura kaburu dɔ kɔnɔ.
44013030	Nga Ala y'a kunun.
44013031	Minw tun y'a bila sira ka bɔ Galile mara la ka taga Zeruzalɛmu, a kununnin kɔ, a y'a yɛrɛ yira olu la tile damani kɔnɔ. Olu le fana kɛnin be o koow seerew ye Isirayɛli jama ɲana.
44013032	«Anw fana b'o kibaru diman nin fɔ aw ye ko Ala tun y'a daa di an bɛmaw ma koo min na,
44013033	ko a y'o koo nin kɛ an ye sisan, an minw y'u ka deenw ye, bari, a ye Yezu kunun a sanin kɔ. A kɛra ten, kitabu min be wele Dɔnkiliw Ala ye kitabu, a sɛbɛnnin be o dɔnkili filanan na ko: ‹I ye ne Dencɛ ye, ne le y'i wolo bii.›
44013034	Ala tun kɔnna k'a fɔ ko a ben'a kunun a sanin kɔ. Ko a tena sa tugu abada. A y'o fɔ ko: ‹N tun ye n daa di fɛnɲuman minw na Dawuda ye, n bena o di aw ma tiɲɛ tiɲɛ na.›
44013035	O le y'a to a sɛbɛnnin be fana Ala ka kuma na yɔrɔ wɛrɛ ko: ‹I ten'a to i ka mɔgɔ senuman suu be toli.›
44013036	«K'a sɔrɔ, Dawuda ka tile la, a ye Ala sago kɛ. O kɔ, a sara, u y'a suu don a bɛmaw sudonyɔrɔ la. A suu tolila.
44013037	Nga, Ala ye Yezu kunun a sanin kɔ, ale suu ma sɔrɔ ka toli.
44013038	N balimaw, aw k'a lɔn ko hakɛ yafako min kuma be fɔra aw ye, o be kɛra Yezu le barika la. Aw ma se k'o yafa min sɔrɔ Musa ka sariya batoli barika la,
44013039	mɔgɔ o mɔgɔ mana la Yezu la, o tigi kunmabɔra.
44013040	O la, aw k'aw yɛrɛ kɔlɔsi janko kiraw ye min fɔ, o kana aw sɔrɔ. U ko:
44013041	‹Aw yɛrɛboɲalaw, aw ye filɛli kɛ, ka kabakoya ka dama tɛmɛ. N bena koo dɔ kɛ aw ɲana, ni mɔgɔ b'o lakali aw ye, aw tena la o la.› »
44013042	U bɔra kalanso kɔnɔ ka ban, mɔgɔw ye Pɔli ni Barinabasi daali, ko lafiɲɛlon nata, k'u ka segi o kuma kelen nin kan.
44013043	Jama jɛnsɛnnin kɔ, zuwifuw caaman, ani minw tuubira ka kɛ zuwifuw ye, olu caaman tugura Pɔli ni Barinabasi kɔ. Pɔli ni Barinabasi y'u ladi k'u ka jija k'u jigi la Ala kan a ka nɛɛma barika la.
44013044	Lafiɲɛlon dɔ wɛrɛ nana se, dugumɔgɔw bɛɛ tagara lajɛn waasa k'u tulo malɔ Ala ka kuma na.
44013045	Zuwifuw y'o ye dɔrɔn, keliya y'u minɛ. U y'a daminɛ ka Pɔli sɔsɔ, ka to k'a nɛni.
44013046	Pɔli ni Barinabasi hakili sigininba y'a fɔ u ye ko: «Ala ka kuma ka kan ka fɔ aw zuwifuw le ye fɔlɔ. Nga aw do be bann'a la, o b'a yira ko aw man kan ni nii banbali ye. N'o lo, an b'an ɲaa sin siya wɛrɛw ma,
44013047	bari, Matigi y'o le fɔ ko: ‹Ne y'i kɛ siya wɛrɛw ka yeelen ye, janko i ka taga fɔɔ diɲɛ daan na ka kisili kuma lase.› »
44013048	Siya wɛrɛ minw tun be yen, olu nisɔn diyara kosɔbɛ. U ye Matigi tanu a ka kuma kosɔn. Minw tun ka kan ni nii banbali ye, olu bɛɛ lara Yezu la.
44013049	O la, Matigi ka kuma yiriwara o mara bɛɛ la.
44013050	Muso kantigi minw tun be Ala bato, zuwifuw wilila ka olu ni dugu ɲamɔgɔw kɔnɔnasu k'u bila Pɔli ni Barinabasi la. O y'u tɔɔrɔ, k'u gwɛn ka bɔ u ka mara la.
44013051	U bɔtɔ, Pɔli ni Barinabasi y'u seen furanfuran ka buguri bɔ a la ka taga Ikoniyɔmu.
44013052	Kalanden minw tora u kɔ, u fanin tun be Nii Senuman na, u nisɔn tun ka di.
44014001	Pɔli ni Barinabasi sera Ikoniyɔmu, u donna zuwifuw ka kalanso kɔnɔ fana ka mɔgɔw waaju, fɔɔ zuwifuw ni siya wɛrɛw caaman lara Yezu la.
44014002	Nga zuwifu minw tun ma la a la, olu ye siya wɛrɛw kɔnɔnasu k'u bila balimaw la.
44014003	O le y'a to Pɔli ni Barinabasi ye dɔ fara u ka lafilabɔ kan yen. U jigi tun be Matigi kan. A tun be see d'u ma ka kabako ni taamasiɲɛw kɛ k'a yira k'u ka waajuli ye tiɲɛ ye, o ye a ka nɛɛma koo ye.
44014004	Dugu mɔgɔw tilanna, dɔw tugura zuwifuw kɔ, dɔw tugura cidenw kɔ.
44014005	Zuwifuw ni siya wɛrɛw, ani u ka ɲamɔgɔw labɛnnin tun lo ka Pɔli ni Barinabasi bon ni kabakuruw ye k'u faga.
44014006	Pɔli ni Barinabasi bɔra u ka namara kala ma minkɛ, u dɛnna ka taga Lisitɔrɔ ni Dɛribe ani u lamini na Likawɔni mara la.
44014007	U y'a daminɛ ka Matigi ka kibaru diman fɔ o yɔrɔ nunu na.
44014008	O y'a sɔrɔ cɛɛ dɔ tun be Lisitɔrɔ, muruku tun lo kabini a wolotuma.
44014009	Cɛɛ tun b'a tulo malɔra Pɔli ka waajuli la. Pɔli y'a filɛ! A y'a lɔn ko lanaya be cɛɛ la min be se k'a kɛnɛya.
44014010	O la, a y'a kaan kɔrɔta k'a fɔ a ye ko: «Wili ka lɔ i seen kan!» Cɛɛ panna ka lɔ, ka taama.
44014011	Mɔgɔw ye Pɔli ka koo kɛnin nin ye minkɛ, u pɛrɛnna likawɔnikan na ko: «Batofɛnw y'u yɛrɛ yɛlɛma mɔgɔw ye ka jigi an fɛ.»
44014012	U ye Barinabasi tɔgɔ la ko Zusi, ka Pɔli tɔgɔ la ko Ɛrimɛsi, bari ale lo tun be to ka kuma.
44014013	Zusi batoso min tun be dugu donda la, o murutigi y'a ɲini jama fɛ ko u ka na ni turaw ani yirifeerenw ye o soo daa la. Bari murutigi ni jama tun b'a fɛ ka saraka bɔ Barinabasi ni Pɔli ye.
44014014	Ciden Barinabasi ni Pɔli y'o faamu tuma min na, u y'u ka faniw faran dusukasi bolo ka pɛrɛn ka boli k'u sɛgɛrɛ k'a fɔ u ye ko:
44014015	«Aw be mun le kɛra yan ten? Anw t'aw ɲɔgɔn mɔgɔw ye wa? Anw nana kibaru diman fɔ aw ye, janko aw ka faran kofufafu nunu na, k'aw ɲaa sin Nitigi Ala ma, min ye sankolo, ni dugukolo, ani kɔgɔji n'u kɔnɔnafɛnw bɛɛ dan.
44014016	Fɔlɔfɔlɔ, Ala tun ye siyaw bɛɛ to yen, u y'u sago kɛ.
44014017	O bɛɛ n'a ta, a tun b'a yɛrɛ cogoya yira u la, n'a ka koɲumanw ye. A be sanjiɲuman di aw ma, suman be sɔrɔ, aw dusu be diya.»
44014018	Ciden fila nunu ka kuma n'a ta bɛɛ, a kɛra baara ye ka sɔrɔ ka se ka mɔgɔ nunu bali k'u kana olu sɔn i n'a fɔ joo.
44014019	Zuwifu dɔw nana ka bɔ Antiyɔsi, ani Ikoniyɔmu o tuma na, olu ye jama hakili yɛlɛma fɔɔ u ye Pɔli bon ni kabakuruw ye, o kɔ, u y'a kooro ka taga fili dugu kɔfɛ, u tun b'a miiri ko a sara.
44014020	Nga kalandenw nana lɔ k'a lamini tuma min na, a wilila ka don n'u ye dugu kɔnɔ. O dugusagwɛ, ale ni Barinabasi tagara Dɛribe.
44014021	Pɔli ni Barinabasi ye kibaru diman fɔ Dɛribekaw ye, ka kalanden caaman sɔrɔ. O kɔ, u segira ka taga Lisitɔrɔ, ka bɔ yen ka taga Ikoniyɔmu, ani Antiyɔsi.
44014022	U tun be to ka kalandenw jaa gwɛlɛya k'u ka banba k'u jigi la Yezu kan kosɔbɛ. U tun b'a fɔ kalandenw ye ko: «Wajibi lo fɔɔ an ka tɔɔrɔ kosɔbɛ ka sɔrɔ ka don Ala ka masaya la.»
44014023	U ye ɲamɔgɔw bɔ ka sɔrɔ ka suun don ka Ala daali, k'u kalifa Matigi ma, u jigi lanin be min kan, k'u sigisigi dugu kelen kelen bɛɛ Krista ka jama kunna.
44014024	O kɔ, u ye Pisidi jamana cɛtigɛ ka se Panfili jamana na,
44014025	ka Ala ka kuma fɔ Pɛrizekaw ye. O kɔ, u tagara Atali
44014026	ka kurun ta o yɔrɔ la ka taga Antiyɔsi, u tun ye Ala daali yɔrɔ min na ko a ka ɲumanya k'u bila sira, ka sɔrɔ ka taga baara nin kɛ.
44014027	U sera yen tuma min na, u ye Krista ka jama lajɛn. Ala y'u dɛmɛ ka koo min bɛɛ kɛ, a ye sira di siya wɛrɛw ma cogo min na u ka la Matigi la, u y'o bɛɛ ɲafɔ u ye.
44014028	U ye waati dɔ kɛ o yɔrɔ kalandenw fɛ.
44015001	Mɔgɔ dɔw nana Antiyɔsi ka bɔ Zude mara la k'a fɔ balimaw ye ko n'u ma kɛnɛkɛnɛ i ko Musa y'a fɔ cogo min na, k'u tena se ka kisi.
44015002	Mankanba wilila o mɔgɔw ani Pɔli ni Barinabasi nunu cɛ. U ye ɲɔgɔn sɔsɔ kosɔbɛ. O kɔ, u ye ŋaniya ta ko Pɔli, ni Barinabasi, ani Antiyɔsi kalanden dɔw ka taga Zeruzalɛmu ka koo nin ɲafɔ cidenw, ni Krista ka jama ɲamɔgɔw ye.
44015003	Krista ka jama min tun be Antiyɔsi, olu y'u dɛmɛ o taama nin na kosɔbɛ. U taatɔ, u ye Fenisi, ni Samari mara cɛtigɛ. Siya wɛrɛw nimisara ka faran u ka kojuguw la cogo min na, u tora k'o lakali ka taga. O kibaruya ye balimaw bɛɛ nisɔn diya.
44015004	U sera Zeruzalɛmu, Krista ka jama n'u ɲamɔgɔw ani cidenw y'u kunbɛn. Ala y'u dɛmɛ ka min bɛɛ kɛ, u y'o ɲafɔ.
44015005	Nga, kalanden minw tun ye Fariziɲɛw ye ka kɔrɔ, u dɔw wilila k'a fɔ ko wajibi lo siya wɛrɛw ka kɛnɛkɛnɛ, ani u ka Musa ka sariya bato.
44015006	O tuma na, cidenw ni Krista ka jama ɲamɔgɔw ye ɲɔgɔn ye ka koo nin jati minɛ.
44015007	U ye ɲɔgɔn sɔsɔ ka mɛn. O kɔ, Piyɛri wilila k'a fɔ ko: «N balimaw, aw y'a lɔn ko Ala tun ye ne lo woloma aw cɛma kabini a daminɛtuma, ka kibaru diman fɔ siya wɛrɛw ye, janko u ka la Yezu la.
44015008	Ala min be mɔgɔ bɛɛ kɔnɔnako lɔn, a sɔnna ka Nii Senuman jigi olu kan i n'a fɔ a jigira anw kan cogo min na.
44015009	A ma danfara kɛ an zuwifuw ni olu cɛ, bari u lara a la minkɛ, a y'u dusu saniya o lanaya lo kosɔn.
44015010	Mun le do y'a to sisan aw be Ala darabɔ? Bari aw be doni lara kalandenw kuun na k'a sɔrɔ anw, n'an faaw fanga ma se min kɔrɔ k'a ta.
44015011	O yɛrɛ ka bɔ a la, anw, ni olu, an bɛɛ lanin b'a la, ko an kisira Matigi Yezu ka nɛɛma le barika la.»
44015012	O tuma na, jama bɛɛ jera fana ka Barinabasi ni Pɔli lamɛn. Ala y'u dɛmɛ ka kabako ni taamasiɲɛ minw kɛ siya wɛrɛw fɛ, u y'o bɛɛ lakali u ye.
44015013	U kumana ka ban tuma min na, Zaki ye kuma ta k'a fɔ ko: «N balimaw, aw ye ne lamɛn.
44015014	Kabini a daminɛ, Ala y'a janto siya wɛrɛw la cogo min na, Simɔn y'o ɲafɔ sisan. Ala ye siya dɔ woloma u cɛma k'o kɛ a tɔgɔla ta ye.
44015015	Koo min kɛra, o ni kiraw ka kuma bɛɛ bɛnna. Bari a fɔra Ala ka kuma na ko:
44015016	‹Ne Matigi bena segi ka na nin kɔ, Dawuda ka soo min benna, k'o lɔ kura ye. N bena tomo nin wili ka lɔ.
44015017	O la, mɔgɔ tɔw bena ne Matigi yɔrɔ ɲini, ne tɔgɔ lara siyaw minw bɛɛ kan. Ne Matigi min be n ka ŋaniyakow bɛɛ kɛ, ne le ko ten,
44015018	bari o koo lɔnnin lo kabini fɔlɔ.›
44015019	«O kama, ne Zaki ka miiri la, siya wɛrɛ minw be sɔnna Ala ka koow ma, an man kan ka koo gwɛlɛman la u kan.
44015020	An ka sɛbɛ ci u ma k'a fɔ u ye k'u kana josɔnsogo ɲimi, u k'u yɛrɛ tanga kakalaya ma, sogo min kaan ma tigɛ, u kana o ɲimi, u kana sogo joli dumu.
44015021	Bari, kabini fɔlɔfɔlɔ, dugu kelen kelen bɛɛ la, mɔgɔw be sɔrɔ kalansow kɔnɔ n'u be Musa ka sariya sɛbɛ kalan k'a kɔrɔ fɔ mɔgɔw ye lafiɲɛlon bɛɛ la.»
44015022	O tuma na, Krista ka jama bɛɛ sɔnna. A ɲamɔgɔw ni cidenw bɛnn'a la, k'u bena mɔgɔw bɔ u cɛma ka fara Pɔli ni Barinabasi kan ka taga Antiyɔsi. U ye Zude, min be wele ko Barisabasi, ani Silasi bɔ. U fila bɛɛ tun ye kantigiw ye balimaw cɛma.
44015023	U ye sɛbɛ min don olu bolo, a sɛbɛnnin tun b'o la ko: «Aw kalanden minw te zuwifuw ye n'aw siginin bɛ Antiyɔsi, Siri jamana na, ani minw be Silisi jamana na, aw balima cidenw, ni Krista ka jama ɲamɔgɔw b'aw fo.
44015024	«An y'a mɛn ko mɔgɔ dɔw bɔra anw fɛ Zeruzalɛmu, ka taga aw hakili ɲagami ni kumafu ye, k'a sɔrɔ an m'u ci.
44015025	O kama, anw bɛnn'a la, ka cidenw bɔ k'u fara an teri Barinabasi ni Pɔli kan k'u ci aw fɛ.
44015026	U tun be ɲini ka bɔnɔ u nii na an Matigi Yezu Krista ka baara kosɔn.
44015027	An be min fɔ aw ye sɛbɛ nin kɔnɔ, an ye Zude ni Silasi ci aw fɛ waasa aw k'o kuma kelen nin mɛn olu fana daa la.
44015028	«Anw ka ŋaniya, ani Nii Senuman ta bɛɛ bɛnna kelen ma ko an tena koo gwɛlɛman ɲini aw fɛ, fɔɔ ni min ye wajibi ye.
44015029	Ayiwa, aw kana josɔnsogo ɲimi, aw kana sogo joli dumu, sogo min kaan ma tigɛ, aw kana o ɲimi, aw k'aw yɛrɛ tanga kakalaya ma. N'aw ye nunu bato, aw ka kɛwali bena ɲa. Ala k'an bɛn.»
44015030	U ye sira di ciden nunu ma tuma min na, u tagara Antiyɔsi. U sera yen, u ye kalandenw bɛɛ lajɛn ka sɛbɛ nin don u bolo.
44015031	U y'a kalan. A kɔnɔnakuma y'u bɛɛ nisɔn diya ka jagwɛlɛya d'u ma.
44015032	Zude ni Silasi tun ye kiraw ye fana. U ye baro diman kɛ ni balimaw ye fɔɔ ka mɛn, ka dɔ fara u ka jagwɛlɛya kan.
44015033	Zude ni Silasi ye tile damani kɛ yen. O kɔ, balimaw ye sira d'u ma, janko u ka segi u cibagaw fɛ, ka duba kɛ u ye ko Ala ka se n'u ɲuman ye. [
44015034	Nga Silasi y'a ŋaniya ko ale bena to Antiyɔsi. Zude kelen tagara.]
44015035	Pɔli ni Barinabasi kɔni tora Antiyɔsi. Olu ni mɔgɔ wɛrɛw tun be tɔw kalan ani ka to ka Matigi ka kibaru diman fɔ u ye.
44015036	Waati dɔ tɛmɛnin kɔ, Pɔli y'a fɔ Barinabasi ye ko: «An ye Matigi ka kuma fɔ mɔgɔw ye dugu minw bɛɛ la, an ka taga bɔ o yɔrɔ balimaw ye k'a filɛ u ka koo be cogo min na.»
44015037	Barinabasi tun b'a fɛ Zan ka taga n'u ye, u be min wele ko Mariki.
44015038	Nga, o tun man di Pɔli ye bari ale Zan Mariki tɔgɔla nin tun faranna olu la Panfili jamana na, a ma sɔn ka baara nin laban n'u ye.
44015039	Pɔli ni Barinabasi ye ɲɔgɔn sɔsɔ kosɔbɛ. A laban, u faranna ɲɔgɔn na. Barinabasi ye Mariki minɛ, u ye kurun ta ka taga Sipɔrɔ.
44015040	Pɔli fana, ale ye Silasi ta. Balimaw ye Ala daali ko Matigi ka ɲumanya k'u bila sira. O kɔ, u tagara.
44015041	U ye Siri ni Silisi jamana yaala ka to ka Krista ka jama ladi k'u jaa gwɛlɛya.
44016001	Pɔli nunu sera Dɛribe, ka taga Lisitɔrɔ. Kalanden dɔ tun b'o yɔrɔ la, a tɔgɔ ko Timote. A bamuso tun ye zuwifu ye, ka na la Yezu la. Nga a facɛ tun ye girɛki ye.
44016002	Balima minw tun be Lisitɔrɔ ani Ikoniyɔmu, u tun b'a tɔgɔɲuman fɔ.
44016003	Pɔli tun b'a fɛ k'a kɛ a taamaɲɔgɔn dɔ ye. O la, a y'a kɛnɛkɛnɛ o mara zuwifuw kama. Bari, bɛɛ tun b'a lɔn ko Timote facɛ ye girɛki ye.
44016004	Cidenw ni Krista ka jama ɲamɔgɔ minw tun be Zeruzalɛmu, olu tun ye koo minw ŋaniya, Pɔli ni Silasi tun mana se dugu min na, u b'o ɲafɔ o yɔrɔ kalandenw ye, k'a ɲini u fɛ k'u k'o kuma nunu bato.
44016005	Dugu o dugu la, Krista ka jama jigi tun be sabatira ka taga ɲa. Loon o loon, dɔ tun be fara u kan.
44016006	Nii Senuman ye Pɔli ni Silasi bali ka Ala ka kuma fɔ Azi mara la. U tɛmɛna ka taga Firizi ni Galati maraw yaala.
44016007	U sera Mizi mara faan fɛ, u tun b'a fɛ ka tɛmɛ ka taga Bitini mara la, nga Yezu ka Nii ma sira d'u ma.
44016008	O la, u ye Mizi mara cɛtigɛ ka taga Torowasi.
44016009	Loon dɔ sufɛ, Pɔli ye Maseduwanika dɔ ye siko la. Cɛɛ nin ye Pɔli daali kosɔbɛ ko a ka sabali ka na bɔ olu fɛ Maseduwani ka olu dɛmɛ.
44016010	O kɔ, an y'a laɲini o yɔrɔnin bɛɛ ko an be taga Maseduwani, bari an lanin tun b'a la ko Ala le b'an welela o yɔrɔ la, waasa k'a ka kibaru diman fɔ.
44016011	An ye kurun ta Torowasi k'an kuun sin Samotarasi mara la. O dugusagwɛ, an sera Neyapolisi.
44016012	An bɔra o yɔrɔ la ka taga Filipi. Filipi le tun ye Maseduwani mara duguba ye. Ɔrɔmukaw le tun siginin be yen. An ye tile damani kɛ yen.
44016013	Lafiɲɛlon sera, an bɔra dugu kɔfɛ ka taga kɔɔ dɔ faan fɛ. An y'a miiri ko an bena zuwifuw ka Ala batoyɔrɔ sɔrɔ yen. An tagara muso dɔw lajɛnnin sɔrɔ, an sigira k'u waaju.
44016014	Muso dɔ tun be u cɛma, a tɔgɔ ko Lidi, jagokɛla tun lo. A tun be fani sɔngɔgwɛlɛnw le feere. Tiyatirika tun lo, a tun be siran Ala ɲa. Matigi barika la, a y'a tulo malɔ Pɔli ka kuma na ka ɲa.
44016015	Ale n'a ka somɔgɔw bɛɛ batizenin kɔ, a y'a fɔ an ye ko ni an y'a lɔn ko ale lanin be Matigi la tiɲɛ na, an ka sɔn ka na jigi ale ka luu kɔnɔ. A laban, an sɔnna a ta ma.
44016016	Loon dɔ, an tun be tagara Ala batoyɔrɔ la, jɔnmuso dɔ y'an kunbɛn. Jinatigi tun lo. A ka jina ka yeli tun kɛra sababu ye ka to ka nafoloba don a kuntigiw fɛ.
44016017	A tugura an ni Pɔli kɔ ka to ka pɛrɛn ko: «Mɔgɔ nunu ye Fɛɛn bɛɛ kuntigi Ala ka baarakɛlaw ye, u be kisili sira le yirala aw la.»
44016018	A tora o la fɔɔ tile damani. A laban, Pɔli ma se k'a muɲu. O la, a y'a ɲaa yɛlɛma k'a fɔ muso nin ka jina ye ko: «Yezu Krista tɔgɔ barika la, ne b'a fɔ i ye, bɔ muso nin na.» O yɔrɔnin bɛɛ, jina bɔra muso la.
44016019	Jinatigi nin kuntigiw y'a ye k'u ka dumuniyɔrɔ nagasira minkɛ, u ye Pɔli ni Silasi minɛ ka taga n'u ye u ka jama kafoyɔrɔ la, u ka ɲamɔgɔw fɛ,
44016020	k'a fɔ olu ye ko: «Mɔgɔ nunu b'an ka dugu ɲagamira. Zuwifuw lo fana.
44016021	U be mɔgɔw kalanna u ka landaw le la fana. An Ɔrɔmukaw fɛ, an man kan k'o mɛn, an man kan k'o sira taama.»
44016022	O la, jama murutira Pɔli nunu ma. Faamaw ko k'u ka faniw bɔ k'u bugɔ ni golokamiw ye.
44016023	U y'u bugɔ ka ban tuma min na, u y'u don kaso la. U y'a fɔ kasobon kɔlɔsibaga ye ko a k'u kɔlɔsi ka ɲa kosɔbɛ.
44016024	O kuma nunu kosɔn, ale y'u bila kasobon juguman kɔnɔ ka tila k'u seenw dɛrɛ ni lɔgɔ ye.
44016025	Dugutilama, Pɔli ni Silasi tun be dɔnkili lara ka Ala tanu. Kasoden tɔw tulo malɔnin tun be u fɛ.
44016026	O yɔrɔnin bɛɛ, dugukolo yɛrɛyɛrɛla, boon bɛɛ lamagara, daa nunu bɛɛ yɛlɛla, kasodenw bɛɛ ka jɔrɔkɔw tigɛra ka bɔ u seenw na.
44016027	Kasobon kɔlɔsibaga kununna ka daa nunu yɛlɛnin ye minkɛ, a y'a miiri ko kasodenw bolila. A y'a ka murujan sama ka bɔ ko a b'a yɛrɛ faga.
44016028	Nga Pɔli pɛrɛnna ko a kana foyi kɛ a yɛrɛ la, ko u bɛɛ be yen.
44016029	A ye fitinɛ mana ka boli ka don n'a be yɛrɛyɛrɛ, ka taga kunbiri gwan Pɔli ni Silasi kɔrɔ.
44016030	A bɔra n'u ye kɛnɛma k'u ɲininga ko: «Kɔrɔw, ne ka kan ka mun kɛ janko ka kisi?»
44016031	U y'a jaabi ko: «E ka la Matigi Yezu la, e n'i ka somɔgɔw bɛɛ bena kisi.»
44016032	U ye Matigi ka kuma fɔ ale n'a ka somɔgɔw bɛɛ ye.
44016033	A tagara u ka joliw furakɛ o suu nin bɛɛ la. O kɔ, ale n'a ka somɔgɔw bɛɛ batizera.
44016034	A ye dumuni d'u ma a ka soo. Ale n'a ka somɔgɔw bɛɛ nisɔn diyara, bari u lara Ala la.
44016035	Dugu nana gwɛ tuma min na, kititigɛlaw ye cidenw bila ka taga fɔ a ye ko kasoden minw dira a ma kunu, ko a k'u bila.
44016036	A fana tagara o fɔ Pɔli nunu ye ko: «Kititigɛlaw ka kira nana ko n k'aw bila. O la, aw ye bɔ ka taga hɛrɛ la.»
44016037	Nga Pɔli y'a fɔ u ye ko: «U y'an bugɔ jama ɲana k'an don kaso la k'a sɔrɔ an ye Ɔrɔmukaw ye. Jalakikun fana ma sɔrɔ an na. Sisan, u b'a fɛ k'an bɔ dogodogo la. O te kɛ! Fɔɔ olu yɛrɛ ka na an bɔ.»
44016038	Ciden nunu tagara o kuma nunu fɔ faamaw ye. Olu bɛɛ kɔnɔ gwanna bari u ko Ɔrɔmukaw lo.
44016039	U nana hakɛto ɲini Pɔli nunu fɛ, k'u daali k'u ka dugu bila.
44016040	Pɔli ni Silasi bɔra kaso la tuma min na, u tagara Lidi ka soo. U ye balimaw ladi k'u jaa gwɛlɛya. O kɔ, u sɔrɔla ka taga.
44017001	Pɔli ni Silasi bɔra ka tɛmɛ Anfipoli ani Apoloni, ka se Tesaloniki. Kalanso tun b'o yɔrɔ zuwifuw fɛ.
44017002	Pɔli tagara u fɛ lafiɲɛlon na, i n'a fɔ a tun be deli k'a kɛ yɔrɔ tɔw la cogo min na. A ye lɔgɔkun saba kɛ u fɛ, ka to ka ɲɔgɔn sɔsɔ ka Ala ka kuma fɔ u ye lafiɲɛlon o lafiɲɛlon.
44017003	A y'o kɔrɔ fɔ u ye, k'a gwɛ ko Ala tun ka kan k'a ka Mɔgɔ wolomanin min ci ka na, k'o ye Yezu le ye. Ko ale Pɔli be min ka koo fɔra u ye, ko ale lo. Ko wajibi tun lo, a tun ka tɔɔrɔ, ka sa, ka kunun.
44017004	Zuwifuw mɔgɔ damani, ani girɛki minw be siran Ala ɲa, olu caaman, ni faamamuso dɔw lara kuma nunu na. Olu nɔrɔla Pɔli ni Silasi la.
44017005	Nga, o ma diya zuwifu tɔw ye. Olu wilila ka bɛn ni mɔgɔkolon dɔw ye waasa ka dugu ɲagami. U wilila ka mankan daminɛ ka dugu bɛɛ ɲagami, ka taga Zasɔn ka soo k'u be Pɔli ni Silasi minɛ ka taga n'u ye kiti tigɛyɔrɔ la.
44017006	U ma Pɔli ni Silasi sɔrɔ yen minkɛ, u ye Zasɔn ni balima dɔw minɛ ka taga n'u ye u ka ɲamɔgɔw fɛ, k'a fɔ ko: «Mɔgɔ minw ye diɲɛ bɛɛ ɲagami, u sera an fɛ yan.
44017007	Zasɔn le y'u ka jatigi ye. O mɔgɔ nunu si te an ka Ɔrɔmu masacɛba ka sariyaw fɛ. U ko masacɛba wɛrɛ be yen, k'o tɔgɔ ko Yezu.»
44017008	O mankan nin ye kititigɛlaw ni jama bɛɛ hakili ɲagami.
44017009	U ye wariba la Zasɔn n'a tɔɲɔgɔnw kunna. U y'o di, u sɔrɔla k'u bila.
44017010	O loon kelen sufɛ, balima minw tun be Tesaloniki, olu bɔra ni Pɔli ni Silasi ye k'u ka taga Bere. U sera yen tuma min na, u tagara zuwifuw ka kalanso kɔnɔ.
44017011	Olu ka koo tun ka di ni Tesaloniki zuwifuw ta ye. U sɔnna Ala ka kuma ma ni dusuɲuman ye. Loon o loon, u tun be ɲɔgɔn fɛ ka to ka Ala ka kuma sɛgɛsɛgɛ k'a filɛ ni Pɔli ka kuma nunu ye tiɲɛ ye.
44017012	Zuwifu caaman lara Yezu la, ani faamamuso caaman, ni cɛɛ caaman lara a la girɛkiw cɛma.
44017013	Nga Tesaloniki zuwifuw y'a mɛn ko Pɔli tagara Ala ka kuma fɔ Berekaw ye dɔrɔn, u wilila ka taga yen. U ye jama kɔnɔnasu, janko mankan ka wili.
44017014	O yɔrɔnin bɛɛ, o yɔrɔ balimaw fana ye Pɔli bila sira fɔɔ kɔgɔji daa la. Nga, Silasi ni Timote tora a kɔ.
44017015	Mɔgɔ minw tun y'a bila sira, olu sera n'a ye fɔɔ Atɛni dugu kɔnɔ. Olu kɔsegituma, a y'a fɔ u ye k'u ka taga fɔ Silasi ni Timote ye k'u ka banba ka na ale sɔrɔ Atɛni joona.
44017016	Ka Pɔli to a tɔɲɔgɔnw kɔnɔni na Atɛni, a ye joo caaman ye dugu nin kɔnɔ, a dusu cɛnna.
44017017	O la, a y'a daminɛ ka kuma ni zuwifuw ni mɔgɔtuubininw ye kalanso kɔnɔ. Loon o loon, a tun be taga forobayɔrɔ la ka kuma jama fɛ.
44017018	Lɔnnikɛla dɔw tun be yen, o be u dɔw wele ko Epikiriyɛn, ka dɔw wele ko Etoyisiyɛn, olu yɛrɛ y'a daminɛ ka kuma ni Pɔli ye. Nga dɔw ko: «Kuma caaman tigi nin fana ko di?» Dɔw ko: «Nin be Alasira kuraman dɔ le koo fɔra cɔ!» Bari Pɔli tun be Yezu ni suuw ka kununko le fɔra.
44017019	O la, u y'a minɛ k'a sama ka taga n'a ye u ka koo ɲanabɔyɔrɔ la. U y'a ɲininga ko: «I be mɔgɔw kalanna Alasira kuraman jumɛn na ten?
44017020	Bari i be mɔgɔw kalanna ni koo kuraman minw ye, an ma deli o la. An b'a fɛ e k'a ɲafɔ an ye.»
44017021	Tiɲɛ na, Atɛnikaw n'u ka lonanw caaman tun be u ka waati bɛɛ kɛ koo kuramanw kibaru lamɛnni n'a fɔli dama na tuma bɛɛ.
44017022	Pɔli lɔnin tora jama cɛma k'u jaabi ko: «Atɛnikaw, ne y'a lɔn ko aw banbanin lo batoli koo la kosɔbɛ.
44017023	Bari, ne yaalatɔ aw ka dugu kɔnɔ, aw be batoli kɛ yɔrɔ minw na, ne y'o caaman ye. N y'a sɛbɛnnin ye sɔnni kɛyɔrɔ dɔ yɛrɛ kan ko: ‹Batofɛn min cogo lɔnnin tɛ.› Aw be fɛɛn batora, aw te min cogo lɔn, ayiwa, ne nana o le cogo fɔ aw ye.
44017024	Ala min ye diɲɛ n'a kɔnɔnafɛnw bɛɛ dan, ale min ye sankolo ni dugukolo masa ye, adamadenw ka boon lɔnin te se ka kɛ a sigiyɔrɔ ye.
44017025	«A m'a fɔ ko a mako be adamaden ka bololafɛn na k'a yɛrɛ mako ɲa n'a ye fana. Bari ale lo be nii, ani sii, ani fɛɛn tɔɔ bɛɛ di adamaden ma.
44017026	Siyaw bɛɛ bɔra mɔgɔ kelen na a ye min dan. A ye siya nunu bɛɛ ka sigiyɔrɔw daan tigɛ, k'u sii sabaticogo fana daan tigɛ.
44017027	A y'o kɛ, waasa u ka se ka ale Ala yɔrɔ ɲini cogo bɛɛ la, n'u be se k'a ye. Ala do yɔrɔ man jan an si la.
44017028	An tonin be nii na, ka sii sɔrɔ, ka kɛwaliw kɛ Ala barika la. Aw ka lɔnnikɛla dɔw yɛrɛ b'a fɔ ten, ko: ‹An ye a deenw ye yɛrɛ.›
44017029	Ayiwa, an kɛra Ala deenw ye minkɛ, an man kan k'a miiri ko Ala bɔnin be joo sanulaman fɛ, walima warigwɛlaman, walima kabakuruɲuman lɛsɛnin fɛ! O fɛɛn nunu bɛɛ ye an adamadenw ka miiriya, n'an bulonɔ ye!
44017030	Adamadenw ye kolɔnbaliya minw kɛ ka tɛmɛ, Ala te o si jatira tugu. Nga, a b'a ɲini mɔgɔw fɛ yɔrɔ bɛɛ, k'u ka nimisa ka faran u ka kojuguw la.
44017031	O kama, a ye loon dɔ sigi. O loon nin sera, a ye mɔgɔ dɔ woloma ka ban, a bena o tigi bila ka diɲɛ mɔgɔw kiti ni tilenninya ye. A y'o tigi kunun a sanin kɔ janko k'a yira bɛɛ la, ko ale lo bena mɔgɔ bɛɛ kiti.»
44017032	Pɔli ye suu kununko kuma fɔ minkɛ, dɔw y'a daminɛ k'a lɔgɔbɔ. Dɔw ko: «An bena mɛnni kɛ i fɛ siɲɛ wɛrɛ.»
44017033	O la, Pɔli tɛmɛna k'u to yen.
44017034	O bɛɛ n'a ta, mɔgɔ damani lara Yezu la, ka nɔrɔ Pɔli la. Olu cɛma, Denisi tun be yen, kititigɛlaw dɔ tun lo. Muso dɔ fana tun be yen, o tɔgɔ ko Damarisi, ani mɔgɔ wɛrɛw.
44018001	O kɔ, Pɔli bɔra Atɛni ka taga Korɛnti.
44018002	A ye zuwifu dɔ kunbɛn, min tɔgɔ ko Akilasi, a tun be bɔ Pɔn mara la, n'a muso, ale tɔgɔ ko Pirisili. U bɔtɔ tun lo Itali jamana na bari Ɔrɔmu masacɛ Kulodi tun y'a ŋaniya ta ka zuwifuw bɛɛ gwɛn ka bɔ Ɔrɔmu dugu kɔnɔ. Pɔli sigira u fɛ ka jɛn n'u ye,
44018003	ka baara kɛ, bari u bɛɛ tun ye fanibugudilanbagaw ye.
44018004	Lafiɲɛlon o lafiɲɛlon, Pɔli tun be mɔgɔw waaju kalanso kɔnɔ. A tun be jija waasa ka se zuwifuw ni girɛkiw kɔrɔ.
44018005	Silasi ni Timote nana yen ka bɔ Maseduwani tuma min na, Pɔli y'a ka baara bɛɛ kɛ Yezu koo fɔli dama ye, k'a yira zuwifuw la ko Yezu le ye Ala ka Mɔgɔ wolomanin ye.
44018006	Zuwifuw tun te sɔnna Pɔli ka kuma na. U tora k'a nɛni. O la, Pɔli tora k'a ka faniw furanfuran k'a fɔ u ye ko: «N daa t'aw ka koo la tugu. N'aw halakira sini, o y'aw kunko ye. Ne kɔni niin t'o la tugu. Ayiwa, ne bena taga siya wɛrɛw le waaju sisan.»
44018007	A bɔra yen ka taga jigi cɛɛ dɔ fɛ min tɔgɔ ko Titusi Zusitusi. Ale tun be Ala bato. A ka soo gunnin tun be kalanso la.
44018008	O kalanso kuntigi tɔgɔ tun ko Kiripusi, ale n'a ka somɔgɔw bɛɛ lara Matigi la. Korɛntika minw tun be Pɔli lamɛn, u caaman lara Matigi la, u batizera.
44018009	Loon dɔ, Matigi y'a yɛrɛ yira Pɔli la sufɛ k'a fɔ a ye ko: «Pɔli, kana siran. To ka ne koo fɔ, kan'a dabila.
44018010	Bari ne be n'i ye. Mɔgɔ si tena se ka kojugu kɛ i la, bari mɔgɔ caaman be ne fɛ dugu nin kɔnɔ.»
44018011	Pɔli tora yen ka mɔgɔw kalan Ala ka kuma na saan kelen ni kalo wɔɔrɔ.
44018012	Galiyɔn tun ye Akayi mara masacɛlankan ye tuma min na, zuwifuw wilila Pɔli kama. U y'a minɛ ka taga n'a ye kititigɛlaw fɛ
44018013	k'a fɔ ko: «Cɛɛ nin b'a fɛ ka mɔgɔw bila Ala batocogokura la min ni sariya te bɛn.»
44018014	Pɔli tun b'a fɛ ka dɔ fɔ o kuma nin na. Galiyɔn ye kuma ta k'a fɔ zuwifuw ye ko: «N'a tun kɛra ko cɛɛ nin tun ye kojuguba dɔ kɛ, ne tun bena sɔn aw zuwifuw ka kuma nin na.
44018015	Nga nin ye zuwifuw dama ka koo ye, bari aw be ɲɔgɔn sɔsɔra kalanko ni tɔgɔ koow ani sariya koow le la. Aw y'o ɲanabɔ aw ni ɲɔgɔn cɛ. Ne te se ka o koo nunu ɲɔgɔn kiti tigɛ.»
44018016	A y'u gwɛn ka bɔ kiti tigɛyɔrɔ la.
44018017	Sɔsitɛni tun ye kalanso kuntigi ye o waati la. U jɛnna a kan k'a bugɔ kititigɛlaw ɲana. Nga Galiyɔn ma foyi fɔ.
44018018	Pɔli tora Korɛnti ka waatijan kɛ. O kɔ, a ye sira ɲini o yɔrɔ balimaw fɛ, ale ni Akilasi n'a ka muso Pirisili ye kurun ta k'u kuun sin Siri jamana ma. Pɔli tun y'a kuun li Sankere bari a tun ye dajuru ta Ala ye.
44018019	U sera Efɛzi tuma min na, a y'a taamaɲɔgɔnw to yen ka ta'a kelen kalanso kɔnɔ ka baro kɛ ni zuwifuw ye.
44018020	Olu y'a ɲini a fɛ ko a ka lafila kɛ olu fɛ. A ma sɔn o la.
44018021	Nga a ye sira sɔrɔ u fɛ tuma min na, a y'a fɔ u ye ko ni Ala sɔnna, ale bena segi ka na u filɛ. O kɔ, a bɔra Efɛzi, ka kurun ta.
44018022	A sera Sezare tuma min na, a tagara bɔ Zeruzalɛmu ka Krista ka jama fo. A sɔrɔla ka bɔ o yɔrɔ la ka taga Antiyɔsi.
44018023	A ye waati dɔɔni kɛ yen. O kɔ, a bɔra ka Galati ni Firizi mara nunu yaalayaala k'a ka kalandenw ladi k'u jaa gwɛlɛya.
44018024	Zuwifu dɔ nana Efɛzi, a tɔgɔ tun ko Apolɔsi, a wolola Alɛkisandiri. A daa tun ka di kosɔbɛ, a tun be Ala ka kuma lɔn.
44018025	A kalannin tun lo Matigi ka sira koo la dɔɔni fana. A tun be mɔgɔw kalan Yezu ka koo la ni timinadiya ye, k'a sɔrɔ a tun be Zan ka batizeli dɔrɔn le lɔn.
44018026	A hakili sigininba ye kuma daminɛ kalanso kɔnɔ. Akilasi ni Pirisili y'a lamɛn ka ban tuma min na, u y'a wele danna. A tun te min lɔn Ala ka sira koo la, u y'o fɔ a ye k'a gwɛ.
44018027	Apolɔsi tun b'a fɛ k'a kuun sin Akayi minkɛ, balima minw tun be Efɛzi, olu ye sɛbɛ ci u badenw ma, ko ni Apolɔsi sera, k'u k'a minɛ ka ɲa. A sera o yɔrɔ la tuma min na, a ye dɛmɛ don u ye kosɔbɛ Ala barika la.
44018028	A bolo lanin tun be Ala ka kuma kan kosɔbɛ. O sababu fɛ, a tun be zuwifuw ka kuma kɔɔ kari jama ɲana ko Yezu le ye Ala ka Mɔgɔ wolomanin ye.
44019001	Ka Apolɔsi to Korɛnti, Pɔli ye Azi jamana kuluyɔrɔ cɛtigɛ ka taga se Efɛzi. A ye kalanden dɔw sɔrɔ yen.
44019002	A y'u ɲininga ko: «Aw lara Yezu la tuma min na, aw ye Nii Senuman sɔrɔ wa?» U y'a jaabi ko: «Nii Senuman wa? An m'ale koo mɛn ka ye.»
44019003	Pɔli y'u ɲininga tugu ko: «O tuma na, aw batizera cogo di?» U ko: «Zan tun be mɔgɔw batize cogo min na, an ta fana kɛra ten.»
44019004	O la, Pɔli ko: «Mɔgɔ minw sɔnna ka nimisa ka faran u ka kojuguw la, Zan tun be olu batize. A tun b'a ɲini jama fɛ ko mɔgɔ min bena na ale kɔ, ko u k'u jigi la ale kan. O ye Yezu ye.»
44019005	U ye Pɔli lamɛn ka ban tuma min na, u batizera Matigi Yezu tɔgɔ la.
44019006	Pɔli y'a bolo lala u kuun na, Nii Senuman jigira u kan, u y'a daminɛ ka siyakan wɛrɛw fɔ, ani ka kirayakuma fɔ.
44019007	Olu tun be mɔgɔ tan ni fila ɲɔgɔn bɔ.
44019008	O kɔ, Pɔli tora ka taga kalanso kɔnɔ, ka to yen n'a be mɔgɔw kalan Ala ka masaya koo la fɔɔ kalo saba. A tun be jija waasa ka se a lamɛnbagaw kɔrɔ.
44019009	O bɛɛ n'a ta, dɔw tun ye tulogwɛlɛnw ye jama cɛma, olu y'a daminɛ ka to ka Matigi ka sira lɔgɔbɔ mɔgɔ bɛɛ ɲana. O la, Pɔli ye olu ye k'u to yen ka taga n'a ka kalandenw ye danna ka to k'u kalan loon o loon Tiranɔsi ka kalanso kɔnɔ.
44019010	A y'a kɛ ten saan fila fɔɔ Azi jamana mɔgɔw bɛɛ, zuwifu fara girɛkiw kan, u bɛɛ ye Matigi ka kibaru diman mɛn.
44019011	Ala tun be Pɔli dɛmɛ ka kabakow kɛ kosɔbɛ,
44019012	fɔɔ mɔgɔw tun be na ni musɔrɔw, walima faniw ye waasa k'o maga Pɔli la, ka taga o maga banabagatɔw la, u be kɛnɛya. Ni jinatɔ lo, jina be bɔ.
44019013	Zuwifu dɔw tun be yaalayaala k'olu be jinaw gwɛn ka bɔ mɔgɔw la, u tun b'a fɛ ka jina gwɛn ka bɔ mɔgɔ dɔw la ni Matigi Yezu tɔgɔ ye. U y'a fɔ jinaw ye ko: «Pɔli be Yezu min koo fɔ, ale barika la, an b'a fɔ aw ye ko aw ka bɔ mɔgɔ nunu na.»
44019014	Mɔgɔ minw y'o kɛ, olu tun ye sarakalasebaga Seva ka dencɛ wolonwula ye.
44019015	Nga jina y'u jaabi ko: «Ne be Yezu lɔn, n be Pɔli fana lɔn. Nga aw do? Aw ye jɔnw ye?»
44019016	Jinatɔ nin girinna u kan, a fanga sera u bɛɛ kɔrɔ. A y'u mandimi fɔɔ u bɛɛ lakolon bɔra ka boli.
44019017	Efɛzikaw bɛɛ y'o kibaru mɛn, zuwifu fara girɛkiw kan. U bɛɛ siranna. O seen fɛ, mɔgɔw ye boɲa la Matigi Yezu tɔgɔ kan.
44019018	Mɔgɔ minw tun lara Yezu la Efɛzi, u caaman tun be na u ka kojugukɛninw fɔ jama ɲana k'a yira k'u te o kɛ tugu.
44019019	Minw tun be jinamoriya kɛ, olu caaman nana n'u ka sɛbɛ ye k'u jɛni jama bɛɛ ɲana. U y'o sɛbɛ nunu sɔngɔ jati, k'a ye ko a be warigwɛ deen waa bi duuru bɔ.
44019020	Matigi ka kuma tun be yiriwa a yɛrɛ ka sebagaya fɛ ten.
44019021	O kɛnin kɔ, Pɔli y'a ŋaniya ta ko a be taga Maseduwani ani Akayi mara la, ka sɔrɔ ka segi Zeruzalɛmu. A tun ko n'ale tagara o yɔrɔ nunu na ka ban, ko a ka kan ka se Ɔrɔmu fana.
44019022	A y'a dɛmɛbaga fila ci Maseduwani mara la. Olu tun ye Timote ni Erasiti ye. Nga ale Pɔli tora Azi mara la ka lafila kɛ tugu.
44019023	O waati yɛrɛ la, mankanba wilila Matigi ka sira koo la.
44019024	Cɛɛ dɔ le tun be yen, a tɔgɔ ko Demetiriyusi, numu tun lo. Efɛzikaw ka joba min tɔgɔ ko Aritemi, ale tun b'o batoso jaa fitinimanw dilan ni warigwɛ ye. Minw tun b'o baara nin na a fɛ, u tun be nafa sɔrɔ kosɔbɛ.
44019025	A ye baaraden nunu lajɛn, ani minw bɛɛ tun b'o baara nin ɲɔgɔn kɛ dugu kɔnɔ, k'a fɔ u ye ko: «N badenw, aw yɛrɛ b'a lɔn ko an ka hɛrɛ be bɔ baara nin le la.
44019026	Nga Pɔli tɔgɔla nin be min fɔra, ani a be min kɛra, aw b'o mɛnna, aw b'o yera fana. A ko adamadenw be fɛɛn minw lalaga n'u bolo ye, k'olu te batofɛn ɲanamanw ye. A jijara fɔɔ ka mɔgɔ caaman kuun yɛlɛma n'o ye. Efɛzi kɔnɔ yan dɔrɔn tɛ! Nga a be ɲini ka Azi mara bɛɛ sɔrɔ!
44019027	O bena kɛ sababu ye k'an ka baara nagasi, a tena dan o dɔrɔn ma, nga a bena kɛ sababu ye fana k'an ka joba Aritemi sanga burun. K'a sɔrɔ Azi mara bɛɛ, ani diɲɛ bɛɛ b'a bato.»
44019028	Mɔgɔ nunu y'o mɛn dɔrɔn, u dimininba y'a daminɛ ka to ka pɛrɛn ko: «An Efɛzikaw ka Aritemi bɔɲɔgɔnko joba te sɔrɔ!»
44019029	Mankan nin boɲana fɔɔ ka dugu bɛɛ ɲagami. Mɔgɔw tora ka mankan ci ka girin ka dugu ɲɔgɔnlajɛnyɔrɔba sɛgɛrɛ. U ye Pɔli taamaɲɔgɔn fila dɔ minɛ ka taga n'u ye. O tun ye Gayusi ani Arisitaraki ye. Maseduwanikaw tun lo.
44019030	O la, Pɔli tun b'a fɛ ka taga yɛrɛ di, nga kalandenw y'a bali.
44019031	Hali mara nin mɔgɔbaba minw tun ye Pɔli teriw ye, u ye cii sama a ma ko a kana taga ɲɔgɔnlajɛnyɔrɔba nin na, ko farati b'a la.
44019032	Mɔgɔ ka fɔtaw tun te kelen ye. Mankan boɲana haali! Caman yɛrɛ ma ɲɔgɔnlajɛn nin kuun lɔn.
44019033	Zuwifuw ye Alɛkisandiri tɔgɔ dɔ bila u ɲafɛ janko a ka dɔ fɔ u ye. Alɛkisandiri nana a bolo kɛ, k'u ka je. A y'a daminɛ ko a be kuma jama fɛ,
44019034	mɔgɔw nana a lɔn ko zuwifu lo minkɛ, u ye mankan daminɛ tugu. Bɛɛ tora ka pɛrɛn ko: «An Efɛzikaw ka Aritemi bɔɲɔgɔnko joba te sɔrɔ!» U tora k'o kaan kelen nin fɔ fɔɔ lɛrɛ fila ɲɔgɔn.
44019035	Cɛɛ min tun be to ka dugu ɲɔgɔnyebaw kunnafoniw sɛbɛn, ale sera ka mɔgɔw mala u jera. A ye kuma ta k'a fɔ ko: «N badenw, an ka joba, min ye Aritemi ye, mɔgɔ jumɛn be yen n'a t'a lɔn ko a juu maranin tɛ an Efɛzikaw fɛ? A jaa min bɔra sankolo la ka ben an fɛ yan, jɔn t'o kala ma Efɛzi?
44019036	Ni bɛɛ b'o lɔn, n'o sɔsɔbaga te yen, aw y'aw dusu suma, an kana koo dɔ kɛ an ma miiri min na.
44019037	Aw ye mɔgɔ nunu minɛ ka na n'u ye yan ka sɔrɔ u ma cɛnni kɛ an ka jobonw si kɔnɔ, u ma kumajugu fɔ an ka joo koo la fana.
44019038	Ni koo dɔ le be Demetiriyusi n'a ka baarakɛɲɔgɔnw ni mɔgɔ dɔ cɛ, kiti tigɛlon be yen, faamaw be yen, u ka kan ka taga u ka koo ɲanabɔ olu le fɛ.
44019039	Ni kuma wɛrɛ le do be aw fɛ n'an ka kan k'o ɲanabɔ, aw be na an ka ɲɔgɔnyeba kɛlon na.
44019040	N'an m'an yɛrɛ minɛ, u bena an jalaki bii koo nin kama, bari, kuun te an ka ɲɔgɔnlajɛn nin na, n'a ɲaa be se ka fɔ mɔgɔ ye.»
44019041	A y'o kuma fɔ ka ban minkɛ, a ko jama ka jɛnsɛn.
44020001	Mankanba nin nɔgɔyara tuma min na, Pɔli ye kalandenw lajɛn ka ladili d'u ma, k'u jaa gwɛlɛya. O kɔ, a ye sira ɲini u fɛ, ka taga Maseduwani mara la.
44020002	A y'o mara nin bɛɛ yaala ka to ka kalandenw ladi kosɔbɛ. A tora o la fɔɔ ka taga se Girɛsi mara la,
44020003	ka kalo saba kɛ o yɔrɔ la. A bɔtɔ yen, a ko a be kurun ta ka taga Siri mara la. A y'a mɛn ko zuwifu nunu ye janfa siri a la k'u b'a faga. O la, a kɔsegira ka taga bɔ Maseduwani faan fɛ.
44020004	Mɔgɔ minw tun b'a bilara sira, olu tɔgɔw filɛ: Pirusi dencɛ Sopatɔrɔsi ka bɔ Bere, ni Arisitaraki ani Segundusi ka bɔ Tesaloniki, Gayusi ka bɔ Dɛribe, ni Timote, ni Tisiki, ani Torofimu ka bɔ Azi mara la.
44020005	O jɛnkulu nin tun kɔnna ka sira ta anw ɲa, ka taga anw kɔnɔ Torowasi.
44020006	Anw ye Buru funubali ɲanagwɛ kɛ Filipi, ka sɔrɔ ka bɔ. An ye tile duuru kɛ jii kan ka sɔrɔ ka se an taamaɲɔgɔnw fɛ Torowasi, ka tile wolonwula kɛ yen.
44020007	Lɔgɔkun loon fɔlɔ, an lajɛnnin tun be n'an be dumuni senuman tilantilanna ɲɔgɔn fɛ. Pɔli tun ka kan ka bɔ Torowasi o dugusagwɛ. O kama, a kumana ka mɛn fɔɔ ka se dugutilama.
44020008	An tun lajɛnna sangaso min na, fitinɛ caaman mananin tun be yen.
44020009	Kanbelennin dɔ siginin tun be fenɛtiri la, a tɔgɔ ko Etiki. Pɔli ka kuma jaɲana minkɛ, sinɔgɔ ye kanbelen nin minɛ. A porokotora ka bɔ sangaso sabanan fenɛtiri la ka ben. U jigira k'a ta, o y'a sɔrɔ a sara.
44020010	Pɔli jigira ka taga kanbelen suu ta a disi la k'a fɔ mɔgɔw ye ko: «Aw y'aw hakili sigi, a be nii na.»
44020011	Pɔli yɛlɛla tuma min na, a ye dumuni senuman nin dɔ tigɛ k'a dumu, ka kuma daminɛ tugu fɔɔ ka dugu gwɛ, ka sɔrɔ k'a ka sira minɛ.
44020012	Kanbelen nin ka koo kɔni kɛra dususaaloko daan ye. Mɔgɔw nisɔn diyaninba segira ni kanbelen ɲanaman ye.
44020013	An ye kurun ta ka bila Pɔli ɲa ka taga Asɔsi. An tun ka kan ka taga ɲɔgɔn sɔrɔ yen k'ale Pɔli ta, bari a tun ko ale be taga seen na.
44020014	A sera Asɔsi tuma min na, an y'a ta, an tagara Mitilɛni.
44020015	O dugusagwɛ, an ye kurun ta ka se Siyo gɛrɛfɛ. O dugusagwɛ tugu, an sera Samɔsi, ka bɔ o yɔrɔ la ka taga lɔ Toroziyɔn, o kɔ, an ye tile ni suu kɛ ka sɔrɔ ka se Mile.
44020016	Pɔli tun t'a fɛ ka mɛn Azi mara la, o kama, a tun t'a fɛ an ka tɛmɛ Efɛzi. A kɔrɔtɔnin tun be ka se Zeruzalɛmu, waasa ka Pantekɔti ɲanagwɛ kunbɛn yen.
44020017	Pɔli tora Mile ka cira sama Krista ka jama ɲamɔgɔw ma Efɛzi k'u ka na.
44020018	U nan'a fɛ, a y'a fɔ u ye ko: «Kabini ne seen donna Azi mara la yan, ne ye n yɛrɛ minɛ cogo min na, aw yɛrɛ b'o lɔn.
44020019	Zuwifuw ye tɔɔrɔ ni dusukasi minw lase ne ma, ne y'o bɛɛ muɲu ka to ka Matigi ka baara kɛ ni yɛrɛmajigi ye.
44020020	Fɛɛn minw bɛɛ tun be se k'aw nafa, ne ma olu si dogo aw la. Ne y'o bɛɛ fɔ aw ye k'aw kalan n'o ye fana forobayɔrɔw la, ani aw ka soow kɔnɔ.
44020021	N y'a fɔ zuwifuw, ni siya wɛrɛw ye, k'u ka nimisa ka faran u ka kojuguw la k'u ɲasin Ala ma, ka la an Matigi Yezu la.
44020022	Ayiwa sisan, Nii Senuman be ne jagoyara ka taga Zeruzalɛmu. Ne m'a lɔn fɛɛn min bena taga ne sɔrɔ yen.
44020023	N kɔni be min lɔn, n mana se dugu o dugu la, Nii Senuman b'a fɔ ne ye ko u bena jɔrɔkɔ kɛ ne la, ko n bena tɔɔrɔ.
44020024	Ne ka bɔnɔ n nii na, o te foyi ye ne ɲana. A daan ye Matigi Yezu ye baara min don ne bolo, ne k'o kɛ ka ban. Fɔɔ ne ka se ka Ala ka nɛɛma kibaru diman nin fɔ mɔgɔw ye le.
44020025	«Ayiwa, ne tɛmɛtuma na aw fɛ, ne ye Ala ka masaya koo fɔ aw ye. Ne do y'a lɔn sisan ko aw si ɲaa tena la ne kan tugu.
44020026	O kama, ne b'a fɔ aw ye bii, ko ni aw dɔ halakira, o te ne kunko ye,
44020027	bari, ne ma Ala ka kolatigɛnin dogo aw la.
44020028	Aw ka janto aw yɛrɛ la. Nii Senuman ye jama min kalifa aw ma, aw ka olu fana kɔlɔsi. Krista ka jama min kɛra Ala ta ye a joli sababu la, aw y'aw janto o la.
44020029	Ne y'a lɔn ko ne taanin kɔ, mɔgɔ dɔw bena na don aw seen kɔrɔ ka fariya Krista ka jama ma i n'a fɔ suruku ka fari baa ma cogo min na.
44020030	Dɔw fana bena wili aw yɛrɛ cɛma ka to ka galon tigɛ, waasa ka kalandenw caaman sama ka tugu u yɛrɛ kɔ.
44020031	Aw k'aw hakili to a la ko ne tun be aw kelen kelen bɛɛ ladi ni ɲaji ye loon o loon saan saba kɔnɔ. O la, aw y'aw yɛrɛ kɔlɔsi.
44020032	«Ayiwa, sisan kɔni, ne b'aw kalifa Ala n'a ka nɛɛmakuma ma, see be kuma min ye k'aw sabati, ka siniɲasigi labɛn k'a bila Ala ka mɔgɔw bɛɛ ye.
44020033	Ne ma n ɲaa bɔ aw si ka wari fɛ, walima sanu, walima fani.
44020034	Ne ni n taamaɲɔgɔnw mako tun be fɛɛn minw na, ne ye baara kɛ ni n bolow ye k'olu sɔrɔ. Aw yɛrɛ b'o lɔn.
44020035	Ne y'a yira aw la cogo bɛɛ la ko an ka kan ka sigɛn ten, ka se ka dɛsɛbagatɔw dɛmɛ. O la, an hakili be to Matigi Yezu yɛrɛ ka dalakuma nin na ko: ‹Nisɔndiya be mɔgɔ sɔnni na ka tɛmɛ sɔrɔli kan.› »
44020036	Pɔli y'o kuma fɔ ka ban minkɛ, u bɛɛ y'u kunbiri gwan ka Ala daali.
44020037	U kasira kosɔbɛ. U tora k'u bolo melekemeleke a kaan na k'a fo.
44020038	O kɔ, u tagar'a bila sira kurun daa la. U bɛɛ dusu kasinin tun lo, bari a tun y'a fɔ u ye k'u si ɲaa tena la ale kan tugu.
44021001	An y'an yɛrɛ sɔrɔ ka bɔ u bolo tuma min na, an donna kurun kɔnɔ ka tilen Kɔsi, o dugusagwɛ, an tagara Orodɛsi, ka bɔ yen ka taga Patara.
44021002	An ye kurun dɔ sɔrɔ yen min tun be tagara Fenisi jamana na. An donna o kɔnɔ
44021003	ka se Sipɔrɔ masurun na, an tun b'a dugukolo yera yɛrɛ, an tɛmɛna a worodugu ɲafan fɛ, k'an kuun sin Siri jamana ma. An tagara bɔ Tiri, kurun kɔnɔna minanw tun ka kan ka jigi o yɔrɔ la.
44021004	An ye kalanden dɔw sɔrɔ o yɔrɔ la, an ye tile wolonwula kɛ ni olu ye. Nii Senuman barika la, olu tun b'a fɔ Pɔli ye ko a kana taga Zeruzalɛmu.
44021005	O bɛɛ n'a ta, an ye lɔgɔkun kelen nin kɛ ka ban tuma min na, an y'an ka sira ta. Cɛɛw, musow fara denmisɛnw kan, u bɛɛ y'an bila sira. An taamana ka bɔ dugu kɔfɛ ka se kɛnɛba dɔ la bada la. An bɛɛ y'an kunbiri gwan yen, ka Ala daali.
44021006	O kɔ, an ye foliw didi ɲɔgɔn ma, olu segira soo, anw ye kurun ta.
44021007	An bɔra Tiri, ka taga Potolemayisi, k'o yɔrɔ balimaw fo. An ye tile kelen kɛ olu fɛ.
44021008	O dugusagwɛ, an bɔra k'an kuun sin Sezare. An sera yen, an jigira kibaru diman fɔbaga Filipu fɛ. Cidenw tun ye mɔgɔ wolonwula minw woloma, olu la kelen tun lo.
44021009	Sunguru mɔgɔ naani tun b'a fɛ. Olu bɛɛ tun ye kiraw ye.
44021010	An ye tile damani kɛ yen, kira dɔ bɔra Zude mara la ka na an sɔrɔ yen, a tɔgɔ tun ko Agabusi.
44021011	A nana an sɔrɔ minkɛ, a ye Pɔli ka cɛsirilan ta k'a yɛrɛ seen n'a bolow siri n'a ye, k'a fɔ ko: «Mɔgɔ min ta ye cɛsirilan nin ye, zuwifuw ben'a tigi minɛ k'a siri ten Zeruzalɛmu k'a don siya wɛrɛw bolo. Nii Senuman le ko ten.»
44021012	Anw n'o yɔrɔ mɔgɔw ye kuma nin mɛn minkɛ, an ye Pɔli daali kosɔbɛ ko a kana taga Zeruzalɛmu.
44021013	Nga a y'an jaabi ko: «Mun na aw be kasira ten, n'aw b'a fɛ ka ne jigi tigɛ? Ka ne siri, o te foyi ye ne fɛ. Ne ka sa yɛrɛ Zeruzalɛmu, Matigi Yezu tɔgɔ kosɔn, ne labɛnnin lo o kama.»
44021014	An dɛsɛra a kɔrɔ minkɛ, an ko Matigi b'a fɛ ka min kɛ, a k'o kɛ.
44021015	O tile damani tɛmɛnin kɔ, an y'an yɛrɛ labɛn ka taga Zeruzalɛmu.
44021016	Sezare kalanden dɔw tagara an bila sira ka jatigila di an ma. An tun jigira fɔlɔ kalandenw dɔ fɛ min tɔgɔ ko Munazɔn, Sipɔrɔka tun lo.
44021017	An sera Zeruzalɛmu minkɛ, balimaw y'an kunbɛn ka ɲa ni nisɔndiya ye.
44021018	O dugusagwɛ, Pɔli tagara n'an ye Zaki ka soo. An tagar'a sɔrɔ Krista ka jama ɲamɔgɔw bɛɛ tun lajɛnnin be yen.
44021019	A ye foli di u ma ka ban tuma min, Ala y'a dɛmɛ ka koo minw bɛɛ kɛ siya wɛrɛw cɛma, a y'o bɛɛ lakali u ye kelen kelen.
44021020	A lamɛnbagaw bɛɛ ye barika la Ala ye. O kɔ, u y'a fɔ a ye ko: «An balimacɛ, i ɲaa b'a la ko zuwifuw caaman be yan minw lara Yezu la. U be Musa ka sariyaw bato kosɔbɛ.
44021021	Mɔgɔw be ŋunuŋunukan min fɔ i ka koo la, u y'o mɛn. Mɔgɔw ka fɔ la, ko i b'a fɔra zuwifuw ye, minw siginin be jamana kɔɔ kan siya wɛrɛw cɛma, k'olu kana u deenw kɛnɛkɛnɛ, k'u kana Musa ka sariya bato. Ko i b'u bali ka landaw bato.
44021022	Ayiwa, an bena mun kɛ? Siga t'a la, u ben'a mɛn ko i nana.
44021023	O tuma na, an bena min fɔ i ye, sɔn k'o kɛ. Cɛɛ naani be yan dajuru be minw na.
44021024	I ka taga n'u ye ka fara u kan aw be saniyali sarakaw bɔ. E yɛrɛ ka lɔ n'a kunko ye, waasa u ka se k'u kuunw li, u ka dajuru ka ban. O la, mɔgɔw ben'a lɔn u be ŋunuŋununakan min fɔra i ka koo la, k'o te tiɲɛ ye. U ben'a lɔn ko i fana be Musa ka sariyaw bato.
44021025	Siya wɛrɛ minw lara Yezu la, an tun ye sɛbɛ ci u ma k'an ka ŋaniyata fɔ u ye: k'u kana josɔnsogo ɲimi, ani sogo min kaan ma tigɛ, k'u kana sogo joli dumu, ko u k'u yɛrɛ tanga kakalaya ma.»
44021026	O dugusagwɛ, Pɔli tagara ni mɔgɔ nunu ye. A farala u kan ka saniyali landa kɛ. O kɔ, a tagara Alabatosoba kɔnɔ k'o saniyali labanlon fɔ, u kelen kelen bɛɛ ka saraka ka kan ka bɔ loon min na.
44021027	Saniyali be kɛ tile wolonwula minw kɔnɔ, o tun be ɲini ka dafa. Azi mara zuwifu dɔw nana Pɔli ye Alabatosoba kɔnɔ, ka jama kɔnɔnasu ka bila Pɔli la, u y'a minɛ.
44021028	U tun b'a la ka pɛrɛn ko: «Aw ye ɲa an ma Isirayɛli jama! Cɛɛ min be to ka Isirayɛlidenw mafiɲɛya yɔrɔ bɛɛ la, a filɛ nin ye. A be to k'an ka sariyaw n'an ka Alabatosoba nin tɔgɔjugu fɔ mɔgɔ bɛɛ ye. O bɛɛ kɔ, a donna ni siya wɛrɛw ye a kɔnɔ k'o yɔrɔ senuman nin nɔgɔ.»
44021029	Tiɲɛ na, u kɔni tun ye Pɔli ni Efɛzika Torifini ye ɲɔgɔn fɛ dugu kɔnɔ. U y'a miiri ko a donna n'a ye Alabatosoba kɔnɔ.
44021030	Mankan boɲana fɔɔ ka se dugu faan bɛɛ la. Mɔgɔw girinna ka bɔ faan bɛɛ. U ye Pɔli sama ka bɔ n'a ye ka daaw tugu.
44021031	U tun be Pɔli fagayɔrɔ ɲinina minkɛ, dɔw tagar'a fɔ sɔlidasi kuntigi ye ko Zeruzalɛmu dugu ɲagaminin lo.
44021032	O yɔrɔnin bɛɛ, ale y'a ka sɔlidasi dɔw cɛ ka girin ka se o yɔrɔ la. Jama ye sɔlidasiw natɔ ye minkɛ, u ye Pɔli bugɔli dabila.
44021033	O tuma na, sɔlidasi kuntigi gwɛrɛla ka Pɔli minɛ, ko a ka sɔlidasiw k'a siri ni jɔrɔkɔ fila ye. O kɔ, a ye ɲiningali kɛ ko yala jɔn lo, ani ko a ye mun kɛ.
44021034	Mɔgɔw tora ka pɛrɛn, bɛɛ n'a ka fɔta. Sɔlidasi kuntigi tun te sera ka foyi faamu minkɛ, a ko sɔlidasiw ka taga ni Pɔli ye u ka yɔrɔ barikaman na.
44021035	U sera yɛlɛyɛlɛnanw ma tuma min na, sɔlidasiw dɛsɛra le ka Pɔli ɲun jama ka fariya kosɔn,
44021036	bari u bɛɛ tun b'a la ka pɛrɛn sɔlidasiw kɔfɛ ko: «Aw y'a faga! Aw y'a faga!»
44021037	U tun be ɲini ka don ni Pɔli ye u ka yɔrɔ barikaman na tuma min na, Pɔli ye sɔlidasi kuntigi ɲininga ko: «N be se ka kuma i fɛ wa?» Sɔlidasi kuntigi y'a jaabi ko: «I be girɛkikan mɛn wa?
44021038	Yala, Ezipiti kanbelen min kɛra sababu ye kɔsa nin na jama murutira fɔɔ a tagara ni kɛlɛden waa naani ye a fɛ kongokolon kɔnɔ, e te o ye wa?»
44021039	Pɔli y'a jaabi ko: «Ne ye zuwifu ye ka bɔ Tarisi, Silisi mara la. N ka dugu te dugu dogonin ye. Ne b'i daali, a to n be dɔ fɔ jama ye.»
44021040	Sɔlidasi kuntigi ye sira d'a ma. O la, a lɔra yɛlɛyɛlɛnan nunu kan k'a bolo kɛ ko mɔgɔw ka je. Mɔgɔw jera tuma min na, a kumana u fɛ eburukan na. A ko:
44022001	«N faaw, ani n balimaw, n bena min fɔ sisan waasa ka n yɛrɛ ka koo gwɛ aw ye, aw k'aw tulo malɔ o la ka ɲa.»
44022002	U y'a ye ko Pɔli be kumana u fɛ eburukan na minkɛ, yɔrɔ sumana tɛtɛtɛ fɔɔ ka ɲa.
44022003	A ko: «Ne ye zuwifu ye, n wolola Tarisi, Silisi mara la, nga n lamɔna dugu nin kɔnɔ yan. Gamaliyɛli le ye n kalan kosɔbɛ an faaw ka sariyaw la. N ka Alako tun ka gwɛlɛ kosɔbɛ, i n'a fɔ aw fana ta be cogo min na bii.
44022004	Ne tun be sirakura nin taamabagaw tɔɔrɔ, ka dɔw faga, cɛɛ fara musow kan, ne tun b'u minɛ ka jɔrɔkɔ kɛ u la, k'u don kaso la.
44022005	Sarakalasebagaw kuntigiba ni cɛkɔrɔbaw ka jɛnkulu be se k'a fɔ ni galon lo, walima ni tiɲɛ lo. Loon dɔ la, ne ye sɛbɛ sɔrɔ olu fɛ ko n ka taga di an balimaw ma Damasi, ka Yezu kɔmɔgɔw minɛ ka na n'u ye Zeruzalɛmu k'u tɔɔrɔ.
44022006	«Ka n to sira kan, n tun surunyana Damasi la tilegwan fɛ, yeelenba dɔ bɔra sanfɛ ka na ne lamini.
44022007	N bɔra ka ben, kumakan dɔ bɔra, k'a fɔ n ye ko: ‹Sayuli, Sayuli, mun na i be ne tɔɔrɔla ten?›
44022008	Ne ye kumakan nin jaabi ko: ‹E ye jɔn ye, Matigi?› Kumakan nin ko: ‹Ne Nazarɛtika Yezu lo i be min tɔɔrɔla.›
44022009	N taamaɲɔgɔn nunu kɔni tun ye yeelen nin ye nga u ma kumakan nin mɛn.
44022010	Ne ko: ‹N ka kan ka mun kɛ Matigi?› A ye ne jaabi ko: ‹Wili ka taga Damasi, e ka kan ka min kɛ, u bena o fɔ i ye.›
44022011	Yeelen nin boɲa kojugu fɛ, n ɲaa bɔsira n na, n taamaɲɔgɔnw le ye n bolo minɛ ka taga Damasi.
44022012	«Cɛɛ dɔ tun b'o yɔrɔ la, a tɔgɔ tun ko Ananiyasi, a tun be Ala ka sariyaw bato kosɔbɛ, a tɔgɔɲuman tun be zuwifuw bɛɛ daa la o yɔrɔ la.
44022013	Ale nana ne sɔrɔ, k'a fɔ ne ye ko: ‹N balima Sayuli, i ɲaa ka yɛlɛ.› O yɔrɔnin bɛɛ ne ɲaa yɛlɛla.
44022014	A y'a fɔ ne ye ko: ‹An faaw ka Ala y'i woloma k'i kɛ a ta ye, janko i k'a sago lɔn, i ɲaa ka la a ka Mɔgɔɲuman kan, ka mɛnni kɛ ale yɛrɛ daa la,
44022015	bari a b'a fɛ ko i ɲaa ye min ye, an'i tulo ye min mɛn ale fɛ, i ka kɛ ale seere ye k'o lakali mɔgɔw bɛɛ ye.
44022016	I be mun le kɔnɔ tugu? Wili an b'i batize i ka hakɛw ka yafa ale Yezu barika la.›
44022017	«Ayiwa, ne tun segira ka na Zeruzalɛmu. Ka ne to Aladali la loon dɔ Alabatosoba kɔnɔ, ne ye fɛɛn dɔ ye.
44022018	Matigi tun lo, a y'a fɔ n ye ko: ‹Teliya ka Zeruzalɛmu dugu bila, bari i be min fɔra mɔgɔw ye ne ka koo la, u tena la o la.›
44022019	Ne y'a jaabi ko: ‹Matigi, u b'a lɔn ko ne tun be taga kalansow kɔnɔ k'i kɔmɔgɔw minɛ ka taga u don kaso la ka dɔw bugɔbugɔ ni golokamiw ye.
44022020	I tericɛ Etiyɛni fagatuma na, ne tun be n'u ye, o tun diyara n ye fana. Ne le tun b'a fagabagaw ka faniw kɔlɔsira.›
44022021	A y'a fɔ ne ye ko ale bena ne ci ka taga yɔrɔjan siya wɛrɛw fɛ.»
44022022	Jama ye Pɔli lamɛn fɔɔ ka na se o kuma nunu ma minkɛ, u pɛrɛnna ka to k'a fɔ ko: «O mɔgɔ sifa nunu ka kan ka faga, a man kan ka to nii na.»
44022023	Mankan boɲana, u tora k'u ka faniw fili sanfɛ, ka to ka buguri cɛ k'a fili sanfɛ.
44022024	Sɔlidasi kuntigiba y'a fɔ k'u ka don ni Pɔli ye a ka yɔrɔ la kan kɔnɔ, k'u k'a bugɔ, waasa a ka jama murutikun fɔ.
44022025	U ye Pɔli siri k'u b'a bugɔ tuma min na, a y'a fɔ sɔlidasi kuntigi ye ko: «Sira dinin b'aw ma waasa ka Ɔrɔmuka bugɔ ka sɔrɔ a ma kiti wa?»
44022026	Sɔlidasi kuntigi nin y'o mɛn minkɛ, a tagara o ɲafɔ sɔlidasi kuntigiba ye ko cɛɛ nin ye Ɔrɔmuka ye.
44022027	O fana nana Pɔli ɲininga ko: «I ye Ɔrɔmuka ye tiɲɛ na wa?» Pɔli y'a jaabi ko ɔnhɔn.
44022028	Sɔlidasi kuntigiba ko ale ye wariba le sara ka sɔrɔ ka jati Ɔrɔmuka ye. Pɔli y'a jaabi ko ale ye Ɔrɔmuka ye kabini a wololon.
44022029	O tuma na, mɔgɔ minw tun ka kan k'a bugɔ, olu bɛɛ y'a ye k'a to yen. Sɔlidasi kuntigiba nin nan'a lɔn ko ale ye Ɔrɔmuka le siri ten minkɛ, a siranna kosɔbɛ.
44022030	Dugu gwɛra, zuwifuw be Pɔli jalakila kuun min na, sɔlidasi kuntigiba nin tun b'a fɛ k'o lɔn. O la, a ye Pɔli foni ka sarakalasebagaw kuntigiw ni zuwifuw ka kititigɛlaw bɛɛ wele ɲɔgɔnye la. O kɔ, a y'a to Pɔli nana lɔ u cɛma.
44023001	Pɔli lɔra ka kititigɛla nunu filɛ k'a fɔ ko: «N balimaw, ne ye n ka kɛtaw bɛɛ kɛ ni kɔnɔgwɛ ye Ala ɲana fɔɔ ka na se bii ma.»
44023002	Sarakalasebagaw kuntigiba Ananiyasi y'a fɔ ko Pɔli gɛrɛfɛmɔgɔw k'a daa gosi. Pɔli y'a fɔ a ye ko:
44023003	«E kogogwɛ nin, Ala le bena e fana gosi! I be sigi yan ko i be ne kiti ka kɛɲɛ ni sariya ye, k'a fɔ ko u ka ne gosi, o do ma fɔ sariya la.»
44023004	A gɛrɛfɛmɔgɔw y'a fɔ a ye ko: «I be Ala ka sarakalasebagaw kuntigiba le nɛni wa?»
44023005	Pɔli ye olu jaabi ko: «N balimaw, ne m'a lɔn ko sarakalasebagaw kuntigiba lo. Bari a fɔra Ala ka kuma na, ko i man kan k'i ka siya ɲamɔgɔ nɛni.»
44023006	Ayiwa, Pɔli y'a lɔn ko kititigɛlaw faan kelen ye Saduseɲɛw ye, faan dɔ ye Fariziɲɛw ye minkɛ, a pɛrɛnna ko: «N balimaw, ne faa ye Fariziɲɛ ye, ne yɛrɛ ye Fariziɲɛ ye. An jigi be suuw kununko min na, o jigi nin kama u ye ne minɛ.»
44023007	Pɔli y'o kuma nin fɔ tuma min na, mankan wilila Fariziɲɛ ni Saduseɲɛw cɛ. Jama tilanna fila ye.
44023008	Saduseɲɛw kɔni ko suuw tena kunun, ko mɛlɛkɛ te yen, ko jina koo ye galon ye fana. Nga Fariziɲɛw lanin b'o bɛɛ la.
44023009	Mankan nin boɲana haali. Sariya karamɔgɔ minw tun ye Fariziɲɛw ye, olu dɔw wilila k'a fɔ ko: «An ma jalakiyɔrɔ si ye cɛɛ nin na, n'a sɔrɔ jina, walima mɛlɛkɛ dɔ le kumana a fɛ.»
44023010	Mankan nin boɲana fɔɔ sɔlidasi kuntigi siranna ko mɔgɔ nunu bena Pɔli halaki, a ko a ka sɔlidasiw ka Pɔli minɛ ka taga n'a ye u ka yɔrɔ barikaman na.
44023011	Suu nana ko, Matigi y'a yɛrɛ yira Pɔli la k'a fɔ a ye ko: «I jaa gwɛlɛya, i ye ne koo fɔ Zeruzalɛmukaw ye ka ban, fɔɔ i ka taga ne koo fɔ Ɔrɔmukaw ye fana.»
44023012	Dugu gwɛra tuma min na, zuwifu dɔw bɛnna Pɔli fagako la. U kalila k'u tena dumuni kɛ, k'u tena minni kɛ n'u ma Pɔli sɔrɔ k'a faga.
44023013	Mɔgɔ minw bɛnna o la, u tun ka ca ni mɔgɔ bi naani ye.
44023014	U tagar'a fɔ sarakalasebagaw kuntigiw, ni cɛkɔrɔbaw ye ko: «An ye dajuru ta ko n'an ma Pɔli sɔrɔ k'a faga, an tena dumuni kɛ abada.
44023015	O la do, aw ye bɛn ni kititigɛla tɔw ye, k'a ɲini sɔlidasi kuntigi fɛ ko a ka Pɔli sama aw ma waasa aw k'a ka koo jatiminɛ kosɔbɛ. Anw bena labɛn k'a faga sira la n'a ma se aw fɛ.»
44023016	Pɔli belenden y'o kuma nin mɛn, a tagara kan kɔnɔ ka Pɔli lasɔmi.
44023017	O la, Pɔli ye sɔlidasiw ɲamɔgɔ dɔ wele k'a fɔ o ye ko a ka kanbelen nin bila sira sɔlidasi kuntigi fɛ, ko kuma b'a fɛ k'a fɔ a ye.
44023018	Sɔlidasi nin ye kanbelen nin bila sira u ka kuntigi fɛ k'a fɔ a ye ko: «Kasoden Pɔli y'a ɲini n fɛ ko n ka kanbelen nin bila sira i fɛ, ko kuma b'a fɛ k'a fɔ i ye.»
44023019	Sɔlidasi kuntigi ye kanbelen nin bolo minɛ ka bɔ n'a ye kɔfɛ k'a ɲininga ko: «Mun b'i fɛ k'a fɔ n ye?»
44023020	Kanbelen nin y'a jaabi ko: «Zuwifuw bɛnn'a la k'u bena Pɔli daali e fɛ sini, janko kititigɛlaw ka se k'a ka koo jatiminɛ kosɔbɛ.
44023021	Kana sɔn k'a d'u ma, bari mɔgɔ bi naani ni kɔ labɛnnin lo waasa k'a faga sira kan. U kalila k'u tena dumuni kɛ, k'u tena minni kɛ n'u ma Pɔli sɔrɔ k'a faga. Olu kɔni y'u ka ŋaniya bɛɛ ta ka ban, u be ele lo kɔnɔna.»
44023022	Sɔlidasi kuntigi y'a fɔ kanbelen ye ko: «Kan'a fɔ mɔgɔ si ye ko i ye koo nin lakali ne ye dɛ!» O kɔ, a ye sira d'a ma ko a ka taga.
44023023	O tuma na, sɔlidasi kuntigi y'a ka sɔlidasiw ɲamɔgɔ fila wele k'a fɔ u ye ko: «Aw ye sɔlidasi kɛmɛ fila, ni sobolila bi wolonwula, ani tamantigi kɛmɛ fila labɛn. Surafana dumuni kɔ, n bena aw ci Sezare.
44023024	Aw ye soo dɔw labɛn fana k'u kɛ Pɔli ka yɛlɛtaw ye, k'a bila sira ka taga don masacɛ ka lasigiden Felikisi bolo Sezare, foyi kan'a sɔrɔ.»
44023025	A ye bataki sɛbɛn k'a don u bolo. A y'a fɔ o kɔnɔ ko:
44023026	«Ne Kulodi Liziyasi be sɛbɛ nin ci ele kɔrɔ Felikisi ma. E min ye masacɛ ka lasigiden ye, n b'i fo.
44023027	Zuwifuw tun ye cɛɛ nin minɛ, u tun b'a fɛ k'a faga, ne nan'a mɛn ko Ɔrɔmuka lo, ne ni n ka sɔlidasiw sera k'a bɔsi u bolo.
44023028	N tun b'a fɛ k'a minɛkun lɔn u fɛ minkɛ, n y'a ɲini u ka kititigɛlaw fɛ k'u k'a kiti.
44023029	Ayiwa, n y'a faamu o seen fɛ, ko a minɛkun ye olu yɛrɛ ka landakow ye, o do t'a fagakun bɔ, a te se ka kɛ kasoden ye fana.
44023030	U nana n lasɔmi ko zuwifu nunu b'a fɛ halibi k'a faga dogo la. O kama, ne y'a sama i ma teliya la k'a yira a jalakibagaw la ko n'u mako b'a la, u ka taga i fɛ.»
44023031	Sɔlidasi nunu kuntigi y'u ladi cogo min na, u y'a kɛ ten. Sufɛ, u tagara ni Pɔli ye Antipatirisi.
44023032	O dugusagwɛ, sɔlidasi minw tun be seen na, olu kɔsegira kan kɔnɔ, sotigiw tagara ni Pɔli ye Sezare.
44023033	U sera yen dɔrɔn, u ye sɛbɛ nin di lasigiden ma ka Pɔli fana yira a la.
44023034	A ye sɛbɛ nin kalan ka ban tuma min na, a ye Pɔli ɲininga ko a be bɔ mara jumɛn na. Pɔli ko ale be bɔ Silisi mara la minkɛ,
44023035	lasigiden ko: «Ayiwa, n'i jalakibagaw nana tuma min na, n bena mɛnni kɛ i fɛ.» Erɔdi tun ye masaso min lɔ yen, a k'u ka taga Pɔli mara o kɔnɔ.
44024001	Tile duuru tɛmɛnin kɔ, sarakalasebagaw kuntigiba Ananiyasi ni cɛkɔrɔba damani nana Sezare. Cɛɛ dɔ tun b'u fɛ min be mɔgɔ dɛmɛ kiti la, a tɔgɔ ko Tɛritilusi. U tagara masacɛ ka lasigiden fɛ waasa ka Pɔli jalaki.
44024002	U ye Pɔli wele ka bɔ. Tɛritilusi ye kuma daminɛ, a ko lasigiden ma: «Lasigidenɲuman, an be hɛrɛba min na jamana kɔnɔ bii, e le barika lo. E ka hakilitigiya baara kosɔn, yɛlɛmani caaman kɛra.
44024003	An be hɛrɛ min sɔrɔ yɔrɔ bɛɛ ni tuma bɛɛ, an b'i waleɲuman lɔn o la, kɔrɔ Felikisi.
44024004	An ka kuma kuntaga man jan, o la ne b'i daali, i ka sabali ka mɛnni kɛ an fɛ dɔɔni.
44024005	«Ayiwa, an y'a ye ko cɛɛ nin kɛra i n'a fɔ fɔɲɔbana. A be zuwifuw kuun gosi ɲɔgɔn na diɲɛ faan bɛɛ la. Nazarɛtika ka dinakura ɲamɔgɔ dɔ lo.
44024006	A tun b'a fɛ k'an ka Alabatosoba nɔgɔ yɛrɛ, o le y'a to an y'a minɛ. [An tun b'a fɛ k'a kiti ka kɛɲɛ n'an ka sariya ye,
44024007	nga sɔlidasi kuntigi Liziyasi nan'a bɔsi an bolo fanga na
44024008	ko a jalakibagaw ka na ele fɛ.] N'i ye ale Pɔli yɛrɛ ɲininga, a ben'a jalakikun fɔ i ye, i ben'a lɔn ko an be min fɔra, ko tiɲɛ lo.»
44024009	Zuwifu nunu ye cɛɛ ka kuma tintin ko tiɲɛ yɛrɛ lo.
44024010	Lasigiden ye sira di Pɔli ma ko a ka kuma. O la, Pɔli ye kuma ta k'a fɔ ko: «Ne y'a lɔn ko ele Felikisi le ye an ka siya kititigɛbaga ye kabini saan damani. O la, ne tena siran ka n ka kuma fɔ.
44024011	I be se ka ɲiningali kɛ k'a lɔn ko tiɲɛ lo, bari a ma tɛmɛ tile tan ni fila kan fɔlɔ, ne tun tagara Zeruzalɛmu ka Ala bato.
44024012	A mɔgɔ te yen min be se k'a disi gosi k'a fɔ ko a ye ne ye sɔsɔli la ni mɔgɔ dɔ ye Alabatosoba kɔnɔ, walima kalansow dɔ kɔnɔ, walima dugu kɔnɔ. N ma kɛ sababu ye ka mɔgɔw bila ɲɔgɔn na fana.
44024013	Mɔgɔ nunu ko ne ye min kɛ, fɛɛn min b'a yira ko tiɲɛ lo, u k'o fɔ.
44024014	Ayiwa, ne kɔni be min lɔn, o filɛ nin ye: olu k'o sira nin te siraɲuman ye, ne be baara kɛra an bɛmaw ka Ala ye ka kɛɲɛ n'o sira ye. Min bɛɛ fɔra sariya la, ani kiraw ye minw sɛbɛn, ne b'o bɛɛ bato.
44024015	Ne ni olu bɛɛ jigi be Ala kan ko a bena mɔgɔɲumanw ni mɔgɔjuguw bɛɛ kunun loon dɔ.
44024016	O kama ne banbanin lo waasa n ka kɛ mɔgɔ kɔnɔgwɛnin ye Ala ni mɔgɔw ɲana.
44024017	«Ne ye saan damani kɛ n tun te Zeruzalɛmu. O kɔ, n segira ka na dɛmɛfɛn di n ka siya ma, ani ka saraka bɔ Ala ye.
44024018	O waati la, dɔw ye ne ye Alabatosoba kɔnɔ, nga mankan tun te ne ni mɔgɔ si cɛ, ne tun be n yɛrɛ saniyara le.
44024019	Zuwifu dɔw tun be yen ka bɔ Azi mara la. Olu le tun ka kan ka kɛ yan ka ne jalaki n'o y'a sɔrɔ ni ne ye koo kɛ.
44024020	Walima, minw be yan n'u tun be ne kitiyɔrɔ la Zeruzalɛmu, u k'a fɔ ni jalakiyɔrɔ tun sɔrɔla n na.
44024021	N tun pɛrɛnna siɲɛ kelen u cɛma, k'a fɔ ko: ‹Suuw kununko kama lo aw be ne kitira bii kɛ.› K'o niin bɔ a la, n ye mun kɛ?»
44024022	Felikisi tun be koo caaman faamu sira nin koo la minkɛ, a y'a fɔ u ye ko: «Ni sɔlidasi kuntigi Liziyasi nana yan tuma min na, ne bena koo nin ɲafilɛ.»
44024023	A y'a fɔ Pɔli kɔlɔsibaga ye ko a ka taga ni Pɔli ye i n'a fɔ kasoden, nga ko a k'a to a ka lafiya sɔrɔ. Ko a kana Pɔli ka mɔgɔw si bali k'a dɛmɛ.
44024024	Tile damani tɛmɛnin kɔ, Felikisi n'a muso Durusiyi nana. A muso tun ye zuwifu ye. A ko ka Pɔli wele, a ka dɔ fɔ ale ye Yezu Krista ka koo la.
44024025	Pɔli kumana ka taga tilenninyako faan fɛ, ni yɛrɛminɛko, ani Ala ka kiti nata faan fɛ minkɛ, Felikisi siranna kosɔbɛ, a y'a fɔ Pɔli ye ko: «A ka ɲi ten, taga, n bena i wele siɲɛ wɛrɛ.»
44024026	Felikisi tun b'a miiri ko Pɔli bena na wari di ale ma, o kama, a tun be Pɔli wele filafila ka baro kɛ n'a ye.
44024027	Saan fila tɛmɛna, mɔgɔ wɛrɛ nana Felikisi nɔɔ ta lasigidenya la. O tigi tɔgɔ tun ko Pɔsiyusi Fɛsitusi. Felikisi tun b'a fɛ zuwifuw k'ale tɔgɔɲuman fɔ minkɛ, a tagara ka Pɔli to kaso la.
44025001	Fɛsitusi sigira lasigidenya la Sezare. Tile saba a senin kɔ, a tagara bɔ Zeruzalɛmu.
44025002	Sarakalasebagaw kuntigiw ni zuwifuw ka mɔgɔbabaw tagar'a ye Pɔli ka koo la. U y'a daali kosɔbɛ
44025003	ko a ka sabali ka Pɔli bila ka na Zeruzalɛmu. K'a sɔrɔ u y'o dabari nin siri waasa ka se ka Pɔli faga sira kan.
44025004	Nga Fɛsitusi y'a fɔ u ye ko Pɔli be kaso la Sezare, ko hali n'o tɛ, ko ale yɛrɛ tena mɛn u fɛ.
44025005	Ko n'u ka ɲamɔgɔ dɔw b'a fɛ, k'u ka tugu ale kɔ ka taga Pɔli jalaki yen.
44025006	Fɛsitusi ma mɛn u fɛ ka tɛmɛ tile seegi, walima tile tan kan. A segira loon min na, o dugusagwɛ bɛɛ, a sigir'a ka kititigɛyɔrɔ la k'u ka na ni Pɔli ye.
44025007	A nana tuma min na, zuwifu minw bɔra Zeruzalɛmu, olu wilila a kama ka to ka kumajugujuguw fɔ ka l'a kan. Nga dalilu si tun te u bolo min b'a yira k'u ka fɔta ye tiɲɛ ye.
44025008	Pɔli ye kuma ta k'a yɛrɛ ka koo fɔ ka gwɛ ko: «Ne ma fili zuwifuw ka sariya ma, n ma fili Alabatosoba ma, n ma fili Ɔrɔmu masacɛ fana ma.»
44025009	Fɛsitusi tun b'a fɛ zuwifuw k'ale tɔgɔɲuman fɔ minkɛ, o la, a y'a fɔ Pɔli ye ko: «I b'a fɛ an ka taga n'i ye Zeruzalɛmu u k'i kiti yen ne yɛrɛ ɲana wa?»
44025010	Pɔli y'a jaabi ko: «Ne minɛnin lo ka lɔ Ɔrɔmu masacɛ ka kititigɛyɔrɔ la. Ne ka koow ka kan ka ɲanabɔ yen le. Ne ma kojugu si kɛ zuwifuw la, e yɛrɛ b'o lɔn.
44025011	N'o y'a sɔrɔ ne ye koo dɔ kɛ min be ne fagakun bɔ, ne ma ban o saya ma. Nga nunu be minw fɔra ka la n kan, ni tiɲɛ t'a si la, mɔgɔ si te se ka n saraka u ma. Ne b'a fɛ Ɔrɔmu masacɛ yɛrɛ le ka ne kiti sisan.»
44025012	Fɛsitusi n'a ka dakɔrɔsigiw ye ɲɔgɔn ye. O kɔ, a ye Pɔli jaabi ko: «I m'a fɔ ko i b'a fɛ Ɔrɔmu masacɛ le ka i kiti wa? An bena taga n'i ye a fɛ.»
44025013	Tile damani tɛmɛnin kɔ, masacɛ Agiripa n'a dɔgɔmuso Berenisi nana Sezare ka Fɛsitusi fo.
44025014	U tun bena tile damani kɛ yen minkɛ, Fɛsitusi ye Pɔli ka koo lakali a ye ko: «Felikisi tagara ka kasoden dɔ to yen.
44025015	Ne tun tagara tile fila kɛ Zeruzalɛmu tuma min na, sarakalasebagaw kuntigiw, ni zuwifuw ka cɛkɔrɔbaw nan'a ɲini ne fɛ ko fɔɔ kasoden nin ka faga.
44025016	Nga ne y'u jaabi ko Ɔrɔmukaw ka landa la, kiti le be kɛ fɔlɔ, kasoden ɲaa ye, a jalakibagaw ɲaa ye. Sira be di kasoden ma k'a jalakibagaw ka kuma jaabi. N'o ma kɛ, Ɔrɔmukaw te sira di ko mɔgɔjalakinin ka faga.
44025017	U dɔw tun nana ni ne ye yan. Ne fana m'a koo bila ka suma, n nanin dugusagwɛ bɛɛ, n sigira n ka kititigɛ sigilan kan, k'a fɔ k'u ka na ni cɛɛ ye an be kiti daminɛ.
44025018	Ayiwa, ne tun y'a miiri ko a bena kɛ cogo min na, a ma kɛ ten. A jalakibagaw ma se k'a ben ni kuma si ye.
44025019	A jalakikun tun y'u yɛrɛ ka Alasirako le ye. Ko Yezu tɔgɔla dɔ koo lo. U ko a sara, nga Pɔli ko a be nii na.
44025020	Ne ma kuun ye koo nin na kosɔbɛ minkɛ, ne ye Pɔli ɲininga ko a be sɔn ka taga u be koo nin kiti tigɛ Zeruzalɛmu wa.
44025021	Nga Pɔli banna o la, a ko ale b'a fɛ Ɔrɔmu masacɛ le k'ale ka koo ɲanabɔ. O le y'a to n k'u k'a mara kaso la, n be cogoya ɲini k'a sama masacɛ ma.»
44025022	Agiripa y'a fɔ Fɛsitusi ye o tuma na ko: «Ne b'a fɛ k'o cɛɛ nin lamɛn.» Fɛsitusi y'a jaabi ko: «I ben'a lamɛn sini yɛrɛ.»
44025023	A dugusagwɛ, Agiripa ni Berenisi nana don ɲɔgɔnkunbɛnyɔrɔ la mɔgɔbaya la. Sɔlidasi kuntigiw ni dugu ɲamɔgɔw tun y'u bila sira. Fɛsitusi y'a fɔ k'u ka na ni Pɔli ye. U nana n'a ye.
44025024	O kɔ, Fɛsitusi ye kuma ta ko: «Masa Agiripa, ani aw minw bɛɛ be yan, aw ye hakɛ to. Zuwifuw bɛɛ lajɛnnin tun nana ne fɛ Zeruzalɛmu, ani yan fana, ka muruti ko cɛɛ min lɔnin ye aw ɲafɛ, ko a man kan ka to nii na.
44025025	Ne kɔni fɛ, ne ma fɛɛn ye, a ye min kɛ n'o b'a fagakun bɔ. Nga a tun y'a fɔ ko ale b'a fɛ Ɔrɔmu masacɛ le k'ale kiti. O la, n fana ko n ben'a sama ka taga yen.
44025026	Ayiwa, ne ben'a ka koo kuun ɲafɔ cogo min na masacɛ ye sɛbɛ kɔnɔ, ne m'o lɔn. O kama, ne nana n'a ye aw cɛma, waasa ele masa Agiripa k'a lamɛn ka dɔ lɔn a ka koo la, janko n ka se ka sɛbɛ nin ci.
44025027	N'o tɛ, n y'a ye ko ka kasoden sama ten n'i m'a jalakikun fɔ ka l'a kan, o ma daga.»
44026001	O tuma na, Agiripa y'a fɔ Pɔli ye ko kuma b'a bolo. Pɔli y'a bolo wili k'a fɔ ko:
44026002	«Masa Agiripa, ne b'a fɔ ko ne dagamuna bari ne sera ka lɔ ele ɲafɛ bii ka n ka koow ɲafɔ i ye. Zuwifuw ye minw bɛɛ fɔ ka la ne kan, n bena o ɲafɔ i ye.
44026003	N dagamuna bari e b'an zuwifuw ka landaw bɛɛ lɔn, sɔsɔli minw b'an cɛ Alasira koo la, i b'o bɛɛ lɔn. O la, ne b'i daali e ka muɲu ka ne lamɛn.
44026004	«Ayiwa, zuwifuw bɛɛ be ne jogo lɔn kabini ne kanbelenman n ka siya cɛma, ani Zeruzalɛmu.
44026005	An ka Alasira la, Fariziɲɛw le ka Alabatocogo ka gwɛlɛ. Olu yɛrɛ b'a lɔn a mɛnna ko ne tun ye Fariziɲɛŋana ye. U be se k'a fɔ ni tiɲɛ, walima galon lo.
44026006	Ala y'a daa di an faaw ma koo min na, ne jigi b'o kan minkɛ, o kama lo ne be kitira bii.
44026007	An ka siya bɛɛ jigi b'a kan ko Ala y'a daa di koo min na k'o bena kɛ. O kama u jijanin be ka to ka Ala bato suu fara tile kan. Masa Agiripa, jigi min be ne fɛ, o kama zuwifuw be ne jalakira.
44026008	Aw zuwifuw be se k'a fɔ cogo di ko Ala te se ka suuw kunun?
44026009	«Ne kɔni tun y'a miiri ko ne tun ka kan ka koo bɛɛ kɛ waasa Nazarɛtika Yezu tɔgɔ ka tunu.
44026010	Ne tun y'o baara daminɛ Zeruzalɛmu. Ne yɛrɛ tun ye mɔgɔ caaman minɛ k'u don kaso la, bari sarakalasebagaw kuntigiw tun y'o see di ne ma. O kasoden nunu fagako tun ka di ne ye fana.
44026011	Tuma caaman, ne tun be taga u tɔɔrɔ kalansow kɔnɔ, ka caaman wajibiya u k'a fɔ k'u ma la Yezu la. Dimi kosɔn, n tun be taga hali dugu wɛrɛw la k'ale Yezu kɔmɔgɔw tɔɔrɔ.
44026012	«Ne tun be tagara Damasi loon dɔ la. Sarakalasebagaw kuntigiw le tun y'o sira di n ma.
44026013	Masa Agiripa, ka ne to sira kan tilegwan fɛ, ne ye yeelenba dɔ bɔtɔ ye sanfɛ ka na ne ni n taamaɲɔgɔnw bɛɛ lamini. Yeelen nin tun ka bon ka tɛmɛ.
44026014	An bɛɛ benna. Ne ye kumakan dɔ mɛn eburukan na ko: ‹Sayuli, Sayuli, mun na i be ne tɔɔrɔla ten? I man'a kɛ cogo o cogo, i te se ka bɔsi ne la, i n'a fɔ misi te se ka bɔsi a tigi la cogo min na.›
44026015	Ne ye kumakan nin jaabi ko: ‹E ye jɔn ye, Matigi?› A ko: ‹Ne Yezu lo i be min tɔɔrɔla.
44026016	Nga, wili ka lɔ i seen kan. Ne ye n yɛrɛ yira e la waasa e ka kɛ ne ka baarakɛla ye, n ye koo min yira i la, i k'o lakali mɔgɔ tɔw ye, ani e bena min ye kɔfɛ fana, i k'o bɛɛ lakali.
44026017	Ne bena i kisi zuwifuw, ni siya wɛrɛw ma. Bari ne b'a fɛ k'i ci olu le fɛ,
44026018	k'u ɲaa yɛlɛ u ka dibidibikow dabila, k'u sama ka bɔ Sutana bolo k'u ɲasin Ala ma. N'u lara ne la, u ka hakɛw bena yafa, u bena sigiyɔrɔ sɔrɔ Ala ka mɔgɔw cɛma.›
44026019	«Ayiwa masa Agiripa, kabini o waati, yelifɛn min yirala ne la ka bɔ sankolo la, ne ma se k'o sɔsɔ.
44026020	Ne y'a daminɛ ka Damasikaw waaju fɔlɔ, ani Zeruzalɛmukaw, ka Zude mara bɛɛ waaju, ani siya wɛrɛw. N y'u waaju k'a fɔ u ye k'u ka kan ka nimisa ka faran u ka kojuguw la ka segi Ala ma, ka kɛwaliɲumanw kɛ minw b'a yira k'u nimisara ka faran u ka kojugu la.
44026021	O kama lo zuwifu dɔw nana n sɔrɔ Alabatosoba kɔnɔ ka n minɛ, u tun b'a fɛ ka n faga.
44026022	Nga Ala ka dɛmɛ sababu la, halibi ne be yen, ka se ka tiɲɛ fɔ setigiw ni fantanw ye. Kiraw ni Musa nunu tun y'a fɔ ko min bena kɛ, ne ma dɔ fɔ ka tɛmɛ olu ta kan.
44026023	U ko Ala ka Mɔgɔ wolomanin bena tɔɔrɔ ka sa, ko ale lo bena kɛ suu fɔlɔ ye ka kunun ka an zuwifuw ka siya, ani siya tɔw kisi.»
44026024	Ka Pɔli to a ka kuma ɲafɔ la, Fɛsitusi pɛrɛnna a kan ko: «E kuun te yen wa? I ye kalan kɛ fɔɔ ka taga kɛ fatɔ ye kɛ!»
44026025	Pɔli y'a jaabi ko: «Kɔrɔ Fɛsitusi, faa te n na. N be kuma minw fɔra, tiɲɛkumaw lo. Fatɔkumaw tɛ.
44026026	Ne b'o koow fɔra masa min ye, a b'o lɔn, hali a kelen ma dogo a ma, n lanin b'o la. Bari o koow ma kɛ yɔrɔdogonin na.
44026027	Masa Agiripa, e lanin be kiraw ka kuma fɔninw na wa? Ne y'a lɔn ko i lanin b'u la.»
44026028	Agiripa ko a ma: «A tora dɔɔni i be ne kɛ Krista ka mɔgɔ ye.»
44026029	Pɔli y'a jaabi ko: «A kɛra waatisurun ye wo, a kɛra waatijan ye wo, ne kɔni b'a ɲini Ala fɛ, a kana dan e kelen ma, nga minw bɛɛ be ne lamɛnna bii, ko ne be cogo min na ten, aw bɛɛ ka kɛ ten. Nga jɔrɔkɔ kana kɛ aw la.»
44026030	Masacɛ wilila, ani lasigiden, ni Berenisi ani mɔgɔ minw bɛɛ tun siginin be ni olu ye.
44026031	U tagara kɔfɛ ka to k'a fɔ ɲɔgɔn ye ko: «Cɛɛ nin ma foyi kɛ min b'a fagakun bɔ, walima k'a don kaso la.»
44026032	Agiripa y'a fɔ Fɛsitusi ye ko: «Cɛɛ nin ko Ɔrɔmu masacɛ niin ka don koo nin na minkɛ, o lo. N'o tɛ, a ka kan ka bila.»
44027001	U y'a ŋaniya ta ko an ka kan ka taga Itali jamana na kurun kɔnɔ loon min na, u ye Pɔli ni kasoden damani don sɔlidasi ɲamɔgɔ Ziliyusi bolo. O sɔlidasikulu tɔgɔ tun ko Ogusiti.
44027002	An donna Adaramisiyɔmu kurun dɔ kɔnɔ, ale tun be tagara Azi mara gɛrɛfɛ. Arisitaraki tun be n'an ye. Ale tun ye Tesalonika ye Maseduwani mara la.
44027003	A dugusagwɛ, an sera Sidɔn. Pɔli minɛcogo tun ka ɲi Ziliyusi fɛ. O la, a ye sira d'a ma ko a be se ka ta'a lɔnbagaw yɔrɔ filɛ dugu kɔnɔ, k'a makoyafɛn sɔrɔ u fɛ.
44027004	An bɔra o yɔrɔ la ka tɛmɛ Sipɔrɔ jamana kɔfɛ, min be kɔgɔji cɛma, bari fɔɲɔ tun b'an tɔɔrɔla.
44027005	An ye Silisi ni Panfili kɔgɔji cɛtigɛ ka taga se Mira, Lisi mara la.
44027006	Sɔlidasi ɲamɔgɔ nin ye Alɛkisandiri kurun dɔ sɔrɔ yen, min tun be tagara Itali jamana na. A y'an don o kɔnɔ.
44027007	An ye tile damani kɛ kurunboli la. An sigɛnna kosɔbɛ ka sɔrɔ ka se Sinidi gɛrɛfɛ. Fɔɲɔ tun b'an balila ka taga n'o sira ye minkɛ, an y'an ɲa sin Salimone faan fɛ ka taga tɛmɛ Kɛrɛti jamana kɔfɛ.
44027008	An m'an yɔrɔ jaɲa dugukolo la. An jijara fɔɔ ka se kurunlɔyɔrɔ dɔ la, min tɔgɔ ko Kurunlɔyɔrɔɲuman. O ni Lazaya man jan ɲɔgɔn na.
44027009	Waatijan tun tɛmɛna, kurunboli tun be kɛra faratiko ye fana. Bari suun donlon tun tɛmɛna ka ban. O la, Pɔli y'a fɔ u ye ko:
44027010	«N balimaw, ne y'a lɔn ko n'an tagara n'an ka taama ye ɲafɛ, farati bena sɔrɔ a la. Kurun n'a kɔnɔna minanw, hali an yɛrɛw nii bena se ka to a la.»
44027011	Sɔlidasi ɲamɔgɔ nin bolo lanin tun be kurun bolila n'a tigi le kan. A ma Pɔli ka ladili jati.
44027012	O kurunlɔyɔrɔ nin tun ma ɲi samiɲa tuma na minkɛ, u caaman y'a fɔ k'u ka bɔ yen ka banba n'u be se ka se Fenikisi. O kurunlɔyɔrɔ nin donyɔrɔ dɔ tun be sɔrɔ jamana nin kɔgɔdugu ɲafan ni tileben furancɛ la, dɔ tun be worodugu ɲafan ni tileben furancɛ la. O dugu nin tun ye Kɛrɛti jamana kurunlɔyɔrɔ dɔ ye. U ko n'an sera yen, ko an be samiɲa kɛ yen.
44027013	Fɔɲɔ diman dɔ daminɛna ka bɔ worodugu ɲafan fɛ. U y'a miiri k'olu ye min ŋaniya, k'o bena se ka kɛ. O la, u ye sira ta. U tun t'a fɛ u yɔrɔ be jaɲa Kɛrɛti dugukolo la kosɔbɛ.
44027014	Nga dɔɔni dɔrɔn, fɔɲɔba dɔ wilila an kama min tɔgɔ ko Erakilɔn.
44027015	A ye kurun ta. An tun te se ka kurun boli fɔɲɔ fɛ fewu. O la, an dɛsɛra k'a to fɔɲɔ ta ma.
44027016	An ni karama tɛmɛna dugukolonin dɔ kɔfɛ min tɔgɔ ko Koda. O kɛra sababu ye an sera ka kurundennin don kurunba kɔnɔ ni sigɛn ye k'a siri.
44027017	Kurun bolilaw y'a don ka ban tuma min na, u ye jurukisɛ kɛ ka kurun siri kosɔbɛ. U tun be siranna ko fɔɲɔ kana taga kurun halaki Libi jamana cɛncɛn na. O la, u ye kurun lalɔfɛn bila jii la, fɔɲɔ ka tɛmɛ n'an ye sisan.
44027018	O dugusagwɛ, fɔɲɔ ka tɔɔrɔ kosɔn, u y'a daminɛ ka kurun kɔnɔ minanw fili jii la.
44027019	A dugusagwɛ tugu, u ye kurun yɛrɛ minanw dɔw bɔ k'u fili jii la.
44027020	An ye tile damani kɛ, an te tile ye, an te lolo ye. Fɔɲɔ fana tun b'a nɔkɔrɔ la. An tun ma la a la ko an bena kisi tugu.
44027021	Kurun kɔnɔ mɔgɔw bɛɛ tun be kɔngɔ la o mɛnna. O la, Pɔli wilila ka lɔ u cɛma k'a fɔ u ye ko: «N balimaw, ne tun y'a fɔ aw ye ko an ka to Kɛrɛti, n'aw tun sɔnna ne ta ma, an be faratiko ni bɔnɛ min na, o tun tena an sɔrɔ.
44027022	Nga aw bɛɛ k'aw jaa gwɛlɛya. Mɔgɔ si nii tena to a la, nga an bena bɔnɔ kurun le la,
44027023	bari ne be baara kɛ n ka Ala min ye, ale ka mɛlɛkɛ dɔ y'a yɛrɛ yira ne la kunu sufɛ
44027024	k'a fɔ n ye ko: ‹I kana siran Pɔli, wajibi lo fɔɔ i ka se Ɔrɔmu masacɛ fɛ k'i ka koow ɲafɔ a ye. Ayiwa, Ala ka ɲumanya kosɔn, a ko i sababu la, i taamaɲɔgɔn nunu si nii tena to jii la.›
44027025	Ayiwa n balimaw, o tuma na, aw k'aw jaa gwɛlɛya. Ne lanin be Ala la, a y'a fɔ n ye cogo min na, a bena kɛ ten.
44027026	Wajibi lo, an bena se dugukolo ma.»
44027027	Fɔɲɔ y'an talontalon ka se Kɔgɔjiba la. A tile tan ni naaninan loon dugutilama, kurun bolilaw y'a jatiminɛ k'a ye ko an surunyanin be dugukolo dɔ la.
44027028	O la, jii duɲa be suma ni fɛɛn min ye, u y'o bila jii la. U y'a ye ko jii duɲa te tɛmɛ mɛtɛrɛ bi saba ni wolonwula kan. U janfara dɔɔni, u y'a suma tugu, a duɲa tun ye mɛtɛrɛ mugan ni seegi ye.
44027029	U siranna kosɔbɛ ko an ka kurun nin kana taga kabakuru dɔ susu. O la, u ye kurun lalɔfɛn naani siri a kɔfɛ k'olu bila jii la, ka to ka Ala daali ka dugugwɛ makɔnɔ.
44027030	Kurun bolilaw ye kurundennin jigi jii la k'a kɛ i n'a fɔ u b'a fɛ ka lalɔfɛn dilan kurun ɲafɛ le, k'a sɔrɔ u tun be boliyɔrɔ le ɲinina.
44027031	O la, Pɔli y'a fɔ sɔlidasiw n'u ɲamɔgɔ ye ko: «Ni mɔgɔ nunu ma to kurun kɔnɔ, aw si tena kisi.»
44027032	Juru min tun kɛnin be ka kurun fila nunu siri ɲɔgɔn na, sɔlidasiw y'o tigɛ ka kurundennin to a tagara.
44027033	Sanni dugu ka gwɛ, Pɔli y'a ɲini u fɛ ko bɛɛ ka dumuni kɛ. A k'u ma: «A tile tan ni naani filɛ nin ye aw bɛɛ hakili ɲagaminin lo, aw si te dumuni kɛra.
44027034	O la, ne b'a ɲini aw fɛ, aw bɛɛ ka dumuni kɛ waasa mɔgɔ si kana sa. N b'a fɔ aw ye tugu ko kojugu tena mɔgɔ si sɔrɔ.»
44027035	A y'o kuma fɔ ka ban minkɛ, a ye buru ta ka barika la Ala ye k'a karikari, k'a daminɛ k'a ɲimi.
44027036	Tɔw jaa nana gwɛlɛya, u bɛɛ ye dumuni kɛ.
44027037	An bɛɛ lajɛnnin tun ye mɔgɔ kɛmɛ fila ni bi wolonwula ni wɔɔrɔ ye.
44027038	Bɛɛ fara tuma min na, u ye suman fili jii la waasa kurun ka fiɲɛya.
44027039	Dugu gwɛra tuma min na, kurun bolilaw ma dugukolo kɔlɔsi, nga olu ye jisira dɔ le ye ni cɛncɛn b'a daa la. U tun b'a fɛ ka taga lɔ o yɔrɔ la.
44027040	Nigɛbaba minw be kurun lalɔ, u ye olu juruw tigɛ k'u to jii la. Lɔgɔ minw be kurun ɲatilen, u y'o juruw fana foni. O kɔ, u ye fani siri kurun ɲafɛla la waasa fɔɲɔ k'u ɲɔti ka se cɛncɛnyɔrɔ nin ma.
44027041	Nga kurun tagara bali jii kunbɛnyɔrɔ cɛncɛn dɔ la jii jukɔrɔ. Kurun ɲafɛla tununa o kɔnɔ fɔɔ a tun te se ka magamaga. Jii fanga y'a kɔfɛla halaki.
44027042	Sɔlidasiw tun y'a miiri ko kasoden nunu bena boli. O la, u tun b'a fɛ k'u bɛɛ faga.
44027043	Nga sɔlidasi ɲamɔgɔ nin tun b'a fɛ ka Pɔli kunmabɔ minkɛ, a ma sɔn sɔlidasiw k'o kɛ. A ko minw be jii lɔn, k'olu ka kɔn ka jigi ka dugukolo sɛgɛrɛ.
44027044	Ko tɔɔ nunu bena jija ni lɔgɔw ye, walima kurun lɔgɔ cininw. A kɛra ten u bɛɛ bɔra, foyi m'u si sɔrɔ.
44028001	An kisira faratiko nin ma k'an yɛrɛ sɔrɔ ale dugukolonin min kan, u y'a fɔ an ye ko a tɔgɔ ko Maliti.
44028002	O yɔrɔ mɔgɔw y'an minɛ ka ɲa. U ye tasumaba mana an ye, bari sanji tun nana ka nɛnɛ kɛ.
44028003	Pɔli ko a be tasuma lalaga funteni kosɔn, fɔnfɔnni dɔ bɔra lɔgɔ la k'a cin a bolo la.
44028004	Dugulenw ye saa nin dulonnin ye Pɔli bolo la minkɛ, u tora k'a fɔ ɲɔgɔn ye ko cɛɛ nin be sɔrɔ mɔgɔfagala dɔ ye. Ko a kɔni ma se ka sa jii la, nga Ala ka kiti t'a fɛ a ka to nii na.
44028005	Nga Pɔli m'a lɔn ko koo kɛra yɛrɛ. A ye saa yuguyugu k'a fili tasuma na.
44028006	Olu kɔni tun be Pɔli bolo ka funu le kɔnɔna dɔrɔn, walima a ka ben ka sa. Nga u ye kɔnɔni kɛ fɔɔ ka mɛn, foyi ma kɛ Pɔli la minkɛ, u yɛlɛmana ka to k'a fɔ ko Pɔli ye batofɛn dɔ le ye.
44028007	Jamanatigi ka soo tun man jan o yɔrɔ nin na, ale ye anw ladon a ka soo ka ɲa, an ye tile saba kɛ yen. A tɔgɔ tun ko Pubiliyusi.
44028008	O y'a sɔrɔ a facɛ lanin tun lo tɔgɔtɔgɔni bolo. Pɔli tagara k'a bolo l'a kuun na, ka Ala daali a ye, a kɛnɛyara.
44028009	A laban, o mara banabagatɔw bɛɛ nana, u bɛɛ kɛnɛyara fana.
44028010	U y'an boɲa kosɔbɛ. An bɔwaati o yɔrɔ la, an mako tun be fɛɛn o fɛɛn na taama nin kosɔn, u y'an boɲa n'o bɛɛ ye.
44028011	Kalo saba le tun tɛmɛna an sɔrɔla ka bɔ Maliti. An ye Alɛkisandiri kurun dɔ le ta, joo tɔgɔ tun be min kan ko Filaninw. O kurun nin tun ye nɛnɛ tuma bɛɛ kɛ o yɔrɔ la.
44028012	An sera Sirakuzi ka tile saba kɛ yen.
44028013	An bɔra o yɔrɔ la, an ma sɔn k'an yɔrɔ jaɲa baa dakun na, an sera Ereziyo. A dugusagwɛ, fɔɲɔ bɔra worodugu ɲafan fɛ k'an ɲɔti. Tile fila dɔrɔn, an sera Puzɔli,
44028014	ka taga balima dɔw sɔrɔ yen. Olu y'a ɲini an fɛ ko an ka lɔgɔkun kelen kɛ n'u ye. A kɛra cogo min na an sera Ɔrɔmu, o le ye nin ye.
44028015	Balima minw be Ɔrɔmu, olu tun y'an kibaru mɛn n'an ma se yen ban. U dɔw bɔra ka n'an kunbɛn fɔɔ Apiyusi lɔgɔfiyɛ la, dɔw nana an kunbɛn dugu dɔ la min tɔgɔ ko Lonan jigiyɔrɔ saba. Pɔli y'olu ye tuma min na, a ye barika la Ala ye, dɔ farala a ka jagwɛlɛya kan.
44028016	An sera Ɔrɔmu tuma min na, u sɔnna Pɔli ka boon ta a yɛrɛ ye. Sɔlidasi kelen tun b'a kɔlɔsi.
44028017	Pɔli senin tile saba, a ye Ɔrɔmu zuwifu ɲamɔgɔw bɛɛ wele. U nana lajɛn tuma min na, a y'a fɔ u ye ko: «N balimaw, n ma koo kɛ an ka siya la, n ma koo kɛ min n'an ka sariya te bɛn. Nga u ye ne minɛ Zeruzalɛmu ka n don Ɔrɔmu faamaw bolo.
44028018	Faamaw ye n ka koo sɛgɛsɛgɛ k'a ye ko ne ma foyi kɛ min be n fagakun bɔ. U tun bena n bila.
44028019	Nga zuwifu nunu ma sɔn. N fana dɛsɛra, n ko n'o lo, fɔɔ Ɔrɔmu masacɛ le ka koo nin ɲanabɔ. N y'o fɔ, a ma kɛ i n'a fɔ ko n b'a fɛ ka n ka siya kuun don koo la, o tɛ!
44028020	O le y'a to ne y'aw wele ka kuma n'aw ye. Isirayɛli jigi be min kan, o kama lo ne sirinin be ni jɔrɔkɔ ye.»
44028021	U y'a jaabi ko: «Zudekaw ma sɛbɛ foyi ci an ma i ka koo la. Balima minw bɔra o yɔrɔ la ka na, o si ma foyi fɔ an ye ko i ye koo dɔ kɛ.
44028022	Anw b'a ɲini e fɛ, e k'a bɛɛ ɲafɔ an ye. An kɔni b'a lɔn ko yɔrɔ bɛɛ mɔgɔw te sɔn e ka diina nin ma.»
44028023	U bɛnna loon wɛrɛ la. O loon, zuwifu nunu nana caaman Pɔli ka soo. K'a ta sɔgɔma fɔɔ wulafɛ, Pɔli ye Ala ka masaya koo fɔ u ye. A jijanin tun be ka Yezu ka koo don u dusu la. O kama, a tun be Musa ka sariya ani kiraw ka kitabuw kɔnɔnakumaw ɲafɔ u ye.
44028024	A ka kuma sera dɔw kɔrɔ. Nga dɔw ma l'a la.
44028025	Olu ma bɛn u ni ɲɔgɔn cɛ. Sanni u ka faran, Pɔli ye kuma kelen fɔ ko: «Nii Senuman ye kira Ezayi ci ka na min fɔ aw faaw ye, o ye tiɲɛ ye kosɔbɛ. A tun y'a fɔ a ye ko:
44028026	‹Tag'a fɔ jama nin ye k'u bena u tulo malɔ, k'u tena foyi faamu, k'u bena filɛli kɛ kosɔbɛ, k'u tena foyi ye.
44028027	Jama nin tulo ka gwɛlɛ. U y'u tulo datugu, k'u ɲaa tugu, waasa u kana yeli kɛ, u kana mɛnni kɛ, janko u kana faamuli kɛ. N'u tun y'a faamu, u tun bena u sɔɔn yɛlɛma. O la, ne Ala tun bena u kɛnɛya.›
44028028	«Ayiwa, ne Pɔli b'a fɔ aw ye ko Ala ka kuma bena fɔ siya wɛrɛw le ye sisan. Olu ben'a lamɛn, ka kisi.» [
44028029	Pɔli y'o fɔ ka ban tuma min na, zuwifuw tora ka ɲɔgɔn sɔsɔ kosɔbɛ n'u be tagara soo.]
44028030	Pɔli tun ye boon min ta, a ye saan fila dafanin kɛ o kɔnɔ. Mɔgɔ o mɔgɔ tun be taga bɔ a fɛ, a tun b'u bɛɛ kunbɛn ka ɲa.
44028031	A tun be Ala ka masaya koo fɔ u ye, ka mɔgɔw kalan Matigi Yezu Krista ka koow la ni jagwɛlɛya ye, mɔgɔ si tun t'a bali.
45001001	Ne Pɔli min ye Yezu Krista ka jɔɔn ye, ne welela ka kɛ ciden ye, ne wolomana ka kɛ Ala ka kibaru diman fɔbaga ye.
45001002	Ala yɛrɛ tun y'o kibaru diman nin koo fɔ a ka kuma na a ka kiraw barika la,
45001003	o y'a Dencɛ ka koo ye, ale min wolola Dawuda kɔmɔgɔw fɛ ka kɛɲɛ ni adamadenya ye.
45001004	Nii Senuman y'a yira ko an Matigi Yezu Krista ye Ala Dencɛ ye, o sebagaya lɔnna a kununni fɛ a sanin kɔ.
45001005	Ne ye nɛɛma sɔrɔ ale lo barika la ka kɛ ciden ye, waasa ka siya wɛrɛw dɛmɛ u k'u jigi la Krista kan ka mɛnni kɛ a fɛ, janko a tɔgɔ ka boɲa.
45001006	Yezu Krista ye minw wele, aw fana ye u dɔw ye.
45001007	Ala ye aw minw wele ka kɛ a ka jama ye, n'aw koo ka d'a ye n'aw be Ɔrɔmu dugu kɔnɔ, ne be bataki nin ci aw bɛɛ ma. An Faa Ala n'an Matigi Yezu Krista ka nɛɛma ni hɛrɛ kɛ aw ye.
45001008	Ne be n ka Ala fo Yezu Krista barika la, aw bɛɛ kosɔn, bari aw tɔgɔ sera yɔrɔ bɛɛ la ko aw lara Krista la.
45001009	Ne be baara kɛ Ala min ye ni n dusu ye k'a Dencɛ koo fɔ, o min ye kibaru diman ye, ale ye ne seere ye ko ne be to k'aw ka koo miiri
45001010	ne ka daalili la tuma bɛɛ. N b'a ɲini a fɛ ko n'a kɛra a sago ye, a ka sira di ne ma ka se ka taga aw fɛ sisan.
45001011	Bari ne b'a fɛ kosɔbɛ k'aw ye, ka Nii Senuman ka seko dɔ fɔ aw ye waasa aw ka se ka fanga sɔrɔ,
45001012	walima, ka ɲɔgɔn jaa gwɛlɛya an jigi barika la.
45001013	N badenw, ne t'a fɛ k'aw to o lɔnbaliya la, ko siɲɛ caaman ne y'a latigɛ ko ne bena taga aw fɛ, waasa ka se ka baara sabatinin kɛ aw cɛma i n'a fɔ n b'a kɛ siya wɛrɛw cɛma cogo min na, nga ne te sira sɔrɔla.
45001014	Ne ka kan ka baara kɛ mɔgɔw cɛma minw ɲaa yɛlɛla, ni minw ta ma yɛlɛ, ani kolɔnbagaw ni kolɔnbaliw cɛma.
45001015	O la, a ka di ne ye kosɔbɛ ka kibaru diman fɔ aw Ɔrɔmukaw ye fana.
45001016	Ne te maloya ka kibaru diman fɔ, bari Ala ka sebagaya koo lo, mɔgɔ minw be l'a la, kisili ye olu ta ye, k'a daminɛ zuwifu ma fɔlɔ, o kɔ siya wɛrɛw.
45001017	Kibaru diman le b'a yira ko Ala be mɔgɔ jati mɔgɔtilennin ye a jigi kosɔn, a be to o tilenninya la jigi barika la, i ko a fɔra cogo min na Ala ka kuma na ko: «Mɔgɔtilennin bena kisi lanaya barika la.»
45001018	Ka Ala to sankolo la, a be dimi mɔgɔw fɛ minw te siran a ɲa, n'u be tilenbaliyako kɛ ka tiɲɛ dogo.
45001019	Bari adamaden be se ka Ala ka koo minw faamu, olu yirala u la ka gwɛ: Ala yɛrɛ le y'o yira u la.
45001020	Tiɲɛ na, k'a ta diɲɛ dantuma na, adamadenw be Ala ka koo yebaliw ye ka gwɛ a ka baara fɛ, o min ye a ka sebagaya banbali n'a ka Alaya ye. O la, tiɲɛ sɔrɔsira t'u fɛ tugu.
45001021	Bari u ye Ala lɔn, nga u ma sɔn k'a bato i n'a fɔ Ala, ani u ma sɔn ka barika la a ye a cogo la. U filila u ka miiriyaw la ka kɛ nalomanw ye ka tunu dibi la.
45001022	U b'u yɛrɛ jati kolɔnbagaw ye nga u ye nalomanw ye.
45001023	Nɔɔrɔtigi Ala min te sa, u m'ale bato fɔɔ adamaden min be sa, ale jaa ni kɔnɔw, ni sennaanifɛnw ni fɛɛn minw be fofo duguma.
45001024	O le y'a to Ala y'u to u ka nigɛjuguw la, fɔɔ u be kakalaya kɛ k'u yɛrɛ dɔgɔya u ni ɲɔgɔn cɛ.
45001025	U ye Ala ka tiɲɛ to yen, ka tugu galon kɔ, ka danfɛnw le bato ka baara kɛ u ye, u ma Danbaga bato, ale min ka kan ka boɲa tuma bɛɛ. Amiina.
45001026	O le y'a to, Ala y'u to yen nigɛjuguw la min ye malobaliyako ye. U ka musow te cɛko kɛ n'a ɲaa ye tugu. Olu yɛrɛ be la ni ɲɔgɔn ye.
45001027	O cogo kelen na, cɛɛw te musow ɲini tugu fɔɔ u b'u cɛɲɔgɔnw. O le ka di u ye. U be malobaliyako kɛ, k'o sara sɔrɔ u yɛrɛ ma, min bɛnnin bɛ u ka fili ma.
45001028	U ma sɔn ka Ala lɔn minkɛ, Ala fana y'u to u ka miiriyajugu la. A kɛra ten, u man kan ka min kɛ, u b'o le kɛ.
45001029	Tilenbaliyako sifa bɛɛ b'u kɔnɔ: u be kojugu kɛ, u kɛra wasabaliw ni mɔgɔjuguw ye, ɲagoya fana b'u la, ɲɔgɔnfagako le b'u kɔnɔ, ni kɛlɛko, ni benkanni, ni juguya, ani u be galon la mɔgɔw kan k'u jalaki.
45001030	U be ɲɔgɔn tɔgɔjugu fɔ, Ala juguw lo, u b'u yɛrɛ boɲa ka kɛlɛw tigɛ, u daa ka ca, u be se kojugu la kosɔbɛ, u murutinin be u wolobagaw ma.
45001031	U kɛra nalomanw ye, u te lɔ kelen kan, u ka koo ka gwɛlɛ, u fana te makari ɲɔgɔn na.
45001032	U be Ala ka koo latigɛnin lɔn, ko ni mɔgɔ min b'o koo ɲɔgɔn kɛ, o tigi ka kan ni saya ye. O bɛɛ n'a ta, u be to k'o kɛ, ka sɔn o kɛbagaw ta ma fana.
45002001	E kɛra mɔgɔ o mɔgɔ ye, tiɲɛ t'i fɛ k'i tɔɲɔgɔn jalaki, bari e b'i tɔɲɔgɔn jalaki koo minw na, e yɛrɛ b'o ɲɔgɔn kɛ. O la, e b'e yɛrɛ jalakila.
45002002	Minw b'o ɲɔgɔn kɛ, an y'a lɔn ko Ala b'o tigi kiti ka kɛɲɛ ni tiɲɛ ye.
45002003	E min b'o koow kɛbaga nunu jalaki, k'a sɔrɔ ele fana b'o koow ɲɔgɔn kɛ, e be miiri ko i bena kisi Ala ka kiti ma wa?
45002004	Walima e te Ala ka ɲumanya dafanin n'a ka muɲuli, n'a ka timinadiyali jati foyi ye wa? K'a sɔrɔ a b'i dɛmɛ a ka ɲumanya barika la ka nimisa ka faran i ka kojugu la.
45002005	E ka dusugwɛlɛya n'i ka murutili kosɔn, e be dɔ fara Ala ka dimi kan, sanni o dimi nin kiti tilennin loon ka se.
45002006	Ale lo bena mɔgɔ kelen kelen bɛɛ sara ka kɛɲɛ n'u ka kɛtaw ye.
45002007	Mɔgɔ minw jijanin lo ka baaraɲuman kɛ n'u be boɲa, ni kunkɔrɔta ani nii banbali le ɲinina, a bena nii banbali di olu ma.
45002008	Nga minw be sɔsɔli kɛ ka muruti tiɲɛ ma ka to tilenbaliya la, a ben'a ka dusubɔ n'a ka dimi yira olu la.
45002009	Mɔgɔ minw be kojugu kɛ, k'a ta zuwifu ma fɔlɔ, o kɔ siya tɔw, tɔɔrɔ ni dusukasi bena kɛ olu bɛɛ ta ye.
45002010	Minw be koɲuman kɛ, k'a ta zuwifu ma fɔlɔ, o kɔ siya tɔw, olu bɛɛ bena boɲa ni kunkɔrɔta ani hɛrɛ sɔrɔ.
45002011	Bari Ala te mɔgɔ bɔ mɔgɔ la.
45002012	Mɔgɔ o mɔgɔ ye hakɛ kɛ ni u te Musa ka sariya lɔn, olu bena halaki ni sariya niin t'o la. A be minw fɛ, n'u ye hakɛ kɛ, olu fana bena kiti ka kɛɲɛ ni sariya ye.
45002013	A ma kɛ ko mɔgɔ minw be sariya kuma lamɛn, k'olu le ye mɔgɔtilenninw ye Ala fɛ, mɔgɔ minw b'a sira taama, olu le bena jati mɔgɔtilenninw ye.
45002014	Ala ka sariya te siya wɛrɛ minw fɛ, olu be sariya sira taama u ka cogo la, k'a sɔrɔ u te Ala ka sariya lɔn. U kɛra u yɛrɛ ka sariya ye.
45002015	O b'a yira ko u ka kan ka min kɛ, u b'o lɔn. N'u be u yɛrɛ jalaki, ani ka tiɲɛ di u yɛrɛ ma, u b'a yira ten ko sariya koo b'u hakili la.
45002016	Ka kɛɲɛ ni ne ka kibaru diman ye, o le bena ye loon min na Ala bena mɔgɔw kiti u ka koo dogoninw kama, Yezu Krista barika la.
45002017	E min b'i yɛrɛ wele ko zuwifu, k'i jigi la sariya kan, ani ka to k'i yɛrɛ boɲa i ka Ala koo la,
45002018	e min be Ala sago lɔn, ani e min be koɲuman lɔn sariya barika la,
45002019	e min y'a fɔ ko e ye fiɲɛntɔw ka bere minɛbaga ye, ko mɔgɔ minw be dibi la, e be olu dɛmɛ k'u ɲaa yɛlɛ,
45002020	ko i ye nalomanw ni kolɔnbaliw ka karamɔgɔ ye, bari lɔnniyasɔbɛ ni tiɲɛ yɛrɛyɛrɛ be sɔrɔ sariya barika la.
45002021	Ayiwa, e min be mɔgɔ wɛrɛw kalan, e t'i yɛrɛ kalan! E b'a fɔ k'u kana soɲali kɛ, e do b'a kɛra.
45002022	E min b'a fɔ k'u kana kakalaya kɛ, k'a sɔrɔ e yɛrɛ b'a kɛ! I ko joko man d'i ye fewu, e do be jobon kɔnɔfɛnw soɲa.
45002023	E min b'i yɛrɛ boɲa sariya kosɔn, e be Ala tɔgɔ cɛn i ka sariya batobaliya sababu la.
45002024	Bari a fɔra Ala ka kuma na ko: «Ala tɔgɔ cɛnna aw sababu la siya wɛrɛw cɛma.»
45002025	Kɛnɛkɛnɛko ka ɲi n'i be sariya bato, nga n'i te sariya bato, i ka kɛnɛkɛnɛko te jati tugu, i be jati kɛnɛkɛnɛbali ye.
45002026	Ni kɛnɛkɛnɛbali be sariya sira taama, a tena jati mɔgɔkɛnɛkɛnɛnin ye wa?
45002027	E min be sariya cɛn, kɛnɛkɛnɛbali min be sariya bato, ale bena i jalaki. K'a sɔrɔ a sɛbɛ b'i bolo, i kɛnɛkɛnɛni lo fana.
45002028	Ka kɛ zuwifu ye, o te siyako dama ye, kɛnɛkɛnɛko fana ma kɛ farisogo yɔrɔ dɔ tigɛko dama ye.
45002029	Nga zuwifuya yɛrɛ yɛrɛ ye kɔnɔnako ye, kɛnɛkɛnɛkoɲuman ye dusulako ye Nii Senuman barika la, o te sariyako ye. O zuwifu ɲɔgɔn ka boɲako te bɔ mɔgɔ fɛ, nga Ala fɛ.
45003001	O tuma na, ka kɛ zuwifu ye, o tɔnɔ be min sa? Kɛnɛkɛnɛko tɔnɔ ye jumɛn ye?
45003002	O tɔnɔ ka bon cogo bɛɛ la. Ala ka kuma kalifara zuwifuw le ma.
45003003	Ayiwa, ni u dɔw ma kɛ mɔgɔsɔbɛw ye, Ala ka tilenninya be se ka tunu o kosɔn wa?
45003004	Ayi dɛ! Hali ni adamadenw be galon tigɛ, Ala be tiɲɛ fɔ, i ko a fɔra cogo min na ko: «O la, tiɲɛ ka sɔrɔ i fɛ i kuma waati la, i ka see sɔrɔ i ka kiti la.»
45003005	Nga ni Ala ka tilenninya be lɔn an ka tilenbaliya barika la, an bena mun le fɔ sa? O kɔrɔ ko ni Ala dimina an kɔrɔ, o ye kojugu ye wa? N be kumana adamadenw kumacogo le la.
45003006	Ayi dɛ! N'a kɛra ten, Ala ben'a kɛ cogo di ka diɲɛ kiti?
45003007	Ni ne ye galon tigɛ, o min barika la Ala ka tiɲɛ be lɔn kosɔbɛ ani boɲa be la a kan fana, mun na ne be jalaki i n'a fɔ hakɛkɛla?
45003008	O la, dɔw b'a fɔ ko: «An ka kojugu kɛ waasa koɲuman ka sɔrɔ o la.» Mɔgɔ dɔw be ne tɔgɔ cɛn ko ne b'o le fɔ. O mɔgɔ nunu ka jalakili ka ɲi.
45003009	Nga, mun lo sa? An zuwifuw ka fisa ni tɔw ye wa? Abada, bari ne y'a fɔ ka ban ko zuwifu ni siya wɛrɛw bɛɛ be hakɛ ka fanga kɔrɔ.
45003010	I ko a fɔra Ala ka kuma na cogo min na ko: «Mɔgɔtilennin si te yen, hali mɔgɔ kelen.
45003011	Hakili te o si fɛ, o si te Ala yɔrɔ ɲini fana.
45003012	U bɛɛ filinin lo, u bɛɛ kɛra mɔgɔjuguw ye. U si te koɲuman kɛ, hali mɔgɔ kelen.
45003013	U gɔnɔ ye kaburu dayɛlɛnin ye, u be mɔgɔw lafili n'u daa ye, u ka kuma be i ko fɔnfɔnni ka baga.
45003014	Danga ni kumajugu le fanin b'u daa la.
45003015	U ka teli ka mɔgɔ faga.
45003016	U be tɛmɛ yɔrɔ o yɔrɔ, u be cɛnni ani bɔnɛ le to yen.
45003017	U te hɛrɛ sira lɔn.
45003018	U te siran Ala ɲa fewu.»
45003019	An y'a lɔn ko sariya be fɛɛn minw bɛɛ fɔ, a b'o fɔ mɔgɔw ye minw b'a ka fanga kɔrɔ, janko mɔgɔ si kana se ka foyi fɔ, ani mɔgɔ bɛɛ ka jalaki Ala ɲakɔrɔ.
45003020	O le y'a to mɔgɔ si te se ka kɛ mɔgɔtilennin ye a ɲakɔrɔ sariya batoli barika la, bari an be hakɛ lɔn sariya le barika la.
45003021	Nga sisan, Ala y'a yira ko ale bena mɔgɔw jati mɔgɔtilenninw ye sababu min na, sariya seen t'o la. Sariya ni kiraw ye o le fɔ.
45003022	Mɔgɔ o mɔgɔ lara Yezu Krista la, Ala be olu bɛɛ jati mɔgɔtilenninw ye, wolomani t'o la.
45003023	Bari mɔgɔ bɛɛ ye hakɛ kɛ, u yɔrɔ jaɲana Ala ka nɔɔrɔ la.
45003024	Nga Ala ye nɛɛma kɛ u ye k'u jati mɔgɔtilenninw ye Yezu Krista sababu la, ale min y'u kunmabɔ.
45003025	Mɔgɔ minw lar'a la ko a sara olu kosɔn, Ala y'a kɛ hakɛ yafa saraka ye, waasa k'ale Ala yɛrɛ ka tilenninya yira, bari mɔgɔ minw tun ye hakɛ kɛ fɔlɔfɔlɔ, a ma olu jalaki
45003026	a ka muɲuli waati la. O la, Ala y'a ka tilenninya yira sisan. Mɔgɔ minw lara Yezu la, a ye olu kɛ mɔgɔtilenninw ye, janko a ka tilenninya ka ye.
45003027	Adamaden ka yɛrɛboɲayɔrɔ be yen tugu wa? Ayi, a te yen. Mun le ye o kɛ? A ka sariya batoli wa? Ayi, a ka lanaya kosɔn lo.
45003028	Bari an b'a miiri ko adamaden be jati mɔgɔtilennin ye a jigi le barika la. Sariya batoko seen t'o la.
45003029	Walima Ala ye zuwifuw dama ka Ala ye wa? Siya wɛrɛw ka Ala tɛ fana wa? Ɔnhɔn, siya wɛrɛw ta lo fana.
45003030	Bari Ala kelenpe le be yen ale min bena mɔgɔkɛnɛkɛnɛninw jati mɔgɔtilenninw ye u jigi barika la, ka kɛnɛkɛnɛbaliw jati mɔgɔtilenninw ye o jigi kelen barika la.
45003031	A ma kɛ ko an b'a fɛ ka sariya sanga ben jigi kama. Ayi! An b'a fɛ sariya koo ka taga ɲa kosɔbɛ.
45004001	An bena mun le fɔ an bɛma Ibrayima ka koo la? A ye mun le sɔrɔ adamadenya barika la?
45004002	Ni Ibrayima jatira mɔgɔtilennin ye a ka kɛwaliw barika la, a be se k'a yɛrɛ boɲa, nga a te se k'o kɛ Ala ɲakɔrɔ.
45004003	Tiɲɛ na, a fɔra Ala ka kuma na ko: «Ibrayima lara Ala la, o la, a jatira mɔgɔtilennin ye.»
45004004	Mɔgɔ min ye baara kɛ, ale ka sara te jati boɲafɛn ye, a ka kan n'a ye le.
45004005	Nga mɔgɔ min ma kɛwaliɲuman kɛ, k'a sɔrɔ a y'a jigi la Ala kan, ale min be sɔn ka mɔgɔjugu jati mɔgɔtilennin ye, a bena o tigi jati mɔgɔtilennin ye a ka lanaya kosɔn.
45004006	Ala be mɔgɔ min jati mɔgɔtilennin ye n'a ma o tigi ka kɛwali jati, masacɛ Dawuda b'o tigi ka dagamuko fɔ ko:
45004007	«Mɔgɔ minw ka filiw yafara, n'u ka hakɛw t'u kan tugu, olu dagamunin lo.
45004008	Matigi te mɔgɔ min ka hakɛ jati tugu, o tigi dagamunin lo.»
45004009	Dagamu min koo fɔra, ale te dan zuwifuw dama ma, siya wɛrɛw fana niin b'a la. An y'a fɔ ka ban ko Ibrayima lara Ala la, o la, a jatira mɔgɔtilennin ye.
45004010	A jatira mɔgɔtilennin ye tuma jumɛn? A tun ma kɛnɛkɛnɛ tuma min na wa, walima a kɛnɛkɛnɛni kɔ? O ma kɛ a kɛnɛkɛnɛnin kɔ, o kɛra n'a ma kɛnɛkɛnɛ fɔlɔ.
45004011	O kɔ, kɛnɛkɛnɛko nana d'a ma ka kɛ taamasiɲɛ ye, k'a yira ko a lara Ala la minkɛ, Ala y'a jati mɔgɔtilennin ye o kosɔn k'a to a ka kɛnɛkɛnɛbaliya la. O cogo la fana, kɛnɛkɛnɛbali minw bɛɛ lara Ala la ni olu fana jatira mɔgɔtilenninw ye Ala fɛ, Ibrayima kɛra u bɛɛ faa ye.
45004012	A kɛra mɔgɔkɛnɛkɛnɛninw faa ye fana, olu minw ma kɛnɛkɛnɛ dɔrɔn, nga u y'u jigi la Ala kan i n'a fɔ an faa Ibrayima y'a kɛ cogo min na k'a sɔrɔ a tun ma kɛnɛkɛnɛ fɔlɔ.
45004013	Ala y'a daa di Ibrayima ma ko a bena diɲɛ di ale n'a kɔmɔgɔw ma ka kɛ u ta ye. O ma kɛ sariya batoli kosɔn dɛ, nga Ala y'a jati mɔgɔtilennin ye bari Ibrayima lar'a la.
45004014	N'o koo tun be sɔrɔ sariya batoli fɛ, jigiko tun bena kɛ fuu ye, dadili fana tun bena kɛ fuu ye.
45004015	Bari dusudimi be sɔrɔ sariya sababu la. Sariya siginin te yɔrɔ min na, sariya cɛnko fana te fɔ o yɔrɔ la.
45004016	Ayiwa, Ala y'a daa di koo min na, o be sɔrɔ jigi le barika la, janko o ka kɛ nɛɛmako ye, Ibrayima kɔmɔgɔw bɛɛ ka se k'u niyɔrɔ sɔrɔ o la. Mɔgɔ minw be sariya bato, olu dama ka koo tɛ, nga mɔgɔ minw b'u jigi la Ala kan i n'a fɔ an bɛɛ faa Ibrayima, olu fana ta lo.
45004017	A fɔra Ala ka kuma na ko: «Ne y'i kɛ siya caaman faa ye.» Ala ɲakɔrɔ, an faa lo a y'a jigi la Ala min kan, ale lo be suuw kunun. Fɛɛn minw tun te yen fɔlɔ, ale lo b'olu dan.
45004018	Mɔgɔ tun te se k'a jigi la fɛɛn min kan, a y'a jigi la o kan. O la, a kɛra siya caaman faa ye, ka kɛɲɛ ni Ala ka fɔta ye a ye ko: «I kɔmɔgɔw bena caya ten.»
45004019	A tun kɔrɔla kosɔbɛ, a sii tun sera saan kɛmɛ ɲɔgɔn ma, a ka muso Sara fana sii tun tɛmɛna denwolo ma. O bɛɛ n'a ta a jigi ma tigɛ, k'a sɔrɔ a tun surunyana saya ma.
45004020	Ala ka dadili faan fɛ, a jigi ma tigɛ fewu, nga jigi barika la, a ye fanga sɔrɔ ka boɲa la Ala kan.
45004021	A lanin tun b'a la kosɔbɛ ko Ala y'a daa di koo min na, ko see b'a ye k'o kɛ.
45004022	O la, «a jatira mɔgɔtilennin ye.»
45004023	A fɔra Ala ka kuma na ko: «O le y'a to a jatira,» o kuma nin ma fɔ ale dama kosɔn dɛ.
45004024	Nga an fana niin b'o la, Ala bena an minw jati mɔgɔtilenninw ye bari an lara Ala la ale min y'an Matigi Yezu kunun a sanin kɔ.
45004025	Yezu fagara an ka hakɛw kosɔn, nga a kununna janko k'an kɛ mɔgɔtilenninw ye.
45005001	An jatira mɔgɔtilenninw ye jigi barika la, o la, hɛrɛ donna an ni Ala cɛ an Matigi Yezu Krista barika la.
45005002	Ale Yezu barika la fana, an ye niyɔrɔ sɔrɔ nɛɛma nin na an jigi sababu la. An be nisɔndiya Ala ka nɔɔrɔ koo la, bari an jigi b'a la ko an bena o ɲɔgɔn sɔrɔ.
45005003	O dama tɛ, an be nisɔndiya an ka tɔɔrɔkow la, bari an b'a lɔn ko tɔɔrɔ be na ni muɲuli ye.
45005004	muɲuli be na ni sesɔrɔli ye kɔrɔbɔli kan, ni see sɔrɔla, jigi fana be sɔrɔ.
45005005	Jigi do te taga ka mɔgɔ to bololakolon, bari Ala y'an kanu cogo min na, o b'an dusu la Nii Senuman barika la, a y'ale min d'an ma.
45005006	Tiɲɛ na, tuma min na barika tun te an na, Krista sara mɔgɔjuguw kosɔn o waati latigɛnin na.
45005007	A ka gwɛlɛ mɔgɔ dɔ ka sɔrɔ min be sɔn ka sa mɔgɔtilennin kosɔn, nga n'a sɔrɔ dɔ be sɔn ka sa mɔgɔɲuman dɔ kosɔn.
45005008	Nga Ala y'a yira an na ko a b'an kanu. K'an to an ka hakɛ la, Krista sara an kosɔn.
45005009	An jatira mɔgɔtilenninw ye Krista ka saya barika la minkɛ, siga t'a la, an bena kisi Ala ka dimi ma fana ale kelen barika la.
45005010	Bari an tun ye Ala juguw ye tuma min na, Ala sɔnna anw ka bɛn n'ale ye a Dencɛ ka saya barika la. An bɛnnin kɔ n'a ye, siga t'a la, an bena kisi a Deen barika la bari a be nii na.
45005011	O dama tɛ, an be nisɔndiya Ala kosɔn an Matigi Yezu Krista barika la, ale min sababu la, anw ni Ala cɛ bɛnna.
45005012	Hakɛ daminɛna mɔgɔ kelen le sababu la diɲɛ na, saya fana nana hakɛ sababu la. O cogo la fana, saya sera mɔgɔ bɛɛ ma bari bɛɛ ye hakɛ kɛ.
45005013	K'a ta o waati la ka na se sariya sɔrɔwaati ma, hakɛ tun be yen, nga ni sariya te yen, hakɛkɛla te jalaki.
45005014	O bɛɛ n'a ta, k'a ta Adama ka waati ma fɔɔ ka na se Musa ka tile ma, mɔgɔw tun be sa, hali min ma hakɛ kɛ Adama ta cogo la, ale min banna ka Ala ka kuma bato. Mɔgɔ min tun ka kan ka na, Adama tun ye o tigi jaa ye.
45005015	Nga hakɛ min kɛra, o ni Ala ka nɛɛma te se ka suma, bari, ni mɔgɔ kelen ka hakɛ kɛnin kosɔn mɔgɔ caaman sara, Ala ka nɛɛma ta te se ka fɔ a y'o min kɛ mɔgɔ caaman ye mɔgɔ kelen barika la, min ye Yezu Krista ye.
45005016	Ala ka nɛɛma ni mɔgɔ kelen nin ka hakɛ ka baara te kelen ye, bari mɔgɔ kelen ka kojugu kosɔn, Ala ye kiti tigɛ ka jalaki ben mɔgɔw kan, nga kojugu caaman kɛnin kɔ, Ala makarila u la ka cogo di u ma u ka se ka jati mɔgɔtilenninw ye.
45005017	Ni mɔgɔ kelen ka kojugu kosɔn, saya ye see sɔrɔ, mɔgɔ minw sɔnna Ala ka nɛɛma ma n'a y'u jati mɔgɔtilenninw ye, olu bena to nii na ka see sɔrɔ Yezu Krista kelenpe barika la.
45005018	Ayiwa, mɔgɔ kelen ka kojugu kosɔn, jalaki sera mɔgɔ bɛɛ ma. O cogo la fana, mɔgɔ kelen ka koɲuman sababu la, mɔgɔ caaman be jati mɔgɔtilenninw ye ka nii sɔrɔ.
45005019	Mɔgɔ caaman kɛra hakɛkɛlaw ye, mɔgɔ kelen ka murutili kosɔn, o cogo la fana mɔgɔ kelen ye Ala sago kɛ minkɛ, mɔgɔ caaman bena jati mɔgɔtilenninw ye.
45005020	Sariya sigira janko kojugu ka barika sɔrɔ, nga hakɛ barika boɲana yɔrɔ min na, Ala y'a ka nɛɛma boɲa o yɔrɔ la.
45005021	Hakɛ tun ye fanga sɔrɔ mɔgɔw kan saya barika la cogo min na, o cogo la fana, tilenninya barika la, Ala ka nɛɛma be fanga sɔrɔ ka nii banbali di mɔgɔw ma an Matigi Yezu Krista barika la.
45006001	An ka mun le fɔ sa? An ka kan ka to hakɛ la janko Ala ka nɛɛma be boɲa wa?
45006002	Ayi dɛ! An minw kɛra i n'a fɔ suu, hakɛ ta faan fɛ, an be se ka to hakɛ la cogo di?
45006003	Yala aw m'a lɔn ko an minw bɛɛ batizera Yezu Krista tɔgɔ la, ko an batizera ka jɛn n'a ye a ka saya la fana wa?
45006004	An batizera ka jɛn n'a ye a ka saya la minkɛ, an fana suu donna n'a ye janko Krista kununna Faa Ala ka sebagaya barika la cogo min na, an fana jogo ka yɛlɛma ka kɛ kura ye.
45006005	Bari n'an jɛnna n'ale ye sɔbɛ la a ka saya la, an fana bena kunun n'a ye.
45006006	An ka nin faamu kosɔbɛ, ko an jogokɔrɔ korila ka gwengwen ɲɔgɔn fɛ ni Krista ye, janko o daa ka bila, an fana kana kɛ hakɛ ka jɔɔnw ye tugu.
45006007	Bari ni mɔgɔ min sara, o tigi daa te hakɛ la.
45006008	N'an jɛnna ni Krista ye ka sa, an be l'a la ko an bena to nii n'a fɛ.
45006009	Tiɲɛ na, an y'a lɔn ko Krista kununna, ale te sa tugu, saya te se a kɔrɔ tugu.
45006010	Bari a sara tuma min na, a sara janko ka hakɛ nagasi tuma bɛɛ, sisan a ɲanaman lo Ala ye.
45006011	O cogo la, aw fana k'aw yɛrɛ jati i n'a fɔ suu, hakɛ ta faan fɛ, ka kɛ mɔgɔ ɲanaman ye Ala ta faan fɛ Yezu Krista barika la.
45006012	O la, aw farisogo min bena toli, aw kana sɔn hakɛ ka kuntigiya kɛ ale la tugu. Aw kana sɔn nigɛjugu ma.
45006013	Aw kana aw farikolo yɔrɔ si kɛ kojugukɛfɛn ye ka to hakɛ la. Nga aw k'aw yɛrɛ di Ala ma. Aw ka kɛ i n'a fɔ mɔgɔ min sara ka kunun, k'aw farikolo yɔrɔ bɛɛ kɛ koɲumankɛ ta ye.
45006014	Hakɛ tena see sɔrɔ aw kan tugu. Bari aw te sariya kɔrɔ tugu, nga aw be nɛɛma le kɔrɔ.
45006015	O tuma na, an ka to ka hakɛ kɛ bari an te sariya kɔrɔ tugu fɔɔ nɛɛma wa? Ayi dɛ!
45006016	Yala aw m'a lɔn ko n'aw y'aw yɛrɛ di fɛɛn min ma ka kɛ i n'a fɔ a ka jɔɔn, ka to ka mɛnni kɛ a fɛ, aw be kɛ o fɛɛn nin ka jɔɔn ye wa? N'a kɛra hakɛko ye, o laban ye halakili ye. Nga Ala sago kɛli be na ni tilenninya ye.
45006017	An be barika la Ala ye bari aw tun ye hakɛ ka jɔɔnw ye, nga sisan u y'aw kalan min na, aw sɔnna o la n'aw dusu bɛɛ ye,
45006018	k'aw yɛrɛ sɔrɔ ka bɔ hakɛ bolo ka kɛ tilenninya ka jɔɔnw ye.
45006019	Ne be kuma adamaden ka kuma cogo la, bari aw barika ka dɔgɔ. Aw tun y'aw yɛrɛ kɛ konɔgɔninw ni koferekeninw ka jɔɔnw ye, ka muruti Ala ma. Sisan aw ka kɛ tilenninya ka jɔɔnw ye, ka kɛ Ala ta ye pepewu.
45006020	Tuma min na aw tun ye hakɛ ka jɔɔnw ye, tilenninyako tun te aw ka sira la.
45006021	Aw ye mun le sɔrɔ o koow la, ni maloya tɛ bii nin na? Bari u laban ye halakili ye.
45006022	Nga sisan aw y'aw yɛrɛ sɔrɔ ka bɔ hakɛ bolo ka kɛ Ala ka jɔɔnw ye. Aw be fɛɛn min sɔrɔ o la, o ye dusu saniyako ye min laban ye nii banbali ye.
45006023	Bari hakɛ sara ye halakili ye, nga Ala ka nilifɛn ye nii banbali ye an Matigi Yezu Krista barika la.
45007001	N balimaw, n y'a lɔn ko aw be sariyaw lɔn. O la, n be nin kuma fɔ aw ye. Aw b'a lɔn ko ni mɔgɔ be nii na, o tuma na dɔrɔn le, a be sariya kɔrɔ.
45007002	O cogo kelen na, muso min furula, sariya be yen min b'a wajibiya ka to a cɛɛ fɛ n'o be nii na, nga n'a cɛɛ sara, muso nin b'a yɛrɛ sɔrɔ ka bɔ sariya nin kɔrɔ.
45007003	N'a cɛɛ be nii na n'a tagara furu cɛɛ wɛrɛ fɛ, u ben'a wele ko kakalamuso. Nga n'a cɛɛ sara a ka sɔrɔ ka taga furu, o sariya nin t'a kan tugu, a fana ma kakalaya kɛ.
45007004	N balimaw, aw fana be ten, aw y'aw yɛrɛ sɔrɔ ka bɔ sariya kɔrɔ bari aw ye Krista farisogo yɔrɔ dɔw ye. Aw kɛra a ta ye sisan, ale min kununna, janko an ka baara sabatinin kɛ Ala ye.
45007005	An fana, tuma min na nigɛjugu tun ye see sɔrɔ an kan, kojugu nigɛ tun b'an minɛ sariya barika la. An ye baarajugu kɛ o min be laban ni saya ye.
45007006	Nga fɛɛn min tun y'an kɛ jɔɔn ye, an hɔrɔnyara ka bɔ ale bolo. Sisan, an be se ka baara kɛ Ala ye cogokura la Nii Senuman barika la, o te kɛ cogokɔrɔ la tugu, min fɔra sariya la.
45007007	An ka mun le fɔ sa? O tuma na, sariya kɛra hakɛ ye wa? Ayi dɛ! Ne ye hakɛko faamu sariya le barika la. N'a tun ma fɔ sariya la ko: «I ɲaa kana bɔ i mɔgɔɲɔgɔn ka fɛɛn fɛ.» Ne tun ten'a lɔn ko n'i ɲaa bɔra i tɔɲɔgɔn ka fɛɛn dɔ fɛ, ko o ye kojugu ye.
45007008	A kɛra ten, hakɛ ye sira sɔrɔ ka banba ka nigɛjugu sifa bɛɛ don ne dusu la sariya barika la. Bari ni sariya siginin te yen, hakɛ fana te yen.
45007009	Fɔlɔfɔlɔ, Ala ka sariya tun ma sigi tuma min na, ne tun be nii na, nga a nana sigi tuma min na, hakɛ ye fanga sɔrɔ, ne sara.
45007010	O cogo la, sariya min ka kan ka hɛrɛ kɛ mɔgɔ ye, ale kɛra ne fagafɛn ye.
45007011	Bari hakɛ ye sira sɔrɔ sariya barika la k'a kɛ ne filila ka sa.
45007012	O la, sariya ka ɲi, Ala ye min fɔ, o fana ka ɲi ani a tilennin lo.
45007013	O tuma na, fɛɛn min ka ɲi, ale lo kɛra ne fagafɛn ye wa? Ayi dɛ! Nga hakɛ lo, fɛɛn min ka ɲi, hakɛ ye cogo ɲini o le sababu la ka ne faga, janko a ka se k'a yɛrɛ yira k'a gwɛ kosɔbɛ ko ale ka fari sariya barika la.
45007014	An y'a lɔn ko sariya bɔra Ala fɛ, nga ne do ye barikatan ye, ne be hakɛ bolo i n'a fɔ jɔɔn.
45007015	Ne be min kɛ, ne t'o faamuna. Fɛɛn min ka di ne ye, ne t'o kɛ, nga fɛɛn min man di ne ye, ne b'o le kɛ.
45007016	Fɛɛn min man di ne ye, ni ne b'o le kɛ, o tuma na, ne sɔnna ko sariya ye fɛnɲuman ye.
45007017	O la do, fɛɛn min be kɛra, o te ne nɔɔ ye, kojugu min be ne dusu la, ale nɔɔ lo.
45007018	Bari ne y'a lɔn ko fɛɛn min be ne dusu la, o ma ɲi. Koɲumankɛ nigɛ be ne la, nga n te se.
45007019	Ne b'a fɛ ka koɲuman min kɛ, ne t'o kɛ, fɔɔ kojugu, ne t'o min fɛ.
45007020	Fɛɛn min man di ne ye, ni ne b'o le kɛ, o b'a yira k'o te ne nɔɔ ye, nga o ye kojugu nɔɔ ye ale min be ne dusu la.
45007021	Ne y'a kɔlɔsi k'a ye ko tuma min na ne b'a fɛ ka koɲuman kɛ, n te se k'o kɛ, fɔɔ kojugu.
45007022	Ne dusu la kɔni, Ala ka sariya koo ka di ne ye.
45007023	Nga n y'a ye, koo min ka di ne ye ni ne b'a fɛ k'o kɛ, fɛɛn dɔ be ne bali k'o kɛ. Ale lo b'a kɛ hakɛ be fanga sɔrɔ ne kan.
45007024	Ne ye sigɛnbagatɔ ye! N farisogo min ye saya ta ye, jɔn bena ne kisi o ma?
45007025	Ne be barika la Ala ye ale min b'o kɛ an Matigi Yezu Krista sababu la! Ne sɔnnin be ka Ala ka sariya bato, nga farisogo ka barikatanya le ye ne kɛ hakɛ ka jɔɔn ye.
45008001	Sisan kɔni, mɔgɔ minw be ni Yezu Krista ye, jalakiyɔrɔ si te olu la.
45008002	Bari Nii Senuman min be hɛrɛ di Yezu Krista ka jɛnɲɔgɔnya barika la, ale ka see kɛra sababu ye ka ne hɔrɔnya ka bɔ hakɛko ni saya la.
45008003	Sariya siginin tun te se ka koo min kɛ, farisogo ka barikatanya kosɔn, Ala y'o kɛ, a y'a yɛrɛ Dencɛ ci, ale nana wolo i n'a fɔ hakɛkɛla, ka kɛ saraka ye hakɛ sara kosɔn. A ye hakɛ ka baga faga,
45008004	janko sariya be tilenninya min fɛ, an ka se k'ale kɛ, an minw te taama ka kɛɲɛ ni farisogo sago ye tugu, nga an be taama ka kɛɲɛ ni Nii Senuman sago ye.
45008005	Tiɲɛ na, mɔgɔ min be taama ka kɛɲɛ ni farisogo sago ye, o tigi ka miiriya be to o le kan, nga min be taama ka kɛɲɛ ni Nii Senuman sago ye, o tigi ka miiriya be to Ala ka koo le kan.
45008006	Ka sɔn farisogo ka koo ma, o laban ye saya ye, nga ka sɔn Nii Senuman ta ma, o ye balo ni hɛrɛ ye.
45008007	Adamadenw ka nigɛjuguw sera mɔgɔ minw kɔrɔ, u ye Ala juguw ye. U te sɔn Ala ka sariya ma, u fana te se k'o kɛ.
45008008	Bari ka mɔgɔ to a yɛrɛ bolo, a koo te se ka diya Ala ye.
45008009	Aw kɔni, aw t'aw yɛrɛ sago kɛ tugu, aw be Nii Senuman sago le kɛ, bari Ala ka Nii be aw fɛ. Ni Krista ka Nii te mɔgɔ min fɛ, o tigi te Krista ta ye.
45008010	Aw farisogo bilanin be saya ye hakɛ sababu la, nga ni Krista b'aw dusu la, Nii Senuman b'a kɛ aw be balo bari Ala y'aw jati mɔgɔtilenninw ye.
45008011	Ala min ye Yezu Krista kunun a sanin kɔ, n'ale ka Nii b'aw la, ale kelen le bena nii don aw farisogo tolita la, a ka Nii Senuman barika la ale min b'aw la.
45008012	O la n balimaw, an ka kan ka fɛɛn min kɛ, o te farisogo ka baara ye.
45008013	Bari n'aw be taama ka kɛɲɛ ni farisogo sago ye, aw bena sa, nga n'aw y'aw jogo yɛlɛma pepewu Nii Senuman barika la, aw bena balo.
45008014	Mɔgɔ minw be taama ka kɛɲɛ ni Ala ka Nii sago ye, olu ye Ala deenw ye.
45008015	Aw ye Nii min sɔrɔ, ale t'aw bila jɔnya ni siranya la, Nii Senuman lo. Ale lo barika la aw kɛra Ala ka deenw ye, ani ale barika la an b'a fɔ Ala ye ko Baba, an Faa.
45008016	O Nii Senuman nin b'a yira an na ko an kɛra Ala deenw ye.
45008017	N'an kɛra Ala deenw ye, an bena niyɔrɔ fana sɔrɔ Ala fɛ, an ni Krista bena o sɔrɔ ɲɔgɔn fɛ, bari n'an y'a ka tɔɔrɔ ɲɔgɔn sɔrɔ, an fana ben'a ka boɲa ɲɔgɔn sɔrɔ.
45008018	Ne ka miiri la, boɲa min bena la an kan sini, o te se ka suma ni bii tɔɔrɔ ye.
45008019	Bari Ala bena boɲa la a ka deenw kan loon min na, diɲɛ kɔrɔtɔnin be k'o loon makɔnɔ.
45008020	Diɲɛ kɛra fuu ye, o te a yɛrɛ sago ye, nga a Danbaga sago lo. O bɛɛ n'a ta, jigi layɔrɔ be yen.
45008021	Ala ben'a bɔ cɛnni bolo, k'a niin don a ka deenw ka yɛrɛsɔrɔ n'u ka boɲa na.
45008022	An y'a lɔn ko halibi diɲɛ bɛɛ be ŋunanna i n'a fɔ muso min be jigira.
45008023	Diɲɛ dama tɛ, nga Ala y'an minw sɔn ni Nii Senuman ye min ye a ka difɛn fɔlɔ ye, an fana kɔnɔ gwannin lo k'an ka kunmabɔli kɔnɔ ka kɛ Ala ka deenw ye.
45008024	Bari an kisira, nga o ye jigiko ye. N'an ɲaa lara fɛɛn kan ka sɔrɔ k'an jigi la o kan, o te jigi ye. E ɲaa be fɛɛn na ka ban, e ben'a fɔ k'o ye jigiko ye cogo di?
45008025	Nga an ɲaa ma la fɛɛn min kan fɔlɔ, n'an y'an jigi la o kan, an bena jija k'o fɛɛn nin makɔnɔ.
45008026	O cogo la fana, Nii Senuman b'an dɛmɛ an ka dɛsɛyɔrɔw la, bari an te daalili cogo lɔn, nga Nii Senuman yɛrɛ le be daalili kɛ an nɔɔ na ni ŋunankan ye min te se ka fɔ.
45008027	Ala min be adamaden dusulako lɔn, ale b'a lɔn Nii Senuman be fɛɛn min fɛ, bari Nii Senuman be daalili kɛ Ala ka mɔgɔw ye ka kɛɲɛ ni Ala sago ye.
45008028	An y'a lɔn ko Ala be baara kɛ ni fɛɛn bɛɛ ye a kanubagaw ka makoɲa kama, a y'o minw wele ka kɛɲɛ n'a ka koo latigɛnin ye.
45008029	Ala kɔnna ka mɔgɔ minw woloma kabini fɔlɔfɔlɔ, a kɔnna k'a latigɛ fana k'olu cogo ka kɛ i n'a fɔ a Dencɛ ta, janko a Dencɛ nin ka kɛ mɔgɔ caaman kɔrɔ ye.
45008030	A kɔnna ka minw ka koo latigɛ, a ye olu wele, a ye minw wele, a ye olu jati mɔgɔtilenninw ye, a ye minw jati mɔgɔtilenninw ye, a ye boɲa la olu kan.
45008031	An be mun fɔ tugu? Ni Ala b'an fɛ, jɔn be wili an kama tugu?
45008032	Ale min ma ban k'a yɛrɛ Dencɛ di ka sa an bɛɛ kosɔn, a be kɛ cogo di n'a tena fɛɛn bɛɛ di an ma ka fara a Dencɛ kan?
45008033	Ala ye mɔgɔ minw woloma, jɔn bena se ka olu jalaki? Ala yɛrɛ le y'u jati mɔgɔtilenninw ye.
45008034	Jɔn bena u jalaki? Bari Yezu Krista sara, o dama tɛ fana, a kununna, a siginin be Ala kinibolo fɛ, ka to ka Ala daali an ye.
45008035	Mun le be se k'an faran ka bɔ Krista ka kanuya la? Sigɛn, walima hakiliɲagami? Tɔɔrɔ, walima kɔngɔ? Dɛsɛ, walima farati? Walima n'u b'an faga wa?
45008036	Ka kɛɲɛ ni Ala ka kuma ye, a ko: «E kosɔn, u be tile k'an faga, u b'an jati i ko saga fagataw.»
45008037	Nga o bɛɛ n'a ta, an kɛra sesɔrɔlaw ye kosɔbɛ, Krista barika la, ale min y'an kanu.
45008038	Bari ne jigi b'a la ko hali saya yɛrɛ, walima sijan, walima mɛlɛkɛw, walima jinaw, walima fɛɛn minw be diɲɛ na bii, walima minw bena kɛ yen sini, walima setigiw,
45008039	hali fangatigi minw be sanfɛ, walima minw be dugukolo jukɔrɔ, walima danfɛn wɛrɛw, fɛɛn si te yen min be se k'an faran ka bɔ Ala ka kanuya la min yirala an Matigi Yezu Krista sababu la.
45009001	Krista ka jɛnɲɔgɔnya barika la ne be min fɔ, o ye tiɲɛ ye, galon tɛ, Nii Senuman yɛrɛ b'a yira ne la ko ne be min fɔ, ko tiɲɛ lo.
45009002	Dusukasi be ne la kosɔbɛ, ne nii tɔɔrɔnin lo tuma bɛɛ.
45009003	Bari ne yɛrɛ b'a fɛ n niin ka bɔ Ala ka koo la ka n faran ka bɔ Krista la, ne balimaw kosɔn, ne ni minw ye siya kelen ye,
45009004	olu minw ye Isirayɛlidenw ye. Ala ye olu minw minɛ k'o kɛ a ka deenw ye, k'a yɛrɛ yira u la, ka bɛn n'u ye siɲɛ caaman, ka sariya sigi u ye k'a yɛrɛ batocogo yira u la, k'a daa di u ma.
45009005	Ibrayima ni Isiyaka ani Yakuba le ye u faaw ye. Krista ni olu ye siya kelen ye, a wolola u ka deen dɔ fɛ. Ala be fɛɛn bɛɛ kunna, a ka tanu tuma bɛɛ! Amiina.
45009006	O bɛɛ la, Ala ka kuma dafara, hali ni siya min bɔra Yakuba la, o bɛɛ ma kɛ Isirayɛlidensɔbɛw ye.
45009007	Siya min bɔra Ibrayima la, olu bɛɛ ma wele ko a deenw, bari Ala tun y'a fɔ a ye ko: «Isiyaka le kɔmɔgɔw bena wele i deenw.»
45009008	O kɔrɔ te ko deen minw wolola ka kɛɲɛ ni farisogo ye, olu ma kɛ Ala deenw ye dɛ. Ayi, fɔɔ deen minw sɔrɔla ka kɛɲɛ ni Ala ka dadili ye, olu le ye Ala deenw ye.
45009009	Bari Ala y'a daa di ko: «Saan wɛrɛ ne bena segi nin waati nin ɲɔgɔn na ka n'a sɔrɔ ni dencɛ be Sara bolo.»
45009010	O dama tɛ, Erebɛka fana, ye dencɛ fila sɔrɔ an bɛma Isiyaka fɛ.
45009011	Ala tun b'a fɛ a ka koo latigɛnin ka kɛ a ka mɔgɔ wolomani koo la minkɛ, o la, o deen nunu tun ma wolo fɔlɔ, u tun ma sɔrɔ ka koɲuman, walima kojugu kɛ fɔlɔ,
45009012	a y'a fɔ Erebɛka ye a deen nunu ka koo la ko: «Kɔrɔcɛma bena baara kɛ dɔgɔcɛma ye.» A y'a yira ten ko ale te mɔgɔ woloma ka kɛɲɛ n'o tigi ka kɛwali ye, fɔɔ a yɛrɛ sago.
45009013	I ko a fɔra Ala ka kuma na cogo min na ko: «Yakuba koo diyara ne ye, Ezawu koo man di ne ye.»
45009014	An bena mun fɔ sa? O tuma na, Ala ka koo tilennin tɛ wa? Ayi dɛ!
45009015	Tiɲɛ na, a y'a fɔ Musa ye ko: «Ne b'a fɛ ka makari mɔgɔ min na, ne bena makari o tigi la, ne b'a fɛ ka hinɛ mɔgɔ min na, ne bena hinɛ o la.»
45009016	A kɛra ten, o te sɔrɔ mɔgɔ sago la, walima mɔgɔ ka jijali sababu la, nga fɔɔ Ala ka makari.
45009017	A kɛra ten fana, Ala y'a fɔ Ezipiti masacɛ ye a ka kuma na ko: «Ne y'i sigi masaya la kuun min na, o ye janko ne ka se ka n ka sebagaya yira, ani ne tɔgɔ ka fɔ diɲɛ faan bɛɛ la.»
45009018	O le kosɔn, ni Ala b'a fɛ ka makari mɔgɔ min na, a be makari o tigi la, n'a b'a fɛ ka mɔgɔ min dusu gwɛlɛya, a b'o tigi ta gwɛlɛya fana.
45009019	Dɔw be se k'a fɔ ne ye ko: «Mun na Ala b'an jalaki tugu? Bari mɔgɔ te se ka ban Ala ta ma.»
45009020	E adamaden, e ye mun ye n'i be sɔsɔli kɛ ni Ala ye? Daga be se k'a fɔ a dilanbaga ye ko: «Mun na e ye n dilan ten wa?»
45009021	Bɔgɔmana te dagadilanbaga ta ye wa? A be se k'o bɔgɔ kelen nin ta ka dagaɲuman dilan n'a ye, a be se k'o bɔgɔ kelen nin ta ka daga wɛrɛ dilan n'a ye, min ma ɲi kosɔbɛ.
45009022	Ala tun b'a fɛ k'a ka sebagaya n'a ka dimi yira, nga a muɲuna o daga nunu kɔrɔ, minw ka kan ka cɛn.
45009023	A y'o kɛ janko k'a ka ɲumanya dafanin yira dagaw la, a makarila minw na. A tun kɔnna ka olu minw labɛn boɲa kama.
45009024	O kɔrɔ ko a ye an minw wele, a ma weleli kɛ ka bɔ zuwifuw dama cɛma, nga a ye dɔw fana wele ka bɔ siya wɛrɛw cɛma.
45009025	I ko a fɔra cogo min na Oze ka kitabu kɔnɔ ko: «Mɔgɔ minw tun te ne Ala ka mɔgɔw ye, ne bena olu kɛ n ka mɔgɔw ye, ani minw koo tun man di ne ye, ne bena olu koo diya n yɛrɛ ye.
45009026	Yɔrɔ min na a tun fɔra u ye ko: ‹Aw te ne ka mɔgɔw ye›, o yɔrɔ kelen na, u bena wele ko Nitigi Ala deenw.»
45009027	Kira Ezayi fana y'a fɔ Isirayɛlidenw ka koo la ko: «Hali ni Isirayɛlidenw cayara i ko kɔgɔjida la cɛncɛn, u tɔɔ dama le bena kisi.
45009028	Bari Matigi ye kuma min fɔ, a bena o bɛɛ kɛ ka dafa teliya la dugukolo kan.»
45009029	I n'a fɔ Ezayi tun kɔnna k'a fɔ cogo min na ko: «Ni Matigi, Setigi tun ma dɔɔni to o ka kɛ an sii ye, an tun bena halaki i ko Sodɔmu, an tun bena halaki i ko Gɔmɔri.»
45009030	An bena mun le fɔ? Siya wɛrɛ minw tun ma tilenninya ɲini, olu y'a sɔrɔ, jigi min be la Ala kan, o tilenninya be sɔrɔ o barika la.
45009031	Isirayɛlidenw, tun be cogo ɲinina waasa Ala k'u jati mɔgɔtilenninw ye sariya barika la, nga u ma o sɔrɔ.
45009032	Mun le y'o kɛ? Bari yanni olu ka tilenninya nin ɲini n'u jigi lanin be Ala kan, u y'a ɲini ni kɛwali ye. O la, u talonna kabakuru la.
45009033	A fɔra Ala ka kuma na ko: «Ne be talonkabakuru bila Siyɔn, kabakuru min be mɔgɔ ben, ne y'o bila yen. Ni min lar'a la, o tigi tena maloya.»
45010001	N balimaw, min be ne dusu la, ani n be min ɲini Ala fɛ Isirayɛlidenw ye, o ye u ka kisiliko ye.
45010002	Bari ne be se k'a fɔ k'u jijanin be kosɔbɛ Ala koo la, u jijanin be kɔni, nga lɔnniyasɔbɛ t'u fɛ.
45010003	Tilenninya min be sɔrɔ Ala fɛ, u m'o koo faamu, o la, o tun be tilenninya nin ɲini u yɛrɛ ka fanga la. O le y'a to tilenninya min be sɔrɔ Ala fɛ, u ma se k'u yɛrɛ majigi Ala ye ka mɛnni kɛ o koo la.
45010004	Tiɲɛ na, sariya dafanin ye Krista ye, janko ni mɔgɔ min lara Krista la, Ala k'o tigi jati mɔgɔtilennin ye.
45010005	Musa fana y'a sɛbɛn tilenninya koo la min be sɔrɔ sariya batoli barika la ko: «Ni mɔgɔ min be sariya sira taama, o tigi bena balo o barika la.»
45010006	Tilenninya min be sɔrɔ jigi barika la, ale b'a ɲini i fɛ: «I kana miiri ko: ‹Jɔn le bena yɛlɛ sankolo la?› N'i y'o miiri, i b'a fɛ Krista ka kɔsegi ka na le.
45010007	Walima ‹Jɔn bena jigi dingɛ dibiman kɔnɔ?› » O ye Krista ka kununko ye tugu.
45010008	Mun le be fɔ tugu? «Kuma nin b'i tulo kɔrɔ, a b'i daa la ani a b'i kɔnɔ.» An be kuma min fɔra, o ye jigi koo ye.
45010009	N'i sɔnna k'a fɔ ko Yezu ye Matigi ye ani ka l'a la ko Ala y'a kunun a sanin kɔ, e bena kisi.
45010010	Tiɲɛ na, n'i lar'a la i dusu la, Ala b'i jati mɔgɔtilennin ye, n'a bɔra i daa la, i be kisi.
45010011	Bari a fɔra Ala ka kuma na ko: «Ni mɔgɔ min lara Ala la, o tigi tena maloya.»
45010012	O la, danfara te zuwifuw ni siya wɛrɛw cɛ, u bɛɛ ka Matigi ye kelen ye, min man'a daali, a be o tigi ta ɲa kosɔbɛ.
45010013	Bari: «Mɔgɔ o mɔgɔ mana Matigi tɔgɔ wele, o tigi bena kisi.»
45010014	U be se ka kɛ cogo di ka Matigi daali, n'u ma l'a la? U fana be se ka l'a la cogo di, n'u m'a koo mɛn? U fana be se k'a koo mɛn cogo di, ni mɔgɔ m'a fɔ u ye?
45010015	Mɔgɔ fana be se k'a koo fɔ cogo di, n'u ma ci? O la, a fɔra Ala ka kuma na ko: «Mɔgɔ minw be kibaru diman fɔ,» ko: «Olu yenin be mɔgɔ nisɔndiya!»
45010016	Nga mɔgɔ bɛɛ ma sɔn kibaru diman ma, o le kosɔn Ezayi y'a fɔ ko: «Matigi, jɔn le lara an ka waajuli la?»
45010017	O la, mɔgɔ be waajuli mɛn ka sɔrɔ ka la Krista la, waajuli le ye Krista ka koo ɲafɔli ye.
45010018	O la, ne be n yɛrɛ ɲininga ko u m'o mɛn wa? U kɔni y'o mɛn. A fɔra Ala ka kuma na ko: «Waajulikɛlaw kaan do mɛnna yɔrɔ bɛɛ la, u ka kuma sera fɔɔ diɲɛ daan na.»
45010019	Ne be n yɛrɛ ɲininga tugu ko: «Isirayɛlidenw tun ma nin faamu wa?» Musa kɔnna ka Ala ka kuma nin fɔ ko: «Siya min te foyi ye, ne bena olu kɛ ka keliya don aw la. Hakili te siya min fɛ, ne ben'a kɛ aw be dimi olu kosɔn.»
45010020	Ezayi tagara ɲa k'a fɔ yɛrɛ ko Ala y'a fɔ ko: «Mɔgɔ minw tun te ne yɔrɔ ɲinina, olu ye ne ye. Mɔgɔ minw tun te foyi ɲinina ne fɛ, ne ye n yɛrɛ yira olu la.»
45010021	Nga Isirayɛlidenw koo la, a y'a fɔ ko Ala ko: «Ne tilera ka n bolo di siya murutinin nin ma, olu minw tulo ka gwɛlɛ.»
45011001	Ne be n yɛrɛ ɲininga k'o tuma na, Ala y'a ka Isirayɛli jama fili wa? Ayi dɛ! Ne fana y'u dɔ ye, Ibrayima deen dɔ, ka bɔ Bɛnzamɛn kɔmɔgɔw la.
45011002	Ala m'a ka jama bila. N'aw be Ala ka kuma kalan Eli koo fɔra yɔrɔ min na, a ye Ala daali Isirayɛlidenw ye cogo min na, aw m'o faamu wa?
45011003	A ko: «Matigi, u y'i ka kiraw faga k'i ka sarakabɔyɔrɔw bɛɛ cɛn, ne kelenpe le tora, u fana b'a fɛ ka ne faga.»
45011004	Nga Ala y'a jaabi ko di? A y'a fɔ a ye ko: «Ne ye mɔgɔ waa wolonwula (7,000) mara ne yɛrɛ ye, olu minw ma u kunbiri gwan Baali kɔrɔ.»
45011005	O cogo la, bii fana dɔw be yen minw kɛra u tɔɔ ye, Ala ye nɛɛma kɛ minw ye k'u woloma.
45011006	Nga ni wolomani nin be kɛ Ala ka nɛɛma barika la, kɛwali niin t'o la tugu, n'o tɛ, o te kɛ nɛɛmako ye tugu.
45011007	An bena mun le fɔ? Isirayɛlidenw tun be fɛɛn min ɲinina, u m'a sɔrɔ, nga minw wolomana, olu y'a sɔrɔ, tɔɔ nunu dusu gwɛlɛyara
45011008	ka kɛɲɛ ni Ala ka kuma ye ko: «Ala y'u kɛ hakilitanw ye, ka ɲaa d'u ma, u te se ka yeli kɛ ni minw ye, ka tulo d'u ma, u te se ka mɛnni kɛ ni minw ye fɔɔ ka na se bii ma.»
45011009	Masacɛ Dawuda fana y'a fɔ ko: «U ka dumuni ka kɛ jaan ye u fɛ, a ka kɛ u minɛjɔ ye. A ka kɛ u ka seen talonfɛn ye, ka kɛ u ka baarajugu sara ye!»
45011010	Ko: «U ɲaaw ka dibi, u kana yeli kɛ. A kɛ u birinin be to tuma bɛɛ.»
45011011	Ne be n yɛrɛ ɲininga tugu ko Isirayɛlidenw talonna ka ben minkɛ, u bena to ten wa? Ayi dɛ! Nga u filila, o le y'a to siya wɛrɛw sera ka kisili sɔrɔ, o fana kɛra sababu ye ka keliya don Isirayɛlidenw dusu la.
45011012	N'u ka filiko kɛra diɲɛ ka hɛrɛ sɔrɔ sababu ye, ani u ka dɛsɛko ka kɛ siya wɛrɛw ka nafa ye, n'u nana segi Ala ma pepewu, o bena kɛ hɛrɛ ye kosɔbɛ.
45011013	Ne b'o fɔ aw siya wɛrɛw ye, ne cira ka baara kɛ aw le ye, ne be boɲa la o baara nin kan,
45011014	waasa ka keliya wili ne ka siya dusu la, janko dɔw ka se ka kisi u cɛma.
45011015	Ala y'u bila gɛrɛfɛ minkɛ, n'o le kɛra sababu ye diɲɛ mɔgɔw sera ka bɛn ni Ala ye, u ka kɔsegiko ka bɛn ni Ala ye, o tena kɛ i n'a fɔ mɔgɔ le sara ka kunun wa?
45011016	Sumankun fɔlɔ min mɔna, n'o dira Ala ma, o b'a yira ko a tɔɔ bɛɛ be kɛ Ala ta ye. Ni yiri lili ka ɲi, yiri bolow ka ɲi.
45011017	Isirayɛlidenw be i n'a fɔ olivuyiri min tutunin bɛ foro kɔnɔ, aw siya wɛrɛw be i n'a fɔ waga kɔnɔ ta. U ye foro kɔnɔ ta bolo dɔw tigɛ, k'aw ta ka nɔrɔ o nɔɔ na janko aw ka nɛɛma sɔrɔ o juu fɛ.
45011018	O kama, i kana i yɛrɛ boɲa, ka bolo tigɛninw lɔgɔbɔ bari i te yiri juu ye, i ye bolo le ye.
45011019	I be se k'a fɔ fana ko bolo dɔ nunu tigɛra waasa i ka se ka nɔrɔ juu la.
45011020	O ye tiɲɛ ye, olu tigɛra u ka lanabaliya le kama, aw nɔrɔla lanaya le barika la. O la, aw kana aw yɛrɛ boɲa, aw ka siran le.
45011021	Bari ni Ala ma se ka makari yiribolo kɔrɔman nunu na, aw ta tena kɛ ten fana wa?
45011022	Aw ka Ala ka ɲumanya n'a ka fariyako filɛ, a fariyara Isirayɛlidenw ma olu minw benna, ani a ɲana aw ma. Fɔɔ aw nɔrɔnin ka to a la, n'o tɛ aw bena tigɛ i n'a fɔ dɔ nunu.
45011023	Olu fana, n'u ma to u ka lanabaliya la, u niin bena don tugu, bari see be Ala ye k'u niin don.
45011024	Aw minw ye siya wɛrɛw ye, n'aw niin donna, minw tun ye siya nin yɛrɛ ye n'u niin bɔra, olu ka kɔsegi ka don, o be kɛ baasi ye wa?
45011025	N balimaw, ne t'a fɛ aw ka to kodogonin nin faamubaliya la, janko aw kana aw yɛrɛ jati kolɔnbagaw ye. Isirayɛliden dɔw bena to u ka dusugwɛlɛya la fɔɔ siya tɔw ka donyɔrɔ sɔrɔ Ala fɛ.
45011026	O cogo la fana, Isirayɛlidenw bɛɛ bena kisi, i ko a fɔra Ala ka kuma na cogo min na ko: «Min bena mɔgɔw hɔrɔnya, ale bena bɔ Siyɔn dugu kɔnɔ, a ben'a kɛ Yakuba kɔmɔgɔw be siran Ala ɲa.»
45011027	«Ni ne y'u ka hakɛw yafa u ma tuma min na, o le ben'a yira ko ne bɛnna ni olu ye.»
45011028	Kibaru diman faan fɛ, u kɛra Ala juguw ye, o kɛra aw siya wɛrɛw ka dagamu ye, nga Ala ka wolomani faan fɛ, u koo ka di Ala ye u faaw kosɔn,
45011029	bari ni Ala ye fɛɛn min di, a t'o minɛ tugu, n'a ye weleli kɛ, a t'o yɛlɛma.
45011030	Fɔlɔfɔlɔ, aw tun te Ala ka kuma bato, sisan olu t'a bato, o le y'a to Ala makarila aw la.
45011031	Olu banna k'a ka kuma bato sisan, o le y'a to a makarila aw la. A makarila aw la cogo min na, a bena makari olu la ten fana.
45011032	Bari Ala ye mɔgɔ bɛɛ to u ka murutili la, janko a ka se ka makari u bɛɛ la.
45011033	Ala dafanin lo, hakilitigiya ni lɔnniya la! Mɔgɔ te se k'a ka kolatigɛninw faamu, a ka koo fana te se ka faamu.
45011034	A fɔra Ala ka kuma na ko: «Jɔn le ye Matigi ka miiriya lɔn? Walima jɔn le kɛr'a ladibaga ye?»
45011035	Walima: «Jɔn le kɔnna ka Ala sɔn, a ka sɔrɔ k'o sara?»
45011036	Bari fɛɛn bɛɛ bɔra ale lo la, ale lo y'u bɛɛ dan, u kɛra a ta ye. Boɲa ka la ale kan tuma bɛɛ la! Amiina.
45012001	N balimaw, ne b'aw daali Ala ka makari kosɔn ko aw k'aw yɛrɛ kɛ saraka ɲanaman ye, min saniyanin lo, n'a ka di Ala ye: o le bena kɛ aw ka batoli ɲanaman ye.
45012002	Aw kana aw yɛrɛ kɛɲɛ ni bii diɲɛ ye, nga aw ye hakilikura min sɔrɔ, aw jogo ka yɛlɛma ka kɛɲɛ n'o ye, janko aw ka se ka Ala sago lɔn, o min ye koɲuman ye, min ka di Ala ye, n'a dafanin be.
45012003	Ala ye nɛɛma min kɛ ne ye, o kosɔn, ne b'a fɔ aw bɛɛ ye ko aw kana aw yɛrɛ boɲa k'a dama tɛmɛ, aw k'aw yɛrɛ majigi ka kɛɲɛ ni jigi ye, Ala ye min di aw ma.
45012004	Yɔrɔ caaman b'an farisogo la, u bɛɛ ka baara te kelen ye fana.
45012005	O cogo la, an minw lara Krista la, an n'an ka caya bɛɛ, an jɛnna ka kɛ farisogo kelen ye.
45012006	Ala ye nɛɛma kɛ an ye ka seko minw d'an ma, an bɛɛ ta te kelen ye. Kiraya le dira dɔ ma wa? O tigi k'o kɛ ka kɛɲɛ n'a ka lanaya ye.
45012007	Baara kɛ see le dira dɔ ma wa? O tigi ka banba k'o kɛ. Mɔgɔ kalan see le dira dɔ ma wa? O tigi ka banba ka mɔgɔw kalan.
45012008	Mɔgɔ ladi see dira min ma, o tigi k'o kɛ. Ka mɔgɔw sɔn fɛɛn na, o see dira mɔgɔ min ma, o tigi k'o kɛ, a kana sigasiga. Ka kɛ ɲamɔgɔ ye, o see dira min ma, o tigi ka banba k'o kɛ. Mɔgɔ min be makari, o tigi k'o kɛ ni nisɔndiya ye.
45012009	Kanuyasɔbɛ ka sɔrɔ aw dusu la. Aw ka kojugu dabila, ka koɲuman kɛ kosɔbɛ.
45012010	Kanuya min be badenya la, o sababu la, aw ka ɲɔgɔn minɛ, k'aw tɔɲɔgɔnw jati k'u ka fisa n'aw ye.
45012011	Aw ye jija, aw kana kɛ salabagatɔw ye, aw ka banba ka baara kɛ Matigi ye.
45012012	Jigi min b'aw la, aw ka nisɔndiya o kosɔn, tɔɔrɔ tuma, aw ka muɲu, aw ye jija ka Ala daali.
45012013	Aw ye banba ka Ala ka mɔgɔw dɛmɛ u dɛsɛyɔrɔ la, ka mɔgɔ wɛrɛw ladon.
45012014	Mɔgɔ minw b'aw tɔɔrɔ, aw ka duba kɛ o tigiw ye, aw ka duba kɛ dɔrɔn, aw kana dangali kɛ.
45012015	Mɔgɔ minw be nisɔndiya la, aw ye nisɔndiya ni olu ye, minw be kasi, aw ye kasi ni olu ye fana.
45012016	Bɛɛn ka sɔrɔ aw ni ɲɔgɔn cɛ. Aw kana aw yɛrɛ boɲa, k'aw yɛrɛ jati kolɔnbagaw ye, aw k'aw yɛrɛ majigi.
45012017	Aw kana kojugu juru sara, aw ye jija ka koɲuman kɛ mɔgɔw bɛɛ ye.
45012018	Aw k'aw seko bɛɛ kɛ ka to hɛrɛ la ni mɔgɔ bɛɛ ye, n'o be se ka kɛ.
45012019	Ne teriw, aw kana aw mɔnɛ bɔ, aw k'o to Ala ma, bari a fɔra Ala ka kuma na ko: «Mɔnɛbɔko ye ne ta ye, ne le be juru sara.» Matigi ko ten.
45012020	Nga: «Ni kɔngɔ b'i jugu la, dumuni d'a ma. Ni minnɔgɔ b'a la, jii d'a ma. N'i y'o kɛ, a bena kɛ i ko i be takami le bon a kunna.»
45012021	I kan'a to kojugu ka se i kɔrɔ, nga i ka see kojugu kɔrɔ koɲuman barika la.
45013001	Mɔgɔ kelen kelen bɛɛ k'a yɛrɛ majigi faamaw kɔrɔ olu minw b'an kunna, bari fangatigiya bɔra Ala fɛ, faama minw siginin be yen, Ala le ye olu bɛɛ sigi.
45013002	O la, mɔgɔ min be ban faama ta ma, o tigi fana banna Ala ka fɔta le ma, o tigi fana be jalaki ben a yɛrɛ kan.
45013003	Ni mɔgɔ min be koɲuman kɛ, o tigi man kan ka siran kititigɛlaw ɲa, min be kojugu kɛ, ale lo be siran. E b'a fɛ e kana siran faama ɲa wa? Banba ka koɲuman kɛ, faama bena tila k'i tɔgɔɲuman fɔ.
45013004	Bari a be yen Ala ka baara le kama janko k'i seen bila siraɲuman na, nga n'i ye kojugu kɛ i ka siran, bari a sigikun ka maramafɛn d'a ma te dɔ wɛrɛ ye, ka kojugukɛlaw jalaki. N'a b'o kɛ tuma min na, a be Ala ka baara le kɛra k'a ka dimiko yira o tigi la.
45013005	O la do, a kɛra wajibi ye mɔgɔ k'a yɛrɛ majigi faamaw kɔrɔ, o kana kɛ ko u bena i jalaki dama, nga janko i dusu kana i jalaki.
45013006	O le kama, aw be nisara di, bari mɔgɔ minw b'a minɛna, olu ye Ala ka baarakɛlaw ye.
45013007	Fɛɛn min ka kan ka di mɔgɔ min ma, aw k'o di o tigi ma, nisara, ni wusuru ka kan ka di min ma, o ka di o tigi ma. Aw ka kan ka siran mɔgɔ min ɲa, aw ka siran o tigi ɲa, min ka kan ni boɲa ye, aw k'o boɲa.
45013008	Foyi kana sɔrɔ i n'i mɔgɔɲɔgɔn cɛ fɔɔ ɲɔgɔnkanuya, bari mɔgɔ min y'a mɔgɔɲɔgɔn kanu, o tigi ye sariya bɛɛ bato.
45013009	Sariya kuma minw b'a yira ko: «I kana kakalaya kɛ, i kana mɔgɔ faga, i kana soɲali kɛ, i ɲaa kana bɔ i tɔɲɔgɔn ka fɛɛn na,» ani o tɔɔ nunu bɛɛ be taga kɛ kuma kelen nin ye ko: «I k'i tɔɲɔgɔn kanu i n'a fɔ i yɛrɛ.»
45013010	Kanuya be mɔgɔ min dusu la, o tigi te kojugu kɛ a mɔgɔɲɔgɔn na, o la sariya be se ka bato kanuya barika la.
45013011	An be waati min na, aw b'o lɔn. Sisan aw sinɔgɔbagatɔw, aw ye wili ka banba, an kisiwaati surunyana bii yɛrɛ ka tɛmɛ an y'an jigi la Krista kan waati min na.
45013012	Dugu tilara ka ban, kɛnɛ be ɲini ka ci. O la, an ka dibidibiko dabila ka kogwɛnin kɛ.
45013013	An ka taama tilenninya la i n'a fɔ mɔgɔ be taama cogo min na tilefɛ. An kana kɛ nugubatɔw ni dɔrɔtɔw ye. An k'an yɛrɛ kɔlɔsi kakalaya sifa bɛɛ ma, an kana kɛ kɛlɛtigɛlaw ye, ani keliya kana sɔrɔ an dusu la.
45013014	Aw k'a to Matigi Yezu Krista ka koo ka sigi aw kɔnɔ, aw kana miiri farisogo koo la ka tɛmɛ janko nigɛjugu kana se aw kɔrɔ.
45014001	Mɔgɔ min barika ka dɔgɔ Krista ka sira la, aw k'ale minɛ ka ɲa, aw kana to a kɔrɔfɔli la.
45014002	Ni jigi be mɔgɔ dɔ fɛ kosɔbɛ o le kosɔn a be fɛɛn bɛɛ dumu, ni mɔgɔ min barika ka dɔgɔ Krista ka sira la, n'ale te fɛɛn bɛɛ dumu fɔɔ nankɔfɛn dama,
45014003	mɔgɔ min be fɛɛn bɛɛ dumu, ale man kan ka dɔ nin dɔgɔya, ani min te fɛɛn bɛɛ dumu, ale fana kan'a tɔɲɔgɔn nin jalaki, bari Ala sɔnn'a ma.
45014004	E min be mɔgɔ wɛrɛ ka baaraden jalaki, e ye jɔn ye? A ye baaraɲuman kɛ wo, a m'a kɛ wo, o t'i ka sira la, o ye a tigi ka koo ye. A do bena baaraɲuman kɛ, bari see be Matigi ye k'o kɛ.
45014005	Mɔgɔ be yen min be loonw jatiminɛ, dɔ fɛ loon bɛɛ ye kelen ye. A daan ye u jigi ka to u ka miiriya kan.
45014006	Mɔgɔ min be loonw jatiminɛ, o tigi b'o kɛ Matigi le kosɔn, min fana be fɛɛn bɛɛ dumu, o tigi fana b'o kɛ Matigi le kosɔn, a fana be barika la Ala ye. Min te fɛɛn bɛɛ dumu, o tigi fana b'o kɛ Matigi le kosɔn, a fana be barika la Ala ye.
45014007	Tiɲɛ na, mɔgɔ si te to sii la a yɛrɛ kosɔn, n'a fana sara, a ma sa a yɛrɛ kosɔn.
45014008	An be sii la wo, an be yen Matigi le kosɔn, n'an sara wo, an sara Matigi le kosɔn. O la, an tora sii la wo, an sara fana wo, an ye Matigi ta ye.
45014009	Krista sara ka kunun janko a ka kɛ mɔgɔ ɲanamanw ni suuw ka Matigi ye.
45014010	Ele, mun na i b'i balima jalaki? Mun na i b'i balima dɔgɔya? An bɛɛ le bena lɔ Ala ka kiti tigɛyɔrɔ la.
45014011	Bari a fɔra Ala ka kuma na ko: «Ne Matigi ɲanaman lo, mɔgɔ bɛɛ ben'a kunbiri gwan ne ɲakɔrɔ, ani mɔgɔ bɛɛ bena Ala tanu.»
45014012	O cogo la, an kelen kelen bɛɛ bena lɔ n'an kunko ye Ala ɲakɔrɔ.
45014013	O la, an ka ɲɔgɔn jalakiko dabila sa. Aw k'aw yɛrɛ kɔlɔsi aw kana kɛ sababujugu ye aw balima dɔ ma.
45014014	Ne lanin b'a la kosɔbɛ Matigi Yezu barika la ko fɛɛn si te yen min nɔgɔnin be. Nga n'i ye min jati ko a nɔgɔnin lo, ale nɔgɔnin lo i fɛ.
45014015	I be dumuni min dumu, n'ale b'i balima nii tɔɔrɔ, o kɔrɔ ko i t'i ka koo kɛ kanuya la tugu. O la do, i k'i yɛrɛ kɔlɔsi, Krista sara i balima min kosɔn, i kana kɛ sababu ye k'ale kunnacɛn dumuni kama.
45014016	Fɛɛn min ka d'i ye, o kana kɛ sababu ye i tɔgɔ ka cɛn.
45014017	Bari Ala ka masaya te dumuni, walima minnifɛn koo ye, nga tilenninya ni hɛrɛ ani nisɔndiya koo lo Nii Senuman barika la.
45014018	Bari mɔgɔ min be baara kɛ Krista ye ten, o tigi le koo ka di Ala ye, mɔgɔw fana b'a tɔgɔɲuman fɔ.
45014019	O la sa, an ka banba ka to hɛrɛ la ɲɔgɔn fɛ ani ka ɲɔgɔn dɛmɛ ka barika sɔrɔ Krista ka sira la.
45014020	Aw man kan ka Ala ka baara cɛn dumuni kama. Fɛɛn bɛɛ ka ɲi, nga fɛɛn min be kɛ kunnacɛnfɛn ye ne balima fɛ, o dumu ma ɲi.
45014021	Fɛɛn min ka fisa, i kana josɔnsogo ɲimi, i kana dɔrɔ min, fɛɛn o fɛɛn min be se ka kɛ sababu ye k'i balima kunnacɛn, i kana o kɛ.
45014022	Jigi min b'i fɛ o la, i k'o to i ni Ala cɛ. Mɔgɔ min te siga a ka kɛtaw la, o tigi dagamunin lo.
45014023	Nga ni mɔgɔ min be sigasiga ni fɛɛn dɔ dumuko ye, n'o tigi y'o dumu, Ala b'o tigi jalaki, bari a m'o koo kɛ ni jigisɔbɛ ye. Koo min ma kɛ ni jigi lanin ye Ala kan, o bɛɛ ye hakɛ ye.
45015001	Fanga b'an minw na, an ka kan ka barikatanw dɛmɛ, an kana an diyanakow dama kɛ.
45015002	An kelen kelen bɛɛ k'an tɔɲɔgɔn diyanakow kɛ a ka ɲa kama, janko ka se k'a dɛmɛ a ka taga ɲa.
45015003	Fɛɛn min tun ka di Krista ye, a m'o kɛ, i ko a fɔra Ala ka kuma na cogo min na ko: «I nɛnibagaw ka nɛnili le sera ne ma.»
45015004	Koo minw bɛɛ tun fɔra Ala ka kuma na kabini fɔlɔfɔlɔ, o fɔra ka hakili d'an ma, janko an jaa ka gwɛlɛya ani ka muɲu, ka jigi sɔrɔ o barika la.
45015005	Ala min be muɲuli di mɔgɔ ma ani k'a jigi tugu, ale k'aw ka miiriya kɛ kelen ye i n'a fɔ Yezu Krista b'a ɲini cogo min na,
45015006	janko aw kɔnɔ ka kɛ kelen ye, ka jɛn ka Ala tanu ale min ye an Matigi Yezu Krista Faa ye.
45015007	Aw ka ɲɔgɔn minɛ kosɔbɛ i n'a fɔ Krista y'aw minɛ cogo min na, janko boɲa ka la Ala tɔgɔ kan.
45015008	Ne b'a fɔ tiɲɛ na ko Ala ka kantigiya kosɔn, Krista ye baara kɛ zuwifuw ye, janko Ala tun y'a daa di koo minw na an faaw ye, o ka kɛ.
45015009	A nakun fana ye nin ye: janko siya wɛrɛw ka Ala boɲa a ka makari kosɔn, ka kɛɲɛ ni Ala ka kuma ye min fɔra ko: «O le y'a to ne bena i tanu siya wɛrɛw cɛma. Ne bena dɔnkili la k'i tɔgɔ boɲa.»
45015010	Ani a fɔra tugu ko: «Siya wɛrɛw, aw ye nisɔndiya n'a ka jama ye.»
45015011	A fɔra tugu ko: «Siya wɛrɛw bɛɛ, aw ka Matigi tanu. Jama bɛɛ, aw k'a boɲa.»
45015012	Kira Ezayi fana y'a fɔ ko: «Zese kɔmɔgɔ dɔ bena wili, ale bena sigi siyaw kunna. Siyaw bena u jigi la ale kan.»
45015013	Ala min be mɔgɔ jigi tugu, ale k'a kɛ aw be nisɔndiya kosɔbɛ, ka hɛrɛ kɛ aw ye aw ka lanaya kosɔn, janko aw ka jigisɔbɛ sɔrɔ Nii Senuman barika la.
45015014	N balimaw, aw yɛrɛ ta faan fɛ kɔni, ne jigi b'a la ko aw ye mɔgɔɲumanw ye, lɔnniyadafanin b'aw la, aw be se ka ɲɔgɔn ladi.
45015015	Ne be sɛbɛ min cira aw ma, ne ye o yɔrɔ dɔw sɛbɛn ni jagwɛlɛya ye koo dɔw kama, janko ka se k'aw hakili jigi kotɛmɛnin na Ala ka nɛɛma barika la,
45015016	a ye min kɛ ne ye ka ne kɛ Yezu Krista ka baarakɛla ye siya wɛrɛw cɛma. Ne be Ala ka kibaru diman fɔ u ye, janko olu fana ka kɛ saraka diman ye Ala fɛ, min saniyanin be Nii Senuman barika la.
45015017	O la, ne be se ka ne yɛrɛ boɲa Yezu Krista barika la, Ala ka baara kosɔn.
45015018	Krista ye ne dɛmɛ ka baara min kɛ ka siya wɛrɛw dɛmɛ ka mɛnni kɛ Ala fɛ, ne te foyi fɔ n'o tɛ. Ne y'u dɛmɛ ni kuma ni kɛwali ye,
45015019	ani kabako sifa caaman ye Nii Senuman barika la. A kɛra ten, k'a ta Zeruzalɛmu fɔɔ ka taga se Iliri mara la, ne ye Krista ka kibaru bɛɛ fɔ o yɔrɔw la.
45015020	Nga ne ka ŋaniya tun ye ka kibaru diman fɔ yɔrɔ la, Krista tɔgɔ tun ma fɔ yɔrɔ min na fɔlɔ, janko ne kana ne ka baara kɛ k'a la mɔgɔ dɔ ka baarakɔrɔ kan.
45015021	A kɛra ten, ne ka baara bɛnna Ala ka kuma ma min b'a fɔ ko: «A koo ma fɔ mɔgɔ minw ye, olu ben'a ye. Mɔgɔ minw m'a koo mɛn ka ye, olu ben'a ka koo faamu.»
45015022	O le ye ne bali tuma caaman ka taga aw fɛ.
45015023	Nga a saan damani filɛ nin ye, ne tun b'a fɛ ka se aw fɛ. Sisan ne ka baara nɔgɔyara o mara nunu na.
45015024	Ni ne be taga Ɛsipaɲɛ tuma min na, ne b'a fɛ ka lɔ aw fɛ o tuma na k'aw filɛ ka waati dɔɔni kɛ n'aw ye, ne taatɔ aw ka ne dɛmɛ.
45015025	Nga sisan ne be taga Zeruzalɛmu ka dɛmɛ kɛ Ala ka mɔgɔw ye.
45015026	Bari Krista kɔmɔgɔ minw be Maseduwani mara ni Akayi mara la, olu b'a fɛ ka Ala ka mɔgɔw dɛmɛ Zeruzalɛmu, bari u dɛsɛnin be.
45015027	U y'o latigɛ, u fana tun ka kan k'o kɛ. Bari ni olu siya tɔw ye niyɔrɔ sɔrɔ u ka Ala koo la, olu fana ka kan k'u dɛmɛ ni u bololafɛnw ye.
45015028	O la, ni ne nana tila o koo la tuma min na, ni n tagara o dɛmɛ nin di ka ban, ne bena tɛmɛ aw fɛ ka taga Ɛsipanyɛ jamana na.
45015029	Ne lanin b'a la ko ne bena se aw fɛ tuma min na, n bena se ni Krista ka duba ye aw fɛ.
45015030	Ne b'aw daali n balimaw, an Matigi Yezu Krista kosɔn ni Nii Senuman ka kanuya kosɔn, ko aw ka ne dɛmɛ kɛlɛ nin na, n'aw ka Aladali ye aw be minw kɛ ne ye,
45015031	janko ne ka se ka kisi Zude mara Alaɲasiranbaliw ma, ani ne be taga ni dɛmɛ min ye Zeruzalɛmu, o koo ka se ka diya Ala ka mɔgɔw ye o yɔrɔ la.
45015032	O cogo la, ne bena se aw fɛ ni nisɔndiya ye, Ala sago la, ani ka se ka lafiɲɛ dɔɔni aw fɛ.
45015033	Hɛrɛtigi Ala ka to aw bɛɛ fɛ! Amiina.
45016001	Ne b'an balimamuso Febe kalifa aw ma, ale min be baara kɛ Krista ka jama cɛma Sankere.
45016002	Aw k'a minɛ ka ɲa i n'a fɔ Ala ka mɔgɔw be mɔgɔ minɛ cogo min na, n'a mako be aw ka dɛmɛli la koo minw na, aw k'a dɛmɛ o la. Bari a ye mɔgɔ caaman dɛmɛ kosɔbɛ, hali ne yɛrɛ.
45016003	Aw ka Pirisili ni Akilasi fo, olu ye ne baarakɛɲɔgɔn dɔw ye Yezu Krista ka baara la.
45016004	Olu tun y'u yɛrɛ nii di janko ne ka se ka kisi saya ma. Ne dama te barika la u ye dɛ, Krista ka jama bɛɛ min be siya wɛrɛw cɛma, olu fana be barika la u ye.
45016005	Krista ka jama min be lajɛn u ka soo, aw ka olu fo fana. Aw ka Epenɛti fo, ale min koo ka di ne ye, ale lo kɔnna ka la Krista la Azi mara la.
45016006	Aw ka Mariyamu fo ale min jijara aw ka koo la kosɔbɛ.
45016007	Aw ka Anduronikusi ani Zuniyasi fo, olu minw ye ne ka mɔgɔw ye, ne ni olu bɛɛ ye kaso kɛ ɲɔgɔn fɛ. Cidenw lo minw lɔnnin lo kosɔbɛ, u kɔnna ka Krista lɔn ne ɲa.
45016008	Aw ka Anpiliyasi fo, ale koo ka di ne ye Matigi kosɔn.
45016009	Aw ka Urubɛn fo, ale ye ne ka baarakɛɲɔgɔn dɔ ye Krista ka baara la, ani aw ka ne teriɲuman Sitasisi fo.
45016010	Aw ka Apɛlɛsi fo, ale min sɔnna tɔɔrɔ ma Krista kosɔn. Minw be Arisitobuli ka soo, aw ka olu fo.
45016011	Aw ka ne balimacɛ Erodiyɔn fo, ani Krista kɔmɔgɔ minw be Narisisi ka soo.
45016012	Aw ka Tirifɛni ni Tirifɔsi fo, o muso fila nunu ye baara kɛ Matigi ye kosɔbɛ. Aw ka ne terimuso Pɛrisi fo, ale fana y'a yɛrɛ di ka baara kɛ Matigi ye.
45016013	Aw ka Urufusi fo, ale min ye Matigi ka baarakɛlaɲuman ye, ani a bamuso, ne bamuso lo fana.
45016014	Aw ka Asɛnkiriti, ni Filegɔn, ani Ɛrimɛsi, ni Patorobasi, ni Ɛrimasi fo, ani balima minw be n'u ye.
45016015	Aw ka Filologi ani Zuli, ni Nere n'a balimamuso, ni Olɛnpasi fo ani Ala ka mɔgɔ minw bɛɛ b'u fɛ yen.
45016016	Aw ka ɲɔgɔn fo kosɔbɛ ni kɔnɔgwɛ ye. Krista ka jamakuluw bɛɛ b'aw fo.
45016017	N balimaw, mɔgɔ minw be faranni kɛra, ani ka ban an ka kalan na, ne b'aw daali ko aw k'aw yɛrɛ kɔlɔsi olu la. Aw kana jɛn n'u ye.
45016018	O mɔgɔ nunu te baara kɛra an Matigi Krista ye, nga janko u kɔnɔbara ka fa. Fanga te mɔgɔ minw na, o b'olu kunnacɛn n'u ka kuma diman, ani u ka namarakuma ye.
45016019	Aw kɔni, aw sɔnna Ala ta ma cogo min na, mɔgɔ bɛɛ b'o kala ma, o la, ne be nisɔndiya aw kosɔn. Halibi, ne b'a fɛ aw ka hakili sɔrɔ ka se ka koɲuman kɛ, aw kana kojugu kɛ.
45016020	Hɛrɛtigi Ala bena Sutana ben aw ɲafɛ yanni dɔɔni. An Matigi Yezu Krista ka nɛɛma ka kɛ aw ye!
45016021	Ne ka baarakɛɲɔgɔn Timote b'aw fora, ani Lusiyusi, ni Zasɔn, ani Sosipatɔrɔsi, olu minw ye ne ka mɔgɔw ye.
45016022	Matigi tɔgɔ la ne Teritiyusi min ye nin bataki sɛbɛn ne b'aw fo.
45016023	Ne ka jatigicɛ Gayusi, Krista ka jama be to ka lajɛn ale min fɛ, b'aw fo. Erasiti, ale min ye dugu bɛɛ ka nafolo kɔlɔsibaga ye, ale fana b'aw fora, n'an balima Karitusi fana. [
45016024	An Matigi Yezu Krista ka nɛɛma ka kɛ aw bɛɛ kan, amiina.]
45016025	An ka Ala fo, ale min be se ka barika don aw la Yezu Krista ka kibaru diman kosɔn, ne be min fɔ ka kɛɲɛ ni tiɲɛ ye an y'o min lɔn, o min tun kɛra gundo ye kabini fɔlɔfɔlɔ.
45016026	Nga sisan a yirala kɛnɛ kan, siya wɛrɛw bɛɛ be se k'a lɔn kiraw ka sɛbɛ barika la, ka kɛɲɛ ni waati bɛɛ Ala ka cii ye, janko u ka se ka la Ala la ka mɛnni kɛ a fɛ.
45016027	Ala kelenpe ye hakilitigi ye. Boɲa ka la a kan Yezu Krista barika la tuma bɛɛ la. Amiina.
46001001	Ne Pɔli min welela ka kɛ Yezu Krista ka ciden ye Ala sago la, ani an balimacɛ Sɔsitɛni,
46001002	be bataki nin ci Korɛntikaw ma minw lara Ala la, Yezu Krista ye minw wele k'u saniya k'u kɛ Ala ta ye. A cira mɔgɔ bɛɛ ma fana, minw be yɔrɔ bɛɛ la n'u be an Matigi Yezu Krista bato. Olu ka Matigi lo, ani an fana ta lo.
46001003	An Faa Ala n'an Matigi Yezu Krista ka nɛɛma ni hɛrɛ kɛ aw ye.
46001004	Ne be barika la Ala ye tuma bɛɛ aw kosɔn, bari a ye nɛɛma kɛ aw ye Yezu Krista barika la.
46001005	Ale barika la, aw kɛra fɛɛn bɛɛ tigiw ye, aw be kuma lɔn kosɔbɛ, lɔnniya fana b'aw fɛ.
46001006	Bari Krista koo min fɔra aw ye, o ye sigiyɔrɔ sɔrɔ aw kɔnɔ.
46001007	K'aw to an Matigi Yezu Krista nalon makɔnɔni na, Ala be seko minw di, aw ma dɛsɛ o si la.
46001008	Ala kelen le be barika don aw la fɔɔ ka taga se an Matigi Yezu Krista nalon ma, jalakiyɔrɔ kana sɔrɔ aw la o loon na.
46001009	Ala ye kantigi ye. A y'aw wele ka kɛ a Dencɛ an Matigi Yezu Krista jɛnɲɔgɔnw ye.
46001010	Ne b'aw daali n balimaw, an Matigi Yezu Krista tɔgɔ kosɔn ko aw k'aw daa kɛ kelen ye, farali kana sɔrɔ aw cɛma. Aw ka miiri ka kɛ kelen ye aw ka kolatigɛnin bɛɛ la.
46001011	Bari n balimaw, ne y'a mɛn Kulowe ka somɔgɔw fɛ, ko bɛnbaliya be aw ni ɲɔgɔn cɛ.
46001012	O kɔrɔ ko aw dɔw b'a fɔ k'olu ye Pɔli ka kalandenw ye, dɔ wɛrɛw k'olu ye Apolɔsi taw ye, dɔw fana k'olu ye Piyɛri taw ye, dɔ wɛrɛw fana k'olu ye Krista taw ye.
46001013	A kɛra ten, Krista tilannin lo wa? Yala Pɔli lo gwengwenna lɔgɔ kan aw kosɔn wa? Aw batizera Pɔli lo tɔgɔ la wa?
46001014	Ne be Ala tanu bari ne ma mɔgɔ si batize aw cɛma, fɔɔ Kirisipusi ani Gayusi.
46001015	O cogo la, mɔgɔ si te se k'a fɔ ko aw batizera ne tɔgɔ la.
46001016	Aa! Ne ye Sitefana ka somɔgɔw batize fana, o kɔfɛ sa, ne hakili t'a la ni ne ye mɔgɔ wɛrɛ batize tugu.
46001017	Bari Krista ma ne ci ka mɔgɔ batize, a ye ne ci ka kibaru diman le fɔ, ne kana o kɛ ni ne yɛrɛ ka hakilitigiyakuma ye, janko Krista ka saya gwengwenlɔgɔ kan kana kɛ gwansan ye.
46001018	N'u be Krista ka saya koo fɔ gwengwenlɔgɔ kan, o ye fatɔyakuma ye mɔgɔ dɔw fɛ minw be halaki sira kan. An minw be kisili sira kan, an fɛ kɔni, Ala ka sebagayako lo.
46001019	Bari a fɔra Ala ka kuma na ko: «Ne bena lɔnnikɛlaw ka lɔnniya cɛn, ka hakilitigiw ka hakilitigiya ban.»
46001020	Lɔnnikɛla be min? Kalanfa be min? Bii diɲɛ nin lɔnniya ɲinibagaw be min? Ala ma diɲɛ nin ka lɔnniya yɛlɛma k'o kɛ nalomanya ye wa?
46001021	Tiɲɛ lo, diɲɛ n'a ka lɔnniya bɛɛ, a ma se ka Ala lɔn a ka lɔnniya barika la. O la, minw lara Ala la, a diyara a ye ka olu kisi, waajuli barika la, o min kɛra nalomanyako ye diɲɛ mɔgɔw fɛ.
46001022	Zuwifuw, olu mako be kabako kɛli la, girɛkiw, olu be lɔnniya le ɲinina.
46001023	An be Krista gwengwenko fɔra. O kɛra kunnacɛnko ye zuwifuw fɛ, ka kɛ nalomanyako ye siya wɛrɛw fɛ.
46001024	Nga Ala ye mɔgɔ minw wele, a kɛra zuwifu, wala girɛki ye wo, olu fɛ kɔni, Krista ye Ala ka sebagaya n'a ka lɔnniya le ye.
46001025	Bari Ala ka nalomanya ka fisa ni mɔgɔ ka hakilitigiya ye, Ala ka barikatanya fanga ka bon ni adamaden ka barikatigiya ye.
46001026	Aw k'aw yɛrɛ filɛ n balimaw, aw minw ye Ala ka weleli mɛn ka sɔn a ma, adamaden ka miiriya la, lɔnnikɛla caaman te aw cɛma, ni fangatigiw, ani mɔgɔbabaw.
46001027	Nga koo min kɛra nalomanyako ye diɲɛ mɔgɔw fɛ, Ala y'o le ta ka hakilitigiw malo n'a ye. Barika te fɛɛn minw na diɲɛ na, Ala ye olu le woloma ka fangatigi dabari ban n'o ye.
46001028	Adamadenw te fɛɛn minw jati, ani u be minw dɔgɔya, o minw te foyi ye u ɲana, Ala ye olu le woloma ka fɛɛn jatitaw kɛ fɛɛn gwansan ye,
46001029	waasa adamaden si kana se k'a yɛrɛ boɲa Ala ɲakɔrɔ.
46001030	Nga ale lo barika la aw kɛra Yezu Krista jɛnɲɔgɔnw ye, an ye lɔnniya sɔrɔ ale barika la ka bɔ Ala fɛ, ale fana sababu la, an kɛra mɔgɔtilenninw ye Ala ɲakɔrɔ ka kɛ a ta ye, ani mɔgɔhɔrɔnyaninw.
46001031	A kɛra ten, «ni min be wanso, o ka wanso Matigi barika la,» i ko a fɔra Ala ka kuma na cogo min na.
46002001	N balimaw, ne tun tagara aw fɛ tuma min na, ne ma taga Ala ka tiɲɛ dogonin koo fɔ aw ye ni kuma faamubali ye, walima ni lɔnniyakuma damatɛmɛnin ye.
46002002	Ka ne to aw cɛma, n tun t'a fɛ aw ka fɛɛn wɛrɛ lɔn, fɔɔ Yezu Krista dama, n'a gwengwenko lɔgɔ kan.
46002003	Ne sera aw fɛ tuma min na, ne tun ye mɔgɔ barikatan ye, n tun siranna, ka yɛrɛyɛrɛ kosɔbɛ.
46002004	Ne ka kuma ni ne ka waajuli tun te lɔnnikɛla ka kuma ye, nga Ala ka Nii Senuman le y'a ka sebagaya yira,
46002005	janko aw jigi kana la adamaden ka lɔnniya kan, fɔɔ Ala ka sebagaya.
46002006	Mɔgɔ minw tagara ɲa Krista ka koo la, an kɔni be olu kalan ni lɔnniya ye. O lɔnniya nin te diɲɛ ta ye, walima nin diɲɛ kuntigiw ta, minw ye halakitaw ye.
46002007	Lɔnniya min bɔra Ala fɛ, an be mɔgɔw kalan o le la, o min tun dogonin be fɔɔ ka na se bii ma. Ala tun ye min latigɛ an ka boɲa kama kabini diɲɛ tun ma dan fɔlɔ.
46002008	Diɲɛ kuntigiw si m'o lɔn, n'u tun y'o lɔn, u tun tena sɔn ka Nɔɔrɔtigi gwengwen lɔgɔ kan.
46002009	Nga, a fɔra ten Ala ka kuma na ko: «Mɔgɔ ɲaa ma fɛɛn min ye ka ye, n'a tulo ma min mɛn ka ye, ni fɛɛn min miiriya ma don ka ye mɔgɔ kɔnɔ, Ala y'o le labɛn a kanubagaw ye.»
46002010	Ala y'o koo dogoninw yira an na Nii Senuman barika la, bari Nii Senuman be koo bɛɛ sɛgɛsɛgɛ kosɔbɛ fɔɔ ka taga se Ala ka koo dogoninw ma.
46002011	Mɔgɔ jumɛn le be mɔgɔ kɔnɔnakow lɔn, n'a ma kɛ o tigi yɛrɛ ye? O cogo la fana, mɔgɔ te se ka Ala ka koo lɔn, ni Ala ka Nii Senuman tɛ.
46002012	An kɔni, an ye hakili min sɔrɔ, o te diɲɛ ta ye, nga an ye Ala ka Nii lo sɔrɔ, waasa Ala ye nilifɛn minw di an ma, an ka se k'o lɔn.
46002013	An te kuma ka kɛɲɛ ni adamaden ka lɔnniya ye, an be fɛɛn min fɔra, o ye Ala ka koo ye Nii Senuman ye min yira. An b'o fɔ mɔgɔw ye Nii Senuman be min fɛ.
46002014	Ka adamaden to a kelen, a te se ka sɔn Ala ka Nii ta ma, o ye fatɔyako ye a ɲana, a te se k'o faamu, bari mɔgɔ be se k'o danfara bɔ Ala ka Nii barika le la.
46002015	Ala ka Nii be mɔgɔ min fɛ, ale be se ka koo bɛɛ faranfasi, mɔgɔ si te se k'ale jalaki,
46002016	bari: «Jɔn be Matigi ka miiriya lɔn, n'a be se ka hakili d'a ma?» An kɔni, Krista ka miiriya be an kɔnɔ.
46003001	N balimaw, ne tun ma se ka kuma aw fɛ i n'a fɔ mɔgɔ minw tagara ɲa Krista ka koo la, nga n kumana aw fɛ i ko mɔgɔ minw ma taga ɲa kosɔbɛ, ani i n'a fɔ denmisɛnw Krista ka koo la.
46003002	O la, ne ma dumuni gwiliman d'aw ma, fɔɔ nɔnɔ, bari aw tun te se ka dumuni gwiliman dumu fɔlɔ, halibi aw te se fana.
46003003	Ni keliya ni kɛlɛ b'aw cɛma, aw k'a lɔn ko halibi adamadenya b'aw la, aw ni mɔgɔ tɔw bɛɛ ye kelen ye.
46003004	N'aw dɔ y'a fɔ ko ale ye Pɔli ka kalanden ye, ani dɔ fana ko ale ye Apolɔsi ta ye, o te adamadenya ye wa?
46003005	Apolɔsi ye jɔn ye, ani Pɔli ye jɔn ye? Baarakɛlaw dama lo, minw sababu la aw sɔnna Matigi ma. U kelen kelen bɛɛ y'u ka baara kɛ, Matigi ye min d'u ma.
46003006	Ne ye tutuli kɛ, Apolɔsi y'o sɔn jii la, Ala le kɛra sababu ye u boɲana.
46003007	A kɛra ten, mɔgɔ min ye tutuli kɛ, ale te foyi ye, ani min b'u sɔn jii la, ale fana te foyi ye. Ala kelenpe le be kɛ sababu ye u be boɲa. Ale lo be jati.
46003008	Mɔgɔ min be tutuli kɛ ani min be u sɔn jii la, olu bɛɛ ka kan. U kelen kelen bɛɛ bena u ka sara sɔrɔ ka kɛɲɛ n'u ka baara ye,
46003009	bari anw kɛra baarakɛɲɔgɔnw ye Ala ka baara la, aw ye Ala ka foro, n'a ka soo ye a be min lɔra.
46003010	Ala ka nɛɛma barika la a ye min kɛ ne ye, ne kɛra solɔlaɲuman ye, ne ye soo juu sigi, mɔgɔ dɔ wɛrɛ be lɔli kɛ a kan, nga mɔgɔ kelen kelen bɛɛ ka kan k'a ka lɔcogo kɔlɔsi,
46003011	bari mɔgɔ si te se ka soo juu wɛrɛ sigi min be danna fɔlɔta la min ye Yezu Krista ye.
46003012	Ni mɔgɔ dɔ mana lɔli kɛ o juu nin kan ni sanu, ani warigwɛ, ni kabakuru sɔngɔgwɛlɛn ye, walima lɔgɔ, ni biin, ani kalaw ye,
46003013	mɔgɔ kelen kelen bɛɛ ka baara cogoya bena lɔn laban loon na. Tasuma bena u bɛɛ cogoya yira, bari mɔgɔ kelen kelen bɛɛ ka baara bena sɛgɛsɛgɛ ni tasuma ye.
46003014	Ni mɔgɔ min ta ma jɛni, o tigi ben'a sara sɔrɔ.
46003015	Ni mɔgɔ min ta jɛnina, o tigi ten'a sara sɔrɔ, a kɔni bena kisi, i n'a fɔ mɔgɔ min bolila ka bɔ tasuma kɔnɔ.
46003016	Aw m'a lɔn ko aw kɛra Ala sigiyɔrɔ ye wa, ani ko Ala ka Nii siginin be aw kɔnɔ wa?
46003017	Ni mɔgɔ dɔ ye Ala ka sigiyɔrɔ cɛn, Ala fana bena o tigi halaki, bari Ala ka sigiyɔrɔ saniyanin lo, o sigiyɔrɔ nin ye aw ye.
46003018	Mɔgɔ si kan'a yɛrɛ nigɛ. Ni mɔgɔ dɔ b'aw cɛma min b'a yɛrɛ jati hakilitigi ye diɲɛ na, o tigi ka sɔn fatɔya ma fɔlɔ ka sɔrɔ ka kɛ hakilitigi ye,
46003019	bari diɲɛ nin hakilitigiya ye fatɔya ye Ala ɲakɔrɔ. A fɔra Ala ka kuma na ko: «A be hakilitigiw minɛ u ka cekuya la.»
46003020	A fɔra tugu ko: «Matigi b'a lɔn ko hakilitigiw ka miiriya ye fufafu le ye.»
46003021	O la, mɔgɔ si kan'a yɛrɛ boɲa adamadenw ka koo la, bari koo bɛɛ y'aw ta ye.
46003022	Pɔli, Apolɔsi, ni Piyɛri, walima diɲɛko wo, ka to nii na, walima ka sa, fɛɛn minw be diɲɛ na yan bii, walima fɛɛn min be na sini wo, olu bɛɛ y'aw ta ye.
46003023	Nga aw ye Krista ta ye ani Krista fana ye Ala ta ye.
46004001	O la, mɔgɔw ka kan k'anw jati Krista ka baaradenw ye, ani mɔgɔ minw be Ala ka koo dogoninw ɲa yira.
46004002	N'u ye baara dɔ kalifa mɔgɔ ma, u be min ɲini a fɛ, o ye tilenninya ye.
46004003	Ne kɔni fɛ, hali n'aw lo, walima kititigɛla dɔw, ye ne jalaki, o te foyi ye ne ɲana. Ne te n yɛrɛ jalaki fana.
46004004	Hali ni ne dusu te ne jalaki, a ma kɛ k'o le kosɔn ne ye jalakibali ye, nga ne jalakibaga ye Matigi ye.
46004005	O le kosɔn aw kana kɔn ka mɔgɔ jalaki waati latigɛnin ɲa, aw k'a to, Matigi ben'a ka koo dogonin bɛɛ bɔ kɛnɛma, ani ka mɔgɔw bɛɛ kɔnɔnakow yira. O waati la, mɔgɔ kelen kelen bɛɛ ka kan ni boɲa min ye, a bena o sɔrɔ Ala fɛ.
46004006	Ne balimaw, aw le kosɔn, ne ye kuma nin yɛlɛma k'a fɔ aw ye cogo wɛrɛ la, k'o kɛɲɛ ne ni Apolɔsi taamacogo ye, waasa n'aw ye anw cogo filɛ, aw kana se k'aw yɛrɛ boɲa, ka nɔrɔ mɔgɔ kelen na ka tɔɔ kelen kɔniya.
46004007	Jɔn le y'a kɛ i fisayara ni tɔw ye? Mun le b'i fɛ ni Ala m'o d'i ma? N'i do y'o sɔrɔ Ala fɛ, mun na e b'i yɛrɛ boɲa i n'a fɔ i yɛrɛ seko lo?
46004008	Aw wasara ka ban, aw kɛra fɛntigiw ye, aw ye faamaw ye k'a sɔrɔ anw te o ye! Ne b'a fɛ aw ka banba ka kɛ faamaw ye janko anw fana ka kɛ faamaw ye n'aw ye.
46004009	Bari ne be miiri ko Ala y'an cidenw kɔni bila mɔgɔ bɛɛ kɔfɛ, i n'a fɔ mɔgɔ minw ka kan ka faga. O la, an kɛra diɲɛ bɛɛ ka tolonkɛfɛn ye, k'a ta mɛlɛkɛw ma fɔɔ ka taga bila adamadenw ma.
46004010	An kɛra fatɔw ye Krista kosɔn, nga aw kɛra hakilitigiw ye Krista barika la! An kɛra barikatanw ye, aw kɛra fangatigiw ye! Aw be boɲa sɔrɔ, an ta ye dɔgɔya ye!
46004011	Waati nin yɛrɛ la halibi, kɔngɔ b'an na, minnɔgɔ b'an na, fani yɛrɛ t'an fɛ, u b'an tɔɔrɔla, an be taamatagamana yɔrɔ bɛɛ la.
46004012	An yɛrɛ le be baara kɛ ka sɛgɛn ka sɔrɔ k'an ka balo sɔrɔ. U b'an nɛni, an be duba kɛ an nɛnibagaw ye, u b'an tɔɔrɔ, an b'o muɲu.
46004013	N'u b'an tɔgɔ cɛn, an b'u ladi ni kumaɲuman ye. Halibi u b'an jati ɲamaɲama ye diɲɛ na, ani fɛɛn kasagoman.
46004014	Ne ma nin fɔ aw ye waasa k'aw maloya, nga ne b'a fɛ k'aw lasɔmi i n'a fɔ n ka deenw.
46004015	Hali ni kalanfa waa tan le be aw fɛ, k'aw to Krista ka sira la, aw faa te mɔgɔ caaman ye. Ne lo ye kibaru diman fɔ aw ye, aw ka sɔrɔ ka la Yezu Krista la.
46004016	Ne b'aw daali ko aw ka kɛ ne ladegebagaw ye.
46004017	O le kosɔn, n deen min koo ka di n ye n'o ye Timote ye, n y'o ci aw fɛ. Mɔgɔsɔbɛ lo Matigi ka sira la. Ale bena aw hakili jigi ne ka taamacogo la Krista ka sira la, i n'a fɔ ne be Krista ka jamakuluw kalan yɔrɔ bɛɛ cogo min na.
46004018	Mɔgɔ dɔw b'aw cɛma minw b'a miiri ko ne tena na aw fɛ tugu, o le y'a to u b'u yɛrɛ boɲa.
46004019	Nga ne bena na aw fɛ yanni dɔɔni, ni Matigi sɔnna. O la, ne bena se ka yɛrɛboɲala nunu ka kɛwali yɛrɛ ye, a kana dan u ka kuma ma,
46004020	bari Ala ka masaya te kuma dama ye, nga a b'a yira kɛwali la fana.
46004021	Mun le ka di aw ye? Ne ka taga aw fɛ ni bere ye wa, walima ni kanuya, ni dususuma ye?
46005001	A be fɔra yɔrɔ bɛɛ ko kakalaya dɔ kɛra aw cɛma, o min ɲɔgɔn te sɔrɔ Alalɔnbaliw yɛrɛ fɛ. Mɔgɔ dɔ b'aw cɛma min y'a facɛ ka muso bɔsi.
46005002	Aw do b'aw yɛrɛ boɲa! Aw dusu ma kasi o koo la, ka se k'o koo kɛbaga nin gwɛn ka bɔ aw cɛma kɛ?
46005003	Ne kɔni fɛ, ne t'aw cɛma yen, nga ne be n'aw ye miiriya la, ne y'o kojugukɛla nin jalaki ka ban i n'a fɔ n b'o yɔrɔ la.
46005004	N'an ka miiriya nana kɛ kelen ye n'aw mana ɲɔgɔn lajɛn an Matigi Yezu Krista tɔgɔ kosɔn, an'a ka sebagaya barika la,
46005005	o mɔgɔ sugu nin ka kan ka bila gɛrɛfɛ Sutana ye, waasa a ka halaki, a nii ka se ka kisi Matigi kɔsegilon na.
46005006	Aw ka yɛrɛboɲako ma kɛ a ɲanaman ye! Aw m'a lɔn ko burufununan fitini be se ka mugu caaman funu wa?
46005007	Aw kɛra mɔgɔɲumanw ye minkɛ, aw k'o kojugu nin bɔ aw cɛma, waasa aw ka kɛ mɔgɔɲumanw yɛrɛ yɛrɛ ye, bari Krista min kɛra saraka ye k'an hɔrɔnya, ale fagara o kosɔn.
46005008	O tuma na, an k'an ka ɲanagwɛ kɛ ni buru ye, fununan te min na, o kɔrɔ, juguya ni mɔgɔkolonya kana kɛ aw cɛma, nga aw k'o kɛ ni kɔnɔgwɛ ani tilenninya ye.
46005009	Ne y'a fɔ aw ye n ka bataki kɔnɔ ko aw kana jɛn ni kakalaw ye.
46005010	Ne kaan te diɲɛ kakalaw ma, walima sɔnjuguw, walima soonw, walima josɔnlaw ma dɛ, bari o te se ka kɛ n'aw ma bɔ diɲɛ na.
46005011	Ne ye min fɔ aw ye bataki nin kɔnɔ, o ye nin ye, ko: ni mɔgɔ min b'a yɛrɛ kɛ aw dɔ ye, k'a sɔrɔ o tigi ye kakala ye, sɔnjugu, josɔnla, walima mɔgɔ tɔgɔcɛnbaga, walima dɔrɔtɔ, ani soon ye, aw kana jɛn n'o tigi ye fewu, hali ka dumuni yɛrɛ kɛ n'a ye.
46005012	Aw ɲana, ne ka kan ka mɔgɔ wɛrɛw le jalaki wa? Aw m'a lɔn ko aw ka kan k'an ka mɔgɔw le jalaki wa?
46005013	Ala yɛrɛ le bena mɔgɔ wɛrɛw kiti. «Aw ka mɔgɔjuguw bɔ aw cɛma,» i ko a fɔra Ala ka kuma na cogo min na.
46006001	Ni koo donna dɔ n'a balima cɛ, mun na aw te taga n'o koo ye Ala ka mɔgɔw fɛ fɔɔ faamaw fɛ minw te siran Ala ɲa?
46006002	Aw m'a lɔn ko Ala ka mɔgɔw le bena diɲɛ mɔgɔw kiti wa? Ni aw le bena diɲɛ mɔgɔw kiti, aw be se ka dɛsɛ ka kofitiniw ɲanabɔ wa?
46006003	Aw m'a lɔn ko an bena mɛlɛkɛw kiti wa? Sankofɛrɛ diɲɛ koo!
46006004	O la, n'o koo ɲɔgɔn b'aw fɛ min ka kan ka ɲanabɔ, Ala ka jama te mɔgɔ minw jati, aw be taga o tigiw fɛ k'o koo nin ɲanabɔ.
46006005	Aw yɛrɛ te malo, o tuma na, mɔgɔ si te aw cɛma min be koo lɔn ka se ka balima fila ka koo ɲanabɔ wa?
46006006	Fɔɔ balima fila be ɲɔgɔn wele faamaw fɛ, olu k'u ka koo ɲanabɔ, olu minw ma la Yezu la.
46006007	N'aw ye ɲɔgɔn wele kiti la ka ban, o ye aw ka dɛsɛyɔrɔ dɔ ye. Mun na aw te sɔn ka tilenbaliyakow muɲu, ani ka sɔn mɔgɔ ka ben aw kan?
46006008	Nga aw le be tilenbaliyakow, ni benkanni kɛ mɔgɔ tɔw la, o minw ye aw ka balimaw ye.
46006009	Aw m'a lɔn ko mɔgɔ minw be tilenbaliyakow kɛ, olu tena Ala ka masaya sɔrɔ wa? Aw kana aw yɛrɛ nigɛ. Ɲamɔgɔyakɛlaw, walima josɔnlaw, kakalaw, cɛ minw b'o cɛɲɔgɔn kɛ musow ye,
46006010	walima soonw, sɔnjuguw, dɔrɔtɔw, mɔgɔ tɔgɔcɛnlaw, walima benkannikɛlaw, olu si tena Ala ka masaya sɔrɔ.
46006011	Aw dɔw tun be ten fana, nga aw saniyara ka kɛ Ala taw ye, ani ka kɛ mɔgɔtilenninw ye, an Matigi Yezu Krista tɔgɔ la ani an ka Ala ka Nii Senuman barika la.
46006012	Dɔw ko mɔgɔ be se ka koo bɛɛ kɛ. Nga koo bɛɛ te mɔgɔ mako ɲa. Tiɲɛ lo, ne be se ka koo bɛɛ kɛ. Nga ne t'a fɛ ka kɛ fɛɛn si ka jɔɔn ye.
46006013	U fana ko dumunifɛn dilanna kɔnɔbara kama, kɔnɔbara fana be yen dumuni kama. Nga Ala do bena u fila bɛɛ halaki. Mɔgɔ farisogo ma kɛ kakalaya kama, o ye Matigi ta ye ani Matigi be janto a la.
46006014	Ala min ye Matigi kunun k'a bɔ kaburu la, ale fana le bena anw kunun a ka sebagaya barika la.
46006015	Aw m'a lɔn ko aw farisogo ye Krista fari yɔrɔ dɔ ye wa? N be sɔn ka Krista fari yɔrɔ dɔ ta k'o kɛ kakalayakɛfɛn ye wa? Ayi, o te se ka kɛ.
46006016	Aw m'a lɔn fana ko ni mɔgɔ dɔ be jɛn ni kakala ye, u fila be kɛ kelen ye wa? Bari a fɔra Ala ka kuma na ko: «U fila bɛɛ bena jɛn ka kɛ kelen ye.»
46006017	Nga mɔgɔ min sɔnna Matigi ma, o tigi ni Matigi be jɛn ka kɛ kelen ye miiriya la.
46006018	Aw ka kakalaya dabila, mɔgɔ be kojugu minw bɛɛ kɛ, o si te se a farisogo ma fɔɔ kakalaya. Min be kakalaya kɛ, o tigi b'a yɛrɛ hakɛ le ta.
46006019	Aw m'a lɔn ko aw farisogo ye Nii Senuman sigiyɔrɔ lo ye wa? Min be aw fɛ ni Ala y'a d'aw ma. Aw m'a lɔn ko aw te aw yɛrɛ ta ye tugu wa?
46006020	Ala le y'aw kunmabɔ, o la, aw ka boɲa la Ala tɔgɔ kan sisan n'aw farisogo ye.
46007001	Aw ye ɲiningali min kɛ aw ka bataki kɔnɔ, an k'o filɛ sisan. O la, min ka fisa cɛɛ ma, a kana muso furu.
46007002	Nga, kakalaya kosɔn, a ka ɲi cɛɛ kelen kelen bɛɛ ka muso furu, muso kelen kelen bɛɛ ka sigi cɛɛ fɛ.
46007003	Cɛɛ ka kan k'a ka kɛtaw kɛ a ka muso faan fɛ, ani muso fana k'a ka kɛtaw kɛ a ka cɛɛ faan fɛ.
46007004	Muso t'a yɛrɛ farisogo kunna fɔɔ a cɛɛ. O cogo la fana, cɛɛ t'a yɛrɛ farisogo kunna fɔɔ a muso.
46007005	Aw kana ban ɲɔgɔn ma, fɔɔ n'aw fila bɛɛ bɛnn'a la ko aw bena waati dɔɔni kɛ ka Ala daali. O kɔ, aw ka segi ɲɔgɔn ma tugu, waasa aw ka se k'aw yɛrɛ minɛ Sutana ka nigɛli tuma na.
46007006	Ne ye kuma min fɔ aw ye, o te sariya ye n ye min sigi aw ye, nga sira lo, n ye min yira aw la.
46007007	Ni mɔgɔ bɛɛ tun be se ka kɛ i n'a fɔ ne, o ka di ne ye. Nga Ala ye seko min di bɛɛ ma, o te kelen ye. Dɔ ta ye nin ye, dɔ wɛrɛ ta ye fɛɛn wɛrɛ ye fana.
46007008	Minw ma furu fɔlɔ ni firiyamusow, ne be min fɔ u ye, a ka fisa u ka to ten n'u ma furu i n'a fɔ ne.
46007009	Nga ni min y'a lɔn ko a te se k'a yɛrɛ minɛ, o tigi ka furu. O ka fisa a ma a be tɔɔrɔ o nigɛ fɛ.
46007010	Minw furunin bɛ, ne b'a ɲini olu fɛ, nga ne tɛ dɛ, Matigi le ko ten, ko muso kana bɔ a cɛɛ fɛ.
46007011	Nga ni muso min banna a cɛɛ la, a kana furu cɛɛ wɛrɛ fɛ tugu, walima a ka kɔsegi ka taga bɛn n'a cɛɛ ye. Cɛɛ fana kan'a muso bila.
46007012	Ne be min fɔ tɔw ye, o ye ne yɛrɛ ka kuma ye, Matigi ta tɛ. N'aw balima dɔ ka muso ma la Yezu la, n'o muso nin y'a latigɛ ko a be to a fɛ, a kan'a bila.
46007013	N'aw balimamuso dɔ cɛɛ ma la Yezu la, n'o cɛɛ nin y'a latigɛ k'u bena to ɲɔgɔn fɛ ten, muso nin kana bɔ a fɛ.
46007014	Bari cɛɛ min ma la Yezu la, ale saniyanin be a muso barika la, muso min ma la Yezu la, ale fana saniyanin be a cɛɛ barika la. N'o tɛ, u ka deenw tena kɛ deen saniyaninw ye, k'a sɔrɔ u ye deen senumanw ye.
46007015	Mɔgɔ min kɛra Krista ta ye, n'o tigi ka muso, walima a cɛɛ min ma la Yezu la b'a fɛ ka faran a la, o te baasi ye, bari Ala y'aw wele ka to hɛrɛ la.
46007016	E min ye muso ye, i t'a lɔn n'i bena kɛ sababu ye i cɛɛ ka kisi. Cɛɛ, e fana t'a lɔn n'i bena kɛ sababu ye i muso ka kisi.
46007017	Matigi ye see min di mɔgɔ kelen kelen bɛɛ ma, bɛɛ jogo ka kan ka bɛn n'o le ye. Sanni Ala k'i wele, i tun be cogo min na, i ka to ten. Ne b'o le ɲinina Ala ka jamakuluw bɛɛ fɛ.
46007018	Ala ye mɔgɔ dɔ wele n'a kɛnɛkɛnɛni lo wa? A ka to ten. A ye dɔ wele n'a ma kɛnɛkɛnɛ wa? O tigi kan'a yɛrɛ kɛnɛkɛnɛ tugu.
46007019	Kɛnɛkɛnɛko t'a kuun ye, kɛnɛkɛnɛbaliya fana t'a kuun ye. A kuun ye nin ye: i ka Ala ka sariyaw bato.
46007020	Mɔgɔ kelen kelen bɛɛ, sanni Ala k'a wele, a tun be cogo min, a ka to ten.
46007021	A y'i wele k'i to jɔnya la wa? I hakili kana ɲagami, nga n'i be se ka hɔrɔnya, i ka banba.
46007022	Bari Ala ye mɔgɔ min wele k'o tigi to jɔnya la, ale kɛra hɔrɔn ye Matigi fɛ. O cogo la, a ye mɔgɔ min wele n'o tigi tun ye hɔrɔn ye, ale be kɛ jɔɔn ye Krista fɛ.
46007023	Ala le y'aw kunmabɔ sɔngɔ di, aw kana tila ka kɛ adamadenw ka jɔɔnw ye tugu.
46007024	N balimaw, min ka fisa, mɔgɔ kelen kelen bɛɛ tun be cogo min na sanni Ala k'a wele, a ka to o cogo kelen na Ala ɲakɔrɔ.
46007025	Sisan, minw ma furu fɔlɔ, n kaan be olu le ma. Matigi ka kuma tɛ, nga ne yɛrɛ ka miiriya lo, n be min fɔ u ye. Matigi ka makari barika la, mɔgɔ be se k'a jigi la a kan.
46007026	Ka kɛɲɛ ni waati ka gwɛlɛya ye, ne be miiri ko ni mɔgɔ tora ten, o ka fisa.
46007027	Muso b'i fɛ wa? I kana ban a la. I ma muso furu fɔlɔ wa? I kana dɔ ɲini.
46007028	Nga n'i ye muso furu, i ma hakɛ kɛ. Ni sunguru furula fana, ale ma hakɛ kɛ. Nga mɔgɔ minw ye furu kɛ ka ban, olu bena tɔɔrɔba sɔrɔ. Ne b'a fɛ k'aw dɛmɛ ka kisi o ma.
46007029	Ayiwa n balimaw, n b'a fɔ aw ye ko waati caaman t'an bolo. Kabini sisan, cɛɛ minw furunin be, olu ka kɛ i n'a fɔ muso t'u fɛ.
46007030	Mɔgɔ minw be kasira, olu ka kɛ i n'a fɔ u te kasira. Minw be nisɔndiyara, olu ka kɛ i n'a fɔ u te nisɔndiyara. Minw be sanni kɛra, olu ka kɛ i n'a fɔ u te foyi sɔrɔla.
46007031	Mɔgɔ minw be diɲɛ nin tɔnɔ dumuna, olu ka kɛ i n'a fɔ u te foyi sɔrɔla, bari diɲɛ be cogo min na, a tena mɛn tugu a be ban.
46007032	Ne b'a fɛ aw kana aw hakili ɲagami. Mɔgɔ min ma furu, ale ka hamiko ye ka Matigi ka baara kɛ, a b'a fɛ ka Matigi sago kɛ.
46007033	Nga min ye muso furu, ale ka hamiko ye diɲɛ ta ye, a be cogoya ɲini k'a ka muso ladiya.
46007034	O la, a ka miiriya be tilan ka kɛ fila ye. Cɛɛ te min fɛ ani sunguru, olu ka hami ye ka Matigi ka baara kɛ, waasa u ka se k'u yɛrɛ di Matigi ma koo bɛɛ la. Nga muso min furula, ale ka hamiko ye diɲɛko ye. A be cogoya ɲini k'a cɛɛ ladiya.
46007035	Ne be nin fɔ aw ye, a ma kɛ ko ne b'a fɛ k'aw tɔɔrɔ, nga aw ka tɔnɔ kosɔn lo, n b'a fɛ aw ka kobɛnnin kɛ, ani aw ka se ka nɔrɔ Matigi la ni miiriya kelen ye.
46007036	Ni kanbelen dɔ y'a ye ko a te se k'a yɛrɛ minɛ a ka maminɛmuso faan fɛ, a k'a furu ka kɛɲɛ n'a yɛrɛ ka miiriya ye, o te hakɛ ye.
46007037	Nga ni kanbelen min y'a latigɛ a yɛrɛ dusu la, ni degunyɔrɔ t'a la fewu, n'a be se a yɛrɛ kɔrɔ fana, k'a latigɛ a yɛrɛ kɔnɔ ko a tena se a ka maminɛmuso ma fewu, ale be baaraɲuman kɛ.
46007038	O la, mɔgɔ min be furu, o tigi ye koɲuman kɛ. Min ma furu fana, o tigi ye koɲuman kɛ kosɔbɛ.
46007039	Ka muso cɛɛ to sii la, muso nin sirinin b'a la. Nga ni cɛɛ nin sara, muso lafoninin be. A be se ka furu cɛɛ wɛrɛ ma nga fɔɔ ale ka kɛ mɔgɔ ye min lara Krista la.
46007040	O bɛɛ n'a ta, n'a tora ten, o tun ka fis'a ma kosɔbɛ. O ye ne ka miiriya ye. N be miiri fana ko Ala ka Nii be n la.
46008001	Min ye josɔnsogo koo ye, an y'a lɔn ko an bɛɛ be koo lɔn. Nga lɔnniya be mɔgɔ don yɛrɛboɲa na, kanuya b'an dɛmɛ ka taga ɲa.
46008002	Ni mɔgɔ dɔ be miiri ko ale ye koo lɔn, o tigi ma lɔnniya sɔrɔ i n'a fɔ a ka kan k'a sɔrɔ cogo min na.
46008003	Ala koo ka di mɔgɔ min ye, Ala b'o tigi lɔn.
46008004	Min ye josɔnsogo ɲimiko ye, an y'a lɔn ko joo te foyi ye diɲɛ na, an y'a lɔn fana ko Ala ye kelen ye.
46008005	Hali n'u be miiri ko dugukolo kan jinaw ni sankolo taw kɛra batofɛnw ye k'a kɛ i n'a fɔ batofɛn caaman ni matigi caaman be yen tiɲɛ na,
46008006	an kɔni fɛ, Ala kelen le be yen. Ale lo y'an Faa ye, koo bɛɛ be bɔ ale fɛ, an fana be taga ale fɛ, ani Matigi kelenpe le be yen, o ye Yezu Krista ye, ale min barika la fɛɛn bɛɛ be yen, anw fana be yen ale barika la.
46008007	Nga bɛɛ t'o lɔn. Dɔw be yen minw delila joko la kosɔbɛ, n'u b'o sogo nunu ɲimi tuma min na, u b'o jati i n'a fɔ josɔnsogo lo. O kɛra ten, u ka barikatanya kosɔn, u be miiri ko u ye kojugu kɛ.
46008008	A ma kɛ ko dumunifɛn le b'an gwɛrɛ Ala la, hali n'an m'o dumu, foyi te bɔ an na. N'an fana y'o dumu, foyi te fara an kan.
46008009	Nga aw k'aw yɛrɛ kɔlɔsi, aw ka yɛrɛsagokɛ kana barikatanw dɔ kunna cɛn.
46008010	N'o be ele ye, n'i be dumuni kɛra jobon na, e min b'o koo faamuna, o koo miiri ten'a ɲɔti k'a don josɔnsogo ɲimi na wa?
46008011	O cogo la, i balima min barika ka dɔgɔ, Krista sara min kosɔn, ale bena halaki ele ka lɔnniya barika la.
46008012	N'aw be to k'aw balimaw hakɛ ta ten ani k'o hakili cɛn, aw be Krista fana le hakɛ ta.
46008013	O la, ni dumuni dɔ be kɛ sababu ye ne balima kunna be cɛn, ne be ban o sogo la pewu waasa n kan'a kunna cɛn.
46009001	Ne te n yɛrɛ ta ye wa? Ne te ciden ye wa? Ne ma an Matigi Yezu ye wa? Aw te ne ka baara nɔɔ ye Matigi Yezu barika la wa?
46009002	Hali ni mɔgɔ dɔw te ne lɔn ko n ye ciden ye, aw ka kan ka ne lɔn bari aw kɛra ne ka cidenya baara nɔɔ ye Matigi barika la.
46009003	O le ye ne ka kuma ye k'o fɔ n jalakibagaw ye.
46009004	An man kan ka dumuni kɛ ani ka minni kɛ fana wa?
46009005	An man kan ka balimamuso dɔ ta a k'an bila sira an ka taamaw na wa, i n'a fɔ Matigi dɔgɔcɛw ni Piyɛri ani ciden tɔw?
46009006	Walima ne ni Barinabasi dama ka kan ka baara kɛ janko k'an daladumuni sɔrɔ wa?
46009007	Mɔgɔ jumɛn le be yen n'a be sɔlidasiya kɛ n'a te sara sɔrɔ? Mɔgɔ jumɛn be yiriforo bɔ n'o tigi t'a deenw nɛnɛ? Walima mɔgɔ jumɛn be begɛnw mara n'o tigi t'o nɔnɔ sɔrɔ ka min?
46009008	Aw kan'a miiri k'o ye adamaden miiriya dama ye, Ala ka sariya t'o koo kelen fɔ fana wa?
46009009	Bari a fɔra Musa ka sariyasɛbɛ la ko: «Ni misi be suman gosira, kan'a daa siri.» Ala be hami misi koo la fana wa?
46009010	Kuma min fɔra, o ma fɔ anw le kosɔn wa? Ɔnhɔn, o koow sɛbɛnna an le kosɔn, bari sɛnɛkɛla ka kan ka l'a la ko a ben'a niyɔrɔ sɔrɔ, ani sumangosibaga fana be l'a la ko a ben'a niyɔrɔ sɔrɔ.
46009011	N'an ye Ala ka baara kɛ aw cɛma, n'anw b'o baara nin tɔnɔ sɔrɔla aw fɛ tuma min na, o ye kojugu ye wa?
46009012	Ni mɔgɔ dɔw b'o tɔnɔ minɛna aw fɛ, anw do? Anw ka kan n'o ye ka tɛmɛ olu kan, nga anw m'o jati. Anw be koo bɛɛ muɲu, waasa sababu dɔ kana Krista ka kibaru diman ɲataga bali.
46009013	Aw b'a lɔn ko mɔgɔ minw be baara kɛ Alabatosoba kɔnɔ, olu ka dumuni be bɔ o yɔrɔ la le, ani minw ye sarakalasebagaw ye, olu niyɔrɔ be bɔ sarakaw la.
46009014	O cogo la fana, Matigi y'a fɔ ko mɔgɔ minw be kibaru diman fɔ, olu ka balo kibaru diman barika la.
46009015	Nga ne kɔni m'o tɔnɔ nin si sɔrɔ. A fana ma kɛ ko ne b'a fɛ k'o sɔrɔ aw fɛ, k'o le y'a to ne be nin koo sɛbɛn aw ye dɛ. Yanni ne b'o koo ɲini, ne ka sa o ka fisa n ma,
46009016	bari kibaru diman fɔko te tɔgɔɲiniko ye ne fɛ, wajibiko lo ne ma. Bɔnɛ ye ne ta ye ni ne ma kibaru diman fɔ.
46009017	Ni ne y'o baara kɛ ni dusudiya ye, n bena o sara sɔrɔ, nga ni ne b'o kɛ ni jagoya ye, o ye karabako ye n ma.
46009018	Ne ka tɔnɔ ye jumɛn ye sa? O ye nin ye: ne ka kibaru diman fɔ gwansan n kana miiri a tɔnɔ na.
46009019	Ne te jɔɔn ye mɔgɔ si fɛ, nga ne ye n yɛrɛ kɛ jɔɔn ye mɔgɔ bɛɛ faan fɛ, waasa ne ka se ka mɔgɔ caaman sɔrɔ u ka sɔn kibaru diman ma.
46009020	Ka ne to zuwifuw cɛma, ne tun kɛra i n'a fɔ olu, waasa ne ka se ka zuwifuw sɔrɔ. Ni ne be ni Ala ka sariya sira taamabagaw ye, n kɛra i n'a fɔ olu, waasa n ka se ka olu sɔrɔ fana k'a sɔrɔ n t'u dɔ ye.
46009021	Ka ne to siya wɛrɛw cɛma, Ala ka sariya te minw fɛ, ne tun kɛra i n'a fɔ olu, waasa n ka se k'olu sɔrɔ. Nga a ma kɛ i n'a fɔ ne te Ala ka sariya kɔrɔ! Krista le ye ne ka sariya ye.
46009022	Barika te mɔgɔ minw na, ka ne to olu cɛma, ne tun be n yɛrɛ kɛ barikatan ye, waasa ka olu sɔrɔ. Ne ye n yɛrɛ kɛ bɛɛ ka mɔgɔ ye waasa cogo o cogo n ka se ka dɔw kisi.
46009023	Ne b'o bɛɛ kɛ kibaru diman kosɔn, waasa ne ka se ka n niyɔrɔ sɔrɔ.
46009024	Aw b'a lɔn ko mɔgɔ minw be ɲɔgɔndanboli kɛ farikolo tolonkɛyɔrɔ la, u bɛɛ be boli, nga mɔgɔ kelen le be sara nin sɔrɔ dɛ. Aw ka boli ten fana ka o sara nin sɔrɔ.
46009025	Farikolo tolonkɛlaw b'u yɛrɛ tanga fɛɛn caaman ma, waasa u ka se ka sara sɔrɔ min bena ban, nga an kɔni b'a kɛ sara kosɔn min te ban ka ye.
46009026	O le y'a to ne fana b'o boli nin na, nga ne te boli n kunfɛ. N be i n'a fɔ bolokuru tolonkɛla, n te bugɔli kɛ fu.
46009027	Nga ne be sɔn ka n yɛrɛ farikolo tɔɔrɔ ani ka n yɛrɛ minɛ waasa ni ne ye kibaru diman fɔ ka ban mɔgɔ wɛrɛw ye, o kɔ, Ala kana ban ne yɛrɛ la.
46010001	N balimaw, ne t'a fɛ aw ka to koo nin lɔnbaliya la. Sankaba y'an faaw bila sira, u bɛɛ sera ka tɛmɛ Kɔgɔjiwulen na.
46010002	U bɛɛ jɛnna ni Musa ye ka tɛmɛ kɔgɔji kɔnɔ a ka dɛmɛ fɛ.
46010003	U bɛɛ fana ye dumuni kelen sɔrɔ ka bɔ Ala fɛ k'o dumu.
46010004	U bɛɛ fana ye jii sɔrɔ ka bɔ Ala fɛ, k'o min, u y'o sɔrɔ ka bɔ kabakuru la min bɔra Ala fɛ, min tun be tugura u kɔ, ale tun ye Krista ye.
46010005	Nga u caaman ka koo ma se ka diya Ala ye, o la, u sara kongokolon kɔnɔ.
46010006	O koo nunu kɛra ka yira an na, waasa an fana kana miiri kojugu kɛli la tugu, i n'a fɔ olu.
46010007	Aw kana kɛ josɔnlaw ye i n'a fɔ u dɔw y'a kɛ cogo min na. A fɔra ten Ala ka kuma na ko: «Jama sigira ka dumuni kɛ ani ka minni kɛ, ka sɔrɔ ka wili ka ɲanagwɛ.»
46010008	An kana kɛ kakalaw ye, i n'a fɔ u dɔw tun y'a kɛ cogo min na. O la, loon kelen pewu, mɔgɔ waa mugan ni saba (23,000) sara u cɛma.
46010009	An kana Matigi kɔrɔbɔ, i n'a fɔ u dɔw y'a kɛ cogo min na, saaw y'u faga.
46010010	Aw kana ŋunuŋunu fana, i n'a fɔ u dɔw ŋunuŋununa cogo min na, ni halakilikɛfɛn y'u faga.
46010011	O koo nunu sera u ma, waasa ka koo dɔ ɲaa yira, ani u sɛbɛnna waasa k'an kalan, an minw be waati laban na.
46010012	O la, ni mɔgɔ min be miiri ko ale lɔnin b'a seen kan, o tigi k'a yɛrɛ kɔlɔsi a kana ben!
46010013	Kɔrɔbɔli minw y'aw sɔrɔ, o bɛɛ ɲɔgɔn delila ka adamaden sɔrɔ. Ala ye kantigi ye, ale tena sɔn aw ka kɔrɔbɔ fɔɔ ka taga tɛmɛ aw barika danyɔrɔ kan. Ni kɔrɔbɔli sera, a bena bɔyɔrɔ d'aw ma ani ka barika don aw la ka se k'o muɲu.
46010014	O le y'a to n balimaw, aw ka faran josɔn la.
46010015	Ne be kumana aw fɛ ten bari aw ye hakilitigiw ye. Aw k'o kuma kɔrɔ sɛgɛsɛgɛ aw yɛrɛ ma.
46010016	An be barika la Ala ye filen dubaman min kosɔn, ka sɔrɔ k'a min, ale t'an jɛn ni Krista ye a joli bɔnko la wa? An be buru min tilantilan, o fana t'an jɛn ni Krista farisogo ye wa?
46010017	Buru ye kelen ye, an minw ye mɔgɔ caaman ye, an kɛra farisogo kelen ye, bari an bɛɛ be kori o buru kelen le kan.
46010018	Aw ka Isirayɛlidenw ka koo filɛ, mɔgɔ minw be sarakafɛnw dumu, jɛɛn be olu ni Ala cɛ, bari sarakabɔyɔrɔ ye a ta ye.
46010019	Ne t'a fɛ k'a fɔ ko josɔnfɛnw ni joow ye fɛɛn ɲanamanw ye dɛ.
46010020	Ayi, olu be saraka minw bɔ, u b'o bɔ jinaw ye, u t'o bɔ Ala ye, o la, ne t'a fɛ aw ka jɛnɲɔgɔnya sɔrɔ ni jinaw ye.
46010021	Aw te se ka minni kɛ ni Matigi ka filen ye, ka tila ka minni kɛ ni jinaw ta ye fana. Aw fana te se ka Matigi ka dumuni kɛ ka tila ka jinaw ta kɛ.
46010022	Walima an b'a fɛ ka keliya don Matigi la wa? See b'an ye ka tɛmɛ ale kan wa?
46010023	Dɔw ko mɔgɔ be se ka koo bɛɛ kɛ. Nga o bɛɛ ma ɲi. Tiɲɛ lo, fɛɛn bɛɛ be se ka kɛ. Nga o bɛɛ te se ka mɔgɔ dɛmɛ.
46010024	Mɔgɔ si kan'a yɛrɛ nafa ɲini, nga mɔgɔ kelen kelen bɛɛ k'a tɔɲɔgɔn ta le ɲini.
46010025	Fɛɛn minw bɛɛ be feere lɔgɔ la, aw k'o bɛɛ dumu, aw kana sigasiga ka ɲiningali caaman kɛ.
46010026	Bari a fɔra Ala ka kuma na ko: «Dugukolo ye Matigi ta ye ani fɛɛn minw bɛɛ b'a kan.»
46010027	Mɔgɔ min ma la Yezu la, n'a y'i wele dumuni na a fɛ, n'i tagara, n'o ye dumuni fɛɛn o fɛɛn sigi i kɔrɔ, i k'a dumu, i kana sigasiga ka ɲiningali caaman kɛ,
46010028	nga ni mɔgɔ dɔ y'a fɔ i ye ko josɔnfɛn lo, i kan'a dumu o tigi kosɔn, n'a ka miiriya kosɔn.
46010029	Ne te kumana e yɛrɛ ka koo la dɛ, nga ne be kumana mɔgɔ dɔ nin ka koo le la. Mɔgɔw le b'a fɔ ko: «Mun na mɔgɔ wɛrɛ bena ne jalaki ne ka hɔrɔnya kosɔn?
46010030	Ni ne be barika la Ala ye ka sɔrɔ ka dumuni kɛ, mun na mɔgɔ dɔ bena ne tɔgɔ cɛn o fɛɛn nunu kosɔn?»
46010031	Ayiwa, aw be dumuni kɛra wo, aw be minni kɛra wo, aw be fɛɛn o fɛɛn kɛ, aw k'o bɛɛ kɛ ka boɲa la Ala kan.
46010032	Aw kana kɛ sababu ye ka mɔgɔ si kunnacɛn, a kɛra siya wɛrɛ ye wo, zuwifu ye wo, minw lara Ala la, aw kana kɛ sababu ye u si ma.
46010033	O la fana, ne be jija koo bɛɛ la waasa ne ka se ka mɔgɔ bɛɛ ladiya. Ne te n yɛrɛ nafa ɲini, nga mɔgɔ caaman ta, waasa olu ka se ka kisi.
46011001	Aw ka kɛ ne ladegebagaw ye, i n'a fɔ ne fana kɛra Krista ladegebaga ye cogo min na.
46011002	Ne be barika la aw ye bari aw hakili be ne la waati bɛɛ, ne ye koo minw bɛɛ fɔ aw ye, aw y'o bato ka ɲa.
46011003	Ne b'a fɛ aw ka nin faamu kosɔbɛ: cɛɛ kelen kelen bɛɛ kuntigi, o ye Krista ye, muso fana kuntigi y'a cɛɛ ye, Krista kuntigi ye Ala ye fana.
46011004	Cɛɛ o cɛɛ be Ala daali walima n'a be kiraya kɛra, ni fugulan b'a kuun na, a b'a kuntigi le dɔgɔya.
46011005	Nga muso o muso be Ala daali, walima n'a be kiraya kɛra, n'a ma fani biri a kuun na, o muso nin b'a kuntigi le dɔgɔya. A kɛra i n'a fɔ a y'a kuun le li.
46011006	Ni muso min te fani biri a kuun na, ale ka kan k'a kunsigi tigɛ. K'i kunsigi tigɛ walima k'a li, n'o kɛra maloyako ye muso ma, a ka fani biri a kuun na.
46011007	Cɛɛ man kan ka fugulan biri a kuun na, bari ale ye Ala jaa, n'a boɲafɛn ye, nga muso, ale y'a cɛɛ boɲafɛn ye.
46011008	Bari mɔgɔ dantuma na, cɛɛ ma bɔ muso la, nga muso le bɔra cɛɛ la.
46011009	Cɛɛ ma dan muso kama, muso le danna cɛɛ kama.
46011010	Mɛlɛkɛw kosɔn, muso ka kan ka fani biri a kuun na min b'a yira ko a ye mɔgɔ dɔ ta ye.
46011011	O bɛɛ n'a ta, muso te se ka faran ka bɔ cɛɛ la, ani cɛɛ fana te se ka faran ka bɔ muso la, Matigi ɲakɔrɔ.
46011012	Muso bɔra cɛɛ la cogo min na, o cogo kelen na fana, muso be cɛɛ wolo. O bɛɛ be bɔ Ala la.
46011013	Aw yɛrɛ ka nin koo nin sɛgɛsɛgɛ aw yɛrɛ ma, a daganin lo muso ka Ala daali n'a m'a kuun datugu wa?
46011014	Adamaden ka kɛcogo yɛrɛ t'a yira ko cɛɛ min b'a kunsigi to a be jaɲa, o tigi b'a yɛrɛ maloya wa?
46011015	Nga muso fɛ, a kɛra boɲafɛn ye, bari kunsigi dir'a ma ka kɛ a kuun datugufɛn ye.
46011016	Ni mɔgɔ dɔ b'a fɛ ka sɔsɔli kɛ o koo la, anw, ni Ala ka jamakuluw ma deli o la.
46011017	Ni ne ko n be n daa don koo tɔw la, n te se k'aw tanu, bari aw ka ɲɔgɔnlajɛn t'aw nafa, fɔɔ k'aw cɛn.
46011018	A fɔlɔ, ne b'a mɛnna ko n'aw ye ɲɔgɔn lajɛn tuma min na, aw be faranfaran ka kɛ danna danna. N be miiri ko a be se ka kɛ tiɲɛ ye, ko aw tilannin lo.
46011019	Tilanni yɛrɛ ka kan ka kɛ aw cɛma, janko mɔgɔsɔbɛw ka se ka lɔn.
46011020	N'aw be ɲɔgɔn lajɛn dumuni senuman kɛtuma na, aw t'a kɛ a kɛcogo la.
46011021	N'aw b'a dumu tuma min na, mɔgɔ kelen kelen bɛɛ b'a ta ta k'a dumu fɔlɔ, dɔ be minni kɛ ka fa, k'a sɔrɔ a tɔɲɔgɔn be kɔngɔ la.
46011022	O tuma na, soo t'aw fɛ n'aw be se ka dumuni, ani minni kɛ yen wa? Walima minw lara Ala la aw b'a fɛ ka olu ni fantanw lo dɔgɔya wa? Ne ka kan ka mun fɔ aw ye tugu? K'aw tanu wa? Ayi, ne te se k'aw tanu nin koo nin ɲɔgɔn na.
46011023	Ne ye min sɔrɔ Matigi fɛ, k'aw kalan n'a ye, o filɛ: Suu min na u ye Matigi Yezu don mɔgɔjuguw bolo, a ye buru ta,
46011024	ka barika la Ala ye k'a tilantilan. O kɔ, a y'a fɔ ko: «Nin ye ne farisogo ye, o min dira aw kosɔn, aw k'o dumu k'aw hakili jigi ne la.»
46011025	O cogo kelen na, dumuni bani kɔ, a ye duvɛn mina ta, k'a fɔ ko: «Nin ye ne joli ye, Ala ka bɛnkura tara ni min ye. Tuma o tuma n'aw b'o min, aw k'aw hakili jigi ne la.»
46011026	Bari tuma o tuma n'aw y'o buru nin dumu k'o duvɛn nin min, aw be Matigi ka saya le koo fɔ, fɔɔ a ka kɔsegi ka na.
46011027	O le y'a to ni mɔgɔ dɔ ye Matigi ka buru dumu, k'a ka duvɛn min cogo bɛnbali la, o tigi b'a yɛrɛ jalakiko le kɛ.
46011028	O la, mɔgɔ kelen kelen bɛɛ k'a yɛrɛ sɛgɛsɛgɛ, ka sɔrɔ ka buru nin dumu ani ka duvɛn nin min,
46011029	bari mɔgɔ min b'o dumuni nin kɛ k'o minni nin kɛ, n'o tigi m'a jati ko Matigi farisogo lo, a b'a yɛrɛ jalakiko le kɛra.
46011030	O le y'a to mɔgɔ caaman farikolo cɛnnin be aw cɛma, ni banabagatɔ caaman, ani mɔgɔ dɔw sara fana.
46011031	N'anw b'anw ka koow sɛgɛsɛgɛ an yɛrɛ ma, anw tena kiti tugu.
46011032	Nga Matigi b'anw ladi, waasa anw ni diɲɛ kana kori ka jalaki ɲɔgɔn fɛ.
46011033	O la ne balimaw, n'aw be ɲɔgɔn lajɛn k'o dumuni nin kɛ tuma min na, aw k'aw tɔɲɔgɔnw kɔnɔ.
46011034	Ni kɔngɔ be mɔgɔ dɔ la, o tigi ka dumuni kɛ a fɛ soo, waasa aw kana ɲɔgɔn lajɛn k'aw yɛrɛ jalakiko kɛ. Ka taga koo tɔw faan fɛ, ni n nana yen, n bena olu ɲanabɔ.
46012001	N balimaw, Nii Senuman ye see minw di mɔgɔw ma, ne t'a fɛ aw ka kɛ kolɔnbaliw ye olu faan fɛ.
46012002	Aw y'a lɔn ko aw tun te Ala lɔn tuma min na, aw tun be tugura joow kɔ dɔrɔn minw te se ka kuma yɛrɛ.
46012003	O le y'a to ne b'a fɔ aw ye ko mɔgɔ si te se k'a fɔ Ala ka Nii barika la ko: «Yezu danganin lo,» ani mɔgɔ si te se k'a fɔ fana ko: «Yezu ye Matigi ye» n'o ma kɛ Nii Senuman barika la.
46012004	See sifa caaman be yen, nga Nii Senuman kelen le b'o di.
46012005	Baara sifa caaman fana be yen, nga Kuntigi kelen le b'o la.
46012006	Koo kɛcogo caaman be yen, nga ale Ala kelen lo b'o bɛɛ kɛcogo di bɛɛ ma.
46012007	Nii Senuman be seko di mɔgɔ kelen kelen bɛɛ ma, mɔgɔ bɛɛ ka makoɲa kama.
46012008	Nii Senuman ye see di dɔ ma ka kuma ni hakilitigiya ye, ka see di dɔ wɛrɛ ma ka koo fɔ ni lɔnniya ye.
46012009	O Nii Senuman nin ye jigi di dɔ ma, ka banabagatɔw kɛnɛyali see di dɔ wɛrɛ ma.
46012010	A ye kabako kɛ see di dɔ ma, ka dɔ wɛrɛ kɛ kira ye, ani ka see di dɔ ma a ka se ka Nii Senuman ka kɛwali faranfasi ka bɔ jinaw ta la. A ye see di dɔ ma ka kaan wɛrɛw fɔ, ka see di dɔ wɛrɛ ma k'o kɔrɔ fɔ.
46012011	Nga Nii Senuman kelen le b'o koo bɛɛ kɛ see di mɔgɔ kelen kelen bɛɛ ma ka kɛɲɛ n'a yɛrɛ sago ye.
46012012	Yɔrɔ caaman be mɔgɔ farikolo la, o bɛɛ n'a ta, u bɛɛ lajɛnnin le ye farikolo kelen ye, hali u n'u caya bɛɛ. Krista be o cogo la fana,
46012013	bari an bɛɛ batizera Nii Senuman kelen le barika la, an ka se ka kɛ farikolo kelen ye, k'a ta zuwifu ma wo, walima siya wɛrɛ, jɔɔn, walima hɔrɔn, o Nii Senuman kelen lo be an bɛɛ la.
46012014	Farikolo yɔrɔw ka ca, yɔrɔ kelen dama tɛ.
46012015	Ni seen tun y'a fɔ ko ale te bolo ye, o la, ko ale te farikolo yɔrɔ dɔ ye, o be se k'a niin bɔ farikoloya la wa?
46012016	Ni tulo tun y'a fɔ ko ale tɛ ɲaa ye, o la, k'ale te farikolo yɔrɔ dɔ ye, o be se k'a niin bɔ farikoloya la wa?
46012017	Ni farikolo bɛɛ tun ye ɲaa ye, a tun bena to ka mɛnni kɛ cogo di? Walima n'a bɛɛ tun ye tulo ye, a tun bena kasa mɛn cogo di?
46012018	Nga Ala ye farikolo yɔrɔ kelen kelen bɛɛ sigi a la, ka kɛɲɛ n'a yɛrɛ sago ye.
46012019	Ni mɔgɔ farikolo tun kɛra yɔrɔ kelen ye, a tun te na kɛ fɛɛn dafanin ye.
46012020	Yɔrɔ caaman be farikolo la, nga farikolo kelen lo.
46012021	Ɲaa te se k'a fɔ bolo ye k'ale mako te bolo la, ani kungolo fana te se k'a fɔ seenw ye k'ale mako te olu la.
46012022	Nga farikolo yɔrɔ minw be jati k'u ka dɔgɔ, olu le koo ka gwɛlɛ fana.
46012023	Farikolo yɔrɔ minw te foyi ye, an be olu le jati kosɔbɛ. Minw koo yɛrɛ te se ka fɔ, an be olu minɛ ni cogoɲuman ye kosɔbɛ,
46012024	k'a sɔrɔ boɲa ka kan ka la minw kan, olu t'a sɔrɔ. Ala ye farikolo dilan ka boɲa di a yɔrɔw ma minw man kan n'a ye,
46012025	waasa farali kana sɔrɔ farikolo la, nga farikolo yɔrɔ kelen kelen bɛɛ ka janto ɲɔgɔn na.
46012026	Ni farikolo yɔrɔ dɔ be tɔɔrɔla, tɔɔ nunu fana be tɔɔrɔ n'a ye. Ni kelen ye boɲa sɔrɔ, tɔw fana be jɛn n'a ye ka nisɔndiya.
46012027	Aw kɛra Krista farikolo ye, aw y'a farikolo yɔrɔw ye, kelen kelen bɛɛ n'a ta.
46012028	Ala ye mɔgɔ minw sigi a ka jama cɛma, o ye nunu ye: a fɔlɔ, cidenw, a filanan, kiraw, a sabanan, karamɔgɔw, o kɔ, kabako kɛli see dira minw ma, ani banabagatɔw kɛnɛyali, ni mɔgɔ dɛmɛli, ni ɲamɔgɔya, ani see dira minw ma ka kaan wɛrɛw fɔ.
46012029	Mɔgɔ bɛɛ le ye cidenw ye wa? U bɛɛ le ye kiraw ye wa? U bɛɛ le ye karamɔgɔw ye wa? Walima u bɛɛ le be se ka kabakow kɛ wa?
46012030	U bɛɛ le be se ka banabagatɔw kɛnɛya wa? U bɛɛ le be se ka kuma kaan wɛrɛw la wa? Walima u bɛɛ le be se k'o kaan wɛrɛw kɔrɔ fɔ wa?
46012031	Ala ka seko minw ka fisa, aw k'o ɲini. Sisan, ne bena sira dɔ yira aw la min ka fisa.
46013001	Hali ni ne be se ka kaan wɛrɛw fɔ, minw ye adamadenw ta ani mɛlɛkɛw taw ye, ni kanuya te ne dusu la, ne be mankan fu kɛ, ne ye gongokolon ye.
46013002	Hali ni ne ye kiraya kɛ see sɔrɔ, ka kodogoninw, ni fɛɛn bɛɛ lɔnniya sɔrɔ, hali ni ne lara Ala la kosɔbɛ, fɔɔ ka se ka kuluw wili k'u bɔ u lɔyɔrɔ la, ni kanuya te ne dusu la, o bɛɛ ye gwansan ye.
46013003	Hali ni ne ye n bololafɛnw bɛɛ di k'o kɛ fantanw ka dumuni ye, hali ni ne sɔnna u ka ne jɛni yɛrɛ, ni kanuya te ne dusu la, o tena foyi ɲa ne ye.
46013004	Kanuya be mɔgɔ min dusu la, o tigi be muɲuli kɛ, a be koɲuman kɛ, keliya t'a dusu la. A t'a yɛrɛ yira, a t'a yɛrɛ boɲa fana.
46013005	A te malobaliyako kɛ, a t'a yɛrɛ dama nafa ɲini, a dusu te bɔ, a te dimi mara.
46013006	A te nisɔndiya tilenbaliyako la, a be nisɔndiya tiɲɛko le la.
46013007	A be koo bɛɛ yafa, a be la bɛɛ la, a be la koo bɛɛ la, a be koo bɛɛ muɲu.
46013008	Daan te kanuya la. Kiraya bena ban, kaan wɛrɛ fɔ bena dabila, lɔnniya fana bena ban.
46013009	Bari daan b'an ka lɔnniya la, daan b'an ka kiraya fana na.
46013010	Nga ni fɛɛn dafanin mana na tuma min na, fɛɛn dafabali bena ban.
46013011	Ne tun ye denmisɛn ye tuma min na, n tun be kuma i n'a fɔ denmisɛn, ka miiri i n'a fɔ denmisɛn, ka koo faamu i n'a fɔ denmisɛn. N ɲana tigɛra tuma min na, n ye denmisɛnya dabila.
46013012	Sisan an be koo minw yera, a kɛra i n'a fɔ an b'u yera dubalen na le, u te ye ka ɲa. Nga an bena u ye ɲaa ni ɲaa. Sisan, daan be ne ka lɔnniya la, nga ne bena koo lɔn i n'a fɔ Ala be ne lɔn cogo min na.
46013013	Sisan fɛɛn saba nunu le be yen: lanaya, jigi, ani kanuya, nga o fɛɛn saba nunu na, kanuya le be ɲafɛ.
46014001	Aw ka jija ka ɲɔgɔn kanu, Ala be seko minw di, aw k'olu ɲini fana, sanko kirayako,
46014002	bari mɔgɔ min be kuma kaan wɛrɛ la, o tigi te kumana adamaden fɛ, nga a be kuma Ala le fɛ. Tiɲɛ na, mɔgɔ si t'o kaan nin mɛnna, a be kodogonin le fɔ Nii Senuman barika la.
46014003	Nga mɔgɔ min be kiraya kɛ, o tigi be kumana mɔgɔw fɛ, a be olu dɛmɛ k'u ladi ani k'u jaa gwɛlɛya.
46014004	Mɔgɔ min be kaan wɛrɛ fɔ, o tigi b'a yɛrɛ le dɛmɛna, nga min be kiraya kɛ, o tigi be Krista ka jama le dɛmɛna.
46014005	A ka di ne ye aw bɛɛ ka kaan wɛrɛw fɔ, nga mɔgɔ min be kiraya kɛ, o le ka di ne ye ka tɛmɛ. Min be kiraya kɛ, o tigi ka fisa ni kaan wɛrɛ fɔla ye, fɔɔ n'o tigi ye kuma nin kɔrɔ fɔ, waasa Krista ka jama ka se ka dɛmɛ sɔrɔ.
46014006	N balimaw, n'a kɛra ko ne tun nana aw fɛ ka kuma aw fɛ kaan wɛrɛ la, min te koo dɔ yira, n'a te lɔnniya d'aw ma, ni kirayakuma t'o la, n'a t'aw kalan fana, o bena mun le ɲa aw ye?
46014007	An ka fɔlikɛminanw ka koo filɛ, i n'a fɔ file ani gɔni. Ni olu mankan te danna danna, mɔgɔ bena se k'a faamu cogo di ko filen be nin le fɔra, walima kolonjo be nin le fɔra?
46014008	Ni buru fiyɛta ma kangwɛnin fɔ, mɔgɔ jumɛn le ben'a yɛrɛ labɛn kɛlɛ kama?
46014009	Aw fana, n'aw ka kuma ma kɛ kumagwɛnin ye, mɔgɔw ben'a kɛ cogo di k'aw ka kuma mɛn? Aw ka kuma be kɛ gwansan ye.
46014010	Ne y'a lɔn ko kaan caaman be diɲɛ kɔnɔ, o bɛɛ be n'u kɔrɔ ye.
46014011	Ni mɔgɔ min be kumana ne fɛ ni ne t'ale ka kaan mɛnna, o tigi be kɛ siya wɛrɛ ye ne fɛ, ne fana be kɛ siya wɛrɛ ye o tigi fɛ.
46014012	Aw kɔni, Nii Senuman be see minw di, olu nigɛ b'aw la kosɔbɛ, o ka kɛ Krista ka jama ka ɲataga kosɔn.
46014013	O le kosɔn, mɔgɔ min be kaan wɛrɛ fɔ, o tigi ka Ala daali waasa a k'o kuma nin kɔrɔ fɔli see d'a ma.
46014014	Ni ne be Ala daali kaan wɛrɛ la, ne dusu lo be daalili kɛ, nga ne hakili te foyi kala ma.
46014015	Ne ka kan ka mun le kɛ sa? Ne bena to ka daalili kɛ ni n nii ye, ka daalili kɛ ni n hakili ye fana. N bena to ka dɔnkili la ni n nii ye, ka dɔnkili la ni n hakili ye fana.
46014016	N'i be Ala daalila n'i nii dama ye, mɔgɔ minw siginin be k'i lamɛn, olu ben'a kɛ cogo di ka amiina fɔ i ka daalili bannin kɔ, bari e be min fɔra, ale t'o mɛnna.
46014017	Tiɲɛ lo, e be barika lara Ala ye sɔbɛsɔbɛ la, nga i tɔɲɔgɔn ma foyi sɔrɔ.
46014018	Ne be barika la Ala ye, ne be kaan wɛrɛ fɔ ka tɛmɛ aw bɛɛ kan.
46014019	Nga lajɛn yɔrɔ la, a ka di ne ye ka dakuru ɲaa duuru dama fɔ minw kɔrɔ lɔnnin lo mɔgɔ fɛ, sanni ne ka dakuru ɲaa waa tan fɔ kaan wɛrɛ la.
46014020	N balimaw, aw ka miiricogo la, aw kana kɛ denmisɛnw ye tugu. Kojugu faan fɛ, ɔnhɔn, aw ka kɛ i n'a fɔ denmisɛnw, nga aw ka miiriya la, aw ka kɛ mɔgɔkɔrɔbaw ye.
46014021	A fɔra sariyasɛbɛ kɔnɔ ko: «N bena tɛmɛ siya wɛrɛw fɛ ka kuma siya nin fɛ. N bena kuma u fɛ lonanw barika la. O bɛɛ n'a ta, u tena ne lamɛn.» Matigi ko ten.
46014022	O la, kaan wɛrɛ fɔko kɛra taamasiɲɛ ye Alalɔnbaliw fɛ, taamasiɲɛ tɛ Krista ka mɔgɔw fɛ. Kiraya fana kɛra taamasiɲɛ ye Krista ka mɔgɔw fɛ, taamasiɲɛ tɛ mɔgɔw fɛ minw ma la Yezu la.
46014023	N'a kɛra ko Krista ka jama bɛɛ ye ɲɔgɔn lajɛn, ni bɛɛ tora ka kaan wɛrɛ fɔ, ni mɔgɔ gwansan walima mɔgɔ min ma la Yezu la dɔ nana don aw cɛma, ale ten'a fɔ ko aw kɛra fatɔw ye wa?
46014024	Nga n'a kɛra ko bɛɛ be kiraya le kɛra, o mɔgɔ min ma la Yezu la, walima mɔgɔ gwansan nin ben'a yɛrɛ cogoya lɔn, ko ale ye kojugukɛla ye.
46014025	O tigi ka koo dogonin bena ye, fɔɔ a ben'a kunbiri gwan ka Ala bato ani k'a fɔ ko: «Tiɲɛ na, Ala be n'aw ye!»
46014026	Ne ka mun le fɔ sa n balimaw? N'aw be lajɛnni na, ni mɔgɔ dɔ b'a fɛ ka dɔnkili la, o k'o la. Ni kalan be dɔ wɛrɛ fɛ, ale ka mɔgɔw kalan. Ni koo yirata be dɔ wɛrɛ fɛ ka bɔ Ala fɛ, o k'o fɔ. Dɔ b'a fɛ ka kuma kaan wɛrɛ la wa? O tigi k'o kɛ. Ni mɔgɔ dɔ be se k'o kɔrɔ fɔ, o tigi k'o fɔ. O koo bɛɛ ka kan ka kɛ waasa mɔgɔ bɛɛ ka taga ɲa.
46014027	Ni mɔgɔ dɔw be kaan wɛrɛ fɔra, mɔgɔ fila k'o fɔ, walima mɔgɔ saba, o ka fisa, nga u ka kuma kelen kelen, mɔgɔ dɔ k'o kɔrɔ fɔ.
46014028	N'o kuma kɔrɔfɔbaga te yen, o tigi ka je. A ka to ka kuma a yɛrɛ kɔnɔ Ala fɛ.
46014029	Min kɛra kirayako ye, mɔgɔ fila, walima saba ka kirayakuma fɔ, tɔw k'o kɔrɔ sɛgɛsɛgɛ.
46014030	Ni Ala ye fɛɛn dɔ yira mɔgɔ dɔ la, mɔgɔ min be kumana, o tigi ka je.
46014031	Aw bɛɛ be se ka kirayakuma fɔ kelen kelen ten, waasa mɔgɔ bɛɛ ka faamuli sɔrɔ ani ka jagwɛlɛya sɔrɔ.
46014032	Ka kira to a ka kiraya la, a be se k'a yɛrɛ minɛ.
46014033	Bari Ala te koferekenin tigi ye, nga hɛrɛtigi lo. Muso ka kan ka je lajɛn yɔrɔw la i n'a fɔ a be kɛ Ala ka jama cɛma yɔrɔ bɛɛ la cogo min na. Sira ma d'u ma ka kuma, olu ka kan ka to yɛrɛmajigi la, i ko a fɔra Ala ka sariya la cogo min na.
46014035	N'u b'a fɛ ka koo dɔ faamu, u ka kan k'u cɛɛw ɲininga soo kɔnɔ. N'o tɛ, a daganin te muso ka kuma Krista ka jama cɛma.
46014036	O tuma na, Ala ka kuma sɔrɔla aw fɛ le wa? Walima aw dama le y'a sɔrɔ k'a mɛn?
46014037	Ni mɔgɔ dɔ b'a miiri ko ale ye kira ye, walima ko a ye see dɔ sɔrɔ Nii Senuman barika la, ne be koo minw fɔra aw ye, o tigi ka sɔn o ma ko Matigi ka sariya lo.
46014038	Ni mɔgɔ min banna o la, Ala banna o tigi la.
46014039	O la ne balimaw, aw ka kiraya le ɲini, aw fana kana kaan wɛrɛ fɔko bali.
46014040	Nga koo bɛɛ ka kan ka kɛ ka ɲa ani ka kɛɲɛ n'o kɛcogo ye.
46015001	N balimaw, sisan ne b'a fɛ k'aw hakili jigi kibaru diman la, ne ye min fɔ aw ye, aw sɔnna min ma k'aw jigi bɛɛ la a kan.
46015002	Aw bena kisi ale barika la, n'aw y'a minɛ i ko ne y'a fɔ aw ye cogo min na. N'o tɛ, aw y'aw jigi la a kan fu.
46015003	Ne kɔnna k'a fɔ aw ye i n'a fɔ ne fana tun y'a sɔrɔ cogo min na, ko Krista sara an ka hakɛw kosɔn, ka kɛɲɛ ni Ala ka kuma ye.
46015004	U y'a suu don, a tile sabanan loon, a kununna, ka kɛɲɛ ni Ala ka kuma ye.
46015005	A y'a yɛrɛ yira Piyɛri la, o kɔ, a y'a yɛrɛ yira a ka ciden tan ni fila la fana.
46015006	O kɔ, yɔrɔnin kelen a y'a yɛrɛ yira an balimaw na minw tun be tɛmɛ mɔgɔ kɛmɛ duuru kan. Olu dɔw sara, nga u caaman be nii na halibi.
46015007	O kɔ fana, a y'a yɛrɛ yira Zaki la, ani cidenw bɛɛ la.
46015008	O bɛɛ kɔfɛ, a y'a yɛrɛ yira ne la, ne min kɛra u bɛɛ kɔmɔgɔ ye, i n'a fɔ deen min wolo waati ma se, a wolo la.
46015009	Bari ne ye cidenw bɛɛ la fitini ye, ne man kan ka wele ko ciden yɛrɛ, bari minw lara Ala la ne ye olu tɔɔrɔ.
46015010	Nga ne be yɔrɔ min na sisan, o ye Ala ka nɛɛma nɔɔ ye. O nɛɛma nin te gwansan ye ne faan fɛ. Ne ye baara kɛ ka tɛmɛ olu bɛɛ kan. O te ne yɛrɛ seko ye, o ye Ala ka nɛɛma nɔɔ ye.
46015011	A kɛra ne ye wo, walima olu wo, an be min fɔra, o lo, ani aw sɔnna o le ma fana.
46015012	Ni Krista ka kununko waajuli be kɛ, mun na mɔgɔ dɔw b'a fɔ aw cɛma ko suu tena kunun?
46015013	Ni suuw tena kunun, o kɔrɔ ko Krista fana ma kunun.
46015014	Ni Krista do ma kunun, an ka waajuli ye fu ye ani aw jigi be min kan, o be kɛ fu ye fana.
46015015	Ka fara o kan, ni suuw ka kununbaliya ye tiɲɛ ye, o kɔrɔ ko an be galon tigɛra k'a la Ala kan, bari an b'a fɔra ko Ala ye Krista kunun a sanin kɔ k'a sɔrɔ o ma kɛ.
46015016	Ni suuw tena kunun, Krista fana ma kunun.
46015017	Ni Krista do ma kunun, aw jigi lanin be min kan, o ye fu ye, aw ka hakɛw ma yafa.
46015018	O la, mɔgɔ minw sara k'u jigi lanin to Krista kan, olu ta cɛnna.
46015019	N'a kɛra ko an jigi be Krista kan an ka diɲɛlatigɛ dama kosɔn, an kɛra makaritɔw ye ka tɛmɛ mɔgɔ tɔw kan.
46015020	Nga tiɲɛ na, Krista kununna. K'a yira k'a gwɛya ko mɔgɔ minw sara, olu bena kunun.
46015021	Saya sera an ma mɔgɔ kelen barika la minkɛ, o cogo la fana, mɔgɔ kelen barika la, suuw bena kunun.
46015022	Mɔgɔ bɛɛ be sa Adama barika la cogo min na, o cogo kelen na, mɔgɔ bɛɛ fana bena kunun Krista barika la.
46015023	Nga o bena kɛ bɛɛ n'a lɔyɔrɔ: Krista le kɛra fɔlɔ ye, o kɔ, mɔgɔ minw kɛra a ta ye. A be kɛ ten a natuma na.
46015024	O kɔ, koo bɛɛ laban bena se. Krista bena kuntigi yebaliw bɛɛ ka kuntigiya cɛn, ni fangatigiw ta, ani setigiw ta, ka sɔrɔ ka masaya di Faa Ala ma.
46015025	Bari a ka kan ka kuntigiya kɛ fɔɔ k'a juguw bɛɛ ben ka bɔ a ɲa fɛ.
46015026	A jugu laban min bena cɛn, o ye saya ye.
46015027	Bari «Ala ye fɛɛn bɛɛ majigi a ye.» N'a fɔra ko fɛɛn bɛɛ majigir'a ye, Ala min ye fɛɛn bɛɛ majigi a ye, ale niin t'o fɛɛn nunu la dɛ.
46015028	Ni fɛɛn bɛɛ majigira Krista ye ka ban, o tuma na ale min ye Dencɛ ye, a ben'a yɛrɛ majigi Ala ye ale min ye fɛɛn bɛɛ majigi a ye. O la, Ala bena kuntigiya kɛ fɛɛn bɛɛ kunna.
46015029	N'a tun te ten, mɔgɔ minw b'u yɛrɛ di n'u b'o batize suuw tɔgɔ la, olu be mun le ɲinina? Ni suuw tena kunun fewu, mun na olu b'u yɛrɛ di u k'u batize suuw tɔgɔ la?
46015030	Mun na anw be kojugu ɲakɔrɔ tuma bɛɛ la?
46015031	Loon bɛɛ ne be saya sira kan, o ye tiɲɛ ye n balimaw, aw kɛra ne ka yɛrɛboɲa sababu ye an Matigi Yezu Krista barika la.
46015032	Ne ye tɔɔrɔ min sɔrɔ mɔgɔjuguw bolo Efɛzi dugu kɔnɔ, n'o tun kɛra adamaden sago ye, o bena mun ɲa ne ye sa? Ni suuw tena kunun, o tuma na: «An ka dumuni kɛ ka minni kɛ, bari sini an bena sa,» i ko u b'a fɔ cogo min na.
46015033	Aw kana aw yɛrɛ nigɛ. Tagamaɲɔgɔnjugu b'a taamaɲɔgɔnɲuman cogo cɛn.
46015034	Aw k'aw ɲaa yɛlɛ ka taama tilenninya la. Aw kana to ka hakɛ kɛ tugu. Aw dɔw te Ala lɔn tiɲɛ na, ne y'o fɔ waasa aw ka maloya.
46015035	Mɔgɔ dɔ bena ɲiningali kɛ ko suuw bena kɛ cogo di ka kunun? U bena kunun ni farisogo sifa jumɛn ye?
46015036	Naloman, e be sumansi min dan, n'a ma don dugukolo kɔrɔ ka ɲigi, a be falen wa?
46015037	I te kala dan, nga kisɛ lo, ɲɔkisɛ, walima kisɛ dɔ wɛrɛ.
46015038	Ala le b'a kɛ kisɛ be falen ka kala sɔrɔ ka kɛɲɛ n'a yɛrɛ sago ye, ale lo be kɛ suman sifa bɛɛ be falen ka kala sɔrɔ ka kɛɲɛ n'u cogo ye.
46015039	Fɛɛn ɲanaman bɛɛ cogo te kelen ye. Adamaden farisogo be yen, sennaanifɛnw ta fana be yen, ni kɔnɔw ta fana, ani jigɛw ta.
46015040	Sankololafɛnw be yen, dugukolo kan fɛɛnw fana be yen. Sankololafɛnw nɔɔrɔ be danna ni dugukolo kan ta ye.
46015041	Tile yeelen be danna ni kalo ta ye. Lolo ta fana be danna. Lolo dɔ yeelen be tɛmɛ dɔ ta kan.
46015042	O cogo kelen na fana, suuw kununko bena kɛ ten. Farisogo tolita be don, a ɲanaman be kunun.
46015043	A cɛjuguman be sutara, a ɲumaman be kunun. A be sutara barikatanya la, ka kunun ni fangaba ye.
46015044	A be sutara ni farisogo gwansan ye ka kunun ni nii ka farisogo ye. Ni farisogo gwansan be yen kɔni, nii ka farisogo fana be yen.
46015045	A fɔra Ala ka kuma na ko Adama min kɛra mɔgɔ fɔlɔ ye, ale kɛra nimanfɛn ye, Adama laban fani be Nii Senuman na min be nii di.
46015046	Min kɛra fɔlɔ ye, o ye farisogo ye, o kɔ, nii ka sɔrɔ ka tugu.
46015047	Mɔgɔ min kɔnna ka dan, ale bɔra dugukolo la. Mɔgɔ filanan, ale bɔra sankolo la.
46015048	Mɔgɔ min bɔra dugukolo la, a kɔmɔgɔw kɛra i n'a fɔ ale, mɔgɔ min bɔra sankolo la, ale fana kɔmɔgɔw bena kɛ i n'a fɔ ale.
46015049	Mɔgɔ min bɔra dugukolo la, an ye ale cogo ta cogo min na, o cogo kelen na fana, mɔgɔ min bɔra sankolo la, an bena ale fana cogo ta.
46015050	Ne be min fɔ n balimaw, o ye nin ye, ko adamaden gwansan te se ka Ala ka masaya sɔrɔ, fɛɛn min ye tolita ye, o fana te se ka tolibaliya sɔrɔ fewu.
46015051	Ne be kodogonin dɔ fɔ aw ye ko an bɛɛ tena sa, nga an bɛɛ cogo bena yɛlɛma le,
46015052	yɔrɔnin kelen dɔrɔn, ɲaa tugu n'a yɛlɛ cɛ, buru laban fiyɛtuma. Ni buru fiyɛra, suuw bena kunun ni farisogoɲuman ye, an bɛɛ cogo bena yɛlɛma.
46015053	Bari farisogo min be toli, ale ka kan ka kɛ fɛɛn tolibali ye, min be sa ale ka to sabaliya la.
46015054	Farisogo min be toli, n'o sera ka kɛ fɛɛn tolibali ye tuma min na, min be sa, n'o sera ka sabaliya sɔrɔ, o waati la, min fɔra Ala ka kuma na, o bena kɛ. A ko: «See sɔrɔla saya kan.
46015055	Saya, e ka see be min? Saya, e ka fariyayɔrɔ be min?»
46015056	Saya ka fariyayɔrɔ ye hakɛ ye, hakɛ ka fanga sɔrɔyɔrɔ ye sariya ye fana.
46015057	An ka barika la Ala ye, ale min be kɛ an be see sɔrɔ an Matigi Yezu Krista barika la.
46015058	O kosɔn, ne balima kanunlenw, aw ye jija kosɔbɛ, aw kana siran, aw ye taga ɲa Matigi ka baara la tuma bɛɛ, ka l'a la ko aw be baara min kɛra Matigi ye, k'o tena kɛ gwansan ye.
46016001	Min kɛra bolomafara koo ye, min be kɛ ka ci Ala ka jama ma min be Zeruzalɛmu, ne ye min fɔ Krista ka jamakuluw ye Galati mara la, aw k'o kɛ fana.
46016002	Lɔgɔkun loon fɔlɔ bɛɛ, mɔgɔ kelen kelen bɛɛ ka fɛɛn dɔ bɔ a ka sɔrɔta la k'o mara gɛrɛfɛ. Aw kana ne kɔnɔ, ni ne nana tuma min na, an ka sɔrɔ k'o bolomafara minɛ.
46016003	Ni ne sera aw fɛ yen, n bena bataki sɛbɛn k'o di aw ka jigilamɔgɔw ma aw ye minw woloma, k'u ci ka taga ni bolomafara nin ye Zeruzalɛmu.
46016004	N'a kɛra fɛɛn ye min be ne taakun bɔ fana, ne bena taga n'u ye.
46016005	Ne bena tɛmɛ Maseduwani mara la ka sɔrɔ ka na aw fɛ yen. Bari ne ka kan ka tɛmɛ o yɔrɔ la.
46016006	N'a sɔrɔ n bena waati dɔɔni kɛ aw fɛ, walima n bena samiɲa bɛɛ kɛ n'aw ye, janko aw ka se ka ne dɛmɛ, ne ka se ka n ka taama bɛɛ kɛ.
46016007	Ne t'a fɛ ka kɛ tɛmɛbaga dama ye aw fɛ sisan. Ne jigi b'a kan ka to aw fɛ waati dɔɔni, ni Matigi sɔnna.
46016008	Nga n bena to Efɛzi fɔɔ Pantekɔti ka se,
46016009	bari n y'a ye ko n be se ka baara caaman kɛ, n juguw fana ka ca.
46016010	Ni Timote nana se aw fɛ tuma min na, aw ka koo bɛɛ kɛ k'a jaa gwɛlɛya aw cɛma, bari ale fana ye Matigi ka baarakɛla dɔ ye i n'a fɔ ne.
46016011	Mɔgɔ si kan'a dɔgɔya. Aw k'a dɛmɛ a ka se ka segi ka na ne fɛ yan hɛrɛ la. Ne n'an balima tɔw b'a kɔnɔna.
46016012	Min ye an balima Apolɔsi ciko ye, ne y'a ɲini a fɛ kosɔbɛ ko a ka taga aw fɛ n'an balimaw ye. A ma sɔn taali ma sisan fewu, nga n'a nana waati sɔrɔ tuma min na, a bena taga aw fɛ.
46016013	Aw labɛnnin ka to, aw ye jija aw jigi ka to Ala kan kosɔbɛ, aw ka kɛ mɔgɔ jagwɛlɛnw ye, ani ka barika don aw yɛrɛ la.
46016014	N'aw be fɛɛn o fɛɛn kɛ, aw k'o kɛ ni kanuya ye.
46016015	Aw b'a lɔn ko Sitefana n'a ka somɔgɔw le kɔnna ka sɔn Krista ma Akayi mara la, ko u y'u yɛrɛ di ka Ala ka mɔgɔw dɛmɛ.
46016016	Ne b'a ɲini aw fɛ ko aw ka mɛnni kɛ o mɔgɔ suguw fɛ, ani mɔgɔ minw bɛɛ be baara kɛ ka sigɛn n'u ye.
46016017	Ne nisɔn diyanin be Sitefana ni Fɔritunatusi ani Akayikusi nunu ka nako la ne fɛ, olu ye ne dɛmɛ aw nɔɔ na.
46016018	Bari u ye ne jigi tugu k'aw fana jigi tugu. O la, aw k'o mɔgɔ sifa nunu tɔgɔɲuman fɔcogo lɔn.
46016019	Krista ka jamakulu minw be Azi mara la, olu b'aw fo. Akilasi ni Pirisili ani Krista ka jama min be ɲɔgɔn lajɛn u fɛ, u bɛɛ b'aw fo kosɔbɛ Matigi tɔgɔ kosɔn.
46016020	N balimaw bɛɛ b'aw fo, aw ka ɲɔgɔn fo kosɔbɛ ni kɔnɔgwɛ ye.
46016021	Ne Pɔli yɛrɛ le be foli kuma nin sɛbɛnna aw ye.
46016022	Ni Matigi ka koo man di mɔgɔ dɔ ye, o tigi danganin lo. Maranata. An Matigi be na.
46016023	An Matigi Yezu ka nɛɛma ka kɛ n'aw ye.
46016024	Yezu Krista barika la, aw bɛɛ koo ka di ne ye.
47001001	Ne Pɔli min ye Yezu Krista ka ciden ye Ala sago la, n'an balimacɛ Timote, an be bataki nin ci aw Korɛntikaw ma minw lara Ala la, ani minw bɛɛ be Akayi mara la.
47001002	An Faa Ala n'an Matigi Yezu Krista ka nɛɛma ni hɛrɛ kɛ aw ye.
47001003	Ne be Ala tanu, ale min ye an Matigi Yezu Krista Faa ye, makaritigi lo, ale lo be mɔgɔ bɛɛ jigi tugu.
47001004	Ale lo b'an jigi tugu an ka tɔɔrɔ bɛɛ la, waasa an fana ka se k'an tɔɲɔgɔnw jigi tugu an y'o min sɔrɔ Ala fɛ.
47001005	An be Krista ka tɔɔrɔ ɲɔgɔn caaman sɔrɔ cogo min na, o cogo kelen na fana, Krista b'an jigi tugu kosɔbɛ.
47001006	Ni tɔɔrɔ b'an sɔrɔ, o be kɛ waasa aw jigi ka tugu, ani ka se ka kisi. N'an jigi tugura, o be kɛ waasa aw jigi ka tugu ka se ka tɔɔrɔ muɲu an be tɔɔrɔ minw ɲɔgɔn na.
47001007	An jigi b'aw kan kosɔbɛ, bari an y'a lɔn ko n'an ye tɔɔrɔ sɔrɔ ɲɔgɔn fɛ, an fana bena jigitugu sɔrɔ ɲɔgɔn fɛ.
47001008	Tɔɔrɔ min y'an sɔrɔ Azi mara la, an t'a fɛ k'aw to o lɔnbaliya la. O tun digira an na fɔɔ ka se an barika daan ma, fɔɔ an yɛrɛ tun t'a miiri ko an bena to nii na.
47001009	Tiɲɛ na, an yɛrɛ tun y'a lɔn ko an bena sa wajibi. O le y'a to, an y'an jigi bɔ an yɛrɛ kan, k'a la Ala kan, ale min be suuw kunun.
47001010	Ale lo y'an kisi o sayajugu nin ma, a bena an kisi tugu. An jigi b'a kan, ko a bena an kisi halibi.
47001011	Aw fana b'aw niyɔrɔ ta n'aw ka daalili ye anw ko koo la. O la, an bena o nɛɛma nin sɔrɔ mɔgɔ caaman ka Aladali sababu la, mɔgɔ caaman bena barika la Ala ye o kosɔn.
47001012	An ka kunkɔrɔta ye min ye: o ye an ka taamacogo ye, aw cɛma, ani yɔrɔ bɛɛ, an y'o min kɛ ni kɔnɔgwɛ ye Ala ɲasiran na. O ma kɛ adamaden ka lɔnniya sababu la, nga Ala ka nɛɛma nɔɔ lo.
47001013	An te koo si sɛbɛn k'o ci aw ma n'aw te se ka minw kalan ani k'o faamu. Ne lanin b'a la ko aw bena se k'an faamu kosɔbɛ.
47001014	Bari aw y'an ka koo faamu dɔɔni k'a lɔn ko an kɛra aw ka kunkɔrɔtafɛn ye, i n'a fɔ aw fana bena kɛ an ka kunkɔrɔtafɛn ye cogo min na an Matigi Yezu kɔsegilon na.
47001015	N lanin tun b'o la minkɛ, o la, ne tun b'a fɛ ka taga aw fɛ fɔlɔ, waasa aw ka se ka nisɔndiya tugu kosɔbɛ.
47001016	Ne tun b'a fɛ ka tɛmɛ aw fɛ fɔlɔ ka sɔrɔ ka taga Maseduwani mara la, ka bɔ Maseduwani ka na aw fɛ tugu, waasa aw ka se ka ne dɛmɛ ne ka taama la ka taga Zude mara la.
47001017	O tuma na, ne tun y'o koo latigɛ waati min na, ne tun m'o jati koba ye wa? Walima ne ka koo latigɛtaw ye adamaden ka miiriya dama ye, ni n be kaan fila fɔ wa? K'a fɔ ɔnhɔn ka tila k'a fɔ ayi.
47001018	Ala ye ne seere ye, an ye kuma min fɔ aw ye, o te ten.
47001019	Bari ne ni Silivɛn ani Timote, anw ye Ala Dencɛ Yezu Krista min ka kibaru fɔ aw ye, o te ɔnhɔn, ni ayi koo ye, nga o ye Ala ka tiɲɛ ye.
47001020	Ala ka dadili bɛɛ kɛra tiɲɛ ye Yezu Krista barika la, o la fana, an b'a fɔ «amiina» ka boɲa la Ala tɔgɔ kan.
47001021	Ale Ala le be barika don anw ni aw la Krista sababu la. Ale fana le y'an woloma,
47001022	k'a ka taamasiɲɛ la an kan, ani ka Nii Senuman don an na min b'a ka ɲumanya nata yira an na.
47001023	Ala le ye ne seere ye ni ne be galon tigɛra. Ne tun b'a fɛ k'aw kuun bɔ koo la le, o le y'a to, ne ma segi Korɛnti tugu.
47001024	A ma kɛ ko anw b'a fɛ ka koo dɔ wajibiya aw kunna lanaya faan fɛ dɛ, nga an b'aw dɛmɛna le janko aw ka nisɔndiya, bari aw banbanin lo lanaya la.
47002001	Ne y'a latigɛ ko ne tena kɔsegi aw fɛ k'aw dusu kasi.
47002002	Ni ne y'aw dusu kasi, ne bena nisɔndiya sɔrɔ min, n'aw fɛ tɛ?
47002003	Ne ye bataki ci aw ma waasa ni ne nana se aw fɛ, ne dusu kana kasi aw kosɔn aw minw ka kan ka ne nisɔn diya. Ne fana lanin b'a la ko ne ka nisɔndiya, o le y'aw bɛɛ ka nisɔndiya ye.
47002004	Ne tun b'o bataki cira aw ma tuma min na, ne y'o ci ni hakiliɲagami, ani dusucɛn ye, ne tun kasira kosɔbɛ. O ma kɛ k'aw dusu kasi dɛ, nga waasa aw ka se k'a lɔn ko ne b'aw kanu kosɔbɛ.
47002005	Ni mɔgɔ dɔ ye dusukasiko dɔ kɛ, a ma ne dusu kasi, a y'aw bɛɛ le dusu kasi, walima aw dɔw.
47002006	Jama ye min kɛ a la ka ban, o b'a bɔ.
47002007	Sisan, aw ka yafa a ma k'a jigi tugu, waasa dusukasi kan'a sɔrɔ fɔɔ a hakili be ɲagami ka dama tɛmɛ.
47002008	O la, ne b'aw daali ko aw ka banba k'a yira a la ko a koo ka d'aw ye.
47002009	Ne y'o koo sɛbɛn k'o ci aw ma, k'a filɛ n'aw be se ka mɔgɔ ka kuma bɛɛ bato.
47002010	N'aw yafara mɔgɔ dɔ ma, ne fana be yafa o tigi ma. N'aw y'a ye ne y'o ɲɔgɔn kɛ, ne y'o kɛ aw le kosɔn, Krista ɲakɔrɔ,
47002011	waasa an kana sira di Sutana ma a ka see an kɔrɔ bari an b'a ka miiriya lɔn.
47002012	Ne sera Torowasi tuma min na ko n bena Krista ka kibaru diman fɔ yen, Matigi tun ye cogo di ne ma ka se ka baara kɛ kosɔbɛ.
47002013	O n'a ta bɛɛ, ne hakili tun ma sigi, bari ne ma n balimacɛ Titi sɔrɔ yen. O la, ne ye sira daali u fɛ ka taga Maseduwani mara la.
47002014	Barika ka la Ala ye ale min b'a to an be niyɔrɔ sɔrɔ Krista ka sesɔrɔko la tuma bɛɛ, ale lo b'an ta ka baara kɛ n'an ye ka Krista yira yɔrɔ bɛɛ, i n'a fɔ wusulan min kasa be taga yɔrɔ bɛɛ.
47002015	Mɔgɔ minw be kisili sira kan, ani minw be halaki sira kan, olu fɛ an kɛra i ko wusulan kasadiman Krista be min di Ala ma.
47002016	Ala ye mɔgɔ minw kisi an kɛra kasadiman ye olu ye min be nii di. Minw be halaki sira kan, an kɛra kasagoma ye min be na ni saya ye.
47002017	Mɔgɔ caaman be Ala ka kuma kɛ jagokun ye. An te i n'a fɔ olu. Ala le y'an ci, o la, an be kuma a ɲakɔrɔ ni kɔnɔgwɛ ye Krista barika la.
47003001	An bena an yɛrɛ koo fɔ aw ye tugu wa? Walima an mako be sɛbɛ dɔ la min b'an koo fɔ wa? Wala aw ta, i n'a fɔ mɔgɔ dɔw b'a kɛ cogo min na wa?
47003002	Aw le y'an ka sɛbɛ ye. A sɛbɛnnin be an dusu la, mɔgɔ bɛɛ b'a ye, ani k'a lɔn.
47003003	Aw kɛra Krista ka bataki ye, o min cira an barika la. A m'a sɛbɛn ni sɛbɛnnikala ye, nga a sɛbɛnna Nitigi Ala ka Nii le barika la, a fana ma sɛbɛn walaka kabakurulaman kan, nga adamaden dusu la.
47003004	An y'o jigi sɔrɔ Krista barika la Ala ɲakɔrɔ.
47003005	An te miiri ko an sera ka fɛɛn minw kɛ, k'o bɔra an yɛrɛ la dɛ, o bɔra Ala le la.
47003006	Ale lo ye see d'an ma ka bɛnkura koo fɔ mɔgɔw ye, o te sariyako ye, nga Nii Senuman koo lo. Sariya be na ni saya ye, nga Nii Senuman be na ni nii ye.
47003007	Sariya min ka koo laban ye saya ye, o tun sɛbɛnna walaka kabakurulaman kan tuma min na, ni Ala ka nɔɔrɔ yera o waati la fɔɔ Isirayɛlidenw tun te se ka Musa ɲada filɛ, o nɔɔrɔ kosɔn min tun kɛra fɛɛn tɛmɛta ye,
47003008	min kɛra Nii Senuman ka baara ye, ale ka nɔɔrɔ man kan ka boɲa wa?
47003009	Baara min laban ye halakili ye, n'o ye boɲa sɔrɔ, baara min be mɔgɔw kɛ mɔgɔtilenninw ye, ale ka boɲa tena tɛmɛ o ta kan wa?
47003010	Fɛɛn min tun ye boɲa sɔrɔ, ale ka boɲa ma kɛ boɲa ye sisan ta ɲana, sisan ta ka barika boɲa kosɔn.
47003011	Fɛɛn min tun kɛra fɛɛn tɛmɛta ye, n'ale ye boɲa sɔrɔ, fɛɛn min te tɛmɛ abada, ale ta ka bon.
47003012	O jigi le b'an fɛ, o le y'a to an hakili siginin lo.
47003013	An t'a kɛ i n'a fɔ Musa tun b'a kɛ cogo min na, ale min tun be to ka fani biri a ɲada kan, waasa Isirayɛlidenw kana nɔɔrɔ tɛmɛta daan ye.
47003014	Nga u ma se ka foyi faamu, i n'a fɔ fani birinin be u ɲada kan. Hali ka na se bii yɛrɛ, n'u be bɛnkɔrɔ kalan tuma min na, u te foyi faamu, bari o fani nin be bɔ Krista le barika la.
47003015	Hali ka na se bii, n'u be Musa ka kitabu kalan, o fani nin b'u hakili kan.
47003016	Ni min sɔnna Matigi ma, fani nin be bɔ o tigi ɲada kan.
47003017	Matigi min koo be fɔra yan, o ye Nii Senuman ye. Matigi ka Nii Senuman be yɔrɔ min na, yɛrɛsɔrɔ le b'o yɔrɔ la.
47003018	An minw ka fani bɔra, an be Matigi ka nɔɔrɔ yira. O la, an be yɛlɛma ka kɛ i n'a fɔ ale, ka nɔɔrɔ sɔrɔ kosɔbɛ min be to ka boɲa tuma bɛɛ Matigi barika la, min ye Nii Senuman ye.
47004001	Ala ka ɲumanya kosɔn a ye baara nin kalifa an ma, o la, an jigi te tigɛ fewu.
47004002	An banna dibidibiko ma maloya be min na, an te koo kɛ ni namara ye, an fana te Ala ka kuma kɔrɔ yɛlɛma fewu. An kɔni, an be tiɲɛ yɛrɛ yɛrɛ le fɔ, janko mɔgɔw k'u jigi la an kan Ala ɲakɔrɔ.
47004003	Halibi anw be kibaru diman min fɔ, n'ale gwɛnin tɛ mɔgɔ minw fɛ, olu be halaki sira kan.
47004004	Minw te la Ala la, diɲɛ kuntigi Sutana ye olu hakili dibi waasa u ka na se ka kibaru diman yeelen ye min be Krista ka nɔɔrɔ yira, ale min ye Ala jaa ye.
47004005	An t'an yɛrɛ koo fɔra aw ye dɛ, Yezu Krista min ye Matigi ye, an be ale lo koo fɔra. Anw kɔni be baara kɛ aw ye Yezu kosɔn.
47004006	Bari Ala min tun y'a fɔ ko kɛnɛ ka bɔ dibi cɛma, ale kelen le ye yeelen bɔ an dusu la, waasa mɔgɔw k'a ka nɔɔrɔ ye, min be manamana Krista ɲada kan.
47004007	Nga o baara nafaman dira an ma, an minw fanga ka dɔgɔ i n'a fɔ bɔgɔdaga, waasa mɔgɔw k'a lɔn k'o sebagaya kabakoman nin ma bɔ an na, fɔɔ Ala.
47004008	An dɛrɛnin be tɔɔrɔw fɛ faan bɛɛ la, o bɛɛ n'a ta, an be yen. An hakili ɲagaminin be, nga an jigi ma tigɛ.
47004009	U y'an tɔɔrɔ kosɔbɛ, nga Ala m'an bila. U y'an bugɔ k'an ben, nga an tɔɔ ma laban.
47004010	Tuma o tuma Yezu ka tɔɔrɔ ɲɔgɔn b'an kan, an be sɔn ka sa.
47004011	K'an to nii na, an kɔni labilanin lo saya kama tuma bɛɛ Yezu kosɔn. O la Yezu nii be yira farisogo sara la.
47004012	O la, saya be n'an ye, nii be n'aw ye.
47004013	A fɔra Ala ka kuma na ko: «Ne lar'a la, o le y'a to ne kumana.» O jigi kelen nin le y'a to an fana lar'a la, o le y'a to an be kuma.
47004014	An lanin b'a la ko ale min ye an Matigi Yezu kunun, ale fana bena an kunun ni Yezu ye, ani k'an bɛɛ jɛn ɲɔgɔn fɛ a ɲakɔrɔ.
47004015	O koo nunu bɛɛ kɛra aw le kosɔn, o la, Ala be nɛɛma kɛ mɔgɔ caaman ye, waasa u k'a tanu ani ka boɲa la a kan.
47004016	O le y'a to an jigi te tigɛ fewu, hali n'an yɛrɛ farisogo be cɛn ka taga, an nii be lakuraya loon o loon.
47004017	Waati dɔɔni tɔɔrɔ minw b'an sɔrɔ, o te foyi ye. An bena boɲa min sɔrɔ o tɔɔrɔ nin kosɔn, o ka bon haali.
47004018	An ka miiriya te fɛɛn yetaw kan, fɔɔ fɛɛn yebaliw. Fɛɛn minw be ye, olu be tɛmɛ, nga fɛɛn yebaliw te tɛmɛ abada.
47005001	An farikolo, min ye an nii ka soo ye dugukolo kan, o bena cɛn. Nga, an b'a lɔn ko Ala ye dɔ wɛrɛ labɛn an ye arijana na, min te cɛn abada, o ma dilan adamaden barika la.
47005002	Sisan an be ŋunan, an b'a fɛ kosɔbɛ ka sankolo ta sɔrɔ,
47005003	n'an y'o sɔrɔ, an fari lakolon tena to yen.
47005004	Bari k'an to nii na, an be ŋunan. An dɛrɛnin lo, a ma kɛ ko an b'a fɛ ka sa dɔrɔn dɛ, nga an b'a fɛ ka farisogo sɔrɔ ka bɔ Ala fɛ fana waasa nii ka see sɔrɔ saya kan.
47005005	Ala le y'an labɛn o kosɔn, ale lo ye Nii Senuman d'an ma min b'a ka ɲumanya nata yira an na.
47005006	O le y'a to, jigi b'an fɛ tuma bɛɛ. An lanin b'a la ko k'an to farisogo la kɔni, an yɔrɔ ka jan Matigi la.
47005007	An be sɔn o koo bɛɛ la lanaya le barika la, nga an ɲaa ma la o kan.
47005008	Jigi b'an fɛ kosɔbɛ, a ka di an ye kosɔbɛ ka bɔ farisogo nin na, ka taga to Matigi gɛrɛfɛ yen.
47005009	O le y'a to an kɔni fɛ, an sara wo, an ma sa wo, min ka di an ye, o ye ka Matigi sago kɛ,
47005010	bari an bɛɛ ka kan ka lɔ Krista ɲakɔrɔ a k'an kiti, waasa mɔgɔ kelen kelen bɛɛ ye baara min kɛ k'u to diɲɛ na, a kɛra baaraɲuman ye wo, baarajugu lo wo, u k'o sara sɔrɔ.
47005011	Matigi ɲasiran b'an dusu la minkɛ, o la, an be banba ka mɔgɔw dɛmɛ u k'a lɔn. Ala b'an lɔn kosɔbɛ, ne be miiri ko aw fana b'an lɔn ten.
47005012	An t'an yɛrɛ koo fɔ aw ye tugu, nga an be cogoya le d'aw ma aw ka se k'aw yɛrɛ boɲa an kosɔn, waasa mɔgɔ minw b'u yɛrɛ boɲa fɛɛn yetaw kosɔn ka sɔrɔ foyi t'u kɔnɔ, aw ka se ka olu jaabi.
47005013	N'a kɛra ko an ta kɛra fatɔya ye, o kɛra Ala kosɔn, nga n'an ta te fatɔya ye, o kɛra aw kosɔn.
47005014	Bari Krista ka kanuya sera an kɔrɔ, an minw lar'a la ko ale kelen le sara bɛɛ kosɔn, o kɔrɔ ko bɛɛ fana sara.
47005015	A sara mɔgɔ bɛɛ le kosɔn, waasa mɔgɔ minw be nii na, olu kana taama u yɛrɛ sago la tugu, nga u k'o kɛ ale kosɔn, min sara ka kunun u ka nafa kosɔn.
47005016	O la, an te mɔgɔ si jati adamadenw ka jaticogo la tugu. Hali n'an tun ye Krista lɔn ten, sisan an t'a lɔn o cogo la tugu.
47005017	Ni mɔgɔ min jɛnna ni Krista ye, o tigi kɛra danfɛnkura ye. Kokɔrɔw bɛɛ tɛmɛna, kokuraw lo be yen.
47005018	O koo bɛɛ bɔra Ala fɛ, ale lo bɛnna n'an ye Krista barika la, ka tila k'o cɛlaben baara kalifa an ma,
47005019	bari a ma mɔgɔw ka hakɛ jati, a tun be cogoya ɲini ka bɛn n'u ye Krista barika la. A y'o kuma fɔko baara d'an ma.
47005020	An kɛra Krista ka lasigidenw ye aw cɛma, a kɛra i n'a fɔ Ala yɛrɛ le b'aw wele an barika la. An b'aw daali Krista tɔgɔ kosɔn, ko aw ka sɔn ka bɛn ni Ala ye.
47005021	Krista min ma kojugu kɛ, Ala y'a kɛ a sigɛnna an ka hakɛ kosɔn waasa an ka kɛ mɔgɔtilenninw ye ale ɲakɔrɔ Krista barika la.
47006001	An be baara kɛra ni Ala ye, o le kosɔn an b'aw daali ko Ala ye nɛɛma min kɛ aw ye, aw kan'a to o be kɛ gwansan ye,
47006002	bari a fɔra Ala ka kuma na ko: «Waati bɛnnin na, ne y'i lamɛn. Kisili loon na, ne y'i dɛmɛ.» Ayiwa, o waati bɛnnin ye sisan le ye, kisili loon le ye bii ye.
47006003	An t'a fɛ mɔgɔ si k'an ka baara lɔgɔbɔyɔrɔ sɔrɔ, o la, an t'a fɛ ka mɔgɔ si kunna cɛn koo si la.
47006004	An kɔni b'a yira koo bɛɛ la ko an ye Ala ka baarakɛlaw ye. An be tɔɔrɔ caaman ni hakiliɲagamikow ani dusucɛnko muɲu.
47006005	U y'an bugɔ, u y'an don kaso la, u ye mɔgɔw kɔnɔnasu an kama, an ye baara gwɛlɛmanw kɛ, sinɔgɔ m'an labɔ, kɔngɔ y'an minɛ.
47006006	An y'an yɛrɛ yira a ka baarakɛlaw ye an ka mɔgɔsɔbɛya fɛ, n'an ka lɔnniya, n'an ka muɲuli, n'an ka ɲumanya fɛ, Nii Senuman barika la, ani an ka kanuyasɔbɛ fɛ,
47006007	an ka tiɲɛ fɔli, ni Ala ka sebagaya fɛ. An be kotilennin ta k'o kɛ i n'a fɔ an ka maramafɛn, ka kɛlɛ kɛ n'o ye ani k'an yɛrɛ mara n'o ye fana.
47006008	N ye n yɛrɛ yira Ala ka baarakɛla ye n boɲatuma ni n dɔgɔyatuma na. U b'an tɔgɔjugu fɔ, k'an tɔgɔɲuman fana fɔ. U be miiri ko an ye galontigɛlaw ye, k'a sɔrɔ an ye tiɲɛfɔlaw ye.
47006009	U b'a jati ko mɔgɔ t'an lɔn, k'a sɔrɔ an lɔnnin lo, u b'a jati ko an sanin lo, k'a sɔrɔ an be nii na, u b'an ɲaa gwan, nga u t'an faga.
47006010	U b'an dusu cɛn, nga an be nisɔndiya sɔrɔ tuma bɛɛ. U b'an jati fantanw ye, nga an be mɔgɔ caaman kɛ fɛntigiw ye. U be miiri ko foyi t'an fɛ, k'a sɔrɔ fɛɛn bɛɛ b'an fɛ.
47006011	Korɛntikaw, an y'an kɔnɔ gwɛ aw ye, ka kuma aw fɛ ni kɔnɔgwɛ ye.
47006012	An kɔni, an m'an kɔnɔ dogo aw la, aw le y'aw kɔnɔ dogo an na.
47006013	Ne be kumana aw fɛ i n'a fɔ ne ka deenw, an y'aw minɛ cogo min na, aw fana k'aw kɔnɔ gwɛ an ye ten.
47006014	Minw ma la Krista la, aw kana jɛn ni olu ye u ka koo si la. Bɛɛn sifa jumɛn le be se ka sɔrɔ tilenninya ni kojugu cɛ? Yeelen ni dibi be se ka bɛn wa?
47006015	Bɛɛn jumɛn le be sɔrɔ Krista ni Sutana cɛ? Min lara Krista la ni min ma l'a la, jɛnɲɔgɔnya jumɛn bɛ sɔrɔ olu ni ɲɔgɔn cɛ?
47006016	Bɛɛn jumɛn le be sɔrɔ Ala ka soo ni joow cɛ? Bari an ye Nitigi Ala ka soo ye i ko Ala yɛrɛ y'a fɔ cogo min na, a ko: «Ne bena sigi u cɛma ka to n'u ye. Ne bena kɛ u ka Ala ye, u bena kɛ ne ka mɔgɔw ye.»
47006017	Matigi ko: «Aw ye bɔ u cɛma, ka faran u la, aw kana maga fɛɛn nɔgɔnin si la, ne bena aw ladon n fɛ.»
47006018	Matigi, min ye Setigi ye, ale tun y'a fɔ ko ale bena kɛ aw Faa ye, aw fana bena kɛ a dencɛw n'a denmusow ye.
47007001	Ne teriw, dadili nin kɛra an ye minkɛ, o kama, an k'an yɛrɛ saniya ka bɔ nɔgɔ sifa bɛɛ la, farisogo ta, ni dusu ta. An ka kɛ mɔgɔdafaninw ye Ala ɲasiran barika la.
47007002	Aw k'aw dusu yɛlɛ an ye. An ma mɔgɔ si hakɛ ta, an ma mɔgɔ si mako sa, an fana ma mɔgɔ si ka fɛɛn namara.
47007003	Ne t'o kuma fɔ k'aw jalaki, bari ne tun y'o fɔ ka tɛmɛ ko an be nii na o, an sara o, aw ko ka d'an ye.
47007004	Ne jigi b'aw kan kosɔbɛ, ne fana be n yɛrɛ boɲa aw kosɔn kosɔbɛ, k'an to tɔɔrɔ la ne jigi tugunin lo, ne fana be nisɔndiya kosɔbɛ.
47007005	An sera Maseduwani mara la tuma min na, an ma lafiɲɛyɔrɔ sɔrɔ tɔɔrɔ sifa bɛɛ bolo. An tun be kɛlɛ kɛ ni dɔw ye, ani siranya tun be anw na.
47007006	Nga Ala min be sigɛnbagatɔw jigi tugu, ale lo y'an jigi tugu Titi ka nali kosɔn.
47007007	A ma kɛ ko an jigi tugura Titi ka nali dama kosɔn, nga ale yɛrɛ ye jigitugu min sɔrɔ aw fɛ, o kosɔn lo fana. Ne ɲanafin b'aw la cogo min na, n'aw ka hami, a y'o le fɔ an ye, ani ne koo b'aw dusu la cogo min na, fɔɔ ne nisɔn diyara kosɔbɛ tugu.
47007008	Ne ye bataki min ci aw ma, n'o ye aw dusu cɛn, a ma kɛ ko ne be nimisara o la dɛ. Ne kɔni tun nimisara, o kɛra bari ne y'a ye ko bataki nin y'aw ɲanasisi waati dɔɔni kɔnɔ.
47007009	Sisan ne be nisɔndiya, ne te nisɔndiya aw ka dusukasi kosɔn dɛ. Nga aw ka dusukasi nin y'aw dɛmɛ ka nimisa, k'aw sɔɔn yɛlɛma, bari aw ka dusukasi nin kɛra Ala sago ye. O la, an ma kojugu si kɛ mɔgɔ si la.
47007010	Bari dusukasi min be bɔ Ala fɛ, ale be mɔgɔ dɛmɛ ka nimisa ka kisi, «tun ka lɔn» te ale kɔfɛ. Dusukasi min kɛra diɲɛ ta ye, ale be na ni saya ye.
47007011	Dusukasi min y'aw sɔrɔ ka bɔ Ala fɛ. Ale ye baara min kɛ, aw y'o ye, o le y'a to aw siranna Ala ɲa. Ka sin ka koo nin ta ni sɔbɛ ye, k'a yira ko a tun man d'aw ye fana, fɔɔ aw dimina. Ne koo donna aw kɔnɔ kosɔbɛ, ani aw banbana kosɔbɛ ka kojugukɛla nin jalaki. Aw y'a yira cogo bɛɛ la ko aw seen tun te o koo la fana.
47007012	Ni ne y'o sɛbɛ ci aw ma, mɔgɔ min ye kojugu nin kɛ, ne m'a ci ale kosɔn, a y'a kɛ min na, ne m'a ci ale fana kosɔn, nga ne y'o ci waasa aw k'a lɔn Ala ɲakɔrɔ ko aw jijanin be anw ka koo la.
47007013	O le y'an jigi tugu, ka fara o kan, an nisɔn diyara kosɔbɛ Titi ka nisɔndiya kosɔn, aw ye ale min hakili sigi kosɔbɛ.
47007014	Ne ye n yɛrɛ boɲa aw kosɔn ale ɲana ka ye, ne kɔni ma maloya sɔrɔ o la. An delila ka tiɲɛ fɔ aw ye tuma bɛɛ cogo min na, o cogo kelen na fana, an y'aw koo fɔ Titi ye. Ale fana tagara o sɔrɔ ten.
47007015	Aw y'a kunbɛn ka ɲa ni siranya ye fɔɔ aw yɛrɛyɛrɛla, ani aw bɛɛ ye mɛnni kɛ a fɛ cogo min na, n'a miirila o la tuma min na, aw koo be diya a ye kosɔbɛ.
47007016	Ne be nisɔndiya bari ne be se ka n jigi la aw kan koo bɛɛ la.
47008001	Ne balimaw, Ala ye nɛɛma min kɛ Krista ka jama ye Maseduwani mara la, an b'a fɛ aw k'o lɔn.
47008002	K'u to tɔɔrɔba la, u n'u ka fantanyajugu bɛɛ, u nisɔndiyaninba y'u tigɛ yɛlɛ kosɔbɛ.
47008003	Ne y'u seere ye ko a diyara u ye, u ye dili kɛ n'u seko ye, ani fɔɔ ka tɛmɛ u seko yɛrɛ kan.
47008004	U y'an daali kosɔbɛ ko an ka sira d'u ma fana u ka se k'u niyɔrɔ ta Ala ka mɔgɔw dɛmɛko la o min be Zude mara la.
47008005	U kɔnna k'u yɛrɛ di Matigi ma, ka mɛnni kɛ an fana fɛ ka kɛɲɛ ni Ala sago ye, fɔɔ u sera ka koo kɛ an yɛrɛ ka miiriya tun ma se min ma.
47008006	O cogo la fana, an ye Titi daali ko a ye baaraɲuman min daminɛ aw cɛma, a ka taga ɲa k'o laban.
47008007	Aw ka ɲi: jigi b'aw fɛ, aw fana be se kuma na, aw be koo lɔn, aw fana jijanin lo kosɔbɛ, ani an koo ka d'aw ye. O la, anw b'a fɛ aw k'aw sɔnɲuman yira dɛmɛko nin na.
47008008	A ma kɛ ko ne b'a fɔ aw ye ko wajibi lo aw k'a kɛ o cogo la dɛ, nga ne b'aw tɔɲɔgɔnw ka jijali fɔ aw ɲana, janko aw ka se k'a yira ko kanuya b'aw la tiɲɛ na.
47008009	Bari aw b'an Matigi Yezu Krista ka ɲumanya lɔn, ale min tun ye fɛntigi ye, a y'a yɛrɛ kɛ fantan ye aw kosɔn, waasa aw ka se ka kɛ fɛntigiw ye.
47008010	Nin ye ne ka miiriya ye o la, a fana be bɛn aw ma, kabini salon, aw minw kɛra fɔlɔ ye k'o koo ŋaniya ta, o dama tɛ, aw y'aw bolo don o baara la fana.
47008011	Sisan aw ye taga ɲa k'o baara nin laban. Aw y'o ŋaniya ni timinadiya min ye, aw ye taga ɲa k'a laban k'o kɛ ni seko damayira ye.
47008012	Bari see min b'i ye, n'i y'i yɛrɛ di ka sɔnni kɛ ka kɛɲɛ n'o ye, o le ka ɲi. Ni fɛɛn t'i bolo, baasi tɛ.
47008013	A ma kɛ ko an b'a fɛ aw k'aw tɔɲɔgɔnw dɛmɛ, ka tila ka nimisa dɛ, nga an b'a fɛ aw bɛɛ ka kɛ kelen ye.
47008014	O la, aw ye sɔrɔli caaman min kɛ, aw k'o kɛ ka dɛsɛbagatɔw dɛmɛ. N'aw nana dɛsɛ loon dɔ la, olu fana ka se k'aw dɛmɛ n'u ta ye, o la aw bɛɛ ka koo be kɛ kelen ye,
47008015	i ko a fɔra Ala ka kuma na cogo min na ko: «Mɔgɔ min ye caaman cɛ, ale ta ma tɛmɛ a daan kan. Min ye dɔɔni cɛ, ale ta fana ma dɛsɛ.»
47008016	An be Ala tanu bari a y'aw koo diya Titi ye i n'a fɔ anw.
47008017	Bari a sɔnna an ka daalikan ma. A diyara a ye kosɔbɛ, a sɔnna ka taga aw fɛ tugu.
47008018	An balimacɛ min tɔgɔ bɔra Krista ka jama cɛma kibaru diman fɔli baara kosɔn, an y'ale fara Titi kan k'u ci aw fɛ.
47008019	Krista ka jama dɔw y'a woloma k'a fara an kan, a ka kɛ an taamaɲɔgɔn ye baaraɲuman nin na, an be min kɛra Matigi tɔgɔ boɲa kama, ani an ka dusuɲuman kosɔn.
47008020	An b'o kɛ janko an kana tɔgɔcɛn sɔrɔ baaraɲuman nin kɛli la min ye bolomafara ye.
47008021	An t'a fɛ ka tilenninya kɛ Matigi dama ɲakɔrɔ, an b'a fɛ k'a kɛ mɔgɔw ɲakɔrɔ fana.
47008022	Mɔgɔ minw wolomana ka ci aw ma, an y'an balimacɛ nin fana fara u kan, an y'ale min lɔn mɔgɔ timinadiyanin ye baara caaman seen fɛ. A fana y'o yira an na sisan tugu, bari a y'a jigi la aw kan kosɔbɛ.
47008023	Titi kɔni, ale kɛra ne taamaɲɔgɔn ani baarakɛɲɔgɔn ye aw cɛma. An balima minw be n'a ye, olu ye Krista ka jama ka cidenw ye, minw kɛra Krista ka boɲafɛnw ye.
47008024	Aw k'olu minɛ ka ɲa ni kanuya ye, janko Krista ka jamakuluw k'o ye k'a lɔn ko tiɲɛ b'an fɛ n'an y'an yɛrɛ boɲa aw kosɔn.
47009001	Min ye bolomafarako ye, min be kɛra Ala ka mɔgɔ kosɔn, kuun t'a la ne ka bataki ci aw ma o la.
47009002	Ne b'a lɔn ko aw sɔnnin lo, o le y'a to ne ye n yɛrɛ boɲa aw kosɔn Krista ka jamakuluw cɛma minw be Maseduwani mara la. Ne y'a fɔ u ye ko aw Akayikaw ka bolomafara labɛnna ka ban kabini salon. O la, aw ka jijali y'a kɛ Krista ka jama caaman banbana.
47009003	Ne y'an balima nunu ci aw fɛ, janko an b'an yɛrɛ boɲa aw kosɔn koo minw na, o kana kɛ gwansan ye, ani aw labɛnnin ka sɔrɔ i ko ne tun y'a fɔ cogo min na.
47009004	Ne be siran ni Maseduwanika dɔw tagara ni ne ye aw fɛ, u kana taga sɔrɔ n'aw labɛnnin tɛ, o bena kɛ maloya ye an fɛ, n t'a fɛ k'aw ta fɔ.
47009005	Ne y'a ye ko a ka fisa ne k'an balima nunu daali u be taga an ɲa aw fɛ. Aw y'aw daa di bolomafara min la, aw k'o labɛn an ɲafɛ, janko a kana kɛ i n'a fɔ jagoyako ye, nga diyanako.
47009006	Aw k'a lɔn ko ni mɔgɔ min ye danni kɛ dɔɔni dɔrɔn, o tigi bena suman dɔɔni le sɔrɔ. Ni min ye danni kɛ caaman, ale be suman caaman sɔrɔ fana.
47009007	Mɔgɔ kelen kelen bɛɛ ka dili kɛ a yɛrɛ sago la, u kan'a kɛ ni nisɔngoya ye, a kana kɛ jagoyako ye, bari mɔgɔ min be sɔnni kɛ ni nisɔndiya ye, o tigi koo le ka di Ala ye.
47009008	See be Ala ye ka fɛɛn bɛɛ d'aw ma aw mako be minw na, n'aw y'olu sɔrɔ, aw ka se ka jija ka baaraɲuman sifa bɛɛ kɛ tuma bɛɛ,
47009009	i ko a fɔra Ala ka kuma na cogo min na ko: «A y'a ka fɛɛn caaman tilan fantanw cɛ, a ka tilenninya te ban abada.»
47009010	Ala min be sumansi di sɛnɛkɛla ma, ale min be dumuni di, ale kelen le bena aw sɔn fana k'a caya, ani k'aw ka baaraɲuman nin sabati.
47009011	Ale lo bena aw kɛ fɛntigiw ye tuma bɛɛ, o min sababu la, an bena se ka ɲumanya kɛ, mɔgɔ caaman ka barika la Ala ye aw ka bolomafara barika la.
47009012	Bari aw be baara min kɛ, o te dan Ala ka mɔgɔw ka makoɲa dama ma, o fana be kɛ sababu ye mɔgɔ caaman be barika la Ala ye.
47009013	N'u y'aw ka dɛmɛ nin ye tuma min na, u ben'a lɔn ko aw ye mɔgɔ sifa min ye, o la, u bena Ala tanu aw kosɔn, bari aw sɔnna Krista ka kibaru diman ma ka mɛnni kɛ a fɛ, ani aw ka timinadiya kosɔn, aw sɔnna ka olu dɛmɛ ani tɔ nunu bɛɛ.
47009014	Olu fana bena Ala daali aw ye, ani k'u ka kanuya yira aw la, Ala ka nɛɛmaba kosɔn, a ye min kɛ aw ye.
47009015	An be Ala tanu a ka nɛɛma kosɔn min ɲɔgɔn tɛ.
47010001	U b'a fɔ ko ne Pɔli kɛra mɔgɔmajiginin ye ni ne be aw cɛma, nga ni n te aw cɛma, n ka fari. Ne yɛrɛ le b'aw daali Krista ka makari n'a ka ɲumanya kosɔn,
47010002	ko aw kan'a to ne be fariya aw ma ni n sera aw fɛ tuma min na, bari, mɔgɔ minw b'a miiri ko an be adamadenya baara le kɛra dɔrɔn, ne be se ka fariya olu ma.
47010003	Hali k'an t'o adamadenya la, an te kɛlɛ kɛ adamaden cogo la.
47010004	An ka kɛlɛkɛminanw te adamaden ta ye, Ala ta lo, barika b'u la ka juguw ka fanga cɛn k'u ka miirijuguw cɛn,
47010005	ani yɛrɛboɲala minw be muruti Ala sago ma, ne be olu bɛɛ majigi. An be mɔgɔw ka miiri bɛɛ yɛlɛma k'o sin Krista ma u k'a ka kuma bato.
47010006	N'aw sɔnna ka mɛnni kɛ an fɛ tuma min na, an labɛnnin lo ka murutibagaw bɛɛ jalaki.
47010007	An be koow filɛ o kɔɔ kan dama. Ni mɔgɔ dɔ lanin b'a la ko ale ye Krista ta ye, o tigi ka kan k'a lɔn fana ko ni ale ye Krista ta ye, an fana ye a taw ye.
47010008	Matigi ye see min d'an ma k'aw dɛmɛ ka taga ɲa, o ma d'an ma aw ka makosa kama. Hali ni ne ye n yɛrɛ boɲa o kosɔn ka tɛmɛ dɔɔni, ne te maloya n'o ye.
47010009	A ma kɛ ko ne b'a fɛ ka siranya bila aw la ni ne ka batakiw ye dɛ,
47010010	bari u b'a fɔra ko ne Pɔli be kuma gwɛlɛmanw n'a farimanw le fɔ n ka batakiw kɔnɔ, nga ko ni ne yɛrɛ le nana, fanga te n ka kuma na ani ko mɔgɔ be se k'o kɔɔ kari.
47010011	Mɔgɔ min b'o kuma ɲɔgɔn fɔ, o tigi k'a faamu fana ko k'an to yɔrɔ wɛrɛ la, an ka kuma be bataki kɔnɔ cogo min na, o cogo la fana n'an b'aw cɛma, an ka kɛwali be ten.
47010012	An tena an ka koo suma, walima k'o kɛɲɛ ni mɔgɔ dɔ wɛrɛw ta ye, olu minw b'u yɛrɛ koo fɔ. Nalomanw lo, u b'u yɛrɛ ka koo suma ani k'o kɛɲɛ n'u yɛrɛ ye.
47010013	An kɔni, an t'an yɛrɛ boɲa ka tɛmɛ an lɔyɔrɔ kan, nga Ala ye lɔyɔrɔ min d'an ma, min kɛra sababu ye, an sera aw fɛ, an b'an yɛrɛ boɲa ka kɛɲɛ n'o ye.
47010014	An sera aw fɛ ka Krista ka kibaru diman dama fɔ aw ye, an ma tɛmɛ an lɔyɔrɔ kan i n'a fɔ a latigɛra cogo min na.
47010015	An te tɛmɛ an lɔyɔrɔ kan. An t'an yɛrɛ boɲa mɔgɔ wɛrɛ ka baara kosɔn. Nga an b'a fɛ aw ka taga ɲa Krista ka koo la, an ka se ka baara caaman dɔ wɛrɛw kɛ aw cɛma, ka kɛɲɛ ni lɔyɔrɔ ye min dira an ma
47010016	janko an ka se ka taga ɲa ni kibaru diman fɔko ye fɔɔ ka tɛmɛ aw la ka taga yɔrɔ wɛrɛ la. An tena an yɛrɛ boɲa mɔgɔ wɛrɛ ka baara kosɔn.
47010017	A fɔra ko: «Ni min be wanso, o ka wanso Matigi barika la.»
47010018	A ma kɛ ko mɔgɔ min b'a yɛrɛ koo fɔ, k'o tigi ta le ye tiɲɛ ye, nga mɔgɔ min koo ka di Matigi ye.
47011001	Ayiwa, n'aw tun be se ka ne ka fatɔyakuma muɲu dɔɔni tugu. Aw be se k'o muɲu.
47011002	Ne be keliya aw kosɔn, o keliya nin bɔra Ala fɛ, bari aw kɛra i n'a fɔ sungurusɔbɛ, ne ye min maminɛ cɛɛ kelen ye, o ye Krista ye.
47011003	Nga ne be siran ko aw hakili kana ɲagami, k'aw yɔrɔ jaɲa Krista ka kɔnɔgwɛ la, i n'a fɔ saa ye Awa namara n'a ka cekuya ye cogo min na.
47011004	Mɔgɔ wɛrɛ be na ka Yezu wɛrɛ koo fɔ aw ye, a ka fɔta be danna an ta la, aw be sɔn o ma, ka sɔn nii wɛrɛ ma, min be danna Nii Senuman na, ka sɔn kibaru diman wɛrɛ ma, min be danna ni aw tun sɔnna min na.
47011005	Ne ka miiri la, ne k'o cidenbaba nunu man fisa ni ne ye foyi si la.
47011006	Hali ni ne te se kuma na, lɔnniya faan fɛ kɔni, ne be se, an y'o bɛɛ yira aw la ka gwɛ tuma bɛɛ, koo bɛɛ la.
47011007	Ne tun ye n yɛrɛ majigi ka kibaru diman fɔ aw ye gwansan waasa aw mako ka ɲa, o tuma na ne ye hakɛ kɛ wa?
47011008	Ne ye Krista ka jama dɔw bololafɛnw le minɛ ka sɔrɔ ka baara kɛ aw cɛma.
47011009	Tuma min na ne tun b'aw fɛ yen, ni fɛɛn dɔ makoya tun be ne la, ne tun t'o minɛ aw si fɛ, bari an balima minw bɔra Maseduwani mara la ka na, olu le lɔra ni ne ka koo ye. Ne banbana janko ne kana kɛ aw si ka doni ye koo si la, a fana tena kɛ aw ta ye.
47011010	Krista ka tiɲɛ kosɔn, ne b'a fɔ ko boɲa min be ne kan, o tena bɔ ne kan Akayi mara la fewu.
47011011	Mun na ne y'o fɔ aw ye? Bari ne t'aw kanu wa? Ayi, Ala yɛrɛ b'o lɔn.
47011012	Ne ye baara min kɛ, ne bena o ɲɔgɔn kɛ tugu, janko minw be cogoya ɲini k'u yɛrɛ boɲa k'a fɔ k'olu b'an ka baara ɲɔgɔn le kɛra, u kana se k'o kɛ.
47011013	O mɔgɔ nunu be galon tigɛ k'olu ye cidenw ye, u kɛra galontigɛlaw ye, k'u yɛrɛ kɛ Krista ka cidenw ye.
47011014	O te kabako ye, bari, hali Sutana b'a yɛrɛ kɛ i n'a fɔ mɛlɛkɛɲuman.
47011015	O la, n'a ka baaradenw fana b'u yɛrɛ kɛ i n'a fɔ koɲumankɛlaw, o te kabako ye. Nga u ka koo bɛɛ bena laban ka kɛɲɛ n'u ka baara ye.
47011016	Ne b'a fɔ tugu ko mɔgɔ si kana miiri ko ne ye fatɔ ye. Nga n'o be dɔ kɔnɔ, o tuma na, aw ka ne kɛ fatɔ ye, ne ka se ka n yɛrɛ boɲa dɔɔni fana.
47011017	Ne be kuma min fɔra sisan, o te Matigi sago ye, nga sababu le y'a to, ne be n yɛrɛ boɲa, o la, ne be kuma i n'a fɔ fatɔ.
47011018	Mɔgɔ dɔw b'u yɛrɛ boɲa ka kɛɲɛ ni adamadenya ye minkɛ, o la, ne fana be n yɛrɛ boɲa.
47011019	Aw minw ɲamalɔnin bɛ, aw be sɔn ka fatɔw ka koo muɲu!
47011020	Aw be sɔn u b'aw minɛ i n'a fɔ jɔɔnw, ani u ka ben aw kan k'aw tɔɲɔ, ani k'aw dɔgɔya, hali n'u b'aw tulo ci, aw b'o bɛɛ muɲu.
47011021	Ne yɛrɛ be maloya ka kuma nin fɔ, a kɛra i n'a fɔ an ye barikatanw ye. Ni mɔgɔ wɛrɛw b'u jaa gwɛlɛya k'u yɛrɛ boɲa, ne fana be sɔn k'o ɲɔgɔn kɛ, ne be kumana i n'a fɔ fatɔ.
47011022	Olu ye eburu ye kɛ? Ne fana ye dɔ ye. Olu ye Isirayɛlidenw ye wa? Ne fana ye dɔ ye! U ye Ibrayima ka deenw ye. Ne fana ye dɔ ye!
47011023	U ye Krista ka baarakɛlaw ye. Ne bena kuma i n'a fɔ ne fatɔyara le. Ne tɛmɛna olu kan o baara la yɛrɛ, ne donna kaso la ka tɛmɛ olu kan, u ye ne bugɔ ka tɛmɛ olu kan fana. Waati caaman na ne tun be ɲini ka sa,
47011024	Zuwifuw ye ne minɛ ka golokami ɲaa bi saba ni kɔnɔntɔn bɔ ne la, siɲɛ duuru bɛɛ.
47011025	U ye ne bugɔ ni bere ye siɲɛ saba, ka ne bon ni kabakuruw ye siɲɛ kelen, kurun cɛnna ni ne ye siɲɛ saba. Ne ye suu kelen ni tile kelen kɛ jii kɔnɔ.
47011026	Ne ye n ka taama caaman kɛ seen na. Ka ne to taama na, waati caaman na gwɛlɛya sera ne ma, baji tun be ɲini ka n ta, benkannikɛlaw fana fɛ, gwɛlɛya sera ne ma, ne ka siya yɛrɛ ye gwɛlɛya lase ne ma, ani siya wɛrɛw fana, ne ye gwɛlɛya sɔrɔ dugubabaw kɔnɔ, ani kongo kɔnɔ fana, gwɛlɛya fana sera ne ma kɔgɔji kan, ani ne balimajuguw y'a kɛ gwɛlɛya sera ne ma fana.
47011027	Ne sigɛnna baara gwɛlɛman bolo, ne ma sinɔgɔ siɲɛ caaman, ne tɔɔrɔla kɔngɔ ni minnɔgɔ bolo, tuma caaman ne tun te dumuni sɔrɔ, ne tɔɔrɔla nɛnɛ bolo kosɔbɛ, ne tun te fani sɔrɔ k'a don fana.
47011028	Ka fara o bɛɛ kan, loon o loon ne be hami ni Krista ka jamakuluw bɛɛ ka koo ye.
47011029	Ni mɔgɔ dɔ dɛsɛra, a be kɛ ne kɔnɔ i n'a fɔ ne yɛrɛ le dɛsɛra. Ni dɔ ye kojugu kɛ, ne hakili bɛɛ be cɛn.
47011030	Ni ne ka kan ka n yɛrɛ boɲa, ne bena n yɛrɛ boɲa ne ka dɛsɛyɔrɔ le la.
47011031	Ala min ye an Matigi Yezu Faa ye, ale min tɔgɔ ka kan ka boɲa tuma bɛɛ, ale b'a lɔn ko ne te galon tigɛra.
47011032	Ka ne to Damasi dugu kɔnɔ, masacɛ Aretasi ka lasigiden ye sira di k'u ka dugu dondaw bɛɛ kɔlɔsi, waasa u ka ne minɛ.
47011033	Nga n balimaw ye n dɛmɛ ka n jigi ni kogo woo ye dugu kɔfɛ sinsin kɔnɔ. A kɛra ten, ne kisira u ma.
47012001	Ne ka kan ka ne yɛrɛ boɲa, hali n'o ma ɲi. O n'a ta bɛɛ, Matigi ye fɛɛn minw yira ne la ani ne ye koo minw ye, ne bena olu koo fɔ.
47012002	Ne be mɔgɔ dɔ lɔn min lara Krista la, a saan tan ni naani filɛ nin ye, o tigi nin tara ka taga fɔɔ sankolo dan na. A yɛrɛ le yɛlɛla yen wa, walima fɛɛn yirata lo wa, ne kɔni m'o lɔn, Ala kelen le b'o lɔn.
47012003	Tiɲɛ lo, ne y'a lɔn k'o mɔgɔ nin tun tara ka taga yen, a yɛrɛ yɛrɛ le tara ka taga wa, walima fɛɛn yirata lo wa, ne m'o lɔn, Ala kelen le b'o lɔn.
47012004	O tigi nin tara ka yɛlɛ fɔɔ arijana na. O yɔrɔ la, a ye kuma dɔ mɛn, min te se ka segi ka fɔ tugu, ani mɔgɔ man kan k'a min baro bɔ.
47012005	Ne be se ka n yɛrɛ boɲa o mɔgɔ sugu le kosɔn, nga ne kɔni, ne te n yɛrɛ boɲa n yɛrɛ ka kɛta kosɔn, fɔɔ ne ka dɛsɛ kosɔn.
47012006	Ni ne tun b'a fɛ ka n yɛrɛ boɲa, ne tun tena jati fatɔ ye, bari ne tun bena tiɲɛ dama le fɔ. Nga ne banna k'o kɛ min kama, o ye nin ye, ne t'a fɛ mɔgɔ si ka ne boɲa fɛɛn wɛrɛ la ni ne ka kuma ni n ka kɛwali tɛ.
47012007	Balabu dɔ ye ne sɔrɔ, a nana i n'a fɔ Sutana ka ciden waasa ne ye kabako minw ye, ne kana se ka ne yɛrɛ boɲa olu kosɔn.
47012008	O balabu nin kosɔn ne ye Matigi daali siɲɛ saba ko a ka ne kɛnɛya.
47012009	Nga a ye ne jaabi ko: «N ka nɛɛma b'i wasa, ne be n ka sebagaya yira i ka dɛsɛwaati la.» O le y'a to ne bena n yɛrɛ boɲa ne ka tɔɔrɔkow le la, waasa Krista ka sebagaya ka to ne fɛ.
47012010	O le kosɔn, ne be nisɔndiya ne ka dɛsɛ koow la, u be ne nɛnina wo, ne dusu kasira wo, u be ne tɔɔrɔla wo, ne be nisɔndiya hali ni nisɔngoyako lo Krista kosɔn, bari ne y'a lɔn ko waati min na ne barika dɛsɛra, o waati yɛrɛ la ne be fanga sɔrɔ.
47012011	Aw k'a filɛ, ne be kumana i n'a fɔ ne kuun wilila, o bɔra aw le la. Aw le tun ka kan ka kuma ne nɔɔ na. Bari hali ni ne te foyi ye, aw ka cidenbaba nunu man fisa ni ne ye.
47012012	Kɛwali minw b'a yira ko ne ye ciden ye, olu bɛɛ yera aw cɛma. Ne ye kabako sifa bɛɛ kɛ. Ka fara o kan, ne muɲuna koo bɛɛ la.
47012013	Ne ma se k'aw minɛ ka ɲa koo jumɛn le la, ni ne y'o ɲɔgɔn kɛ Krista ka jama tɔw ye? Ne ma sɔn aw ka lɔ ni ne ka kunko ye minkɛ, n'o dɔrɔn tɛ. Aw ye yafa ne ma o fili nin la.
47012014	Ayiwa, nin le bena kɛ a sabanan ye, ne labɛnnin lo ka taga aw fɛ. Ne kunko tena la aw kan, bari ne mako b'aw yɛrɛ le la, ne mako te aw ka bololafɛnw la. Facɛman le b'a deenw ka sini ɲasigi labɛn, deenw te facɛ ta labɛn.
47012015	Ne kɔni fɛ, ne labɛnnin lo ka n bololafɛnw bɛɛ ban aw kosɔn, ka tila ka n yɛrɛ di k'aw dɛmɛ. Ni ne y'aw kanu ten, o le ben'a to aw te ne kanu sɛbɛ la wa?
47012016	Aw y'a lɔn ko ne ma dɛmɛ sɔrɔ aw fɛ. Nga dɔw b'a fɔ ko ne ka cekuya kosɔn, ne ye namara kɛ ka dɔ sɔrɔ sira wɛrɛ fɛ.
47012017	Ne ye mɔgɔ minw ci aw fɛ, ne ye tɔnɔ dɔ sɔrɔ aw kun olu dɔ barika la wa?
47012018	Ne ye Titi daali k'a ci aw fɛ n'an balimacɛ ye, ne ye min koo fɔ ka tɛmɛ. O tuma na, Titi y'a ka doni dɔ la aw kan wa? Ne ni Titi jogo n'an ka miiriya te kelen ye wa?
47012019	Aw be miiri kabini tumajan, ko an be tiɲɛ le ɲinina, o tɛ wa? Ayi dɛ, ne terisɔbɛw, an b'a fɛ aw ka se ka taga ɲa le. O le y'a to Krista barika la, an b'an ka kuma fɔ Ala ɲakɔrɔ.
47012020	Ne be siran ko ni ne sera aw fɛ waati min na, ne b'aw jati cogo min na, ne kana taga aw sɔrɔ cogo wɛrɛ la, aw tun be ne jati cogo min na, aw fana kana ne ye cogo wɛrɛ la. N be siran ko kɛlɛ ni keliya, ni dimi, ni sɔnjuguya ni ɲɔgɔnnɛni, ni kumakolonfɔ, ni yɛrɛboɲa ni koferekenin kana sɔrɔ aw cɛma.
47012021	Ne be siran fana ko ne mana se aw fɛ tuma min na, ne ka Ala kana ne majigi aw cɛma. Mɔgɔ minw tun ye hakɛ kɛ n'u ma sɔn ka nimisa ka faran u ka kakalaya la, n'u ka mɔgɔkolonya n'u ka malobaliya la, ne dusu kana kasi olu kosɔn.
47013001	Nin taama nin bena kɛ ne taako sabanan ye aw fɛ. «Koo o koo minw be yen, u bena latigɛ, ka kɛɲɛ ni mɔgɔ fila, walima mɔgɔ saba ka seereya ye» i ko a fɔra Ala ka kuma na cogo min na.
47013002	Mɔgɔ minw ye hakɛ kɛ fɔlɔfɔlɔ, ne be olu ni tɔɔ nunu lasɔmina, ne tun y'a fɔ olu ye ka kɔrɔ ne tɛmɛko filanan na aw fɛ, ne be tila k'a fɔ u ye tugu, hali ni ne t'aw cɛma yen. Ni ne sera aw fɛ tuma min na, ne tena makari mɔgɔ si la tugu,
47013003	bari aw ko aw mako b'a la ka koo ye min b'a yira ko ne be kuma Krista le barika la. See be Krista ye aw cɛma. A b'a ka sebagaya le kɛra aw cɛma.
47013004	Hali ni Krista sara lɔgɔ kan barikatanya la, a ɲanaman lo Ala ka sebagaya barika la bii. An fana, halibi, an ye barikatanw ye i n'a fɔ ale tun be cogo min na, nga Ala barika la k'an to n'ale ye, Ala b'an kɛ setigiw ye aw faan fɛ.
47013005	Aw k'aw yɛrɛ sɛgɛsɛgɛ k'a filɛ yala n'aw lanin be Yezu Krista la sɔbɛ la. Walima aw t'a lɔn ko Krista be n'aw ye wa? N'o tɛ, sigasigako nin b'aw le la.
47013006	Ne lanin b'a la ko aw b'a lɔn ko sigasiga te an ka koo la.
47013007	An be Ala daali ko aw kana kojugu si kɛ, an t'o kɛra janko k'a yira ko see b'an ye. An b'o kɛ janko an k'aw ye n'aw be koɲuman le kɛ, hali n'a be kɛ i n'a fɔ anw dɛsɛra.
47013008	Bari an te se ka tiɲɛ bali, an b'a kɔ le.
47013009	Ni an be dɛsɛ, aw be fanga sɔrɔ, o tuma na an be nisɔndiya. An be Ala daali ko aw ka se ka taga ɲa ka kɛ mɔgɔdafaninw ye.
47013010	O le y'a to ne be to yɔrɔjan na, ka sɛbɛ ci aw ma, waasa ni ne sera aw fɛ, ne kana fariya aw ma ni kuntigiya ye Matigi ye min di ne ma. A y'o di waasa ne k'aw dɛmɛ ka taga ɲa, a m'o di ne ma k'aw mako sa.
47013011	Sisan n balimaw, aw ka to nisɔndiya la, ka jija ka kɛ mɔgɔdafaninw ye, ka ɲɔgɔn jaa gwɛlɛya, ka bɛn kosɔbɛ, ani ka to hɛrɛ la ɲɔgɔn fɛ. N'o kɛra, kanuyatigi Ala, min ye hɛrɛtigi ye, ale bena to n'aw ye.
47013012	Aw ka ɲɔgɔn fo kosɔbɛ ni kɔnɔgwɛ ye. Ala ka mɔgɔ bɛɛ b'aw fora.
47013013	An Matigi Yezu Krista ka nɛɛma ni Ala ka kanuya, ani Nii Senuman ka jɛnɲɔgɔnya ka kɛ aw bɛɛ fɛ.
48001001	Ne Pɔli min ye ciden ye, o ma kɛ mɔgɔw sababu la, walima adamaden dɔ barika la, nga o ye Yezu Krista sago ye n'a Faa Ala min y'a kunun a sanin kɔ.
48001002	Ne n'an balima minw bɛɛ be yan, an le be bataki nin cira Krista ka jamakulu ma minw be Galati mara la.
48001003	An Faa Ala n'an Matigi Yezu Krista ka nɛɛma ni hɛrɛ kɛ aw ye.
48001004	Ale Krista min y'a yɛrɛ nii di k'an kunmabɔ an ka hakɛw la, waasa k'an tila ka bɔ bii diɲɛ juguman nin bolo, ka kɛɲɛ n'an Faa Ala sago ye.
48001005	Boɲa ka la ale kan waati bɛɛ la. Amiina.
48001006	Ala min y'aw wele Krista ka nɛɛma barika la, aw banna ale la joona joona, ka tugu kibaru diman wɛrɛ kɔ, o ye ne kabakoya kosɔbɛ.
48001007	Tiɲɛ lo, kibaru diman wɛrɛ te yen, nga mɔgɔ dɔw be sɔrɔ aw cɛma minw b'aw ɲagami. U b'a fɛ ka Krista ka kibaru diman yɛlɛma.
48001008	Ni mɔgɔ dɔ, hali anw yɛrɛ, walima Ala ka mɛlɛkɛ dɔ, ye kibaru diman wɛrɛ fɔ aw ye, min be danna an ka fɔlɔta la, o tigi danganin lo.
48001009	An tun y'o fɔ ka kɔrɔ, ne fana b'a fɔ tugu ko ni mɔgɔ dɔ ye kibaru diman wɛrɛ fɔ aw ye, n'o ma kɛ kelen ye n'an ka fɔlɔta ye aw tun sɔnna min ma, o tigi danganin lo.
48001010	O tuma na, sisan a fɔra ko ne b'a fɛ ne koo ka diya mɔgɔ ye wa, walima Ala ye? Walima ne b'a fɛ ka mɔgɔ diyanako le kɛ? Ni ne tun b'a fɛ k'o kɛ, ne tun tena kɛ Krista ka baarakɛla ye.
48001011	N balimaw, ne b'a fɛ aw k'a lɔn ko ne ye kibaru diman min fɔ aw ye, o ma bɔ adamaden na.
48001012	Ne m'o sɔrɔ mɔgɔ si fɛ, mɔgɔ si fana ma ne kalan o la, nga Yezu Krista yɛrɛ le y'o yira ne la.
48001013	Ne tun be cogo min na fɔlɔfɔlɔ, zuwifu ka Alasira taama na, aw y'o mɛn! Minw lara Ala la ne tun be olu tɔɔrɔ kosɔbɛ. Hali ne tun b'a fɛ o koo ka dabila pewu.
48001014	Zuwifuw ka Alasira taamako faan fɛ, ne fana tun tɛmɛna n tɔɲɔgɔn caaman kan, bari ne jijanin tun be ne faaw ka landakow la kosɔbɛ.
48001015	Sanni ne baa ka ne wolo, Ala ye ne woloma ka bila, a diyara a ye ka ne wele fana a ka nɛɛma barika la.
48001016	A y'a Dencɛ yira ne la, waasa ne k'a koo fɔ siya wɛrɛw ye. O la, o yɔrɔnin bɛɛ, ne ma adamaden ka ladili kɔnɔ.
48001017	N fana ma taga Zeruzalɛmu, ka ciden fɔlɔw ye. Ne ye sira minɛ ka taga Arabi jamana na fɔlɔ, o kɔ, n segira ka na Damasi tugu.
48001018	O kɔ, saan saba tɛmɛna ne ka sɔrɔ ka taga Zeruzalɛmu, waasa n ka se ka Piyɛri lɔn. Ne ye tile tan ni duuru dama kɛ n'a ye.
48001019	Ni ale tɛ, ne ma ciden wɛrɛ ye tugu, n'a ma kɛ Matigi dɔgɔcɛ Zaki dama ye.
48001020	Ne be koo minw bɛɛ fɔra aw ye, Ala b'a lɔn ko ne te galon tigɛra.
48001021	O kɔ, n tɛmɛna ka taga Siri ni Silisi jamana na.
48001022	Krista ka jamakulu minw tun be Zude mara la, olu tun te ne lɔn.
48001023	U tun y'a mɛn dɔrɔn ko mɔgɔ min tun be olu tɔɔrɔla fɔlɔfɔlɔ n'a tun b'a fɛ o koo ka dabila pewu, ko ale fana b'o koo fɔra sisan.
48001024	A kɛra ten, u tun be Ala tanu ne kosɔn.
48002001	Saan tan ni naani tɛmɛna, ne ni Barinabasi sɔrɔla ka taga Zeruzalɛmu tugu. Titi fana tagara n'an ye.
48002002	Ala tun ye koo dɔ yira ne la, o seen fɛ ne tun tagara yen. Ne tun be kibaru diman min fɔ siya wɛrɛw cɛma, ne y'o koo fɔ u ye. Ne y'o ɲafɔ fana ɲamɔgɔw ye danna, janko ne ye baara minw kɛ ka ban, ani ne be minw kɛra, o kana kɛ gwansan ye.
48002003	Nga n taamaɲɔgɔn Titi min ye siya wɛrɛ ye, wajibi tun tɛ ale ka kɛnɛkɛnɛ.
48002004	Nga an balimakolon dɔw le tun b'a fɛ a ka kɛnɛkɛnɛ, olu minw farala an kan namara kosɔn. An ye hɔrɔnyali min sɔrɔ Yezu Krista fɛ, u tun b'a fɛ k'o cogo lɔn, k'an bɔ o la k'an don jɔnya la.
48002005	An ma sɔn o mɔgɔ nunu ka fɔta ma tuma si waasa kibaru diman min ye tiɲɛ ye, o kana yɛlɛma aw kosɔn.
48002006	Hali mɔgɔ minw tun be jati ɲamɔgɔw ye, o n'u ka ɲamɔgɔya bɛɛ, ne tun t'o jati, bari Ala fana te adamadenya jati. O ɲamɔgɔ nunu ma foyi fɔ ne ye fana.
48002007	Nga olu y'a faamu ko Ala ye kibaru diman fɔ baara kalifa ne ma siya wɛrɛw cɛma, i n'a fɔ a y'a kalifa Piyɛri fana ma cogo min na zuwifuw cɛma.
48002008	Bari Ala min tun ye Piyɛri kɛ ciden ye zuwifuw cɛma, ale Ala kelen le ye ne fana kɛ ciden ye siya wɛrɛw cɛma.
48002009	Zaki ni Piyɛri ani Zan olu minw tun be jati kosɔbɛ, olu fana y'a lɔn ko Ala ye nɛɛma kɛ ne ye. U y'u bolo don ne ni Barinabasi bolo la, k'a yira ko an bɛɛ kɛra baarakɛɲɔgɔnw ye, waasa an ka taga siya wɛrɛw fɛ, olu ka taga zuwifuw fɛ.
48002010	U y'a ɲini an fɛ ko an ka kan k'an janto dɛsɛbagatɔw la Krista ka jama cɛma, ne y'o le kɛ fana.
48002011	Piyɛri nana Antiyɔsi tuma min na, ne y'a jalaki mɔgɔ bɛɛ ɲana, bari a tun ye koo dagabali le kɛ.
48002012	Yanni Zaki ka cidenw ka na, ale Piyɛri tun be to ka dumuni kɛ ni siya wɛrɛw ye. Nga o ciden nunu sera dɔrɔn, a faranna u la zuwifuw ɲasiran kosɔn.
48002013	Zuwifu minw lara Krista la, olu fana tugura ale kɔ a ka namaratɔya la, ani Barinabasi fana.
48002014	Ne y'a ye tuma min na k'u te taamana ka kɛɲɛ ni kibaru diman ye, min ye tiɲɛ ye, ne tilenna k'a fɔ Piyɛri ye mɔgɔ bɛɛ ɲana ko: «E min ye zuwifu yɛrɛ yɛrɛ ye, e do y'i yɛrɛ minɛ i n'a fɔ siya wɛrɛ, mun na e be tila ka siya wɛrɛw karaba k'olu ka kɛ i n'a fɔ zuwifu?»
48002015	An kɔni, an wolola zuwifuya la, an te siya wɛrɛw ye minw be jati hakɛkɛlaw ye.
48002016	An b'a lɔn ko mɔgɔ si te se ka jati mɔgɔtilennin ye sariya batoli fɛ, nga fɔɔ ni min lara Yezu Krista la. O la, an lara Yezu Krista la fana, waasa an ka se ka jati mɔgɔtilenninw ye o lanaya barika la, a kana kɛ sariya batoli barika la, bari mɔgɔ si te se ka jati mɔgɔtilennin ye sariya batoli barika la.
48002017	K'an to tilenninya ɲini na Krista barika la, n'a sɔrɔla ko an ye hakɛkɛlaw ye, o b'a yira k'o bɔra Krista la wa? Ayi dɛ!
48002018	Bari ni ne yɛrɛ ye fɛɛn dɔ cɛn ka tila k'a lalaga, ne yɛrɛ le b'a yira ko ne ye sariya cɛn.
48002019	Ne kɔni, sariya faan fɛ ne sanin lo ale sariya yɛrɛ sababu la, waasa ne ka kɛ mɔgɔ ɲanaman ye Ala faan fɛ. Ne ni Krista an fila bɛɛ sara ɲɔgɔn fɛ lɔgɔ kan.
48002020	Hali n'aw y'a ye ko ne be nii na halibi, o te ne yɛrɛ ye tugu, Krista le nii be ne la. Bari n'aw y'a ye ko ne ɲanaman lo farisogo la, o kɛra Ala Dencɛ barika la, ne ye n jigi la min kan. A ye ne kanu fɔɔ k'a yɛrɛ di ne kosɔn.
48002021	N'a kɛra ko mɔgɔ be se ka jati mɔgɔtilennin ye sariya batoli fɛ, o tuma na Krista ka saya kɛra gwansan ye. Ne tena ban Ala ka nɛɛma na.
48003001	Aw Galatika nalomanw, mɔgɔ jumɛn le y'aw ɲaa ɲini ten? K'a sɔrɔ Yezu Krista ka sayako lɔgɔ kan fɔra ka gwɛ aw ye kosɔbɛ.
48003002	Ne b'a fɛ ka fɛɛn min faamu aw fɛ, o ye nin ye: Aw ye Nii Senuman sɔrɔ aw ka sariya batoli barika la wa, walima aw sɔnna kibaru diman ma minkɛ, o kosɔn lo?
48003003	Aw ka nalomanya nin sera o bɛɛ ma wa? Aw daminɛna ni Nii Senuman ye, aw b'a fɛ k'o koo laban adamadenya la wa?
48003004	Aw y'o koo ye k'o lɔn gwansan wa? N'o ye gwansan ye,
48003005	Ala min b'a ka Nii Senuman d'aw ma ani ka kabakow kɛ aw cɛma, ale b'o kɛ aw ka sariya batoli le kama wa? Walima aw sɔnna kibaru diman ma minkɛ, o le kosɔn?
48003006	A fɔra Ala ka kuma na ko: «Ibrayima lara Ala la, o la, a y'a jati mɔgɔtilennin ye.»
48003007	Aw k'a lɔn ko mɔgɔ minw lara Yezu la, olu le ye Ibrayima deenw ye.
48003008	O la, Ala tun kɔnna ka kibaru diman nin fɔ ko: «Siyaw bɛɛ bena hɛrɛ sɔrɔ e le barika la,» bari Ala tun y'a latigɛ ko a bena siya wɛrɛw jati mɔgɔtilenninw ye jigi barika la.
48003009	Ibrayima lara Ala la, o la, a ye duba sɔrɔ. O cogo la, mɔgɔ o mɔgɔ mana la Ala la, o tigi be duba sɔrɔ fana.
48003010	Mɔgɔ minw jigi be sariya kan, olu bɛɛ danganin lo. Bari a fɔra Ala ka kuma na ko: «Mɔgɔ minw te sariya bɛɛ bato, olu bɛɛ danganin lo.»
48003011	A fana gwɛnin lo ko Ala ɲakɔrɔ mɔgɔ si te se ka jati mɔgɔtilennin ye sariya barika la, bari a fɔra Ala ka kuma na ko: «Mɔgɔtilennin bena kisi lanaya barika la.»
48003012	Nga sariya ta, ni jigi ta te kelen ye. A fana fɔra Ala ka kuma na ko: «Mɔgɔ min be sariya bɛɛ bato, o tigi be balo o barika la.»
48003013	A fɔra Ala ka kuma na ko ni mɔgɔ o mɔgɔ dulonna yiri la, k'o tigi ye dangaden ye. Krista yɛrɛ sɔnna ka kɛ dangaden ye an kosɔn, waasa k'an kisi sariya ka danga ma.
48003014	A kɛra ten, Ala tun ye hɛrɛ min koo fɔ Ibrayima ye, o ka se ka kɛ siya wɛrɛw ye Yezu Krista barika la, ani Ala tun y'a daa di Nii Senuman min koo la, an k'o sɔrɔ jigi barika la.
48003015	N balimaw, ne be nin koo nin kɛɲɛ ni adamadenya ye. Ni mɔgɔ dɔ y'a ka koo dɔ latigɛ ka ɲa sanni a ka sa, mɔgɔ wɛrɛ te se k'o cɛn, walima ka dɔ fara o kan.
48003016	Ala tun y'a daa di Ibrayima n'a kɔmɔgɔ le ma. O kɔmɔgɔ nin ye Krista le ye. O la, a tun y'a fɔ ko: «E n'i kɔmɔgɔ.» A m'a fɔ ko: «E n'i kɔmɔgɔw.»
48003017	Ne b'a fɛ ka fɛɛn min fɔ, o ye nin ye: Ala ye dadili min kɛ o tena yɛlɛma. Saan kɛmɛ naani ni bi saba tɛmɛnin kɔ sariya min nana sigi, ale te se ka dadili nin yɛlɛma fewu.
48003018	Bari Ala b'a daa di koo min na, n'ale be sɔrɔ sariya batoli barika la, o te dadili ye tugu. Nga Ala ka dadili kosɔn, a ye nɛɛma kɛ Ibrayima ye.
48003019	Sariya do sigira mun le kama? A sigira janko filiw ka lɔn, yanni Ibrayima Kɔmɔgɔ ka na. Dadili tun kɛra min ye. Mɛlɛkɛw le y'o sariya nin di soronanikɛla dɔ le barika la.
48003020	Nga ni soronanikɛla koo be fɔ yɔrɔ min na, o te mɔgɔ kelen koo ye tugu, Ala do ye kelen ye.
48003021	O tuma na, sariya ni Ala ka dadili be ɲɔgɔn kɛlɛ wa? Ayi, ni sariya tun dira min be se k'a to mɔgɔ be kisi, o tuma na mɔgɔ fana tun be se ka jati mɔgɔtilennin ye sariya barika la.
48003022	A fɔra Ala ka kuma na ko mɔgɔ bɛɛ be hakɛ ka fanga kɔrɔ, waasa mɔgɔ minw lara Yezu Krista la, olu ka Ala ka dadili nɛɛma sɔrɔ.
48003023	Mɔgɔw k'u jigi la Krista kan, yanni o waati ka se, an tun be sariya bolo fɔlɔ, k'o waati makɔnɔ.
48003024	O le y'a to, sariya tun kɛra an kɔlɔsibaga ye, ka Yezu Krista makɔnɔ, waasa an ka se ka jati mɔgɔtilenninw ye jigi barika la.
48003025	Sisan lanaya waati le be yen, an te kɔlɔsibaga nin bolo tugu.
48003026	Bari aw minw lara Yezu Krista la, aw bɛɛ ye Ala deenw ye jigi barika la.
48003027	Aw minw bɛɛ batizera waasa ka jɛn ni Krista ye, aw sɔnna ka jɛn n'a ye ka kɛ kelen ye.
48003028	Danfara te zuwifu ni siya wɛrɛ cɛ tugu, jɔɔn ni hɔrɔn cɛ, cɛɛ ni muso cɛ. Bari aw bɛɛ kɛra kelen ye Yezu Krista barika la.
48003029	N'aw kɛra Krista ta ye, aw ye Ibrayima kɔmɔgɔw ye, aw fana bena niyɔrɔ sɔrɔ Ala ka dadili la.
48004001	Ne b'a fɛ ka min fɔ, o ye nin ye: Ni deen min ka kan k'a facɛ cɛɛn ta, k'a to denmisɛnya la, ale ni jɔɔn bɛɛ ka kan, hali ni fɛɛn bɛɛ y'a ta ye cogo o cogo.
48004002	A be to a marabagaw bolo, fɔɔ ka taga se a facɛ ka waati latigɛnin ma.
48004003	Anw fana, an tun be i n'a fɔ denmisɛnw waati min na, an tun be tugura diɲɛ koow kɔ, ka kɛ u ka jɔɔnw ye.
48004004	Nga Ala ka waati latigɛnin dafara tuma min na, a y'a Dencɛ ci, muso y'a wolo sariya kɔrɔ,
48004005	waasa mɔgɔ minw tun be sariya bolo, a k'olu hɔrɔnya janko an ka se ka kɛ Ala deenw ye.
48004006	Aw ye Ala deenw ye sɔbɛ la. Ala yɛrɛ y'a Dencɛ Nii don an na, ale min b'a to an b'a fɔ ko: «Baba, an Faa.»
48004007	A kɛra ten, e te jɔɔn ye tugu, nga Ala deen. E y'a deen ye, o la, Ala bena niyɔrɔ d'i ma i n'a fɔ a b'a di a ka deen tɔw ma cogo min na fana.
48004008	Fɔlɔfɔlɔ, aw tun te Ala lɔn tuma min na, aw tun be fɛɛn wɛrɛw bato minw te Ala ye ka kɛ u ka jɔɔnw ye.
48004009	Nga sisan aw ye Ala lɔn, walima Ala le y'aw lɔn. Fɛɛn minw te foyi ɲa, a kɛra di aw be kɔsegi ka kɛ olu ka jɔɔnw ye tugu?
48004010	Aw be janto loonw, ni kalow la, ani waatiw ni saanw na kosɔbɛ ka olu bato.
48004011	Sisan, ne be siran ko ne ye baara min kɛ aw cɛma, o kana kɛ gwansan ye.
48004012	N balimaw, ne b'aw daali ko aw k'aw yɛrɛ kɛ i n'a fɔ ne be cogo min na, bari ne ye n yɛrɛ kɛ i ko aw be cogo min na. Aw ma kojugu si kɛ ne la.
48004013	Aw y'a lɔn ko ne ka bana koo le kɛra sababu ye ne ka sɔrɔ ka kibaru diman fɔ aw ye.
48004014	Ka ne to o bana bolo, o tun ye kɔrɔbɔli ye aw ma, nga o bɛɛ n'a ta, ne nigɛ ma bɔ aw la, aw ma ne dɔgɔya fana. Nga aw ye ne minɛ i n'a fɔ mɛlɛkɛ, walima Yezu Krista yɛrɛ.
48004015	Aw minw tun nisɔndiyara kosɔbɛ, aw ka nisɔndiya nin tora min? Ne ba fɔ tiɲɛ na ko n'aw tun be se k'aw ɲaa wɔgɔbi k'o di ne ma, aw tun bena o kɛ.
48004016	Sisan ne kɛra aw jugu ye bari ne be tiɲɛ fɔra aw ye wa?
48004017	Mɔgɔ nunu jijanin be aw kosɔn cogo min na, u ka miiri ma ɲi, u b'a fɛ k'aw faran ka bɔ ne la, waasa u ka se k'u yɛrɛ diya bɔ.
48004018	N'aw be jija koɲuman kɛli kama tuma bɛɛ, o ka ɲi. A kana kɛ ne ɲanako dama ye.
48004019	Ne deenw halibi, ne be tɔɔrɔ muɲuna aw kosɔn, tɔɔrɔ min ni muso jigibagatɔ ta ye kelen ye, janko Krista ka sigiyɔrɔ sɔrɔ aw kɔnɔ.
48004020	A tun ka di ne ye ka sɔrɔ aw cɛma sisan yɛrɛ, ka se ka ne ka kuma fɔcogo yɛlɛma, bari ne hakili ɲagaminin lo aw kosɔn.
48004021	Aw minw b'a fɛ ka to sariya kɔrɔ tugu, aw ka ne jaabi. Min fɔra Ala ka kuma na, aw m'o mɛn wa?
48004022	A fɔra Ala ka kuma na ko Ibrayima tun ye deen fila sɔrɔ, kelen sɔrɔla jɔnmuso fɛ, kelen fana sɔrɔla hɔrɔnmuso fɛ.
48004023	Deen min sɔrɔla jɔnmuso fɛ, ale sɔrɔla adamaden sago la, nga deen min sɔrɔla hɔrɔnmuso fɛ, ale tun ye dadili dafa deen ye.
48004024	Kɔrɔ b'o koo nin na, bari muso nunu kɛra bɛɛn fila dafananw ye. Bɛɛn min sɔrɔla Sinayi kulu kan, ale be mɔgɔ kɛ jɔɔn ye. O ye Agari ye.
48004025	Agari ye Sinayi kulu ye min be Arabi jamana na. Agari fana be i n'a fɔ Zeruzalɛmu min be yen bii, bari ale n'a deenw ye jɔɔnw ye.
48004026	Nga Zeruzalɛmu min be sankolo la, ale ye hɔrɔn ye, ale lo y'an bamuso ye.
48004027	Bari a fɔra Ala ka kuma na ko: «E muso wolobali, e ka nisɔndiya. Ele min ma denwolo tɔɔrɔ lɔn, e ka nisɔndiya kosɔbɛ, bari gwalemuso deenw bena caya ka tɛmɛ baaramuso taw kan.»
48004028	N balimaw, aw kɔni, aw ye dadili deenw ye i n'a fɔ Isiyaka.
48004029	Deen min sɔrɔla adamaden sago la, ale tun be Nii Senuman deen tɔɔrɔ cogo min na, a b'o cogo kelen na sisan fana.
48004030	Nga Ala ka kuma ye mun le fɔ? A ko: «Jɔnmuso n'a dencɛ gwɛn, bari jɔnmuso deen ni hɔrɔnmuso deen tena jɛn cɛɛn kan.»
48004031	O le y'a to ne balimaw, an te jɔnmuso ka deenw ye, nga hɔrɔnmuso ka deenw.
48005001	Krista y'an hɔrɔnya janko an ka kɛ hɔrɔnw ye sɔbɛ la, o la, aw ye jija, aw kana tila ka don jɔnya la tugu.
48005002	Ayiwa, ne Pɔli yɛrɛ b'a fɔ aw ye ko n'aw ye aw yɛrɛ kɛnɛkɛnɛ, Krista tena foyi ɲa aw ye tugu.
48005003	Ne be tila k'a fɔ tugu ko ni mɔgɔ o mɔgɔ y'a yɛrɛ kɛnɛkɛnɛ, a kɛra wajibi ye o tigi ma ka sariya bɛɛ bato.
48005004	Aw minw b'a fɛ ka tilenninya sɔrɔ Ala ɲakɔrɔ sariya barika la, aw faranna ka bɔ Krista la. Ala ka nɛɛma t'aw kan tugu.
48005005	An kɔni jigi b'a la ko Nii Senuman barika la, Ala bena an jati mɔgɔtilenninw ye, an b'o le kɔnɔna.
48005006	N'an lanin be Yezu Krista la, i kɛnɛkɛnɛna wo, i ma kɛnɛkɛnɛ wo, o si te foyi ye. Min ye koo kuun ye, o ye jigi ye, min b'a to an be koo kɛ kanuya la.
48005007	Aw ka koo tun ɲana. Jɔn le y'aw bɔ tiɲɛsira kan?
48005008	U ye fɛɛn min kɛ k'aw bali n'a ye, o ma bɔ aw welebaga Ala fɛ.
48005009	Kofitini le be koba wili.
48005010	Ne kɔni, ne jigi be Matigi kan aw ka koo la ko cogo o cogo, aw tena miiriya wɛrɛ ta, nga mɔgɔ min b'aw ɲagami, a kɛra mɔgɔ o mɔgɔ ye, o tigi ben'a ta ye.
48005011	N balimaw, n'a tun kɛra ko ne be kɛnɛkɛnɛko le waajuli kɛra halibi, k'a fɔ k'o ye wajibi ye, mun na u be ne tɔɔrɔ tugu? Tiɲɛ na, ni ne tun be kɛnɛkɛnɛko waajuli le kɛra, Krista ka sayako lɔgɔ kan tun tena kɛ baasi ye.
48005012	Mɔgɔ minw b'aw ɲagami, olu kana dan kɛnɛkɛnɛni dama ma, u k'u ta bɛɛ tigɛ!
48005013	N balimaw, aw welela hɔrɔnyali le kama. O hɔrɔnyali nin kana kɛ sababu ye aw b'aw farikolo sago kɛ. Nga aw ka ɲɔgɔn kanu ka ɲɔgɔn dɛmɛ.
48005014	Bari sariya kuma bɛɛ be sɔrɔ kuma kelen nin le la ko: «E k'i tɔɲɔgɔn kanu i n'a fɔ i yɛrɛ.»
48005015	Nga n'aw tora ɲɔgɔnɲimi na ni ɲɔgɔnmandimini na i n'a fɔ kongosogow, aw k'aw yɛrɛ kɔlɔsi. N'o tɛ, aw bena ɲɔgɔn ban.
48005016	Ne b'a fɔ aw ye ko aw ka taama Nii Senuman sago la. O la, aw tena farisogo sago kɛ tugu.
48005017	Bari farisogo sago, ni Nii Senuman be ɲɔgɔn kɛlɛ. U te bɛn. O kama, n'aw b'a fɛ ka koo min kɛ, aw te se k'o kɛ.
48005018	Ni Nii Senuman le be baara kɛ i kɔnɔ, e te kɛ sariya bolo tugu.
48005019	Farisogo sago ye min ye, an b'o lɔn, o ye: ɲamɔgɔya, nɔgɔtɔya, ni kakalaya,
48005020	josɔn, ni subagaya, ani juguya, kɛlɛ ni keliya, dimi ni sɔsɔli, ani tilanni, ani ka faran ka kɛ jɛnkuluw ye,
48005021	wasabaliya, dɔrɔtɔya, ni nugubatɔya, ani o ɲɔgɔnna koow. Ne be kɔn k'o fɔ aw ye, i n'a fɔ n delila k'a fɔ aw ye cogo min na ko mɔgɔ minw b'o koow kɛ, k'olu tena Ala ka masaya sɔrɔ fewu.
48005022	Nga Nii Senuman be fɛɛn minw di, o ye nin ye: kanuya, nisɔndiya, hɛrɛ, muɲuli, ɲumanya, hinɛ, tilenninya, sabali, ni yɛrɛminɛ.
48005023	Sariya t'o koo nunu kɛlɛ.
48005024	Mɔgɔ minw ye Krista ta ye, olu ye farisogo n'a diyanako bɛɛ gwengwen lɔgɔ kan.
48005025	N'an be balo Nii Senuman barika la, an ka taama Nii Senuman sago la.
48005026	An kana kɛ tɔgɔɲinilaw ye gwansan, ka to k'an tɔɲɔgɔnw darabɔ. An ɲaa kana bɔ an tɔɲɔgɔnw ka fɛɛnw na.
48006001	N balimaw, ni mɔgɔ minɛna fili dɔ la, Nii Senuman be aw minw na, aw k'o tigi dɛmɛ ni dusuɲuman ye a ka kɔsegi siraɲuman kan. Nga aw kelen kelen bɛɛ k'aw yɛrɛ kɔlɔsi, janko a ɲɔgɔn kana aw sɔrɔ.
48006002	Aw ka ɲɔgɔn doni ta. O la, aw bena Krista ka sariya bato.
48006003	Bari ni mɔgɔ dɔ be miiri ko ale ka fisa, k'a sɔrɔ a te foyi ɲa, a b'a yɛrɛ nigɛra le.
48006004	Mɔgɔ kelen kelen bɛɛ k'a yɛrɛ sɛgɛsɛgɛ, n'i ye koo dɔ ye n'i be se k'i yɛrɛ boɲa o la, e k'i yɛrɛ boɲa, o ka kɛ i yɛrɛ ka koo la, mɔgɔ si kan'a ta kɛɲɛ n'a tɔɲɔgɔn ta ye ka sɔrɔ k'a yɛrɛ boɲa.
48006005	Bari mɔgɔ kelen kelen bɛɛ bena lɔ n'a yɛrɛ kunko ye.
48006006	Ni mɔgɔ dɔ b'i kalan Ala ka koo la, o tigi ka kan k'a niyɔrɔ sɔrɔ i bololafɛnw na.
48006007	Aw kana aw yɛrɛ nigɛ. Mɔgɔ te se ka yɛlɛ Ala ma. Mɔgɔ o mɔgɔ mana fɛɛn min dan, a bena o le tigɛ.
48006008	Mɔgɔ min y'a ka koo bɛɛ kɛ farisogo koo ye, o tigi bena halaki. Nga min ta kɛra Nii Senuman ka koo ye, o tigi bena nii banbali sɔrɔ.
48006009	An kana sigɛn koɲuman kɛli la, bari n'an ma dɛsɛ k'o dabila, an ben'a tɔnɔ sɔrɔ n'a waati sera tuma min na.
48006010	O la, ni koɲumankɛ see b'an ye tuma min na, an k'o kɛ mɔgɔ bɛɛ ye kɛrɛkɛrɛ ni y'a la Krista kɔmɔgɔw.
48006011	Aw k'a filɛ yan yɔrɔ sɛbɛnɔ ka bonbon cogo min na, ne yɛrɛ bolo le y'o sɛbɛn.
48006012	Yɛrɛyirabagaw le b'a fɛ aw ka kɛnɛkɛnɛ wajibi. U ka koo bɛɛ kuun ye nin ye: waasa u kana tɔɔrɔ sɔrɔ Krista kosɔn.
48006013	Bari minw kɛnɛkɛnɛna, olu yɛrɛ te sariya bato. Nga u b'a fɛ aw ka kɛnɛkɛnɛ janko u ka tɔgɔ sɔrɔ aw kosɔn.
48006014	Ne yɛrɛ ta faan fɛ kɔni, ne be n yɛrɛ boɲa an Matigi Yezu Krista ka saya koo le la lɔgɔ kan. Ne kɔni fɛ, Krista ka saya barika la, diɲɛ te foyi ye ne fɛ, ani ne fana te foyi ye diɲɛ fɛ.
48006015	Kɛnɛkɛnɛko, walima kɛnɛkɛnɛbaliya, o si te foyi ye. Min ye fɛɛn ye, o ye i ka kɛ danfɛnkura ye.
48006016	Mɔgɔ minw bɛɛ b'o koo nin sira taama, Ala ka makari ni hɛrɛ kɛ olu ye, an'a ka mɔgɔw bɛɛ ye.
48006017	Ayiwa, mɔgɔ si kana ne tɔɔrɔ tugu, bari jolinɔ minw be ne fari la, olu b'a yira ko ne ye Yezu ka baarakɛla ye.
48006018	N balimaw, an Matigi Yezu Krista ka nɛɛma kɛ aw ye. Amiina.
49001001	Ne Pɔli min kɛra Yezu Krista ka ciden ye ka kɛɲɛ ni Ala sago ye, ne be bataki nin ci Ala ka mɔgɔw ma, minw be Efɛzi dugu kɔnɔ. Aw minw kɛra mɔgɔsɔbɛw ye Yezu Krista ka jɛnɲɔgɔnya barika la,
49001002	an Faa Ala, ni an Matigi Yezu Krista ka nɛɛma ni hɛrɛ kɛ aw ye.
49001003	An ka barika la Ala ye, ale min ye an Matigi Yezu Krista Faa ye. A y'an ta ɲa k'a ka sankolo ɲumanya bɛɛ kɛ an ye Krista barika la.
49001004	Bari, ale Krista le barika la Ala y'an woloma kabini diɲɛ ma dan fɔlɔ, waasa an ka kɛ mɔgɔɲumanw ye a ɲakɔrɔ, jalakiyɔrɔ te minw na kanuya barika la.
49001005	Ala tun kɔnna k'a latigɛ k'an kɛ a ka deenw ye Yezu Krista barika la, ka kɛɲɛ n'a yɛrɛ diyanako ye.
49001006	An ka Ala tanu a ka nɛɛma kosɔn a ye min kɛ an ye, a Deen kanunin barika la.
49001007	Ale Krista ka saya barika la an kunmabɔra, an ka filiw yafara ka kɛɲɛ ni Ala ka nɛɛma dafanin ye.
49001008	Ala y'o kɛ an ye fɔɔ ka ɲa ka lɔnniya dafanin ani hakilitigiya d'an ma.
49001009	A tun y'o koo dogonin latigɛ kabini fɔlɔfɔlɔ, sisan a y'o yira an na. A tun y'o koɲuman nin latigɛ ka kɛ Krista barika la.
49001010	A y'a latigɛ n'o koo kɛwaati sera tuma min na, a ka fɛɛn bɛɛ lajɛnnin, minw be sankolo la ani minw be dugukolo kan, Krista ka kɛ u bɛɛ kuntigi ye.
49001011	Ale Krista barika la, anw ye niyɔrɔ sɔrɔ a fɛ. Ala y'o latigɛ kabini fɔlɔfɔlɔ la. Ale be koo bɛɛ kɛ ka kɛɲɛ n'a yɛrɛ sago ye. A y'an woloma,
49001012	an minw kɔnna k'an jigi la Krista kan, waasa an k'a tanu.
49001013	Aw ye tiɲɛkuma nin mɛn tuma min na, o min ye kibaru diman ye, aw fana lar'a la ka kisi o barika la, ka Nii Senuman sɔrɔ, min ye taamasiɲɛ ye an kan, Ala tun y'a daa di min na.
49001014	Ale lo b'a yira an na ko an bena niyɔrɔ sɔrɔ Ala fɛ n'an kunmabɔra pepewu loon min na, janko Ala ka tanu!
49001015	O le y'a to, kabini ne y'a mɛn ko aw jigi lanin bɛ Matigi Yezu kan ani ko aw be Ala ka mɔgɔw bɛɛ kanu,
49001016	ne ka Ala daali waatiw la, ne be to k'a dali aw ye ka barika la a ye tuma bɛɛ aw kosɔn.
49001017	An Matigi Yezu Krista ka Ala, min ye Faa Nɔɔrɔtigi ye, n b'ale daali a ka Nii Senuman di aw ma, min bena lɔnniya di aw ma, k'a ka koo gwɛ aw ye aw ka se k'o lɔn kosɔbɛ,
49001018	ani k'aw hakili yɛlɛ, aw welela fɛɛn min kama, aw ka se k'o faamu. A ye fɛnɲuman min labɛn a ka mɔgɔw ye, aw k'o nafa lɔn,
49001019	k'a ka sebagaya kabakoman fana lɔn an faan fɛ, an minw lara Yezu la. O sebagaya kelen nin barika la
49001020	a ye Krista kunun, ani ka sigiyɔrɔ d'a ma arijana na a kinibolo fɛ.
49001021	A siginin be fangatigi yebaliw ni kuntigiw ani setigiw ni masaw bɛɛ kunna, ani tɔgɔ wɛrɛ min be se ka wele bii diɲɛ, ani diɲɛ nata la, a b'u bɛɛ kunna.
49001022	Ala ye fɛɛn bɛɛ majigi a ye, k'a sigi a ka jama kunna,
49001023	min ye ale Krista yɛrɛ fari ye. Krista yɛrɛ dafanin be sɔrɔ ale lo la. Ala be ale Krista min na.
49002001	Aw minw tun be i n'a fɔ suuw Ala fɛ aw ka kojuguw n'aw ka hakɛw kosɔn,
49002002	aw tun be minw kɛ fɔlɔfɔlɔ, ka kɛɲɛ ni adamadenya ye, ani sanfɛ jinaw kuntigi ta ye fana, min be baara kɛ ni mɔgɔmurutininw ye halibi.
49002003	An fana, an bɛɛ tun kɛra i ko olu, an tun b'an ta farisogo nigɛlakow fɛ, k'a sago kɛ, ani k'an yɛrɛ ka miiriya kɛ. Ka kɛɲɛ n'an cogo ye, Ala tun be dimi an kɔrɔ i n'a fɔ tɔw fana.
49002004	Nga Ala ka makari te ban, an koo diyar'a ye kosɔbɛ.
49002005	O la, an minw tun sara an ka kojuguw kosɔn, Ala y'an kunun ni Krista ye. Aw kisira nɛɛma le barika la.
49002006	Ala y'an kunun ni Yezu Krista ye k'an kɛ kuntigiw ye n'a ye a ka mara la.
49002007	O le y'a to, a tun y'a latigɛ k'a ka nɛɛma dafanin kɛ waati nataw la an faan fɛ, min ɲɔgɔn tɛ, a ka ɲumanya kosɔn Yezu Krista barika la.
49002008	Aw lar'a la minkɛ, o le y'a to aw kisira nɛɛma barika la, o te aw yɛrɛ seko ye, o ye Ala ka nili ye.
49002009	O ma kɛ aw ka kɛwali sababu la, janko mɔgɔ si kana se k'a yɛrɛ boɲa.
49002010	An ye Ala bulonɔ ye, a y'an dan Yezu Krista barika la kɛwaliɲumanw kama, Ala ye minw latigɛ kabini fɔlɔfɔlɔ janko an k'o kɛ.
49002011	Aw tun be cogo min na fɔlɔ la, aw k'aw hakili jigi n'o ye. Aw te zuwifuw ye. Zuwifuw b'aw wele ko kɛnɛkɛnɛbaliw, k'u yɛrɛ wele ko kɛnɛkɛnɛninw, k'a sɔrɔ u ka kɛnɛkɛnɛko kɛra adamaden bulonɔ ye.
49002012	O waati la, aw tun te Krista lɔn, niyɔrɔ tun te aw fɛ Isirayɛlidenw cɛma. Ala tun y'a daa di bɛɛn min la, aw niin tun t'o la. Aw tun be yen ten, jigi layɔrɔ tun t'aw fɛ, aw tun te Ala lɔn fana.
49002013	Aw yɔrɔ tun ka jan Ala la, nga sisan, aw gwɛrɛla a la Yezu Krista kosɔn a joli barika la.
49002014	Bari ale lo y'an ka hɛrɛ ye, ale min ye zuwifuw ni siya tɔw jɛn k'u kɛ kelen ye, ani ɲɔgɔnkɔniya min tun kɛra kogo ye u cɛ, a y'a yɛrɛ di k'o ci.
49002015	A y'a kɛ sariya n'a ka ladiliw bɔra seen kan. A kɛra ten, a y'a latigɛ ka zuwifuw ni siya wɛrɛw jɛn k'u kɛ kelen ye a ka jɛnɲɔgɔnya barika la, ka hɛrɛ don u ni ɲɔgɔn cɛ,
49002016	k'u fila bɛɛ jɛn ka kɛ kelen ye, k'u bɛn ni Ala ye, a ka saya sababu la lɔgɔ kan. O yɔrɔ la, a ye see sɔrɔ ɲɔgɔnkɔniya kan k'o ban.
49002017	A nana hɛrɛkuma fɔ aw yɔrɔjan mɔgɔw, ani yɔrɔsurun mɔgɔw ye.
49002018	Ale sababu la, an kelen kelen bɛɛ be se ka se an Faa Ala fɛ, Nii Senuman kelen barika la.
49002019	A kɛra ten, aw te lonanw ye tugu, walima jamana wɛrɛ mɔgɔw, nga aw ye Ala ka mara mɔgɔw le ye, Ala ka somɔgɔw.
49002020	Kiraw ni cidenw ye soo juu min sigi, ni Yezu Krista le y'o juu nin kabakuru barikaman ye, boon nɔnkɔn ta, aw lɔra o le kan i n'a fɔ boon.
49002021	Ale Yezu Krista barika la, kogo tɔɔ be lɔ ka ɲa, ani ka kɛ Matigi Ala ka soo ye.
49002022	Ale sababu la, aw fana ni tɔw sera ka lɔ ka kɛ Ala ka boon ye Nii Senuman barika la.
49003001	O le y'a to ne Pɔli min be kaso la Yezu Krista kosɔn aw siya wɛrɛw kama,
49003002	Ala ye nɛɛma kɛ ne ye ka baara min kalifa ne ma aw ka hɛrɛ kama, aw y'o koo mɛn.
49003003	A y'a ka koo dogonin yira ne la. N y'o koo fɔ aw ye dɔɔni ka tɛmɛ.
49003004	N'aw b'o kalan tuma min na, aw ben'a ye ko ne be Krista ka koo dogonin nin lɔn.
49003005	O koo dogonin ma se ka yira adamaden si la waati tɛmɛninw na, i n'a fɔ a yirala Ala ka cidenw, n'a ka kiraw la cogo min na sisan Nii Senuman barika la.
49003006	O kɔrɔ ko siya wɛrɛw ye Isirayɛlidenw ka niyɔrɔ ɲɔgɔn sɔrɔ Ala ka koo, ni dadili koo la, ani ka jɛn ka kɛ kelen ye, kibaru diman kosɔn Yezu Krista barika la.
49003007	Ala ye nɛɛma kɛ ne ye a ka sebagaya barika la, ka ne kɛ kibaru diman nin fɔbaga ye.
49003008	Ne min ye Ala ka mɔgɔw bɛɛ la kɔmɔgɔ ye. O bɛɛ n'a ta, Ala ye nɛɛma kɛ ne ye waasa ne ka Krista ka ɲumanya fɔ siya wɛrɛw ye, daan te ɲumanya min na.
49003009	Ala min ye fɛɛn bɛɛ dan, ale ye koo min dogo kabini waatijan, ne k'o koo kɛcogo fɔ ka gwɛ.
49003010	O la, sankolo kɔnɔ fangatigiw ni setigiw na se ka Ala ka hakilitigiya cogo bɛɛ lɔn, Krista ka jama barika la bii,
49003011	ka kɛɲɛ n'a ka koo latigɛnin ye kabini fɔlɔfɔlɔ, a ye min kɛ an Matigi Yezu Krista barika la.
49003012	N'an lara ale la ka jɛn n'a ye, sira dinin b'an ma ka gwɛrɛ Ala la ni jigi ye.
49003013	O la, ne b'aw daali ko aw kana aw jigi tigɛ ne ka tɔɔrɔko kosɔn, ne be minw kɛ aw kama, o le ye aw ka yɛrɛboɲa sababu ye.
49003014	O le kosɔn, ne be n kunbiri gwan Faa Ala ɲakɔrɔ,
49003015	sankololafɛn ni dugukolo kan fɛɛnw bɛɛ b'u tɔgɔ sɔrɔ ale min fɛ.
49003016	A ka ɲumanya ka bon. O la, ne b'a daali a ka fanga di aw ma k'aw jaa gwɛlɛya a ka Nii Senuman barika la,
49003017	janko Krista ka koo ka se ka sigi aw kɔnɔ jigi barika la, kanuyasɔbɛ ka se ka sɔrɔ aw kɔnɔ fɔɔ ka ɲa.
49003018	O la, daan te Krista ka kanuya min na, aw ni Ala ka mɔgɔw bɛɛ bena se k'o faamu.
49003019	Krista ka kanuya min tɛmɛna lɔnniya bɛɛ kan, aw bena se k'o faamu, ka fa Ala la.
49003020	An be fɛɛn minw daali, walima ka miiri minw la, Ala min be se k'o d'an ma, hali ka tɛmɛ o kan yɛrɛ, a ka sebagaya barika la min be baara kɛ an kɔnɔ,
49003021	boɲa ka la ale kelen kan, a ka jama cɛma Yezu Krista kosɔn, waati bɛɛ la! Amiina!
49004001	Ne b'aw daali, ne min be kaso la Matigi kosɔn, ko aw taamacogo ka bɛn n'aw welekun ye,
49004002	k'aw yɛrɛ majigi koo bɛɛ la ka kɛ mɔgɔsabalininw ye, ka muɲuli kɛ, ka ɲɔgɔn dɛmɛdɛmɛ kanuya la.
49004003	Bɛɛn min be sɔrɔ Nii Senuman fɛ, aw ka banba ka to o la hɛrɛ kosɔn.
49004004	Farisogo kelen ni Nii kelen le be yen, i n'a fɔ aw welela jigi kelen kama cogo min na.
49004005	Matigi kelen le be yen, lanaya kelen fana le be yen, ani batizeli kelen le be yen.
49004006	Ala kelen fana le be yen, ale lo ye bɛɛ Faa ye, a be bɛɛ kunna, a be baara kɛ bɛɛ kɔnɔ, ani a be ni bɛɛ ye.
49004007	Nga a ye nɛɛma kɛ an kelen kelen bɛɛ ye ka kɛɲɛ ni seko ye Krista ye min d'an ma.
49004008	A fɔra Ala ka kuma na ko: «A yɛlɛtɔ sanfɛ, a ye dɔw kɛ kasodenw ye, ani ka boɲafɛnw di mɔgɔw ma.»
49004009	N'a fɔra ko a yɛlɛla, o kɔrɔ ko a tun jigira fɔɔ dugukolo jukɔrɔ.
49004010	Ale min jigira, ale kelen le yɛlɛla ka taga fɔɔ sankolo daan na, janko a ka koo ka se ka koo bɛɛ dafa.
49004011	Ale Krista kelen le ye mɔgɔw boɲa ka seko d'u ma, dɔw ka kɛ cidenw ye, dɔw ka kɛ kiraw ye, dɔw ka kɛ a ka kibaru diman fɔbagaw ye, dɔw fana ka kɛ Krista ka jama kɔlɔsibagaw ni karamɔgɔw ye.
49004012	A y'o kɛ waasa k'a ka mɔgɔw labɛn u ka se ka baara kɛ, janko Krista farisogo ka barika sɔrɔ.
49004013	A kɛra ten, an bɛɛ be se ka jɛn ka kɛ kelen ye an jigi barika la ani Ala Dencɛ lɔnniya barika la, ka kɛ mɔgɔkɔrɔbaw ye, ka kɔgɔ fɔɔ ka kɛ mɔgɔdafaninw ye i n'a fɔ Krista.
49004014	O la, aw tena kɛ i n'a fɔ denmisɛnw tugu, minw te se ka lɔ kelen kan, kalanjugu sifa bɛɛ ni namara be se ka minw hakili yɛlɛma k'u kunna cɛn, i n'a fɔ kurundennin be cogo min na jii kan.
49004015	Nga n'an be tiɲɛ fɔ kanuya la, an bena se ka taga ɲa fɔɔ ka se ka jɛn ni Krista ye kosɔbɛ, ale min ye Kuntigi ye.
49004016	Ale barika la, farikolo yɔrɔ bɛɛ be ɲɔgɔn minɛ ka ɲa, ka kɛ kelen ye. Bɛɛ n'a ka baara, o la a farisogo bɛɛ lajɛnnin be boɲa ka barika sɔrɔ kanuya la.
49004017	Ne be min fɔ aw ye k'a gwɛlɛya Matigi barika la, o ye nin ye: ko aw kana taama i n'a fɔ Alalɔnbaliw be taama cogo min na u ka miiriya fufafu fɛ.
49004018	U be dibi la, Ala be hɛrɛ min kɛ, u te o lɔn u ka faamubaliya n'u ka dusugwɛlɛya kosɔn.
49004019	Maloya yɔrɔ ka jan u la, fɔɔ u y'u yɛrɛ bila kakalaya sifa bɛɛ la, u te wasa.
49004020	Nga aw ma Krista ka koo lɔn o cogo la dɛ.
49004021	Aw kɔni y'a koo mɛn, aw kalanna o la ka kɛɲɛ n'a ka tiɲɛ ye.
49004022	O la, aw k'aw jogokɔrɔ bila, min tun ye juguya ni nigɛjuguw ye, olu sababu la, aw tun be fili.
49004023	Aw ka kan k'aw ka miiriya yɛlɛma,
49004024	ka jogokura ta, ka kɛ Ala jaa ye, ka kɛ mɔgɔtilenninw ni mɔgɔɲumanw ye, minw be sɔrɔ Ala ka tiɲɛ barika la.
49004025	O kama, aw ka galontigɛ dabila! Mɔgɔ kelen kelen bɛɛ ka tiɲɛ fɔ ɲɔgɔn ye, bari an kɛra farisogo kelen ye.
49004026	N'aw dimina, aw kana hakɛ kɛ, aw kana dimi mara fɔɔ ka tilekun don.
49004027	Aw kana donyɔrɔ di Sutana ma.
49004028	Mɔgɔ min be soɲali kɛ, o tigi kana soɲali kɛ tugu, nga o tigi ka baara kɛ ka ɲa, janko a ka se ka sɔrɔli kɛ ka dɔ di dɛsɛbagatɔw ma.
49004029	Kumajugu kana bɔ aw si daa la, fɔɔ kumaɲuman, min be se k'a mɛnbagaw dɛmɛ ani k'u mako ɲa cogo dɔ la.
49004030	Aw kana Ala ka Nii Senuman dusu kasi, ale min ye taamasiɲɛ ye aw kan, k'an ka kisilon kɔnɔ.
49004031	Aw ka kɔnɔnajuguya dabila, aw kana dimi mara, aw dusu kana bɔ. Aw ka mankan caaman dabila, ka tɔgɔcɛn dabila, ani juguya sifa bɛɛ.
49004032	Aw ye hinɛ ɲɔgɔn na ka koɲuman kɛ ɲɔgɔn ye, ka yafa ɲɔgɔn ma i n'a fɔ Ala fana yafara aw ma cogo min na Krista barika la.
49005001	Aw ka banba ka Ala ladege, bari aw y'a deenw ye minw koo ka d'a ye.
49005002	Aw ka koo bɛɛ kɛ ni kanuya ye, i n'a fɔ Krista, ale min y'an kanu k'a yɛrɛ di ka kɛ saraka ye an kosɔn min diyara Ala ye i n'a fɔ wusulan.
49005003	Kakalaya, walima mɔgɔkolonya, ani wasabaliya, o koo si kana mɛn aw cɛma, bari Ala ka mɔgɔw man kan k'o kɛ.
49005004	Malobaliyakuma, ni kumakolon ani kumanɔgɔnin fana ma ɲi. Aw ka to ka Ala tanu dɔrɔn.
49005005	Aw k'a faamu kosɔbɛ ko kakalaw ni mɔgɔnɔgɔninw, ni wasabaliw tena don Krista ni Ala ka masaya la. Wasabaliya ni josɔn bɛɛ ye kelen ye.
49005006	Aw kana sɔn mɔgɔ si k'aw ɲagami n'a ka kuma fufafu ye, bari o ɲɔgɔn le b'a to Ala be dimi a ka kuma batobaliw fɛ.
49005007	Aw kana jɛn n'u ye fewu.
49005008	Fɔlɔfɔlɔ, aw kɔnɔ tun finnin lo, sisan aw kɔnɔ gwɛnin lo Matigi barika la. Mɔgɔ minw kɔnɔ gwɛnin lo, aw ka taama i n'a fɔ olu,
49005009	bari mɔgɔ minw kɔnɔ gwɛnin lo, olu ka kɛwaliw ye nin ye: ɲumanya, tilenninya, ani tiɲɛko.
49005010	Fɛɛn min ka di Matigi ye, aw ka banba k'o lɔn.
49005011	Aw kana dibidibiko kɛ, tɔnɔ te o la. Aw ka ban o ma k'o koo fɔ ka gwɛ mɔgɔw ye,
49005012	bari u be koo minw kɛ dogo la, o fɔko yɛrɛ ye maloya ye.
49005013	Nga ni fɛɛn o fɛɛn bɔra kɛnɛ kan, o be faamu.
49005014	Bari ni koo o koo bɔra kɛnɛ kan ka ban, o be faamu. O le y'a to a fɔra ko: «Wili, e min be sinɔgɔ la, wili ka bɔ suuw cɛma, Krista ben'a ka yeelen bɔ i ye.»
49005015	Aw k'aw yɛrɛ kɔlɔsi kosɔbɛ, aw kana kɛ nalomanw ye, nga hakilitigiw.
49005016	Waati min b'aw bolo, aw ka banba ka koɲuman kɛ, n'o tɛ, juguya ye fanga sɔrɔ bii tile la.
49005017	O la, aw kana kɛ kolɔnbaliw ye, nga aw ka Matigi sago ɲini k'o lɔn.
49005018	Aw kana fa duvɛn na, o be mɔgɔ mako sa, aw ka fa Nii Senuman na.
49005019	Aw ka ɲɔgɔn jija ni Ala tanuli dɔnkiliw ye minw be Ala ka kuma kɔnɔ, ni dɔnkili wɛrɛw ye, ani Nii Senuman ye minw d'aw ma. Aw ka dɔnkili la, ka barika la Matigi ye n'aw dusu bɛɛ ye.
49005020	Aw ka barika la an Faa Ala ye an Matigi Yezu Krista tɔgɔ kosɔn, waati bɛɛ ani koo bɛɛ la.
49005021	Krista ɲasiran kosɔn, aw k'aw yɛrɛ majigi ɲɔgɔn ye.
49005022	O la, musow, aw k'aw yɛrɛ majigi aw cɛɛw ye, i n'a fɔ aw b'a kɛ Matigi ye cogo min na.
49005023	Bari cɛɛ le y'a ka muso kuntigi ye, i n'a fɔ Krista ye a ka jama kuntigi ye cogo min na, min y'a farisogo ye, a kɛra min kisibaga ye.
49005024	Krista ka jama b'a yɛrɛ majigi Krista ye cogo min na, o cogo kelen na, muso ka kan k'a yɛrɛ majigi a cɛɛ ye koo bɛɛ la.
49005025	Cɛɛw, aw k'aw ka musow kanu, i n'a fɔ Krista ye a ka jama kanu cogo min na, fɔɔ k'a nii di a kosɔn,
49005026	waasa k'a saniya batizeli barika la jii kɔnɔ ni kuma ye,
49005027	a ka jama dafanin ka sɔrɔ a yɛrɛ ɲakɔrɔ, nɔɔ si kana ye a kan, ni kurukuruyɔrɔ ani dɛsɛyɔrɔ si kana ye a la. A b'a fɛ a ka jama ka kɛ a ɲanaman ye, jalakiyɔrɔ kana sɔrɔ a la.
49005028	O cogo kelen na, cɛɛw ka kan k'u ka musow kanu i n'a fɔ u yɛrɛ farisogo. Cɛɛ min b'a ka muso kanu, o tigi b'a yɛrɛ le kanu,
49005029	bari mɔgɔ si t'a yɛrɛ kɔniya fewu, nga a b'a yɛrɛ balo ani k'a yɛrɛ mara ka ɲa, i n'a fɔ Krista b'a ka jama kɛ cogo min na,
49005030	bari an ye Krista farisogo yɔrɔ dɔ ye.
49005031	«O le y'a to, cɛɛ ben'a faa n'a baa to yen ka nɔrɔ a ka muso la, u fila bena jɛn ka kɛ kelen ye.»
49005032	O koo nin kɔrɔ ka bon kosɔbɛ, ne ye kuma min fɔ, o ɲasinnin be Krista n'a ka jama ka koo ma.
49005033	O kɔ, aw kɔni, aw kelen kelen bɛɛ k'a ka muso kanu i n'a fɔ aw yɛrɛ, musow fana k'u ka cɛɛw boɲa.
49006001	Matigi ɲasiran kosɔn denmisɛnw, aw k'aw wolobagaw boɲa, o le ka ɲi.
49006002	«I k'i faa n'i baa boɲa,» (o le ye sariya fɔlɔ ye dadili tara ka la min kan),
49006003	«janko i ka se ka hɛrɛ ni sijan sɔrɔ dugukolo kan.»
49006004	Wolobagaw, aw fana, aw kana fariya aw deenw ma fɔɔ u be muruti, nga aw k'u kolo k'u ladi, ani k'u kalan ka kɛɲɛ ni Matigi sago ye.
49006005	Jɔɔnw, aw k'aw kuntigiw boɲa kosɔbɛ ni kɔnɔgwɛ ye, ka siran u ɲa i n'a fɔ aw b'a kɛ Krista ye cogo min na.
49006006	Aw kana o kɛ u ɲana dɔrɔn k'aw koo diya u ye, nga aw k'o kɛ i n'a fɔ Krista ka jɔɔnw, ka Ala sago kɛ sɔbɛ la.
49006007	Aw ka baara kɛ u ye ni dusuɲuman ye, i n'a fɔ aw be Matigi ka baara kɛ cogo min na. Aw kan'a kɛ i n'a fɔ aw b'o kɛra mɔgɔ ye,
49006008	bari aw b'a lɔn ko mɔgɔ kelen kelen bɛɛ bena u ka baaraɲuman tɔnɔ sɔrɔ Matigi fɛ, jɔɔn fara hɔrɔnw kan.
49006009	Kuntigiw, aw fana k'o koo ɲɔgɔn kɛ u ye. Aw kana fariya u ma, bari aw b'a lɔn k'u Kuntigi n'aw fana ta ye kelen ye min be sankolo la, ani ale te mɔgɔ woloma ka bɔ mɔgɔ la.
49006010	Ayiwa, aw k'aw jija Matigi ka koo la a ka sebagaya dafanin barika la.
49006011	Aw ka Ala ka kɛlɛkɛminanw bɛɛ ta waasa aw ka se ka lɔ ka ɲa ka Sutana ka namaraw kunbɛn.
49006012	Bari an te kɛlɛ kɛ ni adamadenw ye, nga an be kɛlɛ kɛ ni diɲɛjugu kuntigiw ye, ni sanfɛ fangatigiw, ni setigi minw be dibi la, ani nijugu minw be sankolo la.
49006013	O la, aw ka Ala ka kɛlɛkɛminanw bɛɛ ta waasa ni lonjugu sera, aw ka se ka lɔ kelen kan fɔɔ ka se a laban ma.
49006014	Aw ye jija ka tiɲɛ kɛ aw ka cɛsirilan ye, ani tilenninya ka kɛ aw ka nigɛkunbɛnnan ye.
49006015	Aw ye jija ka kibaru diman fɔ, min ye hɛrɛkuma ye, o ka kɛ i n'a fɔ aw ka sennasanbara.
49006016	Lanaya min b'aw la, aw k'o kɛ i n'a fɔ kɛlɛden ka nigɛkunbɛnnan, ka se ka Sutana ka biɲɛ tasumaman bɛɛ faga n'o ye.
49006017	Aw ka kisili nigɛfugulan biri, ani ka Nii Senuman ka murujan ta min ye Ala ka kuma ye.
49006018	Aw ka Ala daali kosɔbɛ tuma bɛɛ Nii Senuman barika la ni daalili sifa bɛɛ ye. Aw ye jija o la kosɔbɛ ka daalili kɛ Ala ka mɔgɔw bɛɛ ye.
49006019	Aw ka Ala daali ne fana ye, waasa ni ne b'a fɛ ka kibaru diman fɔ tuma min na, ne ka se ka jagwɛlɛya sɔrɔ k'a fɔ ka gwɛ,
49006020	min kosɔn ne kɛra Krista ka lasigiden ye ni n be kaso la. Aw ka Ala daali ne ye, waasa ne ka se k'a ka koo fɔ ni jagwɛlɛya ye i n'a fɔ ne ka kan k'a fɔ cogo min na.
49006021	An balimacɛ Tisiki, min koo ka di ne ye kosɔbɛ, ani a kɛra Matigi ka baarakɛlasɔbɛ ye, ale bena ne ka koo bɛɛ fɔ aw ye, janko aw fana k'o faamu.
49006022	O le kosɔn, ne b'a ci aw fɛ, janko a k'an ka kibaruya fɔ aw ye, ani k'aw jigi tugu.
49006023	An Faa Ala n'an Matigi Yezu Krista ka hɛrɛ, ni kanuya ani jigi di an balimaw ma.
49006024	An Matigi Yezu Krista koo ka di mɔgɔ minw ye, n'u b'a kanu kanuya banbali la, Ala ka nɛɛma kɛ olu bɛɛ ye.
50001001	Ne Pɔli ani Timote, Yezu Krista ka jɔɔnw, an be nin sɛbɛ nin ci aw ma, aw minw ye Ala ka mɔgɔw ye Filipi dugu kɔnɔ Yezu Krista barika la, an b'a ci aw ka ɲamɔgɔw n'u dɛmɛbagaw ma fana.
50001002	An Faa Ala, n'an Matigi Yezu Krista ka nɛɛma ni hɛrɛ kɛ aw ye.
50001003	Tuma o tuma ni ne hakili jigira aw kɔ, ne be barika la n ka Ala ye.
50001004	Ni ne be Ala daali aw ye tuma min na, ne b'o kɛ ni nisɔndiya ye tuma bɛɛ,
50001005	bari kabini ne y'a daminɛ ka kibaru diman fɔ aw fɛ, fɔɔ ka na se bii ma, aw be ne dɛmɛna k'aw niyɔrɔ ta o baara la.
50001006	Ne lanin b'a la ko Ala min ye baaraɲuman nin daminɛ aw dusu la, ko ale bena taga ɲa k'aw dɛmɛ o la fɔɔ ka taga se Yezu Krista kɔsegilon ma.
50001007	Tiɲɛ be ne fɛ ka miiri aw la tuma bɛɛ, bari aw koo be ne dusu la. Ka ne to kaso la, walima ne tun be kibaru diman fɔra ka gwɛ mɔgɔw ye tuma min na, janko u k'u jigi l'a kan kosɔbɛ, Ala ye boɲa min la ne kan, aw y'aw niyɔrɔ ta o baara la.
50001008	Ala yɛrɛ b'a lɔn ko aw bɛɛ koo ka di ne ye i n'a fɔ aw koo ka di Yezu Krista ye cogo min na.
50001009	Ne be Ala daali aw ye ko a ka dɔ fara aw ka kanuya kan tuma bɛɛ, o ka kɛ lɔnniya ni hakilitigiya la,
50001010	waasa aw ka se ka koɲuman lɔn, ka kɛ mɔgɔɲuman jalakibaliw ye Krista kɔsegilon na,
50001011	ani janko aw ka kɛwaliɲuman kɛ sɛbɛ la, min see be sɔrɔ Krista barika la, waasa boɲa ni tanuli ka kɛ Ala ye.
50001012	Ne balimaw, ne b'a fɛ aw ka min faamu, o filɛ nin ye: koo minw ye ne sɔrɔ, o kɛra sababu ye kibaru diman tagara ɲa.
50001013	A kɛra ten, sɔlidasi minw be masacɛ ka lasigiden ka luu kɔnɔ, ani mɔgɔ tɔw bɛɛ, olu bɛɛ y'a lɔn ko ne be kaso la Krista ka baara kosɔn.
50001014	Ne minɛko kɛra sababu ye an balimaw caaman ye jagwɛlɛya sɔrɔ Matigi barika la. Olu be tagara ɲa ka Ala ka kuma fɔ ni siranya t'o la.
50001015	Tiɲɛ na, mɔgɔ dɔw be Krista ka kibaru fɔ ni keliya ani kɔnɔnajuguya ye, nga dɔw kɔni b'a fɔra ni kɔnɔgwɛ ye.
50001016	Olu b'o kɛ ni kanuya ye, bari u y'a lɔn ko ne be yan kibaru diman fɔli kosɔn.
50001017	Nga minw kɔnɔ gwɛnin tɛ, n'u be Krista ka kibaru fɔra ni kɔnɔnajuguya ye, olu b'a fɛ ka dɔ fara ne ka sigɛn kan kaso la.
50001018	Hali n'u b'a kɛra ni kɔnɔnajuguya ye, walima ni kɔnɔgwɛ ye wo, o si te baasi ye. Ne kɔni be nisɔndiya bari Krista ka kibaru diman be fɔra cogo bɛɛ la, o la, ne bena taga ɲa ni n ka nisɔndiya ye.
50001019	Bari ne lanin b'a la ko aw ka Ala daali, ni Yezu Krista ka nii barika la, o koo bɛɛ laban na, Ala bena ne kunmabɔ.
50001020	Ne jigi be min kan kosɔbɛ, ni n b'a makɔnɔna sɔbɛ sɔbɛ la, ale kama ne tena maloya fɔɔ ne be jagwɛlɛya sɔrɔ le. K'a ta sisan ma ani tuma bɛɛ, ne be nii na wo, ne sara wo, ne b'a fɛ ka boɲa la Krista tɔgɔ kan,
50001021	bari ni ne be nii na, ne be nii na Krista ka baara kosɔn, nga ni ne sara, o fana ye ne ka tɔnɔ ye.
50001022	Nga ka ne to nii na, ni ne bena se ka baaraɲuman kɛ tugu, o la ne kɔni m'a lɔn ne bena min ta.
50001023	Ne ka miiriya be a faan fila bɛɛ la, nga min ka fisa kosɔbɛ ne fɛ, o ye ne ka bɔ nin diɲɛ na ka taga to Krista fɛ.
50001024	Nga ni ne tora nii na, o le ka fisa aw ma kosɔbɛ,
50001025	o la, ne lanin b'a la ko ne bena to nii na aw gɛrɛfɛ, k'aw bɛɛ dɛmɛ ka taga ɲa ani ka nisɔndiya sɔrɔ aw ka lanaya la Yezu la.
50001026	Ni ne kɔsegira aw fɛ tuma min na, aw bena se k'aw yɛrɛ boɲa Krista barika la ne kosɔn.
50001027	Min ka gwɛlɛ, o ye nin ye: Aw ka taamacogo ka kan ka bɛn Krista ka koo ma, waasa hali ni ne nana aw fɛ, walima ne ma se ka na wo, ne k'a mɛn ko aw jijanin lo, ka bɛn ka baara kɛ ni miiriya kelen ye ani dusu kelen ye kibaru diman kosɔn aw y'aw jigi la min kan.
50001028	Aw kana sɔn aw juguw ka siranya bila aw la cogo si la. Ni aw jaa ma tigɛ fewu, u ben'a lɔn ko olu ta ye halakili ye, ani ko aw ta ye kisili ye min bɔra Ala fɛ.
50001029	Aw minw kɛra Krista ta ye, Ala ye nɛɛma min kɛ aw ye, o ye nin ye: A y'a kɛ aw y'aw jigi la a kan, o dama tɛ, aw be sigɛn sɔrɔ a kosɔn fana.
50001030	O sigɛn min b'aw kan, aw ye ne ye o le la, aw b'a lɔn ko halibi, n b'o la fana.
50002001	Ni jigitugu be sɔrɔ Krista fɛ, ni jagwɛlɛya be sɔrɔ a ka kanuya la, ni jɛnɲɔgɔnya be aw ni Nii Senuman cɛ, ni ɲumanya ni hinɛ be sɔrɔ a la,
50002002	aw k'aw ka miiriya kɛ kelen ye kanuya la, ani k'aw kɔnɔ kɛ kelen ye ka bɛn koo bɛɛ la, o la, ne ka nisɔndiya be taga ɲa kosɔbɛ.
50002003	Aw kana foyi kɛ ni kɔnɔnajuguya ye, ani yɛrɛboɲa ye, nga aw k'aw yɛrɛ majigi k'aw tɔɲɔgɔn filɛ ko a ka fisa n'aw ye.
50002004	Aw la, mɔgɔ si kana miiri a yɛrɛ la dɔrɔn, aw ka miiri aw tɔɲɔgɔn na fana.
50002005	Sɔɔn min tun be Yezu Krista la, o ɲɔgɔn ka sɔrɔ aw fana na.
50002006	Ale min ni Ala ye kelen ye, a ma sɔn k'o jati.
50002007	Nga a sɔnna k'o bɛɛ to yen, ka na jɔɔn cogo ta, ka kɛ i n'a fɔ mɔgɔ, mɔgɔw y'a jati adamaden dama ye.
50002008	A sɔnna k'a yɛrɛ majigi ka Ala sago kɛ fɔɔ ka taga se saya ma lɔgɔ yɛrɛ kan.
50002009	O le y'a to, Ala ye boɲa la a kan kosɔbɛ, tɔgɔ min ka fisa ni tɔgɔ bɛɛ ye, a y'o d'a ma,
50002010	waasa Yezu tɔgɔ kosɔn, fɛɛn minw be sankolo kɔnɔ, ni dugukolo kan ani dugukolo jukɔrɔ, olu bɛɛ k'u kunbiri gwan,
50002011	ani bɛɛ k'a fɔ ko Yezu Krista ye Matigi ye, ka boɲa la an Faa Ala tɔgɔ kan.
50002012	Ne teriw, aw tun be ne ka kuma bato ka ne to aw fɛ, halibi aw ka taga ɲa ka dɔ fara o kan, aw ka jija ka baara kɛ aw ka kisili kosɔn ni Alaɲasiran ye kosɔbɛ.
50002013	Bari Ala ye koɲuman min latigɛ, a be aw dɛmɛna tuma bɛɛ k'o kɛli nigɛ don aw la k'a kɛ see di aw ma.
50002014	Aw ka koo bɛɛ kɛ, ŋunuŋunu ni sɔsɔli kana sɔrɔ a si la,
50002015	waasa aw ka kɛ mɔgɔ jalakibaliw ni mɔgɔɲumanw, ani Ala deenw ye, juguya te minw kɔnɔ fewu diɲɛ mɔgɔw cɛma, olu minw ka jugu ani u tilennin tɛ. Aw ka kɛ yeelen ye u cɛma i n'a fɔ lolow.
50002016	U be se ka kisi kuma min barika la, aw k'o fɔ u ye. N'o kɛra, o bena kɛ ne fɛ kunkɔrɔta ye Krista nalon na, o la, ne ye baara min kɛ ani ka sigɛn minw muɲu, o tena kɛ fuu ye.
50002017	Hali ni ne joli ka kan ka bɔn ka kɛ saraka ye ka fara aw jigi ta kan, o be diya ne ye, ani o be ne nisɔndiya n'aw bɛɛ ye.
50002018	O la, aw fana ka nisɔndiya kosɔbɛ ni ne ye.
50002019	N'a kɛra an Matigi Yezu sago ye, ne jigi b'a la ko ne bena Timote ci aw fɛ, waasa n'a kɔsegira ka na tuma min na, ne ka se ka nisɔndiya aw ka kibaruya kosɔn.
50002020	Ale kelen le be hami aw ka koo la i n'a fɔ ne.
50002021	Mɔgɔ tɔɔ nunu, olu bɛɛ be miiri u yɛrɛ ka koo la dama, u te miiri Yezu Krista ka koo la.
50002022	A y'a ka mɔgɔsɔbɛya yira cogo min na, aw b'o lɔn. A y'a yɛrɛ di ka baara kɛ ni ne ye, kibaru diman ka ɲataga kosɔn, i n'a fɔ deen be baara kɛ n'a faa ye cogo min na.
50002023	Ni ne nana ɲaa ye ne ka koo la tuma min na, ne jigi b'a la k'ale ci aw fɛ,
50002024	ne jigi be Matigi kan ko yanni dɔɔni ne yɛrɛ fana bena na aw fɛ.
50002025	Ne y'a miiri ko a ka fisa ne ka n balimacɛ Epaforaditi ci aw fɛ, ale min kɛra ne tɔɲɔgɔn ye baara nin na ani bondori nin na. Aw tun y'a ci ka na ne dɛmɛ, o kɛra koɲuman ye ne ma.
50002026	A b'a fɛ ka aw bɛɛ ye teliya la, bari a hakili ɲagaminin lo ko aw y'a ka bana koo mɛn.
50002027	Tiɲɛ na, a tun banana kosɔbɛ fɔɔ a tun be ɲini ka sa, nga Ala makarila a la. A ma kɛ ko a makarila ale kelen dɔrɔn na dɛ, a makarila ne la fana, waasa dɔ kana fara ne ka dusukasi kan.
50002028	Ne kɔrɔtɔnin le b'a ci, waasa n'aw segira k'a ye, aw ka nisɔndiya, ani dɔ ka bɔ ne ka dusukasi la.
50002029	Aw k'a minɛ ni nisɔndiya ye balimaya la Matigi kosɔn. A daganin lo aw ka o mɔgɔ sugu nin ɲɔgɔn minɛ ka ɲa,
50002030	bari a tun be ɲini ka sa Krista ka baara kosɔn, a m'a yɛrɛ nii jati fɛɛn ye, aw tun te se ka dɛmɛ min ɲɔgɔn kɛ ne ye, a y'o le kɛ ne ye.
50003001	Ayiwa n balimaw, sisan kɔni aw ka nisɔndiya Matigi kosɔn. Ne ye koo minw fɔ aw ye, a ma gwɛlɛ ne ma ka kɔsegi olu kan. O be aw fana dɛmɛ kosɔbɛ.
50003002	Aw k'aw yɛrɛ kɔlɔsi wulu nunu na, baarakolonkɛlaw, minw ka kɛnɛkɛnɛko te sɔbɛ koo ye.
50003003	Bari mɔgɔ minw kɛnɛkɛnɛna sɔbɛ la, o ye anw le ye, an minw be Ala bato a ka Nii barika la, k'an ka boɲa sɔrɔ Yezu Krista barika la, an minw t'an jigi la an yɛrɛ kan.
50003004	Ni mɔgɔ dɔ be miiri ko ale be se k'a jigi la a yɛrɛ kan, ne fana be se k'a fɔ ko ne be se k'o kɛ ka tɛmɛ o tigi kan, bari cogoya bɛɛ la, ne be se ka n jigi la n yɛrɛ kan.
50003005	Ne wolola, a tile seeginan loon, n kɛnɛkɛnɛna. Ne ye Isirayɛliden ye ka bɔ Bɛnzamɛn kɔmɔgɔw la. Ne ye eburu ye, ne wolobagaw bɛɛ ye eburuw ye. Ala ka sariya batoli faan fɛ, ne ye Fariziɲɛ ye.
50003006	Ne jijanin tun be fɔɔ ka kɛ Krista ka jama tɔɔrɔbaga ye. Ka taga tilenninya faan fɛ, ne ye sariya bato fɔɔ jalakiyɔrɔ tun te ne la.
50003007	O fɛɛn nunu bɛɛ tun kɛra tɔnɔ ye ne fɛ, nga sisan ne be olu filɛ fɛnfu ye Krista kosɔn.
50003008	Tiɲɛ na, ne sera ka n Matigi Yezu Krista lɔn minkɛ, n'o ye koba ye, o le kama, ne b'o koo bɛɛ filɛ fuu ye. Ale lo kosɔn ne sɔnna ka fɛɛn bɛɛ ye k'o to yen. Ani ne be fɛɛn bɛɛ filɛ i n'a fɔ ɲamaɲama, waasa ne ka Krista sɔrɔ,
50003009	ka jɛn n'a ye. A ma kɛ ko ne tilennin be Ala ɲakɔrɔ sariya batoli kosɔn. Nga ne tilennin be a ɲakɔrɔ bari ne ye n jigi la Krista kan. O tilenninya nin be sɔrɔ jigi barika la Ala fɛ.
50003010	Ne be min ɲini, o ye nin ye: ka Krista lɔn, ani k'a ka kununni sebagaya lɔn fana, ka tɔɔrɔ i n'a fɔ ale tɔɔrɔla cogo min na, ani a y'a nii di cogo min na, ne fana ka n nii di ten ka sa,
50003011	waasa ne fana ka se ka kunun.
50003012	A ma kɛ ko ne sera koo bɛɛ daan na ka sara sɔrɔ, ka kɛ mɔgɔdafanin ye dɛ, nga ne be n jija ka taga ɲa, waasa ne ka se ka kɛ mɔgɔdafanin ye, bari o le kama Yezu Krista ye ne wele.
50003013	N balimaw, ne te miiri ko ne ye mɔgɔdafanin ye ka ban, nga ne be fɛɛn kelen dama le kɛ: ne tɛmɛna fɛɛn minw kan, ne be ne hakili bɔ olu bɛɛ la, ka jija ka taga ɲafɛ.
50003014	Ne be boli fɔɔ ka se boli daan na, waasa ne ka sini sara sɔrɔ Ala b'an wele min kosɔn Yezu Krista barika la.
50003015	An minw ye faamuli sɔrɔ ka taga ɲa Krista ka sira la, an bɛɛ ka kan ka miiri ten. N'a kɛra ko aw ka miiriya be cogo wɛrɛ la fɛɛn dɔ la, Ala bena o gwɛya aw ye.
50003016	Cogo o cogo, an ye koo minw kɛ fɔɔ ka na se sisan ma, an ka banba ka taga ɲa n'o koow ye.
50003017	N balimaw, aw ka kɛ ne ladegebagaw ye, anw ye cogoɲuman min yira aw la, aw ka tugu o kɔ i n'a fɔ tɔw.
50003018	Ne ye nin fɔ ka ban aw ye siɲɛ caaman, ne be kɔsegi k'a fɔ aw ye tugu ni ɲaji ye, ko Krista ka saya kuun lɔgɔ kan, mɔgɔ caaman taamacogo ma bɛn o ma.
50003019	Olu laban ye halakili ye. U kɔnɔbara le ye u ka Ala ye. Koo minw be maloya lase u ma, o le kɛra u ka yɛrɛboɲako ye. U be miiri koo minw na, o ye diɲɛ koo dama ye.
50003020	Nga an kɔni, an faso be sankolo la. An kisibaga, Matigi Yezu Krista bena bɔ o yɔrɔ la ka na, an be ale min ɲanafilɛla.
50003021	Ale lo bena an farikolo dɛsɛnin yɛlɛma, k'a kɛ farisogo ye nɔɔrɔ be min kan i n'a fɔ ale ta ɲɔgɔn. A bena o kɛ n'a ka sebagaya ye, min barika la a be see sɔrɔ fɛɛn bɛɛ kan.
50004001	O le kosɔn n balimaw, ne be aw minw kanu, ani ne b'a fɛ ka aw minw ye tugu, aw minw be kɛ sababu ye ne be nisɔndiya ni kunkɔrɔta sɔrɔ, aw ka jija kosɔbɛ Matigi barika la, ne teriw.
50004002	Ne be Evɔdi ani Sɛtisi daali sɛbɛ la k'u ka bɛn i n'a fɔ balimamusow, Matigi kosɔn.
50004003	E min kɛra ne baarakɛɲɔgɔnsɔbɛ ye, ne b'i daali ko i ka u dɛmɛ, bari olu ni ne sigɛnna ɲɔgɔn fɛ kibaru diman baara la. Ani Kilema fana ani ne baarakɛɲɔgɔn tɔw bɛɛ, olu minw tɔgɔ be sɔrɔ nii banbali sɛbɛ kɔnɔ.
50004004	Aw ka nisɔndiya tuma bɛɛ Matigi kosɔn. Halibi ne be kɔsegi k'a fɔ aw ye ko aw ka nisɔndiya.
50004005	Aw ka kɛ mɔgɔsabalininw ye tuma bɛɛ. Matigi natuma surunyana.
50004006	Aw hakili kana ɲagami koo si la, nga aw ye Ala daali ani ka barika la a ye, k'aw makoyako bɛɛ fɔ a ye.
50004007	O la, Ala ka hɛrɛ min tɛmɛna mɔgɔw ka faamuyali ma, o le bena aw tanga hamikojugu ma, Yezu Krista barika la.
50004008	O bɛɛ kɔ, n balimaw, koo minw kɛra tiɲɛko ye, boɲa be sɔrɔ min na, ni tilenninya, ni koo gwɛnin, ni koo diman, ani kunkɔrɔtako, ni sɔnɲuman min be na ni tɔgɔɲuman ye, o dama ka kɛ aw ka miiri ye.
50004009	Aw ye koo minw dege ne ka kuma ni n ka kɛwaliw la, aw ka jija k'olu kɛ. O la, Hɛrɛtigi Ala bena to n'aw ye.
50004010	Aw sera k'a yira ne la sisan ko aw be janto ne la, o la, ne nisɔn diyara kosɔbɛ Matigi barika la. A ma kɛ ko ne b'o fɔra ko aw tun te janto ne la dɛ, aw tun be janto ne la, nga seko tun te aw fɛ fɔlɔ.
50004011	A ma kɛ ko fɛɛn le te ne fɛ, k'o le y'a to ne be kumana ten dɛ. Ka ne to cogo o cogo, ne wasanin lo, bari ne y'o dege.
50004012	Ne be se ka n yɛrɛ minɛ dɛsɛ waati la, ani nɔgɔya waati la. Koo bɛɛ la ani cogo bɛɛ la, ne wasanin be, dumu ka fa tuma na ani kɔngɔ tuma na. Fɛɛn be n fɛ wo, fɛɛn te n fɛ wo, n wasanin be.
50004013	Krista min be see di ne ma, ale barika la ne be se ka o koow bɛɛ kɛ.
50004014	Nga, aw ye koɲuman kɛ kosɔbɛ, aw y'aw niyɔrɔ ta ne ka sigɛn na ni dɛmɛli ye.
50004015	Aw Filipikaw b'a lɔn kosɔbɛ ko kibaru diman fɔli daminɛwaati la, aw dama le ye ne dɛmɛ n ka baara kosɔn Ala ka jama cɛma n bɔtuma na Maseduwani mara la.
50004016	Ka ne to Tesaloniki, aw ye ne mako ɲa, bari aw ye ne dɛmɛ siɲɛ caaman.
50004017	A ma kɛ ko ne be dɛmɛli le ɲinina dɛ, ne b'a fɛ dɔ le ka fara aw ka kɛwaliɲuman sara kan.
50004018	Sisan ne makoyafɛn bɛɛ be ne fɛ yɛrɛ, fɔɔ a tɛmɛn'a daan kan. Tuma min na Epaforaditi nana aw ka dɛmɛ di ne ma, o tuma na o cayara ka tɛmɛ yɛrɛ, min kɛra sarakaɲuman ye Ala sɔnna min na, a diyar'a ye fana.
50004019	Ne ka Ala bena aw mako ɲa, ka kɛɲɛ n'a ka fɛntigiya dafanin ye Yezu Krista barika la.
50004020	An Faa Ala tɔgɔ ka tanu tuma bɛɛ. Amiina.
50004021	Mɔgɔ minw lara Yezu Krista la, aw ka olu kelen kelen bɛɛ fo. An balima minw be ni ne ye yan, olu be aw fo fana.
50004022	Krista kɔmɔgɔw minw be yan, olu bɛɛ b'aw fo, nga aw fɔbaga tigitigiw, o ye minw be masacɛ ka soo kɔnɔ.
50004023	Matigi Yezu Krista k'a ka nɛɛma kɛ aw ye.
51001001	Ne Pɔli min kɛra Yezu Krista ka ciden ye ka kɛɲɛ ni Ala sago ye, ani an balimacɛ Timote,
51001002	an be bataki nin ci Krista ka jama ma Kɔlɔsi dugu kɔnɔ, aw minw kɛra balimasɔbɛw ye Krista barika la, an Faa Ala ka nɛɛma ni hɛrɛ kɛ aw ye.
51001003	An be Ala daali aw ye tuma o tuma, ka barika la a ye ale min ye an Matigi Yezu Krista Faa ye.
51001004	Bari an y'a mɛn ko aw fana lara Yezu Krista la ani ko aw be Ala ka mɔgɔw kanu.
51001005	Aw jigi lanin be fɛɛn min kan arijana na, aw ye o jigi nin sɔrɔ kibaru diman barika la, min ye tiɲɛkuma ye, aw kɔnna k'o le mɛn.
51001006	O le sera diɲɛ yɔrɔ bɛɛ la, n'a be baara kɛra yen kosɔbɛ, i n'a fɔ a b'a kɛra aw fɛ cogo min na. Kabin'a sera aw fɛ, aw sɔnn'a ma, o le y'aw dɛmɛ ka Ala ka nɛɛma lɔn sɔbɛ la.
51001007	An baarakɛɲɔgɔn Epafarasi, min koo ka gwɛlɛ an ma, n'ale ye Krista ka baarakɛlaɲuman ye anw fɛ aw cɛma, ale lo y'aw kalan o koo la.
51001008	Aw be ɲɔgɔn kanu cogo min na Nii Senuman barika la, ale lo y'o fɔ an ye.
51001009	O le y'a to, kabini an ye aw koo mɛn, an be Ala daali aw ye tuma bɛɛ. An b'a daali ko a ka hakilitigiya di aw ma Nii Senuman barika la, janko aw ka se k'a sago lɔn kosɔbɛ.
51001010	O la, aw taamacogo ka se ka bɛn ni Matigi sago ye, ani aw koo ka diya a ye tuma bɛɛ, aw ka se ka baaraɲuman sifa bɛɛ kɛ, ani ka Ala lɔn kosɔbɛ.
51001011	An b'a daali ko a ka fanga d'aw ma kosɔbɛ a ka sebagayaba barika la, o la, aw bena se k'aw jija ka koo bɛɛ muɲu ni nisɔndiya ye.
51001012	Aw ka barika la Faa ye ale min y'a kɛ aw be se ka niyɔrɔ sɔrɔ, min labɛnnin be Ala ka mɔgɔw ye yeelen yɔrɔ la.
51001013	A y'an tila ka bɔ dibi ka fanga bolo, ani k'an don a Deen ka masaya la, deen min koo ka di a ye kosɔbɛ.
51001014	Deen min barika la, an ka hakɛw yafara, an kisira.
51001015	Ale lo ye Ala jaa ye, an te se ka Ala min ye. Ale fana le kɔnna danfɛn bɛɛ ɲa, ani a ka bon n'u bɛɛ ye.
51001016	Bari fɛɛn bɛɛ danna ale lo barika la. Sankololafɛnw ni dugukolo kan fɛɛnw, danfɛn minw be se ka ye, ani minw te se ka ye, a masaya fara a kuntigiw kan, a fangatigi fara a setigiw kan, o bɛɛ lajɛnnin danna ale lo barika la, ani u danna ale lo kosɔn.
51001017	Ale lo kɔnna fɛɛn bɛɛ ɲa, fɛɛn bɛɛ fana be yen ale lo barika la.
51001018	Ale lo ye Krista ka jama kuntigi ye, min y'a farisogo ye. A daminɛna ni ale ye, ale lo kɛra suu fɔlɔ ye ka kunun, waasa a ka kɛ bɛɛ ɲafɛ.
51001019	Bari a diyara Ala ye k'a yɛrɛ ka Alaya dafanin dɔn a la.
51001020	Ani ka bɛn ni danfɛnw bɛɛ ye a deen nin barika la, dugukolo kan fɛɛnw, ni sankololataw, ka hɛrɛ kɛ a deen nin ka saya barika la lɔgɔ kan.
51001021	Aw minw yɔrɔ tun ka jan Ala la fɔlɔfɔlɔ, ani aw tun ye Ala juguw ye aw ka miiriya, n'aw ka kɛwalijuguw kosɔn,
51001022	sisan Ala bɛnna n'aw ye a Dencɛ ka saya barika la, waasa aw saniyanin, n'aw jalakibali ka se ka lɔ a ɲakɔrɔ.
51001023	Nga aw ka jija ka l'a la kosɔbɛ, fɛɛn si kana aw ka miiriya ɲagami k'aw jigi bɔ kibaru diman kan aw ye min mɛn, ale min fɔra danfɛnw bɛɛ ye diɲɛ kɔnɔ. Ne Pɔli kɛra min baarakɛla ye.
51001024	Ne be nisɔndiya n ka tɔɔrɔkow la aw kosɔn, Krista ka sigɛn tɔɔ min tun tora, ne b'o la Krista ka jama kosɔn min y'a farisogo ye.
51001025	Ne kɛra jama nin ka baarakɛla ye, ka kɛɲɛ ni Ala ka weleli ye aw dɛmɛ kama. A ye ne wele k'a ka kuma fɔ ka ɲa kosɔbɛ.
51001026	O ye Ala ka koo dogonin ye, a tun dogora kabini waatijan, mɔgɔw ye. Nga sisan Ala y'a yira a ka mɔgɔw la.
51001027	A b'a fɛ ka o koo dogonin ɲumanya yira siyaw cɛma, min ye nin ye: Krista be aw cɛma, ale kɛra aw jigi ye ko aw bena nɔɔrɔ sɔrɔ sini.
51001028	An be ale Krista le koo fɔra mɔgɔ bɛɛ ye, k'u ladi, ani k'u kalan ni hakilitigiya bɛɛ ye, waasa an ka se ka mɔgɔ kelen kelen bɛɛ labɛn u dafanin ka lɔ Ala ɲakɔrɔ Krista barika la.
51001029	O le kosɔn ne be baara kɛ, ani ne be bondori kɛ n'a ka fanga ye, min be baara kɛra ne kɔnɔ kosɔbɛ.
51002001	Ne b'a fɛ aw k'a faamu ko ne be bondorigwɛlɛn lo kɛra aw ni Lawodisekaw fana kosɔn ani mɔgɔ minw ɲaa ma la ne kan ka ye,
51002002	waasa olu ka se ka jigitugu sɔrɔ, ani u ka se ka kɛ kelen ye kanuya la, fɛɛn min dogonin tun be Ala fɛ, ka hakili ɲanaman sɔrɔ ka se k'o lɔn, o min ye Krista ye.
51002003	Mɔgɔ be se ka koo min bɛɛ lɔn Ala faan fɛ, Krista ye o le yira.
51002004	Ne ye kuma nin fɔ aw ye janko mɔgɔ si kana aw lafili ni manamanakuma ye.
51002005	Tiɲɛ lo, ne te aw cɛma, nga ne hakili be aw la, ne nisɔndiyanin be k'a ye ko aw bɛnnin lo kosɔbɛ, ani ko aw jijanin lo ɲɔgɔn fɛ k'aw jigi la Krista kan.
51002006	Aw lara an Matigi Yezu Krista la cogo min na, aw ka taama ka kɛɲɛ n'ale sago ye.
51002007	Aw k'aw yɛrɛ d'a ma, ka nɔrɔ a la, ka jija k'aw jigi la a kan ka kɛɲɛ ni kalan ye aw ye min kɛ, ani aw ka barika la Ala ye kosɔbɛ.
51002008	Aw k'aw yɛrɛ kɔlɔsi mɔgɔ si kana aw kunna cɛn n'a ka lɔnniyafu ye u be min sɔrɔ adamaden ka landa la, ani diɲɛ setigiw ta, o lɔnniya nin te Krista ta ye.
51002009	Bari alaya dafanin le be ale farisogo la.
51002010	Fɛɛn bɛɛ b'aw fɛ ale lo barika la, ale lo be setigi ni fangatigi yebaliw bɛɛ kunna.
51002011	Ale barika la aw kɛnɛkɛnɛna. O kɛnɛkɛnɛ nin ma kɛ mɔgɔ sababu la, nga o kɛra Krista ta ye, o kɔrɔ ko aw jogojugu yɛlɛmana.
51002012	Aw batizera tuma min na, o waati la aw suu donna n'a ye, ani ka kunun n'a ye, aw jigi lanin kosɔn setigi Ala kan, ale min y'a kunun.
51002013	Aw minw tun ye suuw ye aw ka kojugu kosɔn, ani aw ka kɛnɛkɛnɛbaliya kosɔn, Ala y'aw kunun n'a ye. A y'an ka kojugu bɛɛ yafa.
51002014	Sariya min tun sigira an kama n'a be jalaki ben an kan, a y'o ta ka bɔ yen. A y'o ban a ka saya barika la lɔgɔ kan.
51002015	Ala ye fangatigiw, ni setigi yebaliw ka sebagaya cɛn, k'u minɛ ka kɛ jɔɔnw ye k'u yira kɛnɛ kan bɛɛ ɲakɔrɔ, a ye see sɔrɔ u kan Krista ka saya barika la lɔgɔ kan.
51002016	Aw kan'a to mɔgɔ si k'aw jalaki dumuniko ni minnifɛnko la, walima sankura ni kalokura ɲanagwɛko la, ani lafiɲɛlonko la.
51002017	Olu ye koo nataw jaaw ye, nga u yɛrɛ yɛrɛ be Krista le la.
51002018	Mɔgɔ minw b'a kɛ i n'a fɔ u majiginin lo ani minw be to ka mɛlɛkɛw bato, aw kan'a to u si k'aw ɲagami. U jijanin lo u ka fɛɛn yetaw fɔko la. U b'u yɛrɛ boɲa ni adamaden ka miiriya dama ye.
51002019	Olu ma sɔn ka nɔrɔ Krista la ale min kɛra kungolo ye, ale min barika la farisogo be kɛ kelen ye k'a ka makoɲafɛnw sɔrɔ fasajuru ni joli siraw fɛ, ka sɔrɔ ka boɲa ka kɛɲɛ ni Ala sago ye.
51002020	N'aw sara ni Krista ye ɲɔgɔn fɛ ka faran diɲɛ setigiw ka koow la, olu minw be diɲɛ kunna, mun na aw be sɔn k'u ka landaw bato tugu i n'a fɔ aw ye diɲɛ ta ye?
51002021	U ko aw kana nin dumu, aw kan'a nɛnɛ, aw kana maga a la yɛrɛ.
51002022	O fɛɛn nunu bɛɛ be laban ni cɛnni ye, ani u fana juu sigira adamadenw ka landa n'u ka ladili le kan,
51002023	o kɛra i n'a fɔ u ka ɲi. Ka batoli kɛ u yɛrɛ sago la, k'u yɛrɛ majigi, ka tɔɔrɔ la u farisogo kan, u b'o koo nunu boɲa, k'a sɔrɔ u man kan ni boɲa ye, olu ye adamaden diyanako dama le ye.
51003001	N'aw ni Krista korila ka kunun ɲɔgɔn fɛ, fɛɛn minw be sɔrɔ arijana na, aw ka olu le ɲini, Krista siginin be yɔrɔ min na Ala kinibolo fɛ.
51003002	Aw ka arijana kɔnɔfɛnw koo miiri, aw kana miiri diɲɛ kɔnɔfɛnw na,
51003003	bari a kɛra i n'a fɔ aw sara diɲɛ faan fɛ, aw nii be ni Krista ye Ala fɛ.
51003004	Krista min kɛra aw ka nii ye, n'ale y'a yɛrɛ yira tuma min na, aw fana bena ye o tuma na ni nɔɔrɔ ye.
51003005	Koo minw ye dugukolo kan koow ye, aw ka olu bɛɛ dabila, i n'a fɔ kakalaya, ni mɔgɔkolonya, ani miirijugu, ni kojugu nigɛ, ani wasabaliya, min ni josɔn bɛɛ ye kelen ye.
51003006	O koo nunu ɲɔgɔn le kosɔn, Ala be dimi mɔgɔmurutininw kɔrɔ.
51003007	Tuma min na aw tun be to ka hakɛw kɛ, aw tun be o ɲɔgɔnw le kɛ.
51003008	Nga sisan aw ka nin koow bɛɛ dabila, o ye dimi, dusubɔ, juguya, ni mɔgɔ tɔgɔcɛn, ani malobaliya kuma ye minw bɛɛ be se ka bɔ aw daa la.
51003009	Aw kana galon tigɛ ɲɔgɔn ye tugu, bari, aw ye aw jogokɔrɔ bɛɛ dabila ka ban,
51003010	ka jogokura ta, min be sabati tuma bɛɛ Ala ka lɔnniya barika la, ka kɛ i n'a fɔ aw danbaga.
51003011	O la, danfara te siya wɛrɛ ni zuwifu cɛ, kɛnɛkɛnɛninw ni kɛnɛkɛnɛbaliw cɛ, lonanw ni siyajuguw cɛ, jɔɔnw ni hɔrɔnw cɛ. Krista ye fɛɛn bɛɛ ye, a be bɛɛ la.
51003012	Ala ye aw woloma k'aw kɛ a ka mɔgɔw ye ani aw koo ka d'a ye kosɔbɛ. O la, aw ka kɛ mɔgɔɲumanw ye, minw be makari. Aw k'aw yɛrɛ majigi, ka kɛ mɔgɔsabalininw ye, minw be muɲuli kɛ.
51003013	N'a sɔrɔla ko dɔ ye koo dɔ kɛ min ma bɛn a tɔɲɔgɔn ma, aw ka yafa ɲɔgɔn ma tuma bɛɛ ka ɲɔgɔn dɛmɛdɛmɛ. Krista yafara aw ma cogo min na, aw fana ka yafa ɲɔgɔn ma ten.
51003014	Koo bɛɛ la, kanuya ka sɔrɔ aw kɔnɔ, ale sababu la, aw bena se ka ɲɔgɔn minɛ kosɔbɛ.
51003015	Krista ka hɛrɛ ka kɛ n'aw ye, aw welela min kama ka kɛ farisogo kelen ye, ani aw ka kɛ ɲumanlɔnbagaw ye.
51003016	Krista ka kuma ka se ka sigi aw kɔnɔ kosɔbɛ. Aw ka ɲɔgɔn kalan ani ka ɲɔgɔn ladi ni hakilitigiya bɛɛ ye. Aw ka Ala tanu ka barika la a ye ni dɔnkiliw ye minw be sɔrɔ Ala ka kuma kɔnɔ, ani dɔnkili wɛrɛw, ni dɔnkili minw be sɔrɔ Nii Senuman barika la.
51003017	N'aw be fɛɛn o fɛɛn kɛ, walima ka fɛɛn o fɛɛn fɔ, aw k'o bɛɛ kɛ Matigi Yezu tɔgɔ la, ka barika la an Faa Ala ye.
51003018	Musow, aw k'aw yɛrɛ majigi aw cɛɛw ye i n'a fɔ a bɛnnin be Matigi ka mɔgɔw fɛ cogo min na.
51003019	Cɛɛw, aw k'aw ka musow kanu, aw kana fariya u ma.
51003020	Denmisɛnw, koo bɛɛ la aw k'aw wolobagaw boɲa, bari o le ka di Matigi ye.
51003021	Wolobagaw, aw fana kana aw deenw degun kojugu fɔɔ u be dimi, waasa o jigi kana tigɛ.
51003022	Jɔɔnw, aw ka mɛnni kɛ aw kuntigiw fɛ koo bɛɛ la ka kɛɲɛ ni adamadenya ye, aw kana baara kɛ aw kuntigiw ɲana dɔrɔn janko k'aw koo diya u ye, nga o ka kɛ ni dusu gwɛnin ye Matigi ɲasiran kosɔn.
51003023	Aw be baara o baara kɛ, aw k'o kɛ ni dusuɲuman ye, i n'a fɔ Matigi ka baara lo, aw kan'a kɛ i n'a fɔ mɔgɔ ta lo.
51003024	Aw ka l'a la ko aw bena niyɔrɔ sɔrɔ Matigi fɛ min ye aw ka sara ye. Aw ka Matigi, o ye Krista ye, aw be baara kɛra ale lo ye.
51003025	Ni mɔgɔ min ye baarajugu kɛ, o tigi bena o sara le sɔrɔ, Ala te mɔgɔ woloma ka bɔ mɔgɔ la.
51004001	Kuntigiw, koo minw ka ɲi ani minw bɛnnin lo, aw fana k'o kɛ aw ka jɔɔnw ye, aw ka l'a la ko kuntigi dɔ be aw fana fɛ arijana na.
51004002	Aw ka jija Aladali la, ka barika la a ye kosɔbɛ.
51004003	Aw ka Ala daali an ye fana, janko an ka waajuli ka se ka sabati, an ka se ka Krista ka koo dogonin fɔ ne be kaso la min kosɔn,
51004004	ne ka se k'o fɔ ka gwɛ.
51004005	Minw ma la Matigi la, aw ka taama ni hakilitigiya ye olu cɛma, n'aw ye sababuɲuman sɔrɔ, aw ka banba ka Matigi koo fɔ u ye.
51004006	Aw k'aw ka kuma fɔcogo ɲa tuma bɛɛ, a ka diya bɛɛ ye, waasa aw ka se ka mɔgɔ bɛɛ jaabi ka ɲa.
51004007	Ne balimacɛ Tisiki, baarakɛlasɔbɛ lo. A koo ka di ne ye kosɔbɛ. A kɛra ne jɛnɲɔgɔn ye Matigi ka baara la. Ale bena an ka kibaruya bɛɛ fɔ aw ye.
51004008	Ne b'a ci aw fɛ o le kosɔn, janko aw ka se k'an ka koow faamu, k'aw jigi tugu.
51004009	Ne b'a ci, ale n'an balimacɛ mɔgɔsɔbɛ Onezimu, ale min koo fana ka di ne ye kosɔbɛ. A kɛra aw dɔ ye. Olu bena yan kibaruya fɔ aw ye.
51004010	Arisitaraki min ye ne tɔɲɔgɔn ye kaso kɔnɔ, ale b'aw fo, ani Barinabasi belenden Mariki fana, ale min koo tun fɔra aw ye ka ban, n'a nana se aw fɛ tuma min na, aw k'a kunbɛn ka ɲa.
51004011	Yezu, o be min wele ko Zusitusi, ale b'aw fo. Olu dama le ye zuwifu ye minw be baara kɛra ni ne ye yan Ala ka masaya kosɔn, ani olu le ye ne jigi tugulaw ye.
51004012	Epafarasi b'aw fo, ale min ye aw balima dɔ ye, min kɛra Yezu Krista ka baarakɛla ye. A be to ka Ala daali aw ye tuma bɛɛ, waasa aw ka se ka kɔgɔ Ala koo la ani ka sɔn a sago ma kosɔbɛ.
51004013	Ne b'a tanu, a banbanin lo kosɔbɛ aw ka koo la ani balima minw be Lawodise, ni minw be Iyerapoli.
51004014	An teri dɔgɔtɔrɔcɛ Luka b'aw fora, ani Demasi fana.
51004015	Aw ka an balima Lawodisekaw fo, ka Nɛnfa fo, ani Ala ka jama min be ɲɔgɔn lajɛn a ka soo.
51004016	Ni bataki nin nana se aw ma, n'aw y'a kalan ka ban, aw k'a ci Krista ka jama ma Lawodise janko olu fana k'a kalan. Ni min fana bɔra olu fɛ ka na di aw ma, aw k'o kalan fana.
51004017	Aw k'a fɔ Arisipi ye ko Matigi ye baara min kalifa a ma, ko a ka banba k'o kɛ ka ɲa.
51004018	Ne Pɔli b'aw fo, yan sɛbɛn nɔɔ nin ye ne yɛrɛ bulonɔ ye. Aw kana ɲinɛ ko ne be kaso la. Ala ka nɛɛma kɛ aw ye.
52001001	Ne Pɔli ni Silivɛn ani Timote be bataki nin ci Ala ka jama ma, min be Tesaloniki, aw minw jigi be an Faa Ala, ani Matigi Yezu Krista kan, Ala ka nɛɛma ni hɛrɛ kɛ aw ye.
52001002	An be to ka barika la Ala ye tuma bɛɛ aw kosɔn, ani k'a daali aw ye an ka daalili tuma na.
52001003	Aw lara Ala la ka jija ka baara kɛ a ye, baara gwɛlɛman, kanuya kosɔn cogo min na, ani aw be muɲuna cogo min na Matigi Yezu Krista kosɔn, an hakili b'o bɛɛ la an Faa Ala ɲakɔrɔ.
52001004	N balimaw, aw minw koo diyara Ala ye, an y'a lɔn ko a ye aw woloma.
52001005	An be kibaru diman min fɔra, an m'o fɔ aw ye i n'a fɔ kuma gwansan dama, nga an y'a fɔ ni Nii Senuman ka sebagaya ye. An ye fɛɛn minw kɛ aw ka ɲa kama, aw b'o lɔn.
52001006	Aw kɔni, aw ye an cogo dege ni Matigi ta fana, aw sɔnna Ala ka kuma ma ni nisɔndiya ye min ye Nii Senuman ta ye, k'aw to tɔɔrɔba cɛma.
52001007	A kɛra ten, mɔgɔ minw lara Yezu la Maseduwani ni Girɛsi mara la, aw ka koo kɛra ladegeta ye olu bɛɛ fɛ.
52001008	Ala ka koo boɲana aw fɛ fɔɔ o tagara mɛn Maseduwani ni Girɛsi maraw la. O dama fana tɛ, aw jigi be Ala kan cogo min na, o sera yɔrɔ bɛɛ, fɔɔ kuun t'a la an yɛrɛ ka kuma a la.
52001009	Bari an tun sera aw fɛ tuma min na, aw y'an ladon cogo min na, ani ka josɔn dabila cogo min na ka Nitigi Ala kelen bato, mɔgɔ bɛɛ b'o fɔra.
52001010	Aw y'o kɛ ka to ka Ala dencɛ Yezu kɔsegitɔ makɔnɔ, a y'ale min kunun a sanin kɔ. Yezu le b'an kunmabɔ Ala ka dimi nata ma.
52002001	Ne balimaw, aw yɛrɛ y'a lɔn ko an ka taali aw fɛ, o ma kɛ gwansan ye.
52002002	Sanni an ka se aw fɛ Tesaloniki, u y'an tɔɔrɔ k'an nɛni kosɔbɛ Filipi, aw yɛrɛ y'o lɔn. An ye jagwɛlɛya sɔrɔ Ala fɛ, k'an ka Ala ka kibaru diman fɔ aw ye gwɛlɛya caaman cɛma.
52002003	An be kuma min fɔra mɔgɔw ye, o te galon ye, walima namarakow ye, an fana te mɔgɔ si lafili.
52002004	Nga Ala yɛrɛ y'a ye ko an be se, o la, a y'o kibaru diman fɔko kalifa an ma, an fana b'a fɔ a cogo la. An te mɔgɔ diyanako ɲinina, nga Ala min b'an kɔnɔnakow lɔn, an be ale ta le kɛ.
52002005	A kɛra ten, aw b'a lɔn ko an ka kuma ma kɛ namarakuma ye fewu. An fana m'o fɔ aw ye an yɛrɛ ka tɔnɔ kosɔn. Ala yɛrɛ b'o lɔn.
52002006	An ma boɲa ɲini mɔgɔ si fɛ, an m'a ɲini aw fɛ, walima mɔgɔ wɛrɛw fɛ.
52002007	An tun be se ka kuntigiya kɛ aw kan, bari an ye Krista ka cidenw ye. Nga an ka koo tun ka di k'an to aw cɛma yen, i n'a fɔ muso b'a deen mara cogo min na.
52002008	Aw ka koo tun ka gwɛlɛ an ma kosɔbɛ, o le y'a to, an tun labɛnnin lo ka Ala ka kibaru diman fɔ aw ye, hali k'an yɛrɛ nii di aw kosɔn. Bari aw koo tun b'an dusu la kosɔbɛ.
52002009	N balimaw, an ye baara min kɛ k'o sigɛn muɲu, aw hakili b'o la. K'an to aw cɛma n'an be Ala ka kibaru diman fɔ aw ye, an ye baara kɛ suu fara tile kan waasa an ka doni kana la aw dɔ kan.
52002010	Aw yɛrɛ b'a lɔn ni Ala fana, ko aw minw lara Yezu la, an taamacogo tun ka ɲi aw cɛma, a tilennin tun lo, jalakiyɔrɔ tun te an na.
52002011	Aw b'a lɔn fana ko an y'aw kelen kelen bɛɛ minɛ i n'a fɔ faa b'a deenw minɛ cogo min na.
52002012	An y'aw ladi, k'aw jaa gwɛlɛya, ani an y'a ɲini aw fɛ kosɔbɛ ko aw k'aw taamacogo bɛn ni Ala sago ye, ale min b'aw wele janko aw ka don a ka masaya la, ani k'a nɔɔrɔ sɔrɔ.
52002013	O kama, an be barika la Ala ye tuma bɛɛ, bari, an ye Ala ka kuma min fɔ aw ye, aw m'o minɛ i n'a fɔ mɔgɔ dalakuma, nga i ko Ala ka kuma yɛrɛ yɛrɛ, a do ye o le ye tiɲɛ na, min be baara kɛ aw kɔnɔ, aw minw lara Yezu la.
52002014	N balimaw, Krista ka jama minw be Zude mara la minw fana ye Yezu Krista ta ye, aw ni olu tɛmɛna sira kelen kan, bari aw ye tɔɔrɔ sɔrɔ kosɔbɛ aw balimaw bolo, i n'a fɔ olu fana tɔɔrɔla zuwifuw bolo cogo min na.
52002015	O zuwifu nunu le ye Matigi Yezu ani kiraw faga, ani olu le y'an tɔɔrɔ fana, o koo man di Ala ye, mɔgɔ bɛɛ le ye olu jugu ye.
52002016	Olu le b'an bali janko an kana kibaru diman fɔ siya wɛrɛw ye, min be se ka kɛ u be kisili sɔrɔ. A kɛra ten, u be dɔ farala u ka hakɛw kan. Nga a laban na, Ala dimina u kɔrɔ kosɔbɛ.
52002017	An kɔni fɛ balimaw, kabini an faranna ɲɔgɔn na waati dɔɔni nin kɔnɔ, an kɔni t'aw cɛma, nga an be miiri aw koo la. An ye cogo bɛɛ ɲini, janko ka segi ka taga aw fɛ, bari an b'a fɛ k'aw ye.
52002018	O le y'a to an b'a fɛ ka taga aw fɛ. Ne Pɔli yɛrɛ y'o ŋaniya ta siɲɛ damani, nga Sutana y'an bali.
52002019	N'an Matigi Yezu segira ka na tuma min na, an jigi be jɔn le kan, an bena nisɔndiya jɔn le kosɔn, jɔn le bena kɛ an ka sesɔrɔjala ye an bena an yɛrɛ boɲa min kosɔn, aw tɛ wa?
52002020	Tiɲɛ na, an b'an yɛrɛ boɲa ani ka nisɔndiya aw le kosɔn.
52003001	Tuma min na an tun te se ka muɲuli kɛ tugu, an y'a miiri ko ni an tora an kelen Atɛni, o ka fisa.
52003002	O le y'a to, an ye an balimacɛ Timote ci aw fɛ, ale ye Ala ka baarakɛla ye Krista ka kibaru diman fɔli kosɔn, an y'a ci waasa ale ka taga aw dɛmɛ, ani k'aw ladi aw jigi koo la,
52003003	waasa aw, mɔgɔ si fari kana faga tɔɔrɔ kosɔn minw y'aw sɔrɔ sisan, bari aw yɛrɛ b'o lɔn ka ban ko wajibi lo, o k'an sɔrɔ.
52003004	An tun b'aw cɛma tuma min na, an tun b'a fɔra aw ye ko an ka kan ka tɔɔrɔ. O le kɛra, aw yɛrɛ b'o lɔn.
52003005	Ne tun te se ka muɲuli kɛ tugu, o la ne ye Timote ci, waasa ale ka taga aw filɛ yala n'aw jigi be Ala kan tugu, janko a ka kɔsegi ka na n'o kibaruya ye. Ne tun be siran ko Sutana kana aw nigɛ k'an ka baara kɛ fu ye.
52003006	Sisan, Timote bɔra aw fɛ ka na se yan an fɛ. A ye kibaruɲuman fɔ aw koo la. A ko jigiɲuman be aw fɛ, ko aw be ɲɔgɔn kanu. An ka koo be aw kɔnɔ cogo min na, a y'o fɔ, ko aw b'a fɛ k'an ye kosɔbɛ, i n'a fɔ an fana b'a fɛ k'aw ye cogo min na.
52003007	O le y'a to, n balimaw, k'an to an ka sigɛn n'an ka tɔɔrɔ la, an y'a ye tuma min na ko aw jigi lanin be Matigi kan halibi, an ye nisɔndiya sɔrɔ.
52003008	Sisan an be se ka ninakili ka ɲa bari aw jijanin lo ka to Matigi ka jɛnɲɔgɔnya la.
52003009	An ye nisɔndiya min sɔrɔ aw kosɔn, an m'a lɔn an bena Ala fo o la cogo min na.
52003010	N'an be Ala daali tuma min na, suu fara tile kan, an b'a ɲini a fɛ kosɔbɛ ko a ka sira di an ma, waasa an ka se ka taga aw filɛ ani k'aw dɛmɛ tugu k'aw jigi sabati.
52003011	An b'a ɲini ale an Faa Ala fɛ ani an Matigi Yezu fɛ, u ka sira di an ma loon dɔ waasa ka taga aw fɛ.
52003012	Kanuya min be aw ni ɲɔgɔn cɛ, ani mɔgɔ wɛrɛw faan fɛ, Matigi k'o sabati kosɔbɛ i n'a fɔ an b'aw kanu cogo min na.
52003013	A ka barika don aw la, aw ka kɛ mɔgɔɲumanw ni jalakibaliw ye an Faa Ala ɲakɔrɔ, an Matigi Yezu kɔsegituma na n'a ka mɔgɔw bɛɛ ye.
52004001	Ayiwa n balimaw, aw ka kan ka taama cogo min na aw koo ka sɔrɔ ka diya Ala ye, an y'o yira aw la ka ban. Aw yɛrɛ b'o kɛra ka ban, nga an b'aw daali kosɔbɛ tugu an Matigi Yezu tɔgɔ la ko aw ka taga ɲa ka dɔ fara o kan.
52004002	An y'aw ladi koo minw na Matigi Yezu barika la, aw be olu lɔn.
52004003	Ala be min fɛ, o ye aw dusu saniyako ye, aw kana kakalaya kɛ.
52004004	Aw kelen kelen bɛɛ ka to n'aw muso ye cogo bɛnnin na Ala ɲakɔrɔ ani ka kɛ mɔgɔsɔbɛw ye.
52004005	Aw kana aw yɛrɛ to nigɛjugu bolo i n'a fɔ Alalɔnbaliw b'a kɛ cogo min na.
52004006	Mɔgɔ si kan'a tɔɲɔgɔn namara o koo la k'a hakɛ ta fana. Bari Matigi b'o koo sifa nunu juru sara, i n'a fɔ an delila k'a fɔ ka gwɛlɛya aw ye cogo min na.
52004007	Ala m'an wele kakalaya kama, nga a y'an wele ka kɛ mɔgɔ senumanw le ye.
52004008	O le y'a to ni mɔgɔ min ma sɔn o ladili ma, o tigi ma ban mɔgɔ ka kuma na, nga a banna Ala le la, min b'a ka Nii Senuman d'aw ma.
52004009	Kuun t'a la tugu ka sɛbɛ ci aw ma ɲɔgɔnkanuko la, bari aw y'o dege ka ban Ala barika la.
52004010	Aw b'o la aw balimaw faan fɛ, minw be Maseduwani mara bɛɛ la. Nga an b'a ɲini aw fɛ ko aw ka dɔ fara a kan tugu.
52004011	Aw ka jija ka hɛrɛ ɲini, aw ka janto aw yɛrɛ ka koow la, ani ka baara kɛ aw yɛrɛ ma, i n'a fɔ an tun y'a ɲini aw fɛ cogo min na,
52004012	janko aw taamacogo ka bɛn mɔgɔ wɛrɛw cɛma waasa olu k'aw tɔgɔɲuman fɔ. O la, aw tena kɛ mɔgɔ si ka doni ye.
52004013	N balimaw, mɔgɔ minw sara, an t'a fɛ aw ka to olu ka koo lɔnbaliya la, waasa aw dusu kana kasi i n'a fɔ mɔgɔ tɔw, jigi te minw fɛ.
52004014	N'an lanin b'a la tiɲɛ na ko Yezu sara ka kunun, o cogo la mɔgɔ minw sara k'u jigi lanin to Yezu kan, Ala bena olu kunun fana u ka to ni Yezu ye.
52004015	An be min fɔ aw ye, an y'o sɔrɔ Matigi ka kuma na. An minw bena to na fɔɔ ka taga se Matigi ka kɔsegi ma, mɔgɔ minw sara, an tena kɔn ka taga olu ɲa.
52004016	Ni sira dira, mɛlɛkɛ kuntigi ka pɛrɛnkan fɛ ani Ala ka buru kaan fɛ, Matigi yɛrɛ bena bɔ sankolo la ka jigi. O tuma na, mɔgɔ minw tun lara Krista la ka sɔrɔ ka sa, olu be kunun fɔlɔ.
52004017	O kɔ, an minw tora nii na, an bena kori ka kɔrɔta ɲɔgɔn fɛ ni olu ye sankaba kan ka taga Matigi kunbɛn. An bena to n'a ye tuma bɛɛ.
52004018	Aw ka to ka ɲɔgɔn jigi tugu n'o kuma ye.
52005001	N balimaw, o koo nunu bena kɛ waati min na, aw mako t'a la an ka sɛbɛ ci aw ma o la.
52005002	Aw yɛrɛ b'a lɔn sɛbɛ la ko Matigi bena na loon min na, o bena bali mɔgɔw la i ko soon be na sufɛ cogo min na.
52005003	Tuma min na mɔgɔw ben'a fɔ ko hɛrɛ ni jigisigi be yen, o tuma na, tɔɔrɔ bena ben u kan fɔɔ u te se ka bɔyɔrɔ sɔrɔ, i n'a fɔ muso ka tiin be cun a kan cogo min na.
52005004	Nga n balimaw, aw te dibilamɔgɔw ye, n'o loon be na bali aw la i n'a fɔ soon.
52005005	Aw bɛɛ ye yeelen mɔgɔw ye, kɛnɛ kan mɔgɔw. An te dibilamɔgɔw ye.
52005006	O la, an man kan ka sinɔgɔ i n'a fɔ mɔgɔ tɔɔ nunu. An k'an yɛrɛ kɔlɔsi an labɛnnin ka to ɲana tuma bɛɛ,
52005007	bari mɔgɔ be sinɔgɔ sufɛ le, dɔrɔtɔw fana b'u ka dɔrɔtɔya kɛ sufɛ le.
52005008	Nga an minw ye kɛnɛ kan mɔgɔw ye, an k'an yɛrɛ labɛn, ka jigi ni kanuya kɛ i n'a fɔ nigɛkunbɛnnan, k'o don an kaan na, ani k'an jigi la an ka kisili kan i n'a fɔ nigɛfugulan.
52005009	Bari Ala m'a latigɛ ko a ka dimi ka se an ma, nga a y'a latigɛ ko an ka kisi an Matigi Yezu Krista barika la le,
52005010	ale min sara an kosɔn, janko k'an to nii la, walima n'an sara, an ka se ka to n'ale ye.
52005011	O la aw ka ɲɔgɔn jigi tugu, ani ka ɲɔgɔn dɛmɛ, i n'a fɔ aw b'a kɛra ka ban cogo min na.
52005012	N balimaw, mɔgɔ minw b'aw ɲafɛ Matigi ka sira la, n'u be jija k'aw ladi, an b'aw daali ko aw ka olu jati kosɔbɛ.
52005013	Aw k'u koo diya aw ye, k'u boɲa kosɔbɛ, u ka baara kosɔn. Hɛrɛ ka to aw ni ɲɔgɔn cɛ.
52005014	An b'a ɲini aw fɛ n balimaw, ko aw ka mɔgɔkolonw ladi, ka siranbagatɔw jaa gwɛlɛya, ka barikatanw dɛmɛ, ani ka muɲu bɛɛ kɔrɔ.
52005015	Aw k'aw yɛrɛ kɔlɔsi, aw la mɔgɔ si kana kojugu juru sara ni juguya ye, aw ka koɲuman kɛ tuma bɛɛ ɲɔgɔn ye ani tɔw ye.
52005016	Aw ka nisɔndiya tuma bɛɛ.
52005017	Aw kana Aladali dabila.
52005018	Koo bɛɛ la, aw ka barika la Ala ye, bari o le ye Ala sago ye aw faan fɛ, k'aw to Yezu Krista ka jɛnɲɔgɔnya la.
52005019	Aw kana Nii Senuman ka baara bali.
52005020	Aw kana kirayakuma lɔgɔbɔ.
52005021	Nga aw ka koo bɛɛ sɛgɛsɛgɛ, koo minw ka ɲi aw ka sɔn olu ma.
52005022	Aw k'aw yɛrɛ kɔlɔsi kojugu sifa bɛɛ ma.
52005023	Hɛrɛtigi Ala yɛrɛ k'aw kɛ mɔgɔ senumanw ye, juguya si kana sɔrɔ aw la, aw farisogo faan fɛ, n'aw dusu, ani aw hakili la, a k'aw bɛɛ mara jalakiyɔrɔ kana sɔrɔ aw la an Matigi Yezu Krista nalon na.
52005024	Ala min y'aw wele, ale ye kantigi ye, ale lo bena o kɛ.
52005025	N balimaw, aw ka to ka Ala daali an ye.
52005026	Aw ka balimaw bɛɛ fo kosɔbɛ ni kɔnɔgwɛ ye.
52005027	Ne b'a ɲini aw fɛ kosɔbɛ Matigi tɔgɔ la ko bataki nin ka kalan balimaw bɛɛ ɲana.
52005028	An Matigi Yezu Krista ka nɛɛma kɛ aw ye.
53001001	Ne Pɔli ni Silivɛn, ani Timote be bataki nin ci Ala ka jama ma Tesaloniki, aw minw ye an Faa Ala n'an Matigi Yezu Krista ta ye.
53001002	An Faa Ala, n'an Matigi Yezu Krista ka nɛɛma ni hɛrɛ kɛ aw ye.
53001003	N balimaw, an ka kan ka barika la Ala ye tuma bɛɛ aw kosɔn la, o ka ɲi. Bari aw jigi lanin lo Matigi kan kosɔbɛ ani kanuya min be aw ni ɲɔgɔn cɛ, o be boɲana ka taga ɲa,
53001004	fɔɔ an b'an yɛrɛ boɲa Krista ka jama cɛma aw ka jijali, n'aw ka lanaya kosɔn, hali k'aw to nin tɔɔrɔ ni kɔrɔbɔli bɛɛ la.
53001005	O ye Ala ka kiti tilennin taamasiɲɛ ye, o kɛkun ye nin ye: waasa k'aw kɛ mɔgɔw ye minw ka kan ni Ala ka masaya ye aw be tɔɔrɔla min kosɔn.
53001006	A bɛnnin lo Ala k'aw tɔɔrɔbagaw tɔɔrɔ fana.
53001007	O la, aw minw be tɔɔrɔ la, a ka hɛrɛ kɛ aw ye i n'a fɔ anw. O bena kɛ an Matigi Yezu kɔsegituma na n'a ben'a yɛrɛ yira ka bɔ sankolo la n'a ka mɛlɛkɛ setigiw ye.
53001008	A bena na ni tasuma ye, ka mɔgɔw ɲaa gwan minw ma Ala lɔn ani minw ma sɔn an Matigi Yezu ka kibaru diman ma.
53001009	U ta bena cɛn pewu, u yɔrɔ bena jaɲa Matigi n'a ka nɔɔrɔ la.
53001010	Mɔgɔ minw y'u jigi la a kan, a bena na o loon na janko olu k'a boɲa, ani u ka nisɔndiya a ka koo la, aw fana do sɔnna an ka kuma ma.
53001011	O le y'a to an b'an ka Ala daali aw ye tuma bɛɛ, waasa, Ala y'aw wele kuun min na, aw k'o ɲa. Ani ka see d'aw ma, aw jigi kosɔn, aw b'a fɛ ka koɲuman min kɛ, aw ka se k'o kɛ.
53001012	O la, an Matigi Yezu tɔgɔ bena boɲa aw kosɔn, ani aw fana ka boɲa sɔrɔ ale kosɔn, ka kɛɲɛ n'an ka Ala, n'an Matigi Yezu Krista ka nɛɛma ye.
53002001	Min y'an Matigi Yezu Krista ka kɔsegiko ye, ani an lajɛnko ye a fɛ, n balimaw, an b'aw daali ko
53002002	aw kan'a to mɔgɔ si k'aw hakili ɲagami, ani ka siranya bila aw la, ko ale ye kirayakuma sɔrɔ, ka kuma dɔ fɔ aw ye, walima n'u dɔ ye bataki koo fɔ aw ye k'o bɔra an fɛ, n'u b'a fɔ aw ye ko Matigi ka kɔsegituma sera.
53002003	Aw kana la u la, bari murutili bena kɛ Ala ma fɔlɔ, mɔgɔjugu k'a yɛrɛ yira, ale min labɛnnin be halakili kama.
53002004	Ale bena wili batofɛnw bɛɛ kama k'a yɛrɛ boɲa ka taga sigi Alabatosoba kɔnɔ k'a yɛrɛ kɛ Ala ye.
53002005	Ne tun y'o koo fɔ aw ye tuma min na ka ne to aw fɛ yen, aw hakili t'o la wa?
53002006	Fɛɛn min b'a bali sisan n'a te se k'a yɛrɛ yira, n'a waati ma se, aw b'o lɔn.
53002007	Bari fɛnjugu dogonin y'a ka baara daminɛ ka ban, a tora fɛɛn min b'a bali, o ka bɔ a ɲa dɔrɔn.
53002008	O la, mɔgɔjugu nin b'a yɛrɛ yira, an Matigi Yezu ben'a halaki a dalafɔɲɔ fɛ, k'a kɛ a be tunu pewu n'a ka nali nɔɔrɔ ye.
53002009	O juguman nin bena na ni Sutana ka fanga ye, ka kabako sifa bɛɛ kɛ fɔɔ ka mɔgɔw namara ni dɔw ye.
53002010	A bena kojugu sifa bɛɛ kɛ janko mɔgɔ minw be halaki sira kan, a ka olu lafili. Olu bena halaki bari u ma sɔn tiɲɛ koo ka diya u ye, u tun be se ka kisi min barika la.
53002011	O le y'a to Ala y'a kɛ u filila kosɔbɛ.
53002012	A kɛra ten, mɔgɔ minw ma sɔn tiɲɛ ma, ani kojugu ka di u ye, olu ka jalaki.
53002013	N balimaw, aw minw koo ka di Matigi ye, an ka kan ka barika la Ala ye aw kosɔn tuma bɛɛ, bari a y'aw woloma kabini fɔlɔfɔlɔ, waasa aw ka kisi, aw jigi barika la, min be tiɲɛ kan, ani Nii Senuman barika la, ale min b'aw kɛ Ala ta ye.
53002014	A y'aw wele o le kama an ka kibaru diman fɔli barika la, janko aw k'an Matigi Yezu Krista ka nɔɔrɔ sɔrɔ.
53002015	O la n balimaw, an ye aw kalan koo minw na, an ye min fɔ aw ye n'an daa ye, walima an ye minw kɛ bataki ye k'o ci aw ma, aw ka jija k'o minɛ ka ɲa kosɔbɛ.
53002016	An Matigi Yezu Krista yɛrɛ, n'an Faa Ala, min y'an kanu n'a b'an jaa gwɛlɛya tuma bɛɛ, ani ka jigiɲuman d'an ma, a ka nɛɛma kosɔn,
53002017	olu k'aw jaa gwɛlɛya, ani ka barika don aw la koo bɛɛ la, baara ni kuma na.
53003001	Ayiwa n balimaw, an b'a ɲini aw fɛ ko aw ka Ala daali an ye, waasa Matigi ka kuma ka se yɔrɔ bɛɛ teliya la, ani ka boɲa sɔrɔ, i n'a fɔ a tun kɛra aw cɛma cogo min na,
53003002	ani Ala k'an kisi mɔgɔjugu ni mɔgɔkolonw ma, bari mɔgɔ bɛɛ ma sɔn kibaru diman ma.
53003003	Nga Matigi ye kantigi ye, a bena jagwɛlɛya d'aw ma ani k'aw tanga juguman ma.
53003004	Matigi barika la, an jigi b'aw kan ko an ye koo minw ɲini aw fɛ, aw b'o kɛra, ani aw fana bena to k'o kɛ.
53003005	Matigi k'a to aw ka ɲɔgɔn kanu i n'a fɔ Ala be mɔgɔ kanu cogo min na, ani aw ka se ka muɲuli kɛ i ko Krista y'a kɛ cogo min na.
53003006	N balimaw, an b'aw daali an Matigi Yezu Krista tɔgɔ la ko aw ka faran ka bɔ aw balimakolonw na, minw te taama ka kɛɲɛ n'an ka kalan ye.
53003007	Aw ka kan k'an ladege cogo min na, aw yɛrɛ b'o lɔn, bari an tun ma kɛ salabagatɔw ye aw cɛma.
53003008	K'an to aw cɛma, an m'a ɲini mɔgɔ si fɛ ko a k'an balo, an yɛrɛ le tun be baara kɛ ka sigɛn suu ni tile, waasa an kana kɛ mɔgɔ si ka doni ye.
53003009	A ma kɛ ko an tun man kan n'o ye. An tun ka kan n'a ye, nga an tun b'a fɛ ka koo le ɲayira aw la.
53003010	K'an to aw fɛ yen, an tun b'a fɔ aw ye tuma bɛɛ ko mɔgɔ min te sɔn baara ma, o tigi kana dumuni kɛ fana.
53003011	An y'a mɛn ko mɔgɔ dɔw b'aw cɛma minw ye salabagatɔw ye, u te sɔn ka foyi kɛ fɔɔ kokolonw.
53003012	An b'a ɲini o mɔgɔ nunu fɛ ani an b'u ladi an Matigi Yezu Krista tɔgɔ la, k'u hakili siginin ka baara kɛ dɔrɔn k'u yɛrɛ ka dumuni sɔrɔ.
53003013	Aw kɔni, n balimaw, aw kana koɲuman kɛli dabila.
53003014	Ni mɔgɔ min ma sɔn k'an ka bataki nin kɔnɔnakuma bato, aw k'o tigi to yen, aw kana jɛnɲɔgɔnya kɛ n'a ye tugu, janko a ka maloya.
53003015	O n'a ta bɛɛ, aw kan'a minɛ i n'a fɔ aw jugu, nga aw k'a ladi i n'a fɔ aw balima.
53003016	Hɛrɛtigi ka hɛrɛ kɛ aw ye tuma bɛɛ ni cogo bɛɛ la. Matigi ka to n'aw bɛɛ ye.
53003017	Ne Pɔli le be foli kuma nin sɛbɛnna n yɛrɛ ma. N be to ka n bulonɔ bila ten n ka batakiw bɛɛ la. N be to k'o sɛbɛn ten.
53003018	An Matigi Yezu Krista ka nɛɛma kɛ aw bɛɛ ye.
54001001	Ne Pɔli min kɛra Yezu Krista ka ciden ye an Kisibaga Ala sago barika la ani Yezu Krista barika la, min kɛra an jigi ye,
54001002	ne be bataki nin ci Timote ma, e min kɛra ne deen tigitigi ye lanaya barika la. An Faa Ala, n'an Matigi Yezu Krista ka makari i la, ka nɛɛma ni hɛrɛ kɛ i ye.
54001003	Ne taatɔ Maseduwani mara la, ne tun y'a ɲini e fɛ ko i ka to Efɛzi, waasa kalanjugu be minw daa la, i k'a fɔ u ye k'u k'o dabila.
54001004	U be fɔlɔfɔlɔko minw fɔ u kunfɛ ani mɔgɔw buruju fɔko, i k'a fɔ u ye k'u k'o dabila, o be sɔsɔli le caya. Ala sago te se ka kɛ ten, a be se ka kɛ lanaya le barika la.
54001005	O ladikun ye min ye, o ye ka kanuya sɔrɔ min be bɔ dusu gwɛnin na, ni miiriɲuman na, ani jigisɔbɛ la.
54001006	Mɔgɔ dɔw jɛngɛna ka bɔ o sira kan k'u yɛrɛ lafili ni kuma fufafu ye.
54001007	U b'u yɛrɛ kɛ sariya karamɔgɔw ye, nga u be kuma min fɔra, n'u lanin be u yɛrɛ la o kuma nin la, u t'o faamu.
54001008	An b'a lɔn ko sariya ka ɲi ni mɔgɔw b'a bato ka ɲa.
54001009	An k'a faamu fana ko sariya ma sigi mɔgɔɲumanw kama, nga a sigira banbagaw le kama, ni mɔgɔmurutininw, mɔgɔjuguw, hakɛkɛlaw, Alaɲasiranbaliw, ani minw be Ala tɔgɔ cɛn, ni minw be u faa, walima u baaw faga, ni mɔgɔfagalaw,
54001010	kakalaw, ani cɛɛ minw be ɲɔgɔn ɲini i n'a fɔ cɛɛ ni muso, mɔgɔjagolaw, galontigɛlaw, minw be kali fu, ani mɔgɔ minw ka kɛta te bɛn ni kalanɲuman ye.
54001011	O kalan nin be sɔrɔ nɔɔrɔtigi Ala ka kibaru diman kɔnɔ, a y'o min fɔko kalifa ne ma.
54001012	Ne be barika la an Matigi Yezu Krista ye, ale min ye fanga di n ma. A ye ne jati mɔgɔsɔbɛ ye ka n don a ka baara la.
54001013	Fɔlɔfɔlɔ ne min tun b'a tɔgɔ cɛn, ka Alaɲasiranbagaw tɔɔrɔ, ani ne tun ka fari, nga o bɛɛ n'a ta a makarila ne la, bari ne ka lanabaliya ni kolɔnbaliya le kosɔn, ne tun be o kɛra.
54001014	An Matigi ye nɛɛma kɛ ne ye kosɔbɛ, ka lanaya ni kanuya di ne ma min be sɔrɔ Yezu Krista ka jɛnɲɔgɔnya fɛ.
54001015	Nin kuma ye tiɲɛ ye mɔgɔ bɛɛ ka kan ka sɔn min ma: Yezu Krista nana diɲɛ na waasa ka hakɛkɛlaw kisi. Ne tun ka jugu olu bɛɛ cɛma.
54001016	Ne min tun ka jugu u bɛɛ cɛma, ni Ala hinɛna ne la, a b'a fɛ Yezu Krista k'a ka ɲumanya le yira k'o kɛ taamasiɲɛ ye mɔgɔw fɛ, olu minw bena la ale la ka nii banbali sɔrɔ.
54001017	Boɲa ni tanuli ka kɛ tuma bɛɛ waati bɛɛ Masa Ala yebali ye, ale min te sa, ale min kelen ye Ala ye. Amiina.
54001018	Ne dencɛ Timote, ne b'a gwɛlɛya i ma ko i ka jija ka baaraɲuman kɛ ka kɛɲɛ ni kirayakuma ye min tun fɔra i ka koo la ka tɛmɛ.
54001019	I k'o kɛ ni lanaya, ni dusuɲuman ye. Mɔgɔ dɔw dɛsɛra o la, o kama u benna.
54001020	Imene ni Alɛkisandiri seen b'o la, ne ye olu minw to Sutana bolo waasa u k'a faamu k'u man kan ka Ala tɔgɔ cɛn.
54002001	Ne fɛ, ne be fɛɛn fɔlɔ min ɲini mɔgɔw fɛ, o ye nin ye: ko u ka Ala daali ni daalili sifa bɛɛ ye, ani ka barika la Ala ye mɔgɔ bɛɛ kosɔn,
54002002	ka daalili kɛ masaw ni fangatigiw ye, waasa an ka se ka to ɲasuma ni hɛrɛ la, ka se ka kɛ mɔgɔsɔbɛw ye Ala ni mɔgɔw ɲana.
54002003	O le ka ɲi, an'a ka di an Kisibaga Ala ye,
54002004	ale min b'a fɛ mɔgɔ bɛɛ ka kisi ani ka se ka tiɲɛ lɔn.
54002005	Bari Ala kelen le be yen, ani soronanikɛla kelen dama le be yen Ala ni mɔgɔw cɛ. O ye Yezu Krista ye, min ye mɔgɔ ye.
54002006	A y'a yɛrɛ saraka mɔgɔ bɛɛ kunmabɔli kosɔn. Ala y'o yira waati latigɛnin na.
54002007	O le kosɔn, ne welela ka kɛ ciden ani waajulikɛla ye, ka siya wɛrɛw kalan u ka la Yezu la, ani ka tiɲɛ lɔn. Ne be tiɲɛ le fɔra, ne te galon tigɛra.
54002008	O la, ne b'a fɛ cɛɛw ka Ala daali yɔrɔ bɛɛ, k'u bolo kɔrɔta sanfɛ ka Ala daali ni dusugwɛ ye, dimi ni sɔsɔli kana sɔrɔ u kɔnɔ.
54002009	O cogo kelen na fana, ne b'a ɲini musow fɛ ko u k'u yɛrɛ masiri cogo bɛnnin na, ka fani don minw b'u sutura. O ɲaji kana caya u ka masirifɛnw la, i n'a fɔ u kunsigi labɛncogo, walima ka sanu don, ani kɔnɔkisɛ ani fani sɔngɔgwɛlɛnw.
54002010	Nga u ka masirifɛnw ka kɛ koɲuman kɛli ye, i n'a fɔ a bɛnnin be musow fɛ cogo min na olu minw ko u be siran Ala ɲa.
54002011	Musow ka kan k'u yɛrɛ majigi ka je ka mɛnni kɛ kalan na.
54002012	Ne te sira di muso ma ka mɔgɔw kalan, walima ka kuntigiya kɛ cɛɛ kan, a ka kan ka je,
54002013	bari Adama le kɔnna ka dan fɔlɔ, o kɔfɛ, Awa sɔrɔla ka dan.
54002014	Adama fana ma kɔn ka sɔn nigɛli ma, nga muso le kɔnna ka sɔn a ma ka ban Ala ka fɔta ma.
54002015	O bɛɛ n'a ta, muso bena kisi a ka denwolo kosɔn, n'a jigi tora Ala kan, ka to kanuya la, ani k'a taamacogo bɛn Ala sago ma.
54003001	Nin kuma nin ye tiɲɛ ye: ni mɔgɔ dɔ b'a fɛ ka kɛ Ala ka jama ɲamɔgɔ ye, o tigi ye baaraɲuman le woloma.
54003002	Ɲamɔgɔ ka kan ka kɛ mɔgɔɲuman ye, jalakiyɔrɔ man kan ka sɔrɔ a la, musokelentigi, hakilitigi, mɔgɔ min b'a ka koo bɛɛ kɛ ka kɛɲɛ. A ka kɛ mɔgɔ ye min be lonanw ladon, ani ka se ka mɔgɔw kalan.
54003003	A man kan ka kɛ dɔrɔtɔ ye, walima mɔgɔ fariman, nga mɔgɔsabalinin. A kana kɛ kɛlɛtigɛla ye, walima mɔgɔ ye min be wari kanu.
54003004	A ka kan ka kɛ mɔgɔ ye min be se k'a yɛrɛ ka soo mara, ani k'a deenw kolo n'u be mɛnni kɛ a fɛ koo bɛɛ la.
54003005	Bari mɔgɔ min te se k'a yɛrɛ ka somɔgɔw mara, minw lara Ala la o tigi bena se k'olu mara cogo di?
54003006	A kana kɛ tuubidenkura ye fana Krista ka jama cɛma, waasa yɛrɛboɲa kana don a la ka kɛ sababu ye Sutana ka jalaki ɲɔgɔn ka se a ma.
54003007	A ka kɛ mɔgɔ ye min tɔgɔɲuman be fɔ mɔgɔ wɛrɛw fɛ, waasa a kana dɔgɔya sɔrɔ ka ben Sutana ka jɔɔ la.
54003008	Krista ka jama ɲamɔgɔw dɛmɛbagaw ka kan ka kɛ mɔgɔsɔbɛw ni kumakelentigiw ye, u man kan ka kɛ dɔrɔtɔw ye, walima mɔgɔ minw be tɔnɔ ɲini tilenbaliya la.
54003009	Tiɲɛ min be lɔn lanaya barika la, u ka kan ka to o kan ni hakiliɲuman ye.
54003010	A bɛnnin be k'u sɛgɛsɛgɛ fɔlɔ. Ni jalakiyɔrɔ ma sɔrɔ u la, o tuma na, u be se ka don o baara la.
54003011	Muso minw b'a fɛ k'o baara ɲɔgɔn kɛ fana, olu ka kan ka kɛ mɔgɔsɔbɛw ye. U kana kɛ mɔgɔ tɔgɔcɛnbagaw ye. U ka kan k'u yɛrɛ kɔlɔsi kosɔbɛ ani ka tilenninya kɛ koo bɛɛ la.
54003012	Krista ka jama ɲamɔgɔw dɛmɛbaga ka kan ka kɛ musokelentigi ye, min be se k'a ka soo mara ani a ka denbaya.
54003013	Mɔgɔ min b'o baara kɛ ka ɲa, o tigi be tɔgɔɲuman sɔrɔ a ka ɲamɔgɔya la, ani a be jagwɛlɛya sɔrɔ ka jigi koo fɔ, an be min sɔrɔ Yezu Krista fɛ.
54003014	Ne be bataki nin ci i ma, ne hakili b'a la ka na bɔ i fɛ yanni dɔɔni.
54003015	Hali ni ne mɛnna fana, e bena se k'i yɛrɛ minɛcogo lɔn Ala ka somɔgɔw cɛma, min ye Krista ka jama ye, min kɛra tiɲɛ juu sigiyɔrɔ n'a tintinyɔrɔ ye.
54003016	Alaɲasiran ye gundoba ye! A y'a yɛrɛ kɛ mɔgɔ ye ka na, Nii Senuman y'a ka tilenninya yira, mɛlɛkɛw y'a ye. A ka kibaru fɔra siya wɛrɛw cɛma, ani mɔgɔw lar'a la diɲɛ kɔnɔ, Ala y'a ta ka taga n'a ye a ka nɔɔrɔ la. Mɔgɔ si te se k'o sɔsɔ.
54004001	Nii Senuman b'a fɔ k'a gwɛ ko laban tuma na, mɔgɔ dɔw bena u jigi bɔ Yezu Krista kan. U bena mɛnni kɛ namaramɔgɔw fɛ, ani ka sɔn jinaw ka kalan ma.
54004002	U bena u yɛrɛ to namaramɔgɔ galontigɛlaw b'u nigɛ, olu minw dusu finnin lo.
54004003	O mɔgɔ nunu b'a fɔ ko a daganin te ka furu. U be mɔgɔw bali dumuni dɔw la k'u man kan k'o dumu. K'a sɔrɔ Ala y'o dumunifɛn nunu dan, minw lara Yezu la, n'u b'o dumuni nunu kɛ, olu minw ye tiɲɛ lɔn, u ka barika la Ala ye o dumuwaati la.
54004004	Ala ye fɛɛn minw dan, o bɛɛ ka ɲi. Foyi man kan ka fili olu la, nga a daan ye an ka barika la Ala ye k'o dumu,
54004005	bari Ala ka kuma ni Aladali, y'u saniya.
54004006	N'i be i balimaw kalan n'o koo ye, i bena kɛ Yezu Krista ka baarakɛlaɲuman ye. Min labɛnna jigiɲuman ni kalanɲuman barika la.
54004007	Nga i ka ban siirinkolonw ni kumakolonw ma, minw ni Ala ka koo te bɛn. I jija Ala ɲasiranya la.
54004008	Bari ka jija farikolo tolon na, nafa dɔɔni b'o la, nga nafa be Ala ɲasiran na kosɔbɛ. Sii ni nii banbali bɛɛ be sɔrɔ o la.
54004009	Nin kuma nin ye tiɲɛ ye, mɔgɔ bɛɛ ka kan ka sɔn min ma.
54004010	O le y'a to an be baara kɛ ka sigɛn ani ka banba, bari Nitigi Ala ye mɔgɔ bɛɛ kisibaga ye, janko minw lar'a la.
54004011	I ka kan ka o le ɲini mɔgɔw fɛ, ani k'u kalan n'o ye.
54004012	Kan'a to mɔgɔ si k'i dɔgɔya i ka denmisɛnya kama, nga siraɲuman yira u la, i ka kumacogo, n'i ka taamacogo fɛ, i ka mɔgɔ kanucogo, n'i ka lanaya, an'i ka senuya fɛ.
54004013	Sanni ne ka na, jija ka Ala ka kuma fɔ jama cɛma, k'u waaju, k'u kalan fana.
54004014	Ala ye see min d'i ma kirayakuma fɔwaati la, Ala ka jama ɲamɔgɔw y'u bolo la i kan tuma min na, i kana farati o la.
54004015	I ka kan ka olu to i dusu la, k'o minɛ ka ɲa kosɔbɛ. O la, mɔgɔw bɛɛ ben'a ye ko i jijanin lo.
54004016	I yɛrɛ minɛ ani k'i ka mɔgɔ kalancogo kɔlɔsi fana. E k'i jija o la, n'o kɛra, i bena i yɛrɛ kisi ani k'i lamɛnbagaw fana kisi.
54005001	N'i be cɛkɔrɔba ladi tuma min na, i kana kuma gwɛlɛman fɔ a ye. Nga i k'a ladi i n'a fɔ i faa. I ka kanbelenw ladi i n'a fɔ i kɔrɔw, walima i dɔgɔw.
54005002	Muso minw kɔrɔla, i ka olu ladi i n'a fɔ i bamusow, muso minw ma kɔrɔ, ka olu ladi i n'a fɔ i kɔrɔmusow, walima i dɔgɔmusow, cogo bɛnnin na.
54005003	Mɔgɔ te firiyamuso minw fɛ, i ka olu minɛ ni boɲa ye.
54005004	Nga ni deenw, walima mamadenw be firiyamuso min fɛ, o deen nunu le ka kan k'a dɛmɛ u ka Alaɲasiran kosɔn. O la, u ben'a yira u wolobagaw la k'olu le ka kan ka lɔ n'u ka koo ye, bari o le ka di Ala ye.
54005005	Min kɛra firiyamuso ye sɔbɛ la, mɔgɔ te a fɛ ka janto a la, ale b'a jigi bɛɛ la Ala kan. A be Ala daali ka dɛmɛ ɲini suu fara tile kan.
54005006	Nga firiyamuso min be miiri farisogo nisɔndiya dama la, ale sara ka ban hali k'a to nii na.
54005007	I ka kan ka min fɔ u ye waasa u ka se ka to jalakibali ye, o filɛ nin ye.
54005008	Mɔgɔ o mɔgɔ te janto a ka somɔgɔw la, o tigi banna lanaya la. Mɔgɔ min ma la Ala la, ale yɛrɛ ka fisa n'a ye.
54005009	I ka kan ka firiyamuso min jati k'a fara firiyamusow kan k'a tɔgɔ sɛbɛn, ale ka kan ka saan bi wɔɔrɔ ɲɔgɔn sɔrɔ, ani a ka kɛ muso ye min tun furula cɛɛ kelen dama fɛ.
54005010	Ani a tɔgɔɲuman ka fɔ a ka kɛwaliɲuman kosɔn, a ka kɛ muso ye min y'a deenw lamɔ ka ɲa, ka kɛ lonan ladonbaga ye. A ka kɛ Ala ka mɔgɔw dɛmɛbaga ye. A ka kɛ mɔgɔ ye min y'a hakili to dɛsɛbagatɔw la k'u dɛmɛ, ani ka kɛwaliɲuman sifa bɛɛ kɛ.
54005011	Nga firiyamuso minw ma kɔrɔ fɔlɔ, i ka ban olu la, bari ni cɛko y'u minɛ tuma min na, u te Krista ka koo jati tugu, u b'a fɔ k'u be furu.
54005012	Ani u b'u yɛrɛ bila jalaki la, bari u y'u ka dadili fɔlɔ cɛn.
54005013	Ani ka fara o kan, u be kɛ salabagatɔw ye, ka to ka yaalayaala sodaw la. O dama tɛ, u daa ka ca, u daa be don mɔgɔ ka koow la, u man kan k'u daa don minw na.
54005014	O le y'a to, ne b'a fɔ firiyamusow ye, minw ma kɔrɔ, k'u ka furu ka deenw sɔrɔ ani u ka janto u ka somɔgɔw la, waasa u kana yɔrɔ di an jugu ma a ka se ka kumajugu fɔ an koo la,
54005015	bari firiyamuso dɔw ye siraɲuman bila, ka tugu Sutana kɔ.
54005016	Muso min lara Yezu la, n'a kɛra ko firiyamusow be ale ka mɔgɔw cɛma, ale yɛrɛ k'a janto olu la, a kana u to u ka kɛ Krista ka jama kunnadoni ye waasa olu ka se ka firiyamusow dɛmɛ, mɔgɔ te minw fɛ.
54005017	Krista ka jama ɲamɔgɔ minw b'u ka baara kɛ ka ɲa, olu ka kan ni boɲa ye kosɔbɛ, janko minw be waajuli kɛ ani minw be mɔgɔw kalan.
54005018	Bari a fɔra Ala ka kuma na ko: «Ni misi be suman gosira, kan'a daa siri,» ani «Baarakɛla ka kan n'a ka sara ye.»
54005019	I kana sɔn ka Krista ka jama ɲamɔgɔ jalaki, n'i m'a ka koo kɛnin mɛn seere fila, walima mɔgɔ saba daa la.
54005020	Ni mɔgɔ min ye hakɛ kɛ, i k'o tigi jalaki mɔgɔ bɛɛ ɲana waasa ni tɔɔ nunu y'o ye, olu be siran.
54005021	Ne b'i daali Ala ni Yezu Krista ɲana, ani mɛlɛkɛw, ko i ka koo nunu bɛɛ kɛ, i kana mɔgɔ bɔ mɔgɔ la.
54005022	I kana teliya k'i bolo la mɔgɔ si kan, k'o tigi don Ala ka baara la. I kana jɛn ni mɔgɔ si ye ka hakɛ kɛ. Ele ka to k'i yɛrɛ saniya.
54005023	I kana to ka jii dama min tugu, i ka to ka duvɛn min dɔɔni dɔɔni i ka kɔnɔdimimisɛnw n'i ka banamisɛnw kosɔn.
54005024	Mɔgɔ dɔ ka hakɛ be lɔn sanni kiti ka tigɛ, nga dɔw ta be lɔn kɔfɛ le.
54005025	Kɛwaliɲuman fana be ye joona, hali minw yeli ka gwɛlɛ, u si te se ka to dogo la.
54006001	Jɔɔnw k'u kuntigiw boɲa ka ɲa, waasa mɔgɔ si kana sababu sɔrɔ ka Ala tɔgɔ cɛn, ani ka kumajugu fɔ an ka kalan koo la.
54006002	Jɔɔn minw kuntigiw lara Yezu la, olu kana ban k'u boɲa bari u balimaw lo, nga u ka baara kɛ u ye kosɔbɛ, bari mɔgɔ minw b'u ka baara nunu tɔnɔ sɔrɔ, olu kɛra Yezu kɔmɔgɔw ye aw yɛrɛ be minw kanu. E ka mɔgɔw kalan ni o koo nin ye ani ka u ladi.
54006003	Ni mɔgɔ dɔ be mɔgɔw kalan ni koo wɛrɛ ye, n'o tigi ka kuma ni an Matigi Yezu Krista ka kuma ɲanaman ma kɛ kelen ye, ani n'o te bɛn Alasira taamacogo ma, ani kalan min be bɛn ni Alaɲasiran ye,
54006004	o tigi ye yɛrɛboɲala dama ye. A te foyi lɔn. Sɔsɔli ka d'a ye kosɔbɛ ani a be kuma samasama, min be na ni ɲagoya ni kɛlɛ ye, ani tɔgɔ cɛnni, ni ŋaniyajugu.
54006005	A fana be na ni sɔsɔli caaman ye hakilitanw cɛma. O mɔgɔ nunu te tiɲɛ lɔn tugu. U be miiri ko u bena nafolo sɔrɔ Alasira taama barika la, ka kɛ fɛntigiw ye.
54006006	Mɔgɔ min ka sɔrɔ b'a wasa, tiɲɛ na, Alasira taamako kɛra dɛmɛyɔrɔ ye ale fɛ.
54006007	An ma na ni foyi ye diɲɛ na, an tena taga ni foyi ye fana.
54006008	O la, n'an b'an daladumuni sɔrɔ ani ka fani sɔrɔ fana, olu ka kan k'an wasa.
54006009	Nga mɔgɔ minw b'a fɛ ka kɛ fɛntigiw ye, olu nigɛra ka sɔrɔ miirijugu fɛ, minw be mɔgɔw cɛn ani k'u bila halakili la,
54006010	bari wari nigɛ ye kojugu sifa bɛɛ bɔyɔrɔ ye. Mɔgɔ dɔw tugur'a nɔɔ fɛ k'u jigi bɔ Krista kan, ka tɔɔrɔ la u yɛrɛ kan.
54006011	Nga e kɔni, Ala ka mɔgɔ, i k'i yɛrɛ tanga o fɛɛnw bɛɛ ma, ka to ka tilenninyakow kɛ, ka siran Ala ɲa, k'i jigi la a kan, k'a kanu, ka muɲuli kɛ, ani ka to ka ɲumanya kɛ mɔgɔw ye.
54006012	I jija lanaya la i ko sɔlidasiɲuman, kɛlɛkɛyɔrɔ la, ka nii banbali sɔrɔ, bari Ala y'i wele o le kama, i n'a fɔ i tun ye seereyaɲuman kɛ cogo min na, seere caaman ɲana.
54006013	Ala min be nii don fɛɛn bɛɛ la ani Yezu Krista min lɔra Pɔnsi Pilati ɲakɔrɔ ka seereyaɲuman kɛ, n b'a fɔ i ye olu ɲana
54006014	ko baara min dira i ma, i ka jija k'o kɛ, jalakiyɔrɔ kana sɔrɔ i la, fɔɔ ka taga se an Matigi Yezu Krista nalon ma.
54006015	Ala kelenpe min ye setigi ye, ni dubatigi, masaw ka Masa, matigiw ka Matigi, bena o kɛ a ka waati latigɛnin na.
54006016	Ale kelen le te sa, a be kɛnɛ na mɔgɔ si te se ka gwɛrɛ min la. Mɔgɔ ma Ala ye, mɔgɔ te se k'a ye fana. Boɲa ni sebagaya ye ale ta ye tuma bɛɛ. Amiina.
54006017	A fɔ bii fɛntigiw ye k'u kana u yɛrɛ boɲa, ani u kana u jigi la o fɛɛn tɛmɛta nunu kan, nga u k'u jigi la Ala kan, ale min be fɛɛnw bɛɛ di an ma caaman, waasa an ka nisɔndiya.
54006018	A fɔ u ye k'u ka koɲuman kɛ, kɛwaliɲuman ka kɛ u ka nafolo ye. U k'u tigɛw dayɛlɛ ka mɔgɔ wɛrɛw dɛmɛ.
54006019	O la, u bena nafolo sɔrɔ sini waasa ka nii banbali sɔrɔ.
54006020	Timote, koo minw kalifara i ma, i ka olu mara kosɔbɛ. I k'i yɛrɛ tanga kuma fufafu ma minw ni Alasira te bɛn, min be jati lɔnniya ye, k'a sɔrɔ lɔnniyasɔbɛ tɛ.
54006021	Mɔgɔ dɔw y'o lɔnniya nin ɲɔgɔn sɔrɔ, o le y'a to u ye Alasira bila. Ala ka nɛɛma kɛ aw ye.
55001001	Ne Pɔli min kɛra Yezu Krista ka ciden ye Ala sago la, a ye ne ci ka nii banbali koo fɔ, a y'a daa di min la, n'o be sɔrɔ Yezu Krista barika la.
55001002	Ne be nin bataki nin ci Timote ma, ele min kɛra ne ka deen ye ne be min kanu haali. An Faa Ala n'an Matigi Yezu Krista ka makari e la, ka nɛɛma ni hɛrɛ kɛ i ye.
55001003	Ne be barika la Ala ye, ne be baara kɛ min ye ni kɔnɔgwɛ ye i n'a fɔ ne y'o sɔrɔ n bɛmaw fɛ cogo min na. Ne be to ka Ala daali i ye suu ni tile.
55001004	Ni ne hakili jigira i kasiko la tuma min na, o waati la, ne b'a fɛ k'i ye teliya la waasa ne ka se ka nisɔndiya.
55001005	Ne hakili b'i ka jigisɔbɛ la. Jigi min tun be i mamamuso Loyisi an'i bamuso Unisi fɛ, ne lanin b'a la k'o ɲɔgɔn b'i fɛ fana.
55001006	Ne ye n bolo la i kan tuma min na, Ala ye see min d'i ma, ne b'i hakili jigi n'o ye, ko i k'o minɛ ka ɲa kosɔbɛ.
55001007	Bari Ala ye Nii Senuman min d'an ma, o ma d'an ma waasa an ka kɛ siranbagatɔw ye, o be fanga le d'an ma, ka kanuya don an dusu la, k'an kɛ yɛrɛminɛlaw ye.
55001008	I kana maloya k'an Matigi koo fɔ, i kana maloya ni ne fana ka koo ye, ne min be kaso la ale kosɔn. Nga i ka sɔn tɔɔrɔ ma i n'a fɔ ne, kibaru diman kosɔn, Ala barika la.
55001009	Ale min y'an kisi ani k'an wele ka kɛ a ka siya ye, o ma kɛ an ka kɛwaliɲuman sababu la, nga ale yɛrɛ ka koo latigɛnin, n'a ka nɛɛma sababu lo. A y'o nɛɛma labɛn an ye Yezu Krista barika la kabini diɲɛ ma dan fɔlɔ.
55001010	O nɛɛma nin kɛra an ye sisan an Kisibaga Yezu Krista ka nali barika la. An b'a lɔn kibaru diman barika la ko Yezu Krista ye saya mako sa ka nii banbali sira yira an na.
55001011	Ala ye ne wele o kibaru diman nin fɔli kama ka n kɛ ciden ni karamɔgɔ ye.
55001012	O le kosɔn, ne be tɔɔrɔ nunu muɲuna. Nga o ma kɛ maloyako ye ne fɛ, bari ne ye n jigi la min kan, ne b'ale lɔn, ani ne lanin b'a la ko ne jigi be min kan, see b'a ye k'o mara n ye fɔɔ laban loon na.
55001013	Ne ye kumaɲuman minw fɔ i ye, i k'i yɛrɛ cogo kɛɲɛ ni olu ye. Jigi ka to i fɛ, ani kanuya, an y'o min sɔrɔ Yezu Krista ka jɛnɲɔgɔnya fɛ.
55001014	I ye koɲuman minw sɔrɔ, i ka olu minɛ kosɔbɛ Nii Senuman barika la, min be an kɔnɔ.
55001015	E y'a lɔn ko Krista kɔmɔgɔ minw be Azi mara la, olu bɛɛ banna ne la. Fizɛli ani Ɛmozɛni niin b'o la.
55001016	Matigi k'a ka ɲumanya kɛ Onezifɔri ka somɔgɔw ye, bari a ye ne jigi tugu siɲɛ caaman na. Ne kɛra kasoden ye, o bɛɛ n'a ta, a ma maloya ni ne ka koo ye.
55001017	O le y'a to a sera Ɔrɔmu tuma min na, a jijara ka ne yɔrɔ ɲini fɔɔ ka ne ye.
55001018	Matigi ka makari a la laban loon na. A ye dɛmɛ min kɛ ne ye k'an to Efɛzi, ele yɛrɛ b'o kala ma ka tɛmɛ bɛɛ kan.
55002001	Ele kɔni, ne deen, e ka barika don i yɛrɛ la Yezu Krista ka nɛɛma barika la.
55002002	I ye fɛɛn min mɛn ne fɛ seere caaman ɲana, i k'o kalifa mɔgɔsɔbɛw ma minw be se ka mɔgɔ wɛrɛw kalan n'o ye.
55002003	E ka sɔn tɔɔrɔ ma i n'a fɔ Yezu Krista ka sɔlidasiɲuman.
55002004	Ni mɔgɔ min donna sɔlidasiya la, n'a b'a fɛ k'a kuntigi sago kɛ, a be jija o baara la, a t'a niin don baara wɛrɛ la.
55002005	Farikolo tolonkɛla fana te jala sɔrɔ abada, n'a ma sariya bato.
55002006	Sɛnɛkɛla min be sɔn ka baara kɛ, ale lo be kɔn ka suman tigɛ.
55002007	Ne be koo minw fɔra i ye, i ka miiri olu la k'u faamu, bari Matigi bena hakili d'i ma o koo bɛɛ la.
55002008	I hakili jigi Yezu Krista la, min sara ka kunun, ale min kɛra Dawuda deen ye, ne b'ale kibaru le fɔ.
55002009	O kibaru diman fɔli kosɔn, ne be sigɛn na, u ye ne siri ni jɔrɔkɔ ye, i n'a fɔ kojugukɛla. Nga mɔgɔ si te se ka Ala ka kuma fɔli bali.
55002010	O le y'a to ne be koo bɛɛ muɲu Ala ka mɔgɔ wolomaninw kosɔn, waasa olu fana ka kisi Yezu Krista barika la, ani ka boɲa sɔrɔ daan te min na.
55002011	Nin kuma nin ye tiɲɛ ye: N'an sɔnna ka sa ni Matigi ye, an fana bena kunun ka to n'a ye.
55002012	N'an jijara ka tɔɔrɔ muɲu n'a ye, an bena kuntigiya kɛ n'a ye. N'an banna ale ka koo ma, ale fana bena ban an na.
55002013	N'an kɛra janfaciw ye, ale be to a ka kantigiya la, bari ale te se ka ban a yɛrɛ la.
55002014	Mɔgɔw hakili jigi o koow la Ala ɲakɔrɔ k'a gwɛlɛya u ma k'u ka u yɛrɛ kɔlɔsi sɔsɔli gwansan ma. O te foyi ɲa fɔɔ k'u lamɛnbagaw nigɛ dɔrɔn.
55002015	I jija ka kɛ mɔgɔsɔbɛ ye Ala ɲakɔrɔ, baarakɛlasɔbɛ min te maloya fewu, min be tilen ka tiɲɛ fɔ.
55002016	I yɛrɛ kɔlɔsi kuma caaman ma, o ma ɲi. Bari mɔgɔ minw b'o kɛ, o tigiw be don tilenbaliya la.
55002017	O tigiw ka kuma be cɛnni kɛ i n'a fɔ jolijugu be farisogo cɛn cogo min na. Imene ni Filɛtɔsi y'o mɔgɔ nunu dɔw ye.
55002018	Olu minw ye tiɲɛ to yen, n'u b'a fɔ ko suuw kununna ka ban. U ye mɔgɔ dɔw jigi tigɛ, u te la Ala la tugu.
55002019	O bɛɛ n'a ta, Ala ye koo min dabɔ, o be to a nɔɔ na. Kuma nin le kɛra o taamasiɲɛ ye, ko: «Minw ye Matigi ta ye, a b'olu lɔn,» ani «Mɔgɔ minw bɛɛ be Matigi bato, olu ka faran tilenbaliya koo la.»
55002020	A ma kɛ ko minan minw dilanna ni sanu ye, walima ni warigwɛ ye, k'olu dama le be soo kɔnɔ, nga minw dilanna ni yiri ye, ani bɔgɔ ye, olu fana be yen. Dɔw kɛra baara saniyanin kama, dɔw fana kɛra ɲamaɲamacɛ ta ye.
55002021	Ni mɔgɔ min ye a yɛrɛ saniya, k'a yɛrɛ tanga koo nunu ma, ne ye minw fɔ, o tigi bena kɛ dagaɲuman ye min saniyanin be. A b'a Kuntigi mako ɲa, a labɛnnin be koɲuman sifa bɛɛ kɛli kama.
55002022	I yɛrɛ kɔlɔsi nigɛjugu ma, min be sɔrɔ kanbelenya la, to ka tilenninyakow kɛ, k'i jigi la Matigi kan, k'a kanu, ani ka hɛrɛ ɲini ni mɔgɔw ye, minw y'u jigi la Matigi kan ni kɔnɔgwɛ ye.
55002023	I ka ban sɔsɔli gwansanw ma, i b'a lɔn k'olu be kɛlɛw wili dɔrɔn.
55002024	Bari Matigi ka baarakɛla man kan ka kɛlɛ kɛ, a ka kan ka mɔgɔ bɛɛ koo diya a yɛrɛ ye, ani ka kɛ mɔgɔ ye, min be se mɔgɔw kalan na ni muɲuli ye.
55002025	Mɔgɔ minw te sɔn a ka kalan ma, a ka kan k'olu minɛ ni dususuma ye. N'a sɔrɔ Ala bena u dɛmɛ u ka nimisa ka faran u ka kojuguw la waasa u ka tiɲɛ lɔn.
55002026	O la, u bena u yɛrɛ sɔrɔ ka bɔ Sutana ka jɔɔ la, min tun y'u minɛ janko a ka to k'a sago kɛ n'u ye.
55003001	I hakili ka to a la ko laban tuma na, waati bena gwɛlɛya.
55003002	Mɔgɔw bena kɛ sɔnjuguw ye, wari koo bena diya u ye kosɔbɛ, u bena kɛ yɛrɛboɲalaw ye. U bena Ala tɔgɔ cɛn, u tena mɛnni kɛ u wolobagaw fɛ, u bena kɛ ɲumanlɔnbaliw ye, u tena Ala ka koow jati.
55003003	U bena kɛ mɔgɔ kogwɛlɛnw ye, makari tena sɔrɔ u la, u bena kɛ mɔgɔ tɔgɔcɛnbagaw ye, ni mɔgɔ farimanw, ani mɔgɔjuguw. Koɲuman tena diya u ye.
55003004	U bena kɛ janfaciw ni dusutigiw ye. U bena kɛ mɔgɔw ye yɛrɛboɲa bena fanga sɔrɔ minw kan. Diɲɛ koo bena diya u ye ka tɛmɛ Ala kan.
55003005	U bena u yɛrɛ kɛ Ala ɲasiranbagaw ye, nga o te sɔn tiɲɛ ma min ye see sɔrɔyɔrɔ ye. E k'i yɛrɛ kɔlɔsi o mɔgɔ sugu nunu na.
55003006	O mɔgɔ nunu dɔw be don soow kɔnɔ, ka musow nigɛ ka olu sɔrɔ. O muso nunu kɛra hakɛ ka jɔɔnw ye, nigɛjugu b'u sama k'u bali koo sifa bɛɛ la.
55003007	U be fɛɛn caaman kalan tuma bɛɛ, nga u te se ka tiɲɛ lɔn.
55003008	Zannɛsi ni Zanbɛrɛsi murutira Musa ma cogo min na, o cogo kelen la, mɔgɔ nunu be ban tiɲɛ ma. U ka miiriya ma ɲi, u jigi te Matigi kan sɔbɛ la.
55003009	Nga u tena se ka taga ɲa. Zannɛsi ni Zanbɛrɛsi ta kɛra cogo min na, o cogo kelen na, bɛɛ bena o mɔgɔ nunu ka nalomanya ye.
55003010	E kɔni be ne ka kalan kala ma, ni n ka taamacogo, ani n ka koo latigɛninw, ne lara Matigi la cogo min na, i be o kala ma. Ne muɲuna, ka mɔgɔw kanu, ani n jijara cogo min na fana,
55003011	ka tɔɔrɔ ka sigɛn Antiyɔsi ni Ikoniyɔmu ani Lisitɔrɔ, e be o bɛɛ kala ma. O tɔɔrɔ nunu ye ne sɔrɔ, nga Matigi ye ne tila ka bɔ o bɛɛ la.
55003012	Mɔgɔ minw bɛɛ b'a fɛ ka jɛn ni Yezu Krista ye ka kɛ Alaɲasiranbagaw ye sɔbɛ la, olu bena tɔɔrɔ sɔrɔ.
55003013	Mɔgɔ minw ka jugu ani namaramɔgɔw, olu bena juguya ka taga ɲa. U bena mɔgɔ tɔw kɛ u be fili ani k'u yɛrɛ fili fana.
55003014	E kɔni kalanna koo minw na, ani ka sɔn u ma, jija k'o minɛ ka ɲa, bari i ye o koo kalan mɔgɔ min fɛ, i b'o tigi lɔn.
55003015	Kabini i denmisɛn tuma, i ye Ala ka kuma lɔn, min be se ka hakilitigiya d'i ma, min barika la mɔgɔ b'a jigi la Yezu Krista kan ka kisi.
55003016	Ala ka kuma bɛɛ sɛbɛnna Ala yɛrɛ ka sebagaya barika la. Nafaba b'o la ka mɔgɔw kalan n'a ye, ani ka galon ban, ani ka mɔgɔw bila siraɲuman kan, k'u tilen,
55003017	waasa Ala ka baarakɛla ka kɛ mɔgɔdafanin ye ka se ka koɲuman sifa bɛɛ kɛ.
55004001	Krista ka nali n'a ka masaya kosɔn, ne b'a ɲini e fɛ Ala ni Yezu Krista ɲakɔrɔ, min bena na ɲanamanw ni suuw kiti, ko
55004002	i ka Ala ka kuma fɔ tuma bɛɛ, waati nɔgɔman ni waatigwɛlɛn na. Mɔgɔ minw filila, i k'olu jalaki k'u ka filiyɔrɔ yira u la, k'u ladi ni muɲuli ye u kalanwaati la.
55004003	Waati dɔ bena se mɔgɔw tena sɔn kalansɔbɛ ma, nga olu yɛrɛ ka miirijugu ben'a kɛ u be kalanfa caaman ta u yɛrɛ ye, u be koo minw fɛ, olu bena o fɔ u ye.
55004004	U tena sɔn tiɲɛ ma k'a lamɛn, siirin lamɛnni le bena diya u ye.
55004005	Nga ele kɔni, i k'i yɛrɛ minɛ kosɔbɛ koo bɛɛ la. I ka sigɛn muɲu, k'i ka baara kɛ ka ɲa min ye kibaru diman fɔli ye.
55004006	Ne yɛrɛ kɔni, ne kɛra saraka ye Ala ma ka ban, waati sera ne ka bɔ diɲɛ na.
55004007	Ne ye baara kɛ ka ɲa i ko sɔlidasiɲuman, kɛlɛkɛyɔrɔ la. Ne sera ne ka boli danyɔrɔ ma, n jigi lanin tora Matigi kan.
55004008	Sisan yɛrɛ, ne ka see sɔrɔli sara be ne makɔnɔna, o ye tilenninya sara ye, Matigi min kɛra kititigɛla tilennin ye, a bena o di ne ma laban loon na. A tena o di ne kelen dama ma dɛ, nga mɔgɔ minw b'a ka nali makɔnɔna ni nisɔndiya ye, a ben'a di olu bɛɛ ma fana.
55004009	I ka banba ka na ne fɛ joona.
55004010	Demasi faranna ne la bari a ye diɲɛ kanu ka tɛmɛ, a tagara Tesaloniki. Keresan tagara Galati mara la, Titi fana tagara Dalimati mara la.
55004011	Luka kelen le be ni ne ye yan. N'i be na, i ka na ni Mariki ye. Ale be se ka ne dɛmɛ baara la.
55004012	Ne ye Tisiki ci Efɛzi.
55004013	N'i be na, i ka ne ka foroca ta ka na n'o ye, ne ye min to Karipisi fɛ Torowasi. I ka na ni kitabuw fana ye, ne be minw fɛ yɛrɛ, o ye gololamanw ye.
55004014	Numucɛ Alɛkisandiri ye kojugu caaman kɛ ne la dɛ, Matigi le ben'a sara ka kɛɲɛ n'a ka kɛtaw ye.
55004015	Ele, i k'i yɛrɛ kɔlɔsi a la, bari a y'an sɔsɔ kosɔbɛ an ka waajuli kɛtuma na.
55004016	Ne ka kiti fɔlɔ loon na, mɔgɔ si ma sɔn ka foyi fɔ ka ne dɛmɛ, u bɛɛ bolila ka ne to. Ne be Ala daali a ka yafa u ma.
55004017	Nga Matigi yɛrɛ le tora ne fɛ ka fanga di ne ma, fɔɔ a kɛra ten, ne sera ka Ala ka kuma fɔ u ye ka gwɛ. A kɛra ten, siya tɔw bɛɛ y'o mɛn, ani ne kisira jara daa ma.
55004018	Matigi bena ne kisi kojugu sifa bɛɛ ma, ka n don arijana na. Boɲa ka la ale kan tuma bɛɛ. Amiina.
55004019	Pirisili ni Akilasi, ani Onezifɔri ka somɔgɔw fo.
55004020	Erasiti tora Korɛnti, ne ye Torofimu to Mile, bari a tun man kɛnɛ.
55004021	Banba ka na sanni samiɲa ka don. Ebilisi, ni Pidansi, ani Linisi, ni Kulodiya, ani an balimaw bɛɛ b'i fora.
55004022	Matigi ka to i fɛ, Ala ka nɛɛma kɛ aw bɛɛ ye.
56001001	Ne Pɔli min ye Ala ka barakɛla, ani Yezu Krista ka ciden ye, ne welela waasa ka Ala ka mɔgɔ wolomaninw dɛmɛ u ka se ka la Ala la, ani ka tiɲɛ lɔn min be bɛn ni Alaɲasiran ye.
56001002	O jigi nin be nii banbali kan, Ala tiɲɛtigi y'a daa di min na kabini diɲɛ ma dan fɔlɔ.
56001003	A ka waati latigɛnin sera tuma min na, a y'o yira a ka kuma barika la. An kisibaga Ala le y'o baara kalifa ne ma.
56001004	Ne be bataki nin ci Titi ma min ye ne deen ye tigitigi lanaya kelen barika la, anw be min kɔ. Faa Ala ni Yezu Krista an kisibaga ka nɛɛma ni hɛrɛ kɛ i ye.
56001005	Ne y'i to Kɛrɛti mara la min kama, o ye i ka Krista ka jama ka koo tɔw ɲanabɔ ka ɲamɔgɔw sigi jama kunna dugu kelen kelen bɛɛ la, k'o kɛɲɛ ni n ka ladili ye.
56001006	O ɲamɔgɔ nunu ka kan ka kɛ mɔgɔ jalakibaliw ye, ani musokelentigiw. U deenw ka kɛ mɔgɔw ye lanaya be minw na, minw tɔgɔjugu te fɔ u ka taamacogo kosɔn, walima u ka murutili kama.
56001007	Krista ka jama ɲamɔgɔ, min ye a marabaga ye, o ka kan ka kɛ mɔgɔ ye jalakiyɔrɔ te min na. A kana kɛ yɛrɛboɲanla ye, a kana kɛ dusutigi ye fana, walima dɔrɔtɔ, walima mɔgɔ fariman ye, ani a kana kɛ mɔgɔ ye min be namara kɛ ka tɔnɔ sɔrɔ.
56001008	A tigi ka kan ka kɛ mɔgɔ ye min be lonanw ladon, koɲuman ka di a ye, miiriɲumantigi, mɔgɔsɔbɛ, mɔgɔsaniyanin, ani yɛrɛminɛla.
56001009	Lanaya be sɔrɔ Ala ka kuma min barika la, u nɔrɔnin ka to o la, min bɛnnin be n'an ka kalan ye. O la, u bena se ka mɔgɔw ladi ni kalansɔbɛ ye, minw b'u sɔsɔ, ka olu ka filiyɔrɔ yira u la.
56001010	Mɔgɔ caaman be yan, minw te u yɛrɛ majigi, u kɛra kumakolon fɔbagaw ni mɔgɔlafilibagaw ye. U caaman ye zuwifu ye minw sɔnna Krista ma.
56001011	I ka kan k'u bali u kana kuma. U be se ka faaw n'u deenw kunna cɛn, n'u ka kalanjugu ye u be min kɛ tɔnɔjugu kama.
56001012	Kɛrɛtika dɔ, min tun kɛra u ka kira dɔ ye, ale tun ye kuma nin fɔ ko: «Kɛrɛtikaw ka galontigɛ ka ca, u ka fari i ko kongosogow, nugubatɔw ni salabagatɔw lo.»
56001013	Kuma nin kɛra tiɲɛ ye, o le y'a to i k'a gwɛlɛya u ma, janko u ka se ka lanaya sɔbɛ sɔrɔ.
56001014	I b'a fɔ u ye ko u kana nɔrɔ zuwifuw ka siirinw na tugu, ani mɔgɔ minw banna tiɲɛ na, ko u kana sɔn olu ka fɔta ma.
56001015	Mɔgɔ minw saniyanin be Ala ɲakɔrɔ, fɛɛn bɛɛ saniyanin lo olu fɛ, nga mɔgɔ minw banna Ala la n'u saniyanin tɛ, olu fɛ, fɛɛn bɛɛ saniyanin tɛ, bari u ka miiri n'u dusu bɛɛ finnin lo.
56001016	U b'u yɛrɛ kɛ Alalɔnbagaw ye, nga u ka kɛwaliw b'a yira k'u te sɔn Ala ma. U kɛra fɛnjuguw ye, u te mɛnni kɛ, u te se ka koɲuman si kɛ.
56002001	Ele kɔni, mɔgɔw ladi ka kɛɲɛ ni kalanɲuman ye.
56002002	A fɔ cɛkɔrɔbaw ye k'u ka kɛ mɔgɔsɔbɛw ye, u be minw jati minw ka miiriya ka ɲi, jigi be minw fɛ kosɔbɛ, ni kanuya ni muɲuli.
56002003	O cogo kelen na fana, i k'a fɔ musokɔrɔbaw ye k'olu taamacogo ka bɛn ni mɔgɔsɔbɛya ye Ala faan fɛ. U kana kɛ mɔgɔ tɔgɔcɛnlaw ye, ani u fana kana kɛ dɔrɔtɔw ye. Olu ka mɔgɔw dege koɲuman kɛli la.
56002004	O la, muso minw ma kɔrɔ fɔlɔ, u b'u dɛmɛ u k'u cɛɛ n'u deenw kanu.
56002005	U ka kɛ musosɔbɛw ye minw ɲamalɔnin lo, minw jijanin be u ka sokɔnɔbaaraw la, ani minw sɔɔn ka ɲi, ani u b'u yɛrɛ majigi u cɛɛw ye, waasa mɔgɔw kana se ka Ala ka kuma lɔgɔbɔ.
56002006	O cogo kelen na fana, i ka kanbelenw ladi k'olu ka kɛ mɔgɔsɔbɛw ye
56002007	fɛɛn bɛɛ la. I ka cogoɲuman yira u la, n'i b'u kalana i kɔnɔgwɛ ka o kɛ ni ɲamalɔ ye.
56002008	I ka kuma ka kɛ kuma ye, mɔgɔ te se ka min sɔsɔ waasa an juguw kana fɔta sɔrɔ an kama, u ka to maloya la.
56002009	I ka jɔɔnw ladi ko olu ka kan ka u yɛrɛ majigi k'u koo diya u kuntigiw ye koo bɛɛ la, u kana u sɔsɔ,
56002010	ani u kana u soɲa cogo si la. U k'u ka mɔgɔsɔbɛya dafanin yira u la tuma bɛɛ. O la, u bena an kisibaga Ala ka koo boɲa.
56002011	Bari Ala y'a ka ɲumanya yira kɛnɛ kan adamaden bɛɛ be se ka kisi min barika la.
56002012	Ale min b'a yira an na ko an ka siran Ala ɲa ani ka ban nin diɲɛ nigɛjuguw la, waasa k'an to bii diɲɛ na, an ka se k'an yɛrɛ minɛ ka taama tilenninya la Ala ɲakɔrɔ.
56002013	K'an to nisɔndiya loon makɔnɔni na, min ye Setigi Ala an kisibaga Yezu Krista ka nɔɔrɔ loon ye.
56002014	Ale lo y'a yɛrɛ di an kosɔn, waasa k'an kunmabɔ tilenbaliyakow bɛɛ la, ani k'an saniya k'an kɛ a yɛrɛ ka jama ye, k'an kɛ mɔgɔw ye minw labɛnnin be koɲuman kɛli kama.
56002015	I ka kan ka mɔgɔw kalan, k'u ladi, k'u filiyɔrɔ fɔ u ye ni kuntigiya ye ten. Kan'a to mɔgɔ si k'i dɔgɔya fana.
56003001	A fɔ bɛɛ ye ko u k'u yɛrɛ majigi kuntigiw ni faamaw ye, k'u boɲa, ani u labɛnnin ka to koɲuman sifa bɛɛ kɛli kama.
56003002	U kana mɔgɔ si tɔgɔ cɛn, u kana kɛlɛ kɛ, u k'u yɛrɛ kɛ mɔgɔsɔbɛw ye, ka muɲu bɛɛ kɔrɔ tuma bɛɛ.
56003003	Bari fɔlɔfɔlɔ, an fana tun ye hakilitanw ye, mɔgɔmurutininw, an tun filila, nigɛjugu sifa bɛɛ, tun y'an kɛ jɔɔn ye, an tun be juguya, ni sɔnjuguya la. An koo fana tun man di ɲɔgɔn ye.
56003004	Nga an kisibaga Ala y'a ka ɲumanya n'a ka kanuya yira mɔgɔw la tuma min na,
56003005	a y'an kisi. O ma kɛ an ka kɛwaliɲuman kosɔn, nga a ka makari le kosɔn a y'o kɛ, an ye niikura sɔrɔ jii kɔnɔ koli fɛ Nii Senuman barika la, sisan an ɲanaman lo Ala faan fɛ.
56003006	A ye Nii Senuman d'an ma fɔɔ ka ɲa an kisibaga Yezu Krista barika la,
56003007	janko Ala ye an minw kɛ mɔgɔtilenninw ye a ka nɛɛma barika la, an ka nii banbali sɔrɔ an jigi be min kan.
56003008	Nin kuma ye tiɲɛ ye. Ne b'a fɛ i ka to o kan k'a fɔ ka gwɛlɛya, waasa mɔgɔ minw lara Ala la, olu k'u yɛrɛ bila koɲuman kɛli la, o le ka ɲi ani nafa b'o la mɔgɔw fɛ.
56003009	Nga e k'i yɛrɛ kɔlɔsi kumakolon, ni mɔgɔ buruju fɔko, ani sɔsɔli ni sariya koo mankan ma. U te foyi ɲa, o ye gwansan ye.
56003010	Mɔgɔ min be farali kɛ, i k'o tigi lasɔmi fɔɔ siɲɛ fila. O kɔ, i k'o tigi niin bɔ aw fɛ.
56003011	I k'a lɔn k'o mɔgɔ sifa nin ye sira tilennin bila ka ban ani a ka hakɛ ye jalaki ben a kan.
56003012	Ni ne ye Aritimasi, walima Tisiki ci i fɛ tuma min na, i ka banba ka na ne kunbɛn Nikopolisi, bari ne y'a latigɛ ka samiɲa kɛ o yɔrɔ la.
56003013	I ka koo bɛɛ kɛ waasa Zenasi min ye mɔgɔ dɛmɛbaga ye kiti la, ani Apolɔsi nunu ka taama be ɲa, u kana fɔn foyi la.
56003014	An ka mɔgɔw fana ka kan ka koɲuman kɛli dege, waasa u ka se ka koo gwanninmanw ɲanabɔ, o la, u tena to gwansan.
56003015	Mɔgɔ minw be ni ne ye, olu bɛɛ b'i fora, i k'an teriw fo, minw kɛra Krista taw ye. Ala ka nɛɛma kɛ aw bɛɛ ye.
57001001	Ne Pɔli min kɛra kasoden ye Yezu Krista ka baara kosɔn, ne, ani an balimacɛ Timote, be bataki nin ci an tericɛɲuman, n'an baarakɛɲɔgɔn Filemɔn ma,
57001002	ani an balimamuso Afiya ma, ni Arisipi min b'an dɛmɛ kɛlɛ la Ala ye.
57001003	An Faa Ala ni an Matigi Yezu Krista ka nɛɛma ni hɛrɛ kɛ aw ye.
57001004	Ne ka Ala daali waatiw la ne be to ka barika la Ala ye i kosɔn
57001005	bari, i be Krista kɔmɔgɔw kanu cogo min na, ani i lanin be Matigi Yezu la cogo min na, ne y'o mɛn.
57001006	Ne be Ala daali janko balimaya min be an ni ɲɔgɔn cɛ Krista barika la, o ka se ka taga ɲa kosɔbɛ. An ka kan ka ɲumanya min bɛɛ kɛ Krista kosɔn, i k'o yira mɔgɔw la.
57001007	Ne balimacɛ, i ka kanuya ye ne nisɔn diya kosɔbɛ, ka jagwɛlɛya di ne ma, bari i ye Krista kɔmɔgɔw jigi tugu.
57001008	Krista barika la, ne be se k'i karaba ka koo dɔ kɛ.
57001009	Nga kanuya kosɔn, ne Pɔli b'i daali, ne min kɛra cɛkɔrɔba ye, ni kasoden ye, Yezu Krista ka baara kosɔn.
57001010	Ne b'i daali ne ka deen Onezimu ka koo la, ne ye min sɔrɔ Krista ye ka ne to kaso la.
57001011	Waati tɛmɛnin, a tun te se k'i mako ɲa, nga sisan a be se k'i mako ɲa ani ka ne fana ta ɲa.
57001012	Ne be kɔsegi k'a ci i ma, ale min kɛra i n'a fɔ ne yɛrɛ faan kelen.
57001013	A tun ka di ne ye k'a to ne gɛrɛfɛ, a ka to ka ne dɛmɛ i nɔɔ na kaso la, ne be min kɔnɔ kibaru diman kosɔn.
57001014	Nga ne t'a fɛ k'o kɛ n'i ma sɔn, waasa koɲuman nin kana kɛ i karabako ye, ne b'a fɛ i k'o kɛ ni dusudiya ye.
57001015	N'a sɔrɔ Onezimu tun faranna i la yanni waati dɔɔni dɔrɔn waasa i ka se k'a sɔrɔ ka to n'a ye fɔɔ tuma bɛɛ.
57001016	A te i n'a fɔ jɔɔn dama ye tugu, nga a tɛmɛna jɔɔn kan, balima lo min koo ka gwɛlɛ ne ma. A koo fana ka kan ka gwɛlɛya e ma ka tɛmɛ ne kan, adamadenya ani balimaya la Matigi barika la.
57001017	N'i be ne jati i balima ye Krista kosɔn, i k'a minɛ i n'a fɔ i be ne le minɛna.
57001018	N'a ye koo dɔ kɛ i la min ma daga, walima n'a ka kan ka fɛɛn dɔ kɔsegi i ma, i b'o bɛɛ to ne kunna.
57001019	Ne Pɔli yɛrɛ le be koo nin sɛbɛnna n yɛrɛ ma, ko ne bena juru nin sara, nga e k'a lɔn ko ne ka juru b'e fana na, o ye e yɛrɛ nii ye.
57001020	O la, ne b'i daali sɔbɛ la ne balimacɛ, ko i ka ne wasa Matigi kosɔn koo nin na, i ka ne dusu diya i n'a fɔ i balima Krista barika la.
57001021	Ne jigi b'a la ko i kɛra mɔgɔsɔbɛ ye. O la, ne be koo nin sɛbɛn k'a ci i ma, ka l'a la ko i bena o kɛ fɔɔ ka tɛmɛ ne ka fɔta kan.
57001022	Ani ka fara o kan, i ka jigiyɔrɔ dɔ labɛn ne ye, bari ne lanin b'a la ko aw ka Aladali barika la, ne bena sira sɔrɔ ka taga aw fɛ.
57001023	Epafarasi, min be kaso la ni ne ye Yezu Krista ka baara kosɔn, ale b'i fo.
57001024	Mariki b'i fo fana, ni Arisitaraki ani Demasi ni Luka, olu minw kɛra ne baarakɛɲɔgɔnw ye.
57001025	An Matigi Yezu Krista ka nɛɛma kɛ aw ye.
58001001	Fɔlɔfɔlɔ, Ala kumana an faaw fɛ kiraw barika la siɲɛ caaman ni cogo caaman na.
58001002	Nga a kumana an fɛ laban waati nin na a Dencɛ barika la, a ye min kɛ fɛɛn bɛɛ kuntigi ye, ani a ye diɲɛ dan min barika la.
58001003	Ala ka dawula n'a jaa tigitigi yɛrɛ lo. Diɲɛ be seen kan ale ka kuma barikaman sababu la. A y'a yɛrɛ saraka mɔgɔw ka hakɛw yafa kosɔn ka ban tuma min na, a yɛlɛla ka taga sigi Setigi Ala kinibolo fɛ arijana na.
58001004	Ala Dencɛ lɔyɔrɔ ka bon ni mɛlɛkɛw ta ye, fɔɔ a ye tɔgɔ d'a ma min ka bon n'u ta ye pewu.
58001005	Ala delila k'a fɔ a ka mɛlɛkɛw jumɛn ye ko: «I ye ne Dencɛ ye, ne y'i wolo bii.» Ala ma deli k'a fɔ mɛlɛkɛ si ye fana ko: «Ne bena kɛ i Faa ye, i bena kɛ ne Deen ye.»
58001006	Nga, a Dencɛ min kɔnna danfɛnw bɛɛ ɲa, ale wolola tuma min na diɲɛ na, a y'a fɔ ko: «Mɛlɛkɛw bɛɛ k'u kunbiri gwan a ɲakɔrɔ.»
58001007	A fɔra mɛlɛkɛw ka koo la ko: «A b'a ka mɛlɛkɛw kɛ fɔɲɔ ye, a b'a ka baarakɛlaw kɛ tasuma ye.»
58001008	Nga a y'a fɔ a Deen ka koo la ko: «Ala, e ka masaya be to seen kan kudayi! I ka masabere ye tilenninya ta ye.
58001009	Tilenninya ka d'i ye, kojugu man d'i ye. O la, Ala, i ka Ala y'i woloma k'i nisɔn diya ka tɛmɛ i tɔɲɔgɔnw kan.»
58001010	Ala y'a fɔ tugu ko: «Ele Matigi le ye dugukolo dan kabini fɔlɔfɔlɔ, sankolo ye i bulonɔ ye.
58001011	Olu bena ban, nga ele be to. U bena kɔrɔ i ko fani.
58001012	Mɔgɔ be deleke kuru cogo min na, i bena u kɛ ten. Fani donta be yɛlɛma cogo min na, u bena yɛlɛma ten. Nga e kɔni be to i cogo la, e sii te ban ka ye.»
58001013	Ala delila k'a fɔ mɛlɛkɛw jumɛn ye ko: «Sigi ne kinibolo fɛ fɔɔ ne k'i juguw cɔnkɔn i seen kɔrɔ?»
58001014	Mɛlɛkɛ bɛɛ te baara kɛra Ala le ye wa? Mɔgɔ minw bena kisi, a te to k'u ci ka olu dɛmɛ wa?
58002001	O le kosɔn, n'an t'a fɛ ka halaki sira kan, an ye tiɲɛkuma min mɛn, fɔɔ an k'o minɛ ni sɔbɛ ye.
58002002	Mɛlɛkɛw tun ye kuma min fɔ, o jatira fɛnba ye. Minw tun m'o bato, tɔɔrɔ min tun ka kan n'u ye, o y'o sɔrɔ.
58002003	Matigi kɔnna ka kisili min koo fɔ, n'o mɛnbagaw nana o gwɛya an ye, min ye koba ye, n'an m'o jati, an bena se ka kisi cogo di?
58002004	Ala yɛrɛ y'a yira k'o mɔgɔ nunu ka kuma ye tiɲɛ ye taamasiɲɛw ni kabako sifa bɛɛ fɛ, ani seko dɔw fɛ a ye minw di mɔgɔw ma Nii Senuman barika la, ka kɛɲɛ n'a yɛrɛ sago ye.
58002005	An be sini min koo fɔra, Ala m'o kuntigiya di mɛlɛkɛw ma do.
58002006	Nga a fɔra Ala ka kuma yɔrɔ dɔ la ko: «Mɔgɔ ye mun ye n'i b'i hakili to a la? Adamaden ye mun ye n'i b'i janto a la?
58002007	I y'a kɛ a lɔyɔrɔ ma se mɛlɛkɛw ta ma waati kunkurunnin kɔnɔ. I ye nɔɔrɔ ni boɲa la a kan,
58002008	i ye fɛɛn bɛɛ majigi a ye.» O kɔrɔ k'o fɛɛn te yen min t'a ka kuntigiya kɔrɔ. K'a sɔrɔ an b'a ye bii ko a ka kuntigiya ma se fɛɛnw bɛɛ ma fɔlɔ.
58002009	An y'a kɔlɔsi k'a ye ko Ala ye Yezu majigi mɛlɛkɛw ye waati kunkurunnin kɔnɔ. A sɔnna ka tɔɔrɔ ka sa mɔgɔw bɛɛ kosɔn, Ala ka nɛɛma barika la. Sisan a ye kunkɔrɔta ni nɔɔrɔ sɔrɔ.
58002010	Ala min ye fɛɛn bɛɛ dan a yɛrɛ ye, a tun ka kan ka Kisibaga nakun dafa tɔɔrɔ barika la ka mɔgɔ caaman sama ka se a ka nɔɔrɔ yɔrɔ la.
58002011	Yezu min be mɔgɔw saniya Ala ɲakɔrɔ, a te siga k'o mɔgɔsaniyaninw wele ko a badenw, bari u bɛɛ bɔra yɔrɔ kelen na.
58002012	O la, a tun y'a fɔ ko: «Ne bena i koo fɔ n balimaw ye, ne bena i tanu jama cɛma.»
58002013	Ko: «Ne bena n jigi la ale lo kan.» A y'a fɔ fana ko: «Ala ye deen minw di ne ma.»
58002014	O la, Yezu ye farisogo ta, ka na wolo i n'a fɔ mɔgɔ tɔw bari deen nunu ye adamadenw ye. A y'o kɛ janko a ka saya sababu la, a ka se ka Sutana ka koo nagasi min ye saya bɔyɔrɔ ye,
58002015	ani minw tun kɛra i n'a fɔ jɔɔnw, saya ka ɲasiran kosɔn, a k'olu kunmabɔ.
58002016	A ma kɛ ko a be mɛlɛkɛw dɛmɛna, a be Ibrayima kɔmɔgɔw le dɛmɛna.
58002017	O kama, a tun ka kan ka kɛ a badenw bɔɲɔgɔnko ye koo bɛɛ la, janko a ka kɛ sarakalasebagaw kuntigiba kantigi ye min be makari mɔgɔw la, ka baara kɛ Ala ye, ani ka kɛ sababu ye mɔgɔw ka hakɛw ka yafa.
58002018	Yezu yɛrɛ ye tɔɔrɔ ni kɔrɔbɔli sɔrɔ, o la, minw be kɔrɔbɔli la, a be se k'u dɛmɛ.
58003001	O kosɔn, n badenw, Ala ye aw minw wele k'aw kɛ a taw ye, aw ka Yezu filɛ, min ye Ala ka ciden, ni sarakalasebagaw kuntigiba ye Ala ka sira la an be min koo fɔ.
58003002	Yezu kɛra kantigi ye Ala ɲakɔrɔ a ka baara bɛɛ la i n'a fɔ Musa tun kɛra kantigi ye a ka baara bɛɛ la Ala ka soo kɔnɔ cogo min na.
58003003	Bonlɔbaga be tɔgɔ sɔrɔ ka tɛmɛ a ka boon lɔnin kan cogo min na, o cogo kelen na, Yezu lɔyɔrɔ ka bon ni Musa ta ye.
58003004	Ayiwa, boon bɛɛ n'a lɔbaga lo, nga fɛɛn bɛɛ lajɛnnin danbaga ye Ala le ye.
58003005	Musa kɔni kɛra baarakɛla kantigi ye koo bɛɛ la Ala ka soo kɔnɔ. Ala ka dalaminɛ tun lo. Nga Krista min ye Ala Dencɛ ye, ale kɛra kantigi ye Ala ka soo kunna.
58003006	An y'an jigi la fɛɛn min kan, n'an y'an jaa gwɛlɛya ka la o la kosɔbɛ, anw be kɛ a ka somɔgɔw ye.
58003007	O kama, Nii Senuman y'a fɔ ko: «N'aw y'a kaan mɛn bii,
58003008	aw kana aw dusu gwɛlɛya i ko muruti waati la, kɔrɔbɔlilon na kongokolon kɔnɔ.
58003009	O yɔrɔ la, aw faaw murutira ne Ala ma ka n kɔrɔbɔ. K'a sɔrɔ ne ye koo min bɛɛ kɛ saan bi naani kɔnɔ, u y'o ye.
58003010	O le y'a to ne dimina u kɔrɔ, n y'a fɔ ko nunu kɔni be to fili la tuma bɛɛ, u ma ne ka sira lɔn fɔlɔ.
58003011	Dimikojugu fɛ, ne y'a fɔ k'a gwɛlɛya ko u tena sɔrɔ ka don n ka lafiɲɛyɔrɔ la.»
58003012	O tuma na n badenw, aw bɛɛ k'aw yɛrɛ minɛ aw si kana kɛ mɔgɔjugu ye, lanabaliya kan'a kɛ aw be ban Nitigi Ala la.
58003013	Nga aw ka ɲɔgɔn ladi loon o loon hali n'o ka kan ka kɛ waatijan koo ye, min be fɔ ko bii, janko hakɛ kana mɔgɔ si bila tulogwɛlɛya la.
58003014	An daminɛna ni jigi min ye, n'an tora o kan fɔɔ a daan na, o tuma na, an ye Krista taamaɲɔgɔnw ye.
58003015	A fɔra Ala ka kuma na ko: «N'aw ye Ala kumakan mɛn bii, aw kana aw dusu gwɛlɛya i ko aw faaw murutira Ala ma cogo min na.»
58003016	Mɔgɔ jumɛnw le ye Ala kumakan mɛn ka muruti? Musa bɔra ni minw bɛɛ ye Ezipiti jamana na, olu lo.
58003017	Ala dimina jɔnw le kɔrɔ saan bi naani kɔnɔ? Minw ye hakɛ kɛ n'u suuw tora kongokolon kɔnɔ, olu lo.
58003018	A ko jɔnw le tena don ale ka yɔrɔ labɛnnin na ka lafiɲɛ? Olu mɔgɔmurutininw tɛ wa?
58003019	O la, an b'a yera fana k'u ka lanabaliya kosɔn, u ma se ka don.
58004001	Ala y'a daa di ko an bena se ka don ka lafiɲɛ a ka yɔrɔ labɛnnin kɔnɔ. O dadili nin be seen kan halibi. O la, an k'an yɛrɛ minɛ waasa mɔgɔ si kana to kɔfɛ.
58004002	Anw ye Ala ka kuma min mɛn, olu fana tun y'o mɛn. Nga o ma foyi ɲa u ye bari u ma u jigi la a kan.
58004003	An minw y'an jigi la a kan, an bena don o lafiɲɛyɔrɔ nin na, Ala y'a fɔ min koo la ko: «Dimikojugu fɛ, ne y'a fɔ k'a gwɛlɛya ko u tena sɔrɔ ka don n ka lafiɲɛyɔrɔ la.» Ayiwa, koo bɛɛ tun labɛnna ka ban diɲɛ dantuma na.
58004004	A fɔra lɔgɔkun laban loon koo la Ala ka kuma na ko: «Ala tilara a ka baara bɛɛ la, ka lafiɲɛ a tile wolonwulanan loon.»
58004005	A fɔra ka tɛmɛ ko: «U tena sɔrɔ ka don n ka lafiɲɛyɔrɔ la.»
58004006	Ayiwa, minw tun kɔnna ka Ala ka kuma mɛn, olu ma se ka don o lafiɲɛyɔrɔ nin na kuma nin batobaliya kosɔn. O la, dɔ wɛrɛw bena don yen.
58004007	Ala tun ye waati wɛrɛ latigɛ k'o wele ko Bii, a mɛnna, Dawuda tun y'a fɔ Ala barika la i ko a fɔra kɔfɛ cogo min na ko: «N'aw ye Ala kumakan mɛn bii, aw kana aw dusu gwɛlɛya.»
58004008	Ni Isirayɛlidenw tun donna lafiɲɛyɔrɔ nin na Zozuwe sababu la, Ala tun tena lafiɲɛlon wɛrɛ kuma fɔ tugu.
58004009	Ayiwa, lafiɲɛlon ɲanaman maranin be Krista ka jama ye.
58004010	Bari, min donna Ala ka lafiɲɛyɔrɔ la, o fana be lafiɲɛna a ka baara la i n'a fɔ Ala, lafiɲɛlon na.
58004011	An ka jija o tuma na ka don o lafiɲɛyɔrɔ nin na. An k'an yɛrɛ minɛ waasa mɔgɔ si kana dɛsɛ o yɔrɔ donko la i n'a fo minw ma sɔn ka mɛnikɛ.
58004012	Ala ka kuma ɲanaman lo, fanga b'a la. A ka fari ni muru faan fila dadiman ye. A be don mɔgɔ dusu la fɔɔ ka nii faran ka bɔ adamadenya la, ani ka kolo ni sɛnmɛ bɔ ɲɔgɔn na. A be mɔgɔ ka miiri, n'a kɔnɔnako bɛɛ sɛgɛsɛgɛ k'u lɔn.
58004013	O danfɛn te yen Ala ɲaa te min ye. U bɛɛ b'a ɲakɔrɔ, u si dogonin te a ma. An bena an ka koow bɛɛ ɲafɔ ale lo ye.
58004014	Ayiwa, sarakalasebagaw kuntigiba ɲanaman b'an fɛ minkɛ, n'o ye Ala Dencɛ Yezu ye, ale ye sankolo cɛtigɛ ka se Ala fɛ. O la, an jigi be min kan, an k'a to o kan.
58004015	Bari, see b'an ka sarakalasebagaw kuntigiba nin ye k'an faamu an ka dɛsɛyɔrɔ la. A ye kɔrɔbɔli sifa bɛɛ sɔrɔ i n'a fɔ anw, nga a ma hakɛ kɛ.
58004016	O tuma na sa, an k'an jigi la a kan, ka gwɛrɛ a ka masasigilan yɔrɔ la ni hakilisigi ye, a ka nɛɛma kosɔn janko a ka makari an na, ka nɛɛma kɛ an ye, k'an dɛmɛ an dɛsɛ tuma na.
58005001	Sarakalasebagaw kuntigiba be woloma ka bɔ jama cɛma ka sigi ka jama ni Ala cɛ koow ɲanabɔ, ani ka sarakaw ni sɔnnifɛnw di Ala ma hakɛw yafako la.
58005002	Mɔgɔ minw te foyi lɔn n'u be to ka fili, a be se k'olu dɛmɛcogo lɔn. Bari ale fana be dɛsɛ.
58005003	O kama, a ka kan ka sarakaw bɔ Ala ye, ale ni jama ka hakɛw kosɔn.
58005004	Mɔgɔ t'o tɔgɔ nin sɔrɔ a yɛrɛ ma, nga Ala le b'o d'a ma i n'a fɔ Arɔn ta kɛra cogo min na.
58005005	O la, a ma kɛ i n'a fɔ ko Krista le ye sarakalasebagaw kuntigibaya tɔgɔ la a yɛrɛ kan dɛ. Nga Ala min y'a fɔ a ye ko: «I ye ne Dencɛ ye, ne le y'i wolo bii,» ale lo y'a d'a ma.
58005006	Ala y'a fɔ fana ko: «Ele, i kɛra sarakalasebaga ye waati bɛɛ Mɛlikisedɛki cogo la.»
58005007	Yezu tun be diɲɛ na tuma min na, Ala min be se k'a kisi saya ma, a ye ale dali kosɔbɛ ni mankanba ni ɲaji ye. A ka yɛrɛmajigi kosɔn, a ka dalili minɛna.
58005008	A n'a ka Aladenya bɛɛ, a sɔnna Ala sago ma a ka tɔɔrɔ seen fɛ.
58005009	O le y'a to a ka koo bɛɛ dafara ten tuma min na, mɔgɔ minw bɛɛ be mɛnni kɛ a fɛ, a kɛra olu bɛɛ kisibaga ye tuma bɛɛ.
58005010	Bari Ala yɛrɛ le y'a kɛ sarakalasebagaw kuntigiba ye i n'a fɔ Mɛlikisedɛki.
58005011	Koo caaman be yen k'a fɔ sarakalasebagaw kuntigiba nin ka koo la. Nga a bena fɔ cogo min na, n'aw b'a faamu, o le ka gwɛlɛ, bari aw te koo faamu joona.
58005012	Kabini tumajan, aw tun ka kan ka kɛ tɔw kalanbagaw ye. Nga Ala ka koo minw faamu man gwɛlɛ, aw b'a fɛ mɔgɔ k'aw kalan n'o ye halibi. Aw kɛra denɲɛninw ye minw be siin min. Aw te se dumuni gwiliman kɔrɔ!
58005013	Sinminbaga ye denmisɛn ye, a te se ka koɲuman ni kojugu lɔn ka bɔ ɲɔgɔn na.
58005014	Nga mɔgɔkɔrɔbaw be dumuni gwiliman dumu. U delila o la minkɛ, u ye hakili sɔrɔ ka ɲumaman ni juguman lɔn ka bɔ ɲɔgɔn na.
58006001	O la do, Krista ka koo minw faamu man gwɛlɛ, an kana to o kalan na halibi, nga an ka jija ka taga ɲa. An kana segi kalan kɔrɔman nunu kan minw ye: an ka nimisa ka faran kojuguw la minw te foyi ɲa mɔgɔ ye, ani jigi lako Ala kan,
58006002	ni batizeliko, ani ka bolo la mɔgɔ kan ka Ala dali, ni suuw kununko, ani laban kitiko. An kana segi olu kan tugu.
58006003	An ben'a kɛ ten le sisan, ni Ala sɔnna.
58006004	Mɔgɔ minw ye Ala ka yeelen sɔrɔ, ka Ala ka nɛɛma sɔrɔ, ka kɛ Nii Senuman jɛnɲɔgɔnw ye,
58006005	olu minw y'a ye ko Ala ka kuma ka ɲi, ani ka sini fangatigiya nɛnɛ,
58006006	nga o bɛɛ n'a ta, u murutira. Olu kɔni, ka nimisa ka segi ka faran u ka kojugu la, o te se ka kɛ. Bari u ka kɛwali b'a yira k'u be Ala Dencɛ gwengwenna lɔgɔ kan tugu, ani k'a di a nɛnibagaw ma.
58006007	Ni sanji benna dugukolo kan ka ɲa, ni sɛnɛkɛla ye suman sɔrɔ dugukolo nin be Ala ka nɛɛma sɔrɔ.
58006008	Nga, n'i dugukolo ye ŋɔni, ani sigɛn dama le falen, a te foyi ɲa, a yɔrɔ man jan danga la. A laban be jɛni.
58006009	Ayiwa, ne teriɲumanw, an ye kuma minw fɔ ten, a ma kɛ ko aw ka koo lo, bari an lanin b'a la ko aw be siraɲuman kan, min ye kisili sira ye.
58006010	Aw ye baara min kɛ, ka koɲuman minw kɛ ka tɛmɛ, ani aw be minw kɛra sisan ka Ala ka mɔgɔw dɛmɛ, k'a yira Ala la ko a koo ka di aw ye, Ala ka ɲi, a tena ɲinɛ o si kɔ.
58006011	Ayiwa, anw b'a fɛ, aw kelen kelen bɛɛ ka banba ka to timinadiya la fɔɔ ka taga se a laban ma, janko aw jigi be min kan, aw ka se k'o sɔrɔ.
58006012	O la, aw fari tena faga. Ala y'a daa di koo min na, minw be la Ala la, ka muɲu fɔɔ k'o sɔrɔ, aw ka olu ladege.
58006013	Ala y'a daa di Ibrayima ma tuma min na, a kalila n'a yɛrɛ tɔgɔ ye bari fɛɛn wɛrɛ te yen min ka bon n'ale yɛrɛ ye n'a be se ka kali ni min ye.
58006014	A tun ko: «Ne bena hɛrɛ kɛ i ye, k'i kɔmɔgɔw caya kosɔbɛ.»
58006015	Ayiwa, Ibrayima muɲuna ka kɔnɔni kɛ. Ala y'a daa d'a ma koo min na, a y'o sɔrɔ.
58006016	Ni adamadenw k'u be kali, fɛɛn min ka bon n'u yɛrɛ ye, u b'o le tɔgɔ wele ka kɛ u seere ye, waasa u y'u daa di koo min na, sigasiga kana sɔrɔ o la.
58006017	O la, Ala kalila a ka dadili nin na, k'a yira ka gwɛ o sɔrɔbagaw la ko siga t'a la, o bena kɛ.
58006018	O kobaba fila nunu na, Ala te se ka galon tigɛ an ye cogo si la. O kama, an minw jigi b'o kan, o ka kan ka barika don an na kosɔbɛ k'o koo minɛ ka ɲa.
58006019	Jigi min b'an fɛ, barika b'o la. O b'a kɛ an be lɔ ka ɲa, a b'an dɛmɛ ka tɛmɛ cɛtigɛ fanin na ka taga se Ala fɛ.
58006020	Yezu kɔnna an ɲa o yɔrɔ la an kosɔn. Ale kɛra waati bɛɛ sarakalasebagaw kuntigiba ye Mɛlikisedɛki cogo la.
58007001	Mɛlikisedɛki tun ye Salɛmu dugu masa ye, ani Fɛɛn bɛɛ kuntigi Ala ka sarakalasebaga. Ibrayima kɔsegitɔ ka bɔ masa dɔw kɛlɛyɔrɔ la, o y'a sɔrɔ kɛlɛ diyara a la, Mɛlikisedɛki y'a kunbɛn ka duba kɛ a ye.
58007002	Ibrayima ye fɛɛn minw bɛɛ sɔrɔ kɛlɛ kɛyɔrɔ la, a y'u jaka d'a ma. Mɛlikisedɛki kɔrɔ ko «masatilennin.» Salɛmu masa tun lo, o kɔrɔ ko «hɛrɛ masa.»
58007003	Faa t'a fɛ, baa t'a fɛ, buruju t'a fɛ, wololon t'a fɛ, a ma sa fana. Sarakalasebaga lo tuma bɛɛ i n'a fɔ Ala Dencɛ.
58007004	Mɔgɔba lo dɛ! An faa Ibrayima ye fɛɛn minw sɔrɔ kɛlɛkɛyɔrɔ la, a y'o bɛɛ jaka d'a ma!
58007005	Sarakalasebagaya dira Levi kɔmɔgɔw ma, sariya ko u ka jaka minɛ jama fɛ, minw ye u badenw ye. K'a sɔrɔ u bɛɛ bɔra Ibrayima la.
58007006	Mɛlikisedɛki ye jaka nin minɛ Ibrayima fɛ k'a sɔrɔ Levi kɔmɔgɔ dɔ tɛ. O kɔ, a ye duba kɛ Ibrayima ye, Ala y'a daa di min ma.
58007007	Siga t'a la ko dubakɛbaga ka bon ni dubasɔrɔbaga ye.
58007008	Levi kɔmɔgɔ minw be jakaw minɛ, olu be sa. Nga jaka min minɛna Ibrayima fɛ, a fɔra k'o minɛbaga ma sa.
58007009	Levi kɔmɔgɔ minw be jaka minɛ, olu yɛrɛ tun ye jaka bɔ u bɛma Ibrayima barika la, n'a be se ka fɔ ten.
58007010	Bari Levi tuma wolo fɔlɔ tuma min na Mɛlikisedɛki tagara a bɛma Ibrayima kunbɛn.
58007011	Sariya min sigira Isirayɛlidenw ye, o juu siginin tun be Levi kɔmɔgɔw ka sarakalasebagaya ka koo kan. N'u ka baara tun dafanin lo, kuun tun t'a la sarakalasebaga wɛrɛ ka na tugu, min te i n'a fɔ Arɔn, nga min be i n'a fɔ Mɛlikisedɛki.
58007012	Ayiwa, ni yɛlɛmani donna sarakalasebagaw ka baara la, wajibi lo fɔɔ yɛlɛmani ka don sariya la fana.
58007013	Sarakalasebaga min koo fɔnin be yan, ale faaw si ma deli ka kɛ sarakalasebaga ye.
58007014	A gwɛnin lo ko an Matigi buruju bɔra Zuda la. K'a sɔrɔ Musa ka sɛbɛ nunu si t'a yira k'o soo mɔgɔw niin be sarakalasebagaya la.
58007015	Ayiwa, n'a fɔra ko sarakalasebaga wɛrɛ be yen min be i n'a fɔ Mɛlikisedɛki, a gwɛnin lo ko
58007016	ale ma sigi o baara la a bɛmaw barika la. Nga a kɛra o ye bari see b'a ye ka to nii la tuma bɛɛ.
58007017	Tiɲɛ na, a fɔra Ala ka kuma na ale ka koo la ko: «Ele, i kɛra waati bɛɛ sarakalasebaga ye Mɛlikisedɛki cogo la.»
58007018	O b'a yira ko fɔlɔfɔlɔ ka koo kɛcogo nunu te jati tugu, k'u benna. Bari barika tun t'u la, u tun te foyi ɲa.
58007019	Sariya ma se k'an dɛmɛ ka kɛ mɔgɔdafaninw ye, nga sisan, an jigi be fɛɛn min kan, o ka fisa, o sababu la an be se ka gwɛrɛ Ala la.
58007020	Ka fara o kan, Ala y'a daa di fana. Tɔɔ nunu kɛra sarakalasebagaw ye k'a sɔrɔ Ala m'a daa di u si ma.
58007021	Nga Yezu kɛra sarakalasebaga ye Ala ka dadili seen fɛ, a ko: «Matigi y'a fɔ k'a gwɛlɛya, a tena yɛlɛma. Ele, i kɛra waati bɛɛ sarakalasebaga ye.»
58007022	O kama, Yezu ye bɛɛn min sigi anw ni Ala cɛ, o ka fisa ni fɔlɔta ye.
58007023	Ayiwa, danfara wɛrɛ be yen. Sarakalasebaga caaman tɛmɛna, bari u tun be sa.
58007024	Nga Yezu te sa abada, o la, a ka sarakalasebagaya ye tuma bɛɛ ta ye.
58007025	O kama, mɔgɔ minw be gwɛrɛ Ala la ale sababu la, see b'a ye k'olu kisi bii ani sini, bari a be yen tuma bɛɛ ka Ala dali u ye.
58007026	O sarakalasebagaw kuntigi ɲɔgɔn le be se k'an mako ɲa. A ka ɲi, jalakiyɔrɔ t'a la, a ka koo gwɛnin lo, a daan bɔnin be hakɛkɛlaw la, a kɔrɔtara fɔɔ ka taga sankolo daan na.
58007027	Sarakalasebagaw kuntigiba tɔw tun be saraka lase loon o loon, u tun be kɔn k'u yɛrɛ ka hakɛw yafa saraka bɔ fɔlɔ, ka sɔrɔ ka jama ta lase. Nga Yezu y'a yɛrɛ saraka jama ka hakɛw kosɔn siɲɛ kelenpe, saraka wɛrɛ man kan ka bɔ tugu.
58007028	Musa ka sariya ye adamaden barikatanw le kɛ sarakalasebagaw kuntigibaw ye. O kɔ, Ala y'a daa di koo min na, a y'o kɛ k'a Dencɛ kɛ sarakalasebagaw kuntigiba ye, ale ka koow bɛɛ dafanin lo tuma bɛɛ.
58008001	Ayiwa, an ye min bɛɛ fɔ ka tɛmɛ sisan, a kunba filɛ nin ye: an k'a lɔn k'o sarakalasebagaw kuntigiba ɲɔgɔn le b'an fɛ. A tagara sigi Setigi Ala kinibolo la sankolo la.
58008002	A b'a ka baara kɛ Ala ka yɔrɔ senuman na, a sigiyɔrɔ yɛrɛ la. Mɔgɔ bolo m'a min lɔ, fɔɔ Matigi Ala.
58008003	Sarakalasebagaw kuntigibaw bɛɛ sigira ka sɔnnifɛn ni sarakaw di Ala ma. O la, fɔɔ Yezu fana ka dɔ sɔrɔ k'o di Ala ma.
58008004	N'a tun be diɲɛ na, a yɛrɛ tun te se ka kɛ sarakalasebaga ye do, bari sarakalasebagaw be yen ka kɛɲɛ ni Musa ka sariya ye.
58008005	Olu be baara min kɛra ten diɲɛ na, o ye arijana ta jaa ye. Min be kɛra yan, o te foyi ye ni Musa ka tile ta tɛ. O kosɔn, sanni Musa ka fanibugu fɔlɔ lɔ, Ala y'a fɔ a ye ko: «Ne ye cogo min yira i la kulu kan, e jija a bɛɛ ka kɛ ten.»
58008006	Nga baara min dira Yezu ma sisan, o ka bon ni sarakalasebaga tɔɔ nunu ta ye. Bari Yezu ye Ala ni mɔgɔ ka bɛɛn lakuraya, min ka fisa ni fɔlɔta ye, min juu sigira dadili kan minw fana ka fisa ni fɔlɔta ye.
58008007	Bɛɛn min tun be Ala n'a ka jama cɛ, ni fiɲɛ tun ma don o la, Ala tun ten'a lakuraya.
58008008	Ala tun y'a ka mɔgɔw jalaki. O la, ko: «Loon dɔ bena se, ne Matigi le ko ten. Ne bena n ka bɛɛn lakuraya ni Isirayɛli mara mɔgɔw ani Zuda mara mɔgɔw ye.
58008009	O ni kɔrɔman nin tena kɛ kelen ye, n y'e min sigi n'u faaw ye loon min na ne y'u minɛ ka bɔ n'u ye Ezipiti jamana na. Nga, u ma ne ka bɛɛn bato minkɛ, o la, ne fana ye n mako bɔ u la. Ne Matigi le ko ten.
58008010	O loonw tɛmɛnin kɔ, n bena bɛɛn min sigi ni Isirayɛlidenw ye, o filɛ nin ye. Ne Matigi le ko ten. Ne yɛrɛ bena n ka sariya don u dusu la, n koo ka to u kɔnɔ. Ne bena kɛ u ka Ala ye, olu bena kɛ ne ka mɔgɔw ye.
58008011	O tuma na, u si tena na u baden, walima u tɔɲɔgɔn kalan ne ka koo la tugu. Bari, u bɛɛ bena ne lɔn, k'a ta denmisɛnw ma fɔɔ ka taga bila mɔgɔkɔrɔbaw ma.
58008012	Ne bena u ka hakɛw bɛɛ to u ye. Ne tena u ka kojuguw koo to n dusu la tugu.»
58008013	Ni Ala ye bɛnkura koo fɔ, o b'a yira ko fɔlɔta nin te jati tugu. Ni fɛɛn min do te jati, o bantuma sera.
58009001	Batoli kɛyɔrɔ ni Ala batocogo tun be yen bɛn fɔlɔ waati la.
58009002	Ayiwa, fanibugu tun lɔra. A tilannin tun lo, a yɔrɔ fɔlɔ tɔgɔ ko Yɔrɔ Senuman. Fitinɛ tun be bila o yɔrɔ la, ani tabali, Ala ka buru be bila min kan.
58009003	A yɔrɔ filanan daan bɔnin tun be ni fani ye. O yɔrɔ tɔgɔ ko Yɔrɔ Senumanw ka Senuman.
58009004	Wusulandaga sanulaman, ani Ala ka bɛɛn taamasiɲɛ kɛsu tun be ale kɔnɔ, o kɛsu nin yɔrɔ bɛɛ tun ye sanu ye. Daga sanulaman tun b'a kɔnɔ maanɛ be min na, ani Arɔn ka bere, min feerenna, ani walaka kabakurulamanw, Ala ka sariya tun be minw kan.
58009005	Serubɛn jaa dɔw tun lɔnin be kɛsu sanfɛ minw b'a yira ko Ala be yen. Olu gamanw tun kɛnin be ka suma kɛ kojuguw yafa saraka bɔyɔrɔ kan. O koo nunu bɛɛ ɲafɔtuma te sisan ye.
58009006	Ayiwa, o bɛɛ labɛnna ka ban tuma min na, sarakalasebagaw tun be don bugu nin yɔrɔ fɔlɔ la tuma o tuma k'u ka baara kɛ.
58009007	Nga sarakalasebagaw kuntigiba kelenpe le tun be don batoli yɔrɔ faan filanan nin kɔnɔ siɲɛ kelenpe saan kɔnɔ. A be don yen ni begɛn joli le ye k'o di Ala ma ale ni jama ka fili kosɔn.
58009008	Nii Senuman y'a yira ko ni fanibugu kɔrɔman nin be yen, ko Yɔrɔ Senumanw ka Senuman sira ma dayɛlɛ.
58009009	U tun be sɔnnifɛn ni saraka minw dira Ala ma, o do tun te se ka Ala batobagaw dusu saniya. O ye taamasiɲɛ dama le ye k'an ka bii koo yira.
58009010	A dumuniko, minnifɛnko, yɛrɛsaniyako sifa dɔw, olu bɛɛ tun kɛra landaw le ye fɔɔ ka n'a bila yɛlɛmani waati ma.
58009011	Ayiwa, Krista nana ka kɛ sarakalasebagaw kuntigiba ɲanaman ye, an nafa kama. Ale donna k'a ka baara kɛ fanibugu min na, o ka bon, a dafanin lo, o ni adamadenw ka lɔta te kelen ye. O kɔrɔ ko diɲɛ nin ta tɛ.
58009012	Krista ma don o Yɔrɔ senumanw ka senuman na ka bakɔrɔnin joli, walima misiden joli di Ala ma dɛ. Nga a y'a yɛrɛ joli le di Ala ma siɲɛ kelenpe k'anw hɔrɔnya pewu!
58009013	Sarakalasebagaw be bakɔrɔninw, ni turaw joli, ani misimuso bugurigwɛ kɛ ka mɔgɔnɔgɔninw saniya.
58009014	N'a be ten Krista joli ma fisa ni begɛn ta ye wa bari Nii Senuman barika la, Krista y'a yɛrɛ kɛ saraka dafanin ye ka di Ala ma. An ka kɛwaliw minw te foyi ɲa, a joli b'an dusu saniya ka bɔ o la janko ka se ka Nitigi Ala bato.
58009015	Krista kɛra Ala ni mɔgɔw cɛ, ka bɛnkura sigi janko Ala y'a daa di cɛɛn banbali min la, a ka mɔgɔ weleninw ka se k'o sɔrɔ Krista ka saya kosɔn. A ye min kɛ k'u tila u ka kojuguw la, u ye minw kɛ bɛnkɔrɔ tile la.
58009016	Cɛntigi ka sayako be gwɛ fɔlɔ, u be sɔrɔ ka kuma cɛntasɛbɛ koo la.
58009017	Cɛntasɛbɛ te se ka jati ni cɛntigi be nii na, bari a be sa fɔlɔ u be sɔrɔ ka cɛntasɛbɛ jati.
58009018	O le y'a to, hali bɛnkɔrɔ fana sigira ni joli ye.
58009019	Musa ye Ala ka sariya kelen kelen bɛɛ fɔ jama ye ka ban tuma min na, a ye misidenw ni bakɔrɔninw joli ni jii ta, ka sagasi wuleman siri izɔpikala la k'o kɛ ka joli ni jii nin seriseri sariyasɛbɛ kan, ani jama bɛɛ kan
58009020	k'a fɔ ko: «Nin ye bɛɛn joli ye Ala ko aw ka min bato.»
58009021	O kɔ, a y'a seriseri fana fanibugu nin kan, ani a kɔnɔna baarakɛminanw bɛɛ kan.
58009022	A fɔra sariyasɛbɛ kɔnɔ k'u tun be joli le kɛ ka fɛɛn caaman saniya. Ni joli ma bɔn, kojugu te yafa.
58009023	Fɛɛn minw be arijana na, n'olu jaaw ka kan ka saniya ni kɛwali nunu ye, o tuma na, o fɛɛn nunu yɛrɛ yɛrɛ ka saniyako ka kan ni saraka wɛrɛw ye minw ka fisa ni fɔlɔtaw ye.
58009024	Tiɲɛ na, mɔgɔw bolo ye Alabatoso min lɔ k'a kɛ i n'a fɔ sankolo ta, a ma kɛ i ko Krista donna o le kɔnɔ dɛ! Krista donna arijana yɛrɛ le la, ka lɔ Ala ɲafɛ anw ka hɛrɛ kosɔn.
58009025	Sarakalasebagaw kuntigiba be to ka don Yɔrɔ senumanw ka senuman na cogo min na saan o saan ni begɛn joli ye, Krista m'a kɛ ten. A m'a yɛrɛ saraka siɲɛ caaman.
58009026	N'a tun be ten, a tun bena tɔɔrɔ siɲɛ caaman kabini diɲɛ dantuma. Nga a nana laban tuma na sisan le ka tɔɔrɔ siɲɛ kelenpe k'a yɛrɛ kɛ saraka ye ka hakɛ fanga cɛn.
58009027	Adamadenw be sa siɲɛ kelenpe cogo min na, Ala be sɔrɔ k'u kiti,
58009028	o cogo kelen na, Krista y'a yɛrɛ saraka siɲɛ kelen, ka mɔgɔ bɛɛ ka hakɛw yafa. O kɔ, a bena segi ka na, o tena kɛ hakɛw yafako kama tugu, nga mɔgɔ minw b'a makɔnɔna, olu kisili kosɔn lo.
58010001	Musa ka sariya tun ye fɛnɲuman nata taamasiɲɛ le ye. A te se k'a batobagaw kɛ mɔgɔdafaninw ye Ala ɲakɔrɔ saraka bɔtaw barika la, u be minw kɛ tuma o tuma ni saan o saan, daan t'a la.
58010002	N'o tun be fɛɛn ɲa, u tun tena to k'o kɛ tugu. Bari n'a kuun ye u saniyako ye, n'u tun y'o bɔ ka ban, minw tun b'o kɛ ka Ala bato, olu hakili tun tena jigi u ka hakɛw la tugu do.
58010003	Nga, saan o saan, saraka nunu be to k'u hakili jigi u ka hakɛw la.
58010004	Bari turaw ni bakɔrɔninw joli te se ka mɔgɔ ka hakɛw yafa abada.
58010005	O kama Krista natuma diɲɛ na, a y'a fɔ Ala ye ko: «E ko i te saraka ni sɔnnifɛn fɛ, nga i ye farisogo di ne ma.
58010006	Ka begɛn faga k'a jɛni, walima k'a joli bɔn hakɛ yafa kosɔn, o si ma i ɲaa fa.
58010007	O la, ne y'a fɔ ko n filɛ nin ye n ka Ala, ne nana janko k'i sago kɛ ka kɛɲɛ ni min fɔra kitabu kɔnɔ ne ka koo la.»
58010008	Krista kɔnna k'a fɔ ko: «Saraka, ni sɔnnifɛn, ni begɛn jɛnita, ani hakɛ yafa saraka, i tun t'o si fɛ, o si ma diya i ye.» K'a sɔrɔ o koo nunu tun be kɛ ka kɛɲɛ ni sariya ye.
58010009	O kɔ, a y'a fɔ ko: «Ne filɛ, ne nana janko k'i sago kɛ.» A kɛra ten, Krista be landakɔrɔ bɔ yen ka landakura sigi.
58010010	A ye Ala sago kɛ k'a yɛrɛ saraka siɲɛ kelenpe minkɛ, min ɲɔgɔn tena kɛ tugu, anw saniyara o le barika la.
58010011	Sarakalasebagaw be to u seen kan loon o loon k'u ka baara kɛ ka to k'o saraka kelen nunu bɔ. O te se cogo si la ka hakɛw yafa.
58010012	Nga Krista kɔni, ale y'a yɛrɛ di siɲɛ kelenpe hakɛw yafa kosɔn, ka sɔrɔ ka taga sigi Ala kinibolo la kudayi,
58010013	yanni Ala k'a juguw majigi a kɔrɔ.
58010014	A be mɔgɔ minw saniya, a y'olu kɛ mɔgɔdafaninw ye a ka saraka kelen barika la, u fana be to ten tuma bɛɛ.
58010015	Nii Senuman fana b'o le fɔ ka gwɛ an ye ko:
58010016	«Ne bena bɛɛn min sigi n'u ye o loonw tɛmɛnin kɔ, o filɛ nin ye, ne Matigi le ko ten. Ne bena n ka sariya don u dusu la, n koo ka to u kɔnɔ.
58010017	Ne tena u ka hakɛw n'u ka filikow to n dusu la tugu.»
58010018	O la do, ni hakɛw yafara, saraka bɔkun te yen tugu.
58010019	O kosɔn, n badenw, sira dinin b'an ma ka don Yɔrɔ senumanw ka senuman na Yezu joli bɔnin sababu la.
58010020	A ye sirakura ɲanaman dayɛlɛ an ye, cɛtigɛ fani cɛma min y'a yɛrɛ farisogo ye.
58010021	Sarakalasebagaw kuntigiba b'an fɛ Ala ka soo kunna.
58010022	O la, an ka miirijuguw bɔ an kɔnɔ, k'an yɛrɛ saniya ni jiɲuman ye, ka gwɛrɛ Ala la ni lanaya dafanin ye.
58010023	An ko jigi min b'an fɛ, an kana an fari faga o koo la. Bari Ala min y'a daa di, kantigi lo.
58010024	An ka jija ka ɲɔgɔn dɛmɛ ka kanuya sira taama, ka koɲuman kɛ.
58010025	An kana ban ka taga an ka ɲɔgɔnlajɛnyɔrɔ la, i n'a fɔ dɔw be to k'a kɛ cogo min na. Nga an ka ɲɔgɔn jaa gwɛlɛya, bari aw yɛrɛ ɲaa b'a la ko Matigi ka loon surunyana ka ban.
58010026	An minw be tiɲɛ lɔn ka ban, n'an be to ka tugu ka hakɛ kɛ, saraka wɛrɛ te yen min be se ka hakɛw yafa.
58010027	Siranyako le tora sisan, o ye kiti ni tasumaba ye minw bena Ala juguw halaki.
58010028	Ni mɔgɔ o mɔgɔ ye Musa ka sariya cɛn, ni seere fila, walima saba, sɔrɔla k'a fɔ ko tiɲɛ lo, o tigi ka kan ka faga, u man kan ka makari a la yɛrɛ.
58010029	Nga min ka jugu n'o ye, o ye ka Ala Dencɛ dɔgɔya, walima k'a fɔ ko Yezu joli min ye bɛɛn kɛ Ala ni mɔgɔ cɛ, k'o ye fu ye. K'a sɔrɔ o joli nin le ye o tigi saniya. Walima ka Nii Senuman tɔgɔjugu fɔ, min ye makaritigi ye. O tigi ka sara ka jugu ka tɛmɛ.
58010030	Bari, min y'a fɔ ko: «Ne le ka kan ka mɔnɛ bɔ, ne bena u sara,» an b'o tigi lɔn. A y'a fɔ tugu ko: «Ne Matigi le bena n ka mɔgɔw kiti.»
58010031	Ka don Nitigi Ala bolo, o ye jatigɛko ye.
58010032	Aw k'aw hakili jigi aw ka lanaya daminɛtuma na. Aw ye Ala ka yeelen sɔrɔ dɔrɔn, tɔɔrɔ jugumanw daminɛna, nga aw jijara.
58010033	Yɔrɔ dɔ, u tun b'aw nɛni k'aw tɔɔrɔ jama ɲana. Yɔrɔ wɛrɛ, aw le jijanin be ka tɔɔrɔbagaw dɛmɛ.
58010034	Aw sigɛnna ni kasodenw ye u ka tɔɔrɔw la. Aw sɔnna k'aw ka bololafɛnw to u bɔsibagaw bolo ni nisɔndiya ye. Bari, aw ko nafolo wɛrɛ b'aw fɛ min ka fisa n'o ye n'a te ban abada.
58010035	Aw jigi kana tigɛ, bari a nafa ka bon.
58010036	O la, fɔɔ aw ka jija janko n'aw ye Ala sago kɛ ka ban tuma min na, a y'a daa di min na, aw k'o sɔrɔ.
58010037	Tiɲɛ na, a fɔra Ala ka kuma na ko: «A tora dɔɔni dɔrɔn, min ka kan ka na, a bena na. A tena mɛn ka na.
58010038	Ne ka mɔgɔtilennin bena kisi lanaya barika la. Nga n'a segira kɔ, a nigɛ be bɔ n na.»
58010039	Minw bena segi kɔ ka halaki, anw te olu dɔw ye. Anw ye jigitigiw ye minw bena kisi.
58011001	Lanaya ye min ye, o ye nin ye: i be la fɛɛn dɔ la, k'i jigi la a kan k'a sɔrɔ i m'a ye ka ye.
58011002	Fɔlɔfɔlɔ mɔgɔw ye tɔgɔɲuman sɔrɔ Ala fɛ u ka lanaya kosɔn.
58011003	An lara Ala la minkɛ, o sababu la, an y'a lɔn ko diɲɛ danna Ala ka kuma seen fɛ. O la, an be fɛɛn minw yera, an b'a lɔn k'olu juu bɔra fɛɛn wɛrɛ la an te se ka min ye.
58011004	Abɛli lara Ala la minkɛ, o le y'a to a ye saraka bɔ min diyara Ala ye ka tɛmɛ a kɔrɔcɛ Kayɛn ta kan. A lara Ala la minkɛ, o le y'a to, Ala y'a jati mɔgɔtilennin ye ka sɔn a ka saraka ma. Abɛli ka lanaya kosɔn, a ka kuma be seen kan halibi k'a sɔrɔ a yɛrɛ te nii na.
58011005	Enɔki lara Ala la minkɛ, Ala y'a ta ka bɔ diɲɛ na, waasa a kana sa. Mɔgɔ si ɲaa ma la Enɔki kan tugu, bari Ala tun y'a ta. A fɔra Ala ka kuma na ko sanni Ala k'a ta, a koo tun ka di Ala ye.
58011006	Mɔgɔ koo te se ka diya Ala ye n'o tigi ma l'a la. Bari mɔgɔ min b'a fɛ ka gwɛrɛ Ala la, fɔɔ a ka l'a la ko a be yen, ani ko a b'a yɔrɔ ɲinibagaw wasa.
58011007	Nuhun lara Ala la minkɛ, o le y'a to koo min ma kɛ ka ye, Ala y'a lasɔmi o la tuma min na, a siranna Ala ɲa ka kurunba dilan k'a ka soo kisi, diɲɛ halakira. A ka lanaya sababu la, Ala y'a jati mɔgɔtilennin ye.
58011008	Ala y'a fɔ Ibrayima ye ko a ka bɔ ka taga jamana dɔ la, ko ale bena o tigiya d'a ma. Ibrayima lara Ala la minkɛ ka sɔn a ta ma, a wilila ka taga k'a sɔrɔ a tun t'a tagayɔrɔ lɔn.
58011009	O lanaya nin barika la, a nana sigi lonanya la jamana nin kɔnɔ, Ala tun y'a daa di min koo la. A tora faniso kɔnɔ yen, ani Isiyaka ni Yakuba. Ala tun y'a daa di olu fana ma o koo kelen nin na.
58011010	Bari Ibrayima tun b'a fɛ ka dugu sɔrɔ, min lɔra ka ɲa, Ala yɛrɛ be kɛ min taamasiɲɛ kɛbaga n'a lɔbaga ye.
58011011	O lanaya kelen kosɔn, Sara fana sera ka deen sɔrɔ a n'a ka musokɔrɔninya bɛɛ. Bari a lar'a la ko Ala y'a daa di koo min na, ko a b'o kɛ.
58011012	O cogo kelen na, cɛɛ kelen min tun sera saya ma ka ban yɛrɛ, ale sababu la, jamaba sɔrɔla, minw ka ca i n'a fɔ lolow, u daa te lɔn i n'a fɔ bada la cɛncɛn.
58011013	Ala y'a daa di koo min na, u bɛɛ lara o la fɔɔ ka taga sa n'u ma o sɔrɔ. U ɲaa y'a ye yɔrɔjan ka nisɔndiya a koo la. U y'a lɔn ten k'olu ye lonanw ye, k'u tɛmɛtɔ lo diɲɛ na.
58011014	Mɔgɔ minw be kuma ten, a be lɔn ko u b'u faso ɲinina.
58011015	U bɔra yɔrɔ min na ka kɔrɔ, n'u hakili tun jigira o yɔrɔ la, u tun be se ka segi yen.
58011016	Nga u ka miiri be fasoɲuman kan, n'o ye arijana ye. O kama, n'u be Ala wele k'u ka Ala, a te maloya. Bari a ye yɔrɔ labɛn u ye.
58011017	Ala ye Isiyaka ɲini Ibrayima fɛ saraka ye waasa k'a kɔrɔbɔ. Lanaya kosɔn, a ma ban k'a deen kelenpe nin kɛ saraka ye. K'a sɔrɔ Ala tun y'a daa di a ma
58011018	k'a fɔ a ye ko a kɔmɔgɔw bena jati k'a ta Isiyaka le ma.
58011019	Ibrayima lanin tun b'a la ko Ala be se ka suu kunun. O la, an be se k'a fɔ ko Ala ye Isiyaka bɔsi saya la k'a di Ibrayima ma.
58011020	Isiyaka fana ka lanaya kosɔn, a ye duba kɛ a deen Yakuba ni Ezawu ye, u ka siniɲasigi kama.
58011021	Yakuba ka lanaya kosɔn, a tun be ɲini ka sa tuma min na, a ye duba kɛ Yusufu deenw kelen kelen bɛɛ ye, ka sɔrɔ ka tintin a ka bere kan ka Ala fo.
58011022	Yusufu ka lanaya kosɔn, a satuma surunyana tuma min na, a y'a fɔ ko Isirayɛlidenw bena na bɔ Ezipiti jamana kɔnɔ loon dɔ. O la, a ye kangari la u ye a kolow koo la.
58011023	Lanaya kosɔn, Musa wolobagaw ma siran masacɛ ka sariya ɲa. U ye Musa denɲɛninman dogo fɔɔ kalo saba, bari a tun cɛɛ ka ɲi kosɔbɛ.
58011024	Musa kɔgɔra tuma min na, a ka lanaya kosɔn, a banna k'u kana ale wele ko Ezipiti masacɛ denmuso ka deen.
58011025	A sɔnna ka tɔɔrɔ ni Ala ka mɔgɔw ye sanni a ka to lafiya la waati dɔɔni hakɛ la.
58011026	A banna Ezipiti nafolo la ka sɔn dɔgɔya ma i n'a fɔ Krista, bari a ɲaa tun be tɔnɔ nata la min ka fisa.
58011027	Musa ka lanaya kosɔn, a ma siran masacɛ ɲa ka bɔ Ezipiti jamana na. A jijara kosɔbɛ i n'a fɔ a ɲaa be Ala la, mɔgɔ ɲaa te min na.
58011028	A ka lanaya kosɔn, a ye Hɔrɔnya ɲanagwɛ labɛn ka joli seriseri bondaw la waasa deen fɔlɔ fagabaga kana se Isirayɛlidenw ma.
58011029	Isirayɛlidenw ye Buruku kɔgɔji tigɛ u seen na, u ka lanaya barika la. Nga Ezipitikaw k'u b'a tigɛ, olu tununa jii la.
58011030	Isirayɛlidenw ka lanaya kosɔn, u tagamana ka Zeriko lamini tile wolonwula dɔrɔn, a laminikogo benna.
58011031	Kakalamuso Araabu ka lanaya kosɔn, a ye Isirayɛlidenw ka cidenw dogo. O la, minw banna Ala la, ale ma sɔrɔ ka sa ni olu ye.
58011032	N ka mun fɔ tugu? N tena se ka Zedeyɔn ni Baraki ni Samusɔn ni Zɛfite ni Dawuda ni Samuyɛli ani kiraw ka koow bɛɛ ɲafɔ kelen kelen.
58011033	U ka lanaya kosɔn, u sera jamana wɛrɛw kɔrɔ k'u mara, ka tilenninya sigi. Ala y'a daa di min na, u y'o sɔrɔ. U ye jaraw daaw siri,
58011034	tasuma dɛsɛra u kɔrɔ, u kisira murujan ma, u ye barika sɔrɔ bana sɔrɔnin kɔ. U kɛra kɛlɛdenŋanaw ye, u y'u juguw gwɛn.
58011035	Muso dɔw ka lanaya kosɔn, u ka mɔgɔ saninw kununna. Dɔw fana sɔnna tɔɔrɔ ma waasa Ala k'u kunun sini.
58011036	Dɔw fana sɔnna dɔgɔya ni bugɔli ma. U ye dɔw siri ni jɔrɔkɔw ye k'u don kaso la.
58011037	U ye dɔw bonbon ni bɛrɛ ye, ka dɔw cɛtigɛ ni kakanan ye, ka dɔw faga ni murujan ye. Dɔw tun be munumunu ni sagagolo, walima bagolo ye u kaan na. U dɛsɛra, u tɔɔrɔla kosɔbɛ.
58011038	Diɲɛ tun te se ka bɛn n'u ye, bari u tun man kan n'u ye. O la, u tora ka yaalayaala kongokolon kɔnɔ ni kuluw kan, ka la farawow la, ani dingɛw kɔnɔ.
58011039	Ala y'u bɛɛ tɔgɔɲuman fɔ u ka lanaya barika la. Nga a y'a daa di min na, u si m'o sɔrɔ.
58011040	Bari Ala ye fɛnɲuman labɛn an ye min ka fisa. A tun t'a fɛ o bɛɛ ka kɛ an kɔ.
58012001	Ayiwa, an lamininin be ni seere caaman ye minkɛ, koo o koo b'an ka boli nin nagasi, an k'o bɛɛ dabila. Hakɛ min ka teli ka see an kɔrɔ, an k'o dabila. Boli min b'an seen kɔrɔ, an kana sigɛn o la.
58012002	An k'an ɲaa lɔnin to Yezu kan ale min ye an ka lanaya bɔyɔrɔ ye, n'a laban ye. A sɔnna ka tɔɔrɔ gwengwenlɔgɔ kan, a ma maloya yɛrɛ jati, bari nisɔndiya min tun b'a kɔnɔna, a ɲaa tun b'o la. Sisan, a siginin be Ala kinibolo la.
58012003	O la do, ale min ye tɔɔrɔ caaman muɲu hakɛkɛlaw bolo, aw k'aw hakili to ale la janko aw kana sigɛn, aw fari be faga.
58012004	Aw be bondori min kɛ hakɛ kosɔn, o ma se jolibɔn ma fɔlɔ do.
58012005	Aw ɲinɛna denfaw ka ladili nin na wa? A ko: «N deen, kana ban Matigi ka ladili ma. N'a b'i ladira, kana i fari faga.
58012006	Bari mɔgɔ min koo ka di Matigi ye, a b'o le ladi. A sɔnna ka min kɛ a deen ye, a b'o le ɲaa gwan.»
58012007	Aw ka hɛrɛ kosɔn lo aw be tɔɔrɔla. Ala b'aw minɛ i n'a fɔ a deenw. Deen jumɛn be yen n'a faa t'a ladi?
58012008	Ala b'a ka deenw bɛɛ ladi. N'a t'aw ladi, o tuma na aw te a deenw ye, aw ye ɲamɔgɔdenw le ye.
58012009	An wolofaw y'an ladi, an sɔnna u ta ma. An Faa Ala min ye nii tigi ye, mun na an tena sɔn o ta ma ka to nii na?
58012010	An wolofaw ka ladili ye waati dɔɔni koo ye, u tun b'an ladi ka kɛɲɛ n'u ka miiriya ye. Nga Ala b'an ladi an ka ɲa kosɔn waasa an ka kɛ mɔgɔɲumanw ye i n'a fɔ ale.
58012011	N'u b'i ladi tuma min na, a man di dɛ! O be digi i la. Nga kɔfɛ, ladili nafa ye hɛrɛ ni tilenninya ye, a tigi be min sɔrɔ.
58012012	O kama, aw k'aw bolo faganin nunu kɔrɔta, aw seen minw be yɛrɛyɛrɛ, k'o lɔ ka ɲa,
58012013	ka siratilennin tagama, o la, minw seen kelen ma ɲi, u seen kana mugu, nga a ka suma.
58012014	Aw ka banba, hɛrɛ ka sɔrɔ aw ni mɔgɔw bɛɛ cɛ. Aw ka saniya fana, n'o te mɔgɔ si tena Matigi ye.
58012015	Aw k'aw yɛrɛ minɛ waasa mɔgɔ si kana muruti ka ban Ala ka nɛɛma na. Lili si kana kɛ yirijugu ye ka wili aw cɛma ka ɲagami don ka mɔgɔ caaman halaki.
58012016	Mɔgɔ si kana kɛ kakala ye, walima Alaɲasiranbali ye, i n'a fɔ Ezawu, min y'a ka kɔrɔya falen dumuni na.
58012017	Aw b'a lɔn k'o kɔfɛ, a tun b'a fɛ u faa be duba nin kɛ ale ye, nga o banna. A ye dalili kɛ ka kasi nga o m'a ɲa.
58012018	Fɔlɔfɔlɔ mɔgɔw gwɛrɛla Ala ka kulu la cogo min na, mɔgɔ be se ka maga min na, aw ma gwɛrɛ a la ten. Olu ye tasuma ye, ni kabafin, ni dibiba, ni sanfɔɲɔjugu,
58012019	ka buru fiyɛkan ni kumakanba mɛn. O mɛnbagaw ma se, u ko Ala yɛrɛ kana kuma olu fɛ tugu.
58012020	Bari sariya min tun sigira, u tun te se o kɔrɔ. A tun fɔra ko: «Mɔgɔ si man kan ka yɛlɛ kulu nin kan, hali begɛn. Ni fɛɛn o fɛɛn yɛlɛla, o ka kan ka bon ka faga.»
58012021	Koo nin siranya tun ka bon haali, fɔɔ Musa y'a fɔ ko: «Ebe! Ne be yɛrɛyɛrɛla siranyakojugu fɛ.»
58012022	Nga aw kɔni, aw gwɛrɛla Siyɔn kulu ni Nitigi Ala ka dugu la, n'o ye sankolo Zeruzalɛmu ye, ka gwɛrɛ mɛlɛkɛ caaman caaman na n'u be ɲanagwɛ la.
58012023	Mɔgɔ fɔlɔ minw tɔgɔ sɛbɛnnin be arijana na, aw gwɛrɛla olu la, ka gwɛrɛ Ala la, adamadenw bɛɛ kitibaga. Mɔgɔtilennin minw y'u nakun dafa, aw gwɛrɛla olu la.
58012024	Yezu min ye bɛnkura sindibaga ye, aw gwɛrɛla ale la, a joli min bɔnna, aw gwɛrɛla o la. O joli nin be fɛnɲuman d'an ma ka tɛmɛ Abɛli ta kan.
58012025	Min be kumana aw fɛ, aw ye jija, aw kana ban a ka kuma na. Bari fɔlɔ mɔgɔw banna Ala ka kuma fɔbaga ma, min tun b'u cɛma dugukolo kan. O la, u ma kisi ɲagwan ma. Min be to arijana na ka kuma an fɛ, n'an banna ale la, an ka ɲagwan tena tɛmɛ fɔlɔ mɔgɔw ta kan wa?
58012026	Min kumakan tun ye dugukolo yɛrɛyɛrɛ, sisan ale ko: «Ne ben'a to dugukolo be yɛrɛyɛrɛ siɲɛ kelen tugu, nga a tena dan o ma, sankolo fana niin bena sɔrɔ a la.»
58012027	N'a fɔra ko «siɲɛ kelen tugu,» o kɔrɔ ko fɛɛn minw bena yɛrɛyɛrɛ, olu bena tunu. Minw te yɛrɛyɛrɛ, olu be to yen.
58012028	Ayiwa, Ala bena sigiyɔrɔ d'an ma min te se ka cɛn, o la, an k'a fo k'a bato, ka kɛɲɛ n'a yɛrɛ sago ye, ni yɛrɛmajigi ni siranya ye.
58012029	Bari, an ka Ala ye tasuma ye min be cɛnikɛ.
58013001	Ɲɔgɔnkanuya ka barika sɔrɔ aw cɛma.
58013002	Aw hakili ka to a la ko aw ka kan ka lonanw ladon. Lonanladon sababu la, dɔw ye mɛlɛkɛw ladon k'a sɔrɔ u m'a lɔn ko mɛlɛkɛw lo.
58013003	Aw k'aw hakili to kasodenw na, k'a kɛ i n'a fɔ aw fana be kaso la n'u ye. U be minw tɔɔrɔla, aw k'aw hakili to u la, i n'a fɔ aw yɛrɛ tun be tɔɔrɔla.
58013004	Mɔgɔ bɛɛ ka furu boɲa, kakalaya kana kɛ furu kɔnɔ. Bari Ala bena ɲamɔgɔyakɛlaw ni kakalaw kiti.
58013005	Wari ɲiniko kana fiɲɛ don aw si tagamacogo la. Min b'aw bolo, o k'aw wasa. Bari Matigi yɛrɛ le ko: «Ne tena i to i kelen, n tena i bila abada.»
58013006	Anw b'an jigi la a kan o tuma na k'a fɔ ko: «Matigi ye ne dɛmɛbaga ye, ne tena siran foyi ɲa. Adamaden be se ka mun kɛ ne la?»
58013007	Aw k'aw hakili jigi aw ɲamɔgɔw la. Minw ye Ala ka kuma fɔ aw ye. U sii labanna cogo min na, aw k'o jati k'u ka lanaya ɲɔgɔn kɛ.
58013008	Yezu Krista tun be cogo min na kunun, a b'o cogo kelen le la bii, a bena kɛ ten fana tuma bɛɛ.
58013009	Aw kan'a to mɔgɔ si k'aw kuun ɲagami ni kalan wɛrɛ ye. Ayiwa, a ka ɲi an ka jagwɛlɛya sɔrɔ Ala ka nɛɛma barika la. O kana kɛ landa dumuni dɔw barika la, min ma deli ka nafa di u dumubagaw ma ka ye.
58013010	Mɔgɔ minw tun be baara kɛ fanibugu kɔnɔ, olu te se k'u niyɔrɔ sɔrɔ an ka sarakabɔyɔrɔ dumuni na.
58013011	Sarakalasebagaw kuntigiba be don ni begɛn min joli ye Yɔrɔ senumanw ka senuman na, hakɛw yafali kama, o sogo nin be jɛni dugu kɔfɛ le.
58013012	O kama, Yezu bɔra dugu kɔfɛ k'a yɛrɛ saraka ka mɔgɔw saniya k'u bɔ u ka kojuguw la n'a yɛrɛ joli ye.
58013013	O tuma na, n'an b'a fɛ ka tag'a kunbɛn, an ka sɔn dɔgɔya ma ka bɔ dugu kɔfɛ i n'a fɔ ale.
58013014	Bari diɲɛ te an ka soo ye. Nga an be sini soo le ɲinina.
58013015	O la, an ka Ala fo Yezu sababu la tuma o tuma, min ye an ka saraka ye. O kɔrɔ ko an k'a tɔgɔ tanu n'an daa ye.
58013016	Aw kana ɲinɛ ka ɲumanya kɛ, ani ka ɲɔgɔn dɛmɛ. O saraka nunu ɲɔgɔn le ka di Ala ye.
58013017	Aw ka mɛnni kɛ aw ɲamɔgɔw fɛ, aw k'aw yɛrɛ majigi u ye. Bari olu le be janto aw la Alasira la, Ala bena u ɲiniga aw ka koo la. Aw ka sɔn u ta ma waasa u dusu ka diya u ka baara la. N'u dusu ma diya, o y'aw ka bɔnɛ ye.
58013018	Aw ka Ala dali anw ye. Anw kɔni lanin b'a la ko an kɔnɔ gwɛnin lo, ko an b'a fɛ an tagamacogo ka ɲa tuma bɛɛ.
58013019	N b'a ɲini aw fɛ kosɔbɛ ko aw ka Ala dali waasa ne ka se ka segi aw fɛ joona.
58013020	Hɛrɛ tigi Ala min ye bɛɛn cɛnbali sigi n'an Matigi Yezu joli ye, ale min y'a sanin kunun k'a kɛ a ka jama kɔlɔsibaga ye,
58013021	a yɛrɛ ka barika don aw la, aw ka se ka koɲuman sifa bɛɛ kɛ, k'a sago kɛ. Koo min ka di a yɛrɛ ye, a k'o kɛ an ye Yezu Krista barika la. Boɲa ka la ale kan tuma bɛɛ. Amiina.
58013022	N badenw, ne b'aw dali, aw ka ladilikuma nunu lamɛn kosɔbɛ, bari a man ca.
58013023	Ayiwa, n b'a fɔ aw ye ko u y'an badencɛ Timote labila. N'a sera n fɛ yan joona, an bena na ɲɔgɔn fɛ aw fɛ.
58013024	Ne b'aw ɲamɔgɔw bɛɛ fo, ka Krista ka jama bɛɛ fo. Italikaw b'aw fo.
58013025	Ala ka nɛɛma kɛ aw bɛɛ ye.
59001001	Ne Zaki min ye Ala ni Matigi Yezu Krista ka baarakɛla ye, n be bataki nin ci aw Isirayɛlidenw ma minw jɛnsɛnnin be diɲɛ faan bɛɛ la, k'aw fo.
59001002	N badenw, kɔrɔbɔli sifa o sifa mana se aw ma, aw k'aw yɛrɛ jati mɔgɔdagamuninw ye.
59001003	Bari aw b'a lɔn ko tɔɔrɔ minw be sɔrɔ Yezu kosɔn, k'o be kɛ sababu ye aw be kɛ muɲubagaw ye.
59001004	Nga o muɲuli nin ka dafa, waasa aw ka kɛ mɔgɔdafaninw ye, ani fiɲɛ kana sɔrɔ aw la fewu.
59001005	N'o y'a sɔrɔ n'aw dɔ dɛsɛnin lo hakilitigiya la, o tigi k'a daali Ala fɛ, a ben'a d'a ma. A tigɛ man gwɛlɛ, a be mɔgɔ bɛɛ sɔn ka ɲa. A t'an sɔngɔ ka sɔrɔ k'an sɔn.
59001006	Nga o tigi k'a jigi la Ala kan k'a daali, a kana sigasiga hali fitini. Bari mɔgɔ min be sigasiga, o tigi bɔnin be baji fɛ, fɔɲɔ be min lamaga ka taga n'a ye faan bɛɛ.
59001007	O tigi kan'a miiri ko a bena fɛɛn dɔ sɔrɔ Matigi fɛ.
59001008	Bari a hakili te kelen kan, a be siga a ka kokɛtaw bɛɛ la.
59001009	Aw minw ye fantanw ye, aw ye nisɔndiya, bari Ala b'aw kɔrɔta.
59001010	Minw wasanin be, ni olu dɔ nagasira, a ka nisɔndiya o la, bari a bena sa i n'a fɔ binfeeren.
59001011	Tile be fariya ka biin ja, a feeren ka cɛɲa be ban ka tila ka ben cogo min na, o cogo kelen na, mɔgɔwasaninw bena ben u ka baara la.
59001012	Mɔgɔ min be jija ka sigɛn muɲu, o tigi dagamunin lo. Bari n'a sera ka sigɛn nunu muɲu, a bena nii banbali sɔrɔ a ka tɔnɔ ye. Ala tun y'a daa di a kanubagaw ma, ko u bena min sɔrɔ.
59001013	Ni kojugukɛ nigɛ donna min na, o tigi kan'a fɔ ko Ala nɔɔ lo. Bari kojugu nigɛ te Ala minɛ fewu. A fana te mɔgɔ si nigɛ ka don kojugu la.
59001014	Nga mɔgɔ kelen kelen bɛɛ kɔnɔnako le be kojugukɛ nigɛ don a la.
59001015	Ayiwa, ni kojugu nigɛ jiidira mɔgɔ kɔnɔ, a be na ni hakɛ ye. Ni hakɛ ye fanga sɔrɔ a kan, a be na ni saya ye.
59001016	N badenw, aw minw koo ka di ne ye, aw kana aw yɛrɛ nigɛ dɛ!
59001017	An be fɛnɲuman minw bɛɛ sɔrɔ n'o dafanin lo, o be bɔ Ala le fɛ min ye tile ni kalo ani lolow dan. A te yɛlɛma, dibidibi te a ka koo si la.
59001018	A diyara Ala ye, a y'an dan a ka tiɲɛkuma barika la, waasa an ka kɛ a ka danfɛnw bɛɛ ɲamɔgɔw ye.
59001019	N badenw, aw minw koo ka di ne ye, aw k'a lɔn kosɔbɛ ko mɔgɔ kelen kelen bɛɛ ka kan ka lamɛnni kɛ ka ɲa, nga a kana teliya ka kuma, a kana dimi joona.
59001020	Bari mɔgɔ min dusu gwannin lo, o tigi te kotilennin kɛ Ala ɲakɔrɔ.
59001021	O kama, koo o koo be mɔgɔ nɔgɔ Ala ɲana, ani juguya bɛɛ, aw k'o bɛɛ dabila. Ala ka kuma min b'aw kɔnɔ, aw ka sɔn o ma ni yɛrɛmajigi ye. O kuma nin, be se k'aw kisi.
59001022	Aw kana aw yɛrɛ nigɛ fana ko aw be to ka Ala ka kuma lamɛn. Nga aw k'o lamɛn, k'a bato.
59001023	Mɔgɔ min be Ala ka kuma lamɛn n'a t'a bato, o tigi bɔnin be mɔgɔ fɛ min b'a yɛrɛ filɛ dubalen kɔnɔ.
59001024	A b'a yɛrɛ filɛ, n'a bɔra yen, a be ɲinɛ a yɛrɛ cogo kɔ.
59001025	Nga, mɔgɔ min be sariya sɔbɛsɔbɛ kɔnɔnakuma lamɛn, ka ɲa k'a janto a la, n'a te ɲinɛ a kɔ, ani ka to k'a bato, o tigi kɔni bena hɛrɛ sɔrɔ a ka kɛwaliw la. O kuma nin le be mɔgɔ kɛ hɔrɔnw ye.
59001026	Ni min y'a miiri ko ale be Alasira tagama k'a sɔrɔ a t'a kumacogo kɔlɔsi, o tigi b'a yɛrɛ nigɛ, kuun te o tigi ka Alasira koo la.
59001027	Alasira taamacogo min tilennin be, ni fiɲɛ t'a la an Faa Ala ɲakɔrɔ, o filɛ: e k'i janto falatɔw ni firiyamusow la u ka tɔɔrɔ tuma na. Ani e k'i yɛrɛ tanga diɲɛ koo nɔgɔninw bɛɛ ma.
59002001	N badenw, aw minw lanin be an Matigi Yezu Krista nɔɔrɔtigi la, aw kana mɔgɔw woloma k'u fisaya ɲɔgɔn ye.
59002002	Ni mɔgɔ fila nana don aw cɛma aw ka lajɛnyɔrɔ la, ni dakamana fani be kelen kaan na, ni sanu donnin b'a bolo, k'a sɔrɔ dɔ nin ka faniw faranfarannin lo,
59002003	n'aw y'aw janto dakamana fanitigi la k'a fɔ a ye ko a ka na sigi yɔrɔɲuman na, k'a fɔ fantan nin ye ko a ka lɔ sanfɛ, walima ko a ka sigi duguma aw seen kɔrɔ,
59002004	n'aw y'o kɛ, aw ma wolomani kɛ wa? Aw be mɔgɔw bɔ ɲɔgɔn na ni ŋaniyajugu ye.
59002005	N badenw, aw minw koo ka di ne ye, aw ye mɛnni kɛ, minw be jati fantanw ye diɲɛ kɔnɔ, Ala m'u woloma k'u kɛ fɛntigiw ye lanaya la, ani k'u ladon a ka masaya la wa? A tun y'a daa di a kanubagaw ma min la.
59002006	Nga aw kɔni, aw be fantanw le dɔgɔya. Nafolotigiw le t'aw tɔɔrɔ k'aw minɛ ka taga n'aw ye faamaso wa?
59002007	U b'aw wele ni tɔgɔɲuman min ye, olu le te o cɛnbagaw ye wa?
59002008	Sariya min fɔra Masa Ala ka kuma na ko: «E k'i tɔɲɔgɔn kanu i n'a fɔ i yɛrɛ.» N'aw b'o bato, o tuma na, aw ka kɛwali ka ɲi.
59002009	Nga n'aw be wolomani kɛ ka mɔgɔw fisaya ni ɲɔgɔn ye, aw be hakɛ kɛ, Ala ka sariya b'aw minɛ bari aw m'a bato.
59002010	Ni min ye sariya kelen cɛn, o tigi ye sariya bɛɛ le cɛn, hali n'a ye tɔ nunu bɛɛ bato.
59002011	Bari min y'a fɔ ko: «I kana kakalaya kɛ,» ale lo y'a fɔ fana ko: «I kana mɔgɔ faga.» Ayiwa, e te kakalaya kɛ, nga i be mɔgɔ faga, sariya y'i minɛ.
59002012	Sariya min b'aw hɔrɔnya, aw bena kiti ka kɛɲɛ n'o le ye. O kama, aw kumacogo n'aw ka kɛwaliw ka bɛn o ma.
59002013	Bari mɔgɔ min te makari tɔw la, kiti tigɛlon na, Ala fana tena makari o tigi la. Nga minw be makari, olu te siran kiti ɲa.
59002014	N badenw, ni mɔgɔ dɔ y'a fɔ ko ale jigi be Ala kan, k'a sɔrɔ o te ye a ka kɛwaliw la, a be mun ɲa sa? O jigi nin be se k'a kisi wa?
59002015	N'aw balimacɛ dɔ, walima aw balimamuso dɔ fari lakolon lo, ni bii dumuni fana t'a fɛ,
59002016	n'aw dɔ y'a fɔ a ye ko: «Taga hɛrɛ la, Ala k'i dɛmɛ,» k'a sɔrɔ a mako be fɛɛn min na, aw m'o d'a ma, aw ye duba min kɛ, o be mun ɲa sa?
59002017	Ayiwa, ni min ko ale jigi be Ala kan, k'a sɔrɔ o te ye a ka kɛwaliw la, o jigi nin ye fuu ye.
59002018	O la, dɔ be se k'a fɔ ko: «I ko i jigi be Ala kan, ne kɔni be kɛwaliɲumanw le kɛ. E k'i jigi yira ni kɛwali niin t'a la, ne bena n ta yira ni kɛwali ye.»
59002019	I lanin b'a la ko Ala ye kelenpe ye kɛ! O ka ɲi. Jinaw fana lanin b'o la, u be siran fɔɔ ka yɛrɛyɛrɛ.
59002020	Naloman! K'a fɔ ko i jigi be Ala kan k'a sɔrɔ o te ye i ka kɛwaliw la, i b'a fɛ k'a lɔn k'o ye fuu ye wa?
59002021	An bɛma Ibrayima ta filɛ kɛ. A y'a dencɛ Isiyaka di Ala ma sarakabɔyɔrɔ kan minkɛ, o la, Ala y'a jati mɔgɔtilennin ye a ka kɛwali kosɔn.
59002022	I y'a ye wa? A jigi tun be Ala kan, a fana tun ye kɛwaliw kɛ. A ka kɛwaliw y'a yira ko a jigi dafanin lo.
59002023	O la, min fɔra Ala ka kuma na, o kɛra tiɲɛ na ko: «Ibrayima lara Ala la, o kosɔn, Ala y'a jati mɔgɔtilennin ye,» k'a wele ko a tericɛ.
59002024	Aw m'a ye wa? Mɔgɔ ka kɛwaliɲumanw le b'a to Ala b'a jati mɔgɔtilennin ye. Jigi koo dama tɛ.
59002025	O cogo kelen na, Ala ye kakalamuso Araabu jati mɔgɔtilennin ye a ka kɛwali kosɔn. Bari a ye Isirayɛli ka cidenw ladon ka sɔrɔ ka sira wɛrɛ don u seen kɔrɔ.
59002026	Ayiwa, ni mɔgɔ nii bɔra, a be kɛ suu ye cogo min na, o cogo kelen na, n'i ko i lanin be Ala la k'a sɔrɔ o te ye i ka kɛwaliw la, o fana ye jigifu ye.
59003001	N badenw, aw caaman kana kɛ karamɔgɔw ye. Bari an b'a lɔn ko karamɔgɔw ka kiti bena gwɛlɛya.
59003002	An bɛɛ be fili cogo caaman na. Mɔgɔ min te fili kuma na, o tigi ye mɔgɔdafanin ye, a be se k'a yɛrɛ minɛ fana.
59003003	An be karafe don soo daa la waasa a ka sɔn an ta ma. N'an ko a ka taga faan min na, a be taga yen.
59003004	Walima aw ye kurunbabaw filɛ. Hali n'u dɔ boɲana cogo o cogo hali ni fɔɲɔba b'a ɲotira cogo o cogo, ni kurunbolila b'a fɛ a ka taga yɔrɔ min na, a be taga yen a ɲatilenfɛnfitini barika la.
59003005	O cogo kelen na, mɔgɔ nɛɛn fana y'a fari yɔrɔfitini dɔ ye min be se k'a yɛrɛ boɲa haali. Takamifitini fana be ten. A be se ka tuu belebeleba bɛɛ halaki.
59003006	Mɔgɔ nɛɛn fana be i n'a fɔ tasuma. Fɛnjugu lo. An fari yɔrɔ dɔ lo, ale lo be fari yɔrɔ tɔw bɛɛ don koo la. O tasuma ye jahanama ta ye.
59003007	Kongosogow, ni kɔnɔw, saaw, ani jikɔnɔfɛnw sifa bɛɛ, adamaden be se ka olu kolo.
59003008	Nga mɔgɔ si te se ka nɛnden mara. Balawufɛn lo min te to yɔrɔ kelen. Baga yɛrɛ lo, min be mɔgɔ faga.
59003009	An be Matigi, ni an Faa tanu n'an nɛɛn ye, ka tila ka mɔgɔ danga n'o le ye. Ala do ye mɔgɔ dan i n'a fɔ a yɛrɛ.
59003010	Duba ni danga ka bɔ daa kelen na, n badenw, o daganin tɛ!
59003011	Jii diman, ani jii kunaman be se ka bɔ kɔlɔn kelen kɔnɔ wa?
59003012	N badenw, toro be se ka tigɛ olivuyiri kan wa? Walima ɛrɛzɛnsun be se ka den toro la wa? Jii diman te se ka bɔ kɔgɔji la.
59003013	Jɔn ye hakilitigi ye aw cɛma? O tigi k'a yira a ka kɛwaliɲumanw fɛ a be minw kɛ ni yɛrɛmajigi ani hakilitigiya ye.
59003014	Nga ni min kɔnɔ ka jugu, ni keliya be min na, o tigi kan'a yɛrɛ wanso k'a ka galon kɛ ka tiɲɛ datugu.
59003015	O hakilitigiya ɲɔgɔn te bɔ Ala fɛ, nga o ye diɲɛ ta ye, adamaden ni Sutana ta.
59003016	Kɔnɔnajuguya ni keliya be yɔrɔ min na, koɲagaminin ni kojugu sifa bɛɛ be sɔrɔ o yɔrɔ la fana.
59003017	Nga hakilitigiya min be Ala fɛ, o be mɔgɔ kɛ mɔgɔɲuman ye, hɛrɛmɔgɔ, hinɛbaga, min ka koo ka di, a ka kɛwaliw ka ɲi kosɔbɛ. A be makari kosɔbɛ. A te wolomani kɛ. A te kuma fila fɔ.
59003018	Mɔgɔ minw be hɛrɛ ɲinina, olu be tilenninya nafa sɔrɔ hɛrɛ kɔnɔ.
59004001	Kɛlɛ ni sɔsɔli minw be wili aw cɛma wo, olu be bɔ min le? O be bɔ nigɛjuguw la minw b'aw ɲɔtiɲɔtira.
59004002	Fɛɛn dɔw nigɛ b'aw la, nga aw t'o sɔrɔ, aw be mɔgɔ faga ka kɔnɔnajuguya kɛ, nga aw be min fɛ, aw te se k'o sɔrɔ. Kɛlɛ ni sɔsɔliw be wili aw cɛma. Aw te foyi sɔrɔ bari aw t'a daali Ala fɛ.
59004003	Aw man'a daali fana, aw te foyi sɔrɔ bari aw ka miiriya ma ɲi. Aw b'a daali aw yɛrɛ ka nigɛla dama kosɔn.
59004004	Aw tilenbali nunu! Aw m'a lɔn ko ni mɔgɔ min ye diɲɛ koo diya a yɛrɛ ye, k'o tigi ni Ala te bɛn wa? Ayiwa, ni mɔgɔ min be diɲɛ koo diya a yɛrɛ ye, o tigi b'a yɛrɛ kɛ Ala jugu ye.
59004005	A fɔra Ala ka kuma na ko: «A ye nii min don aw la, a be keliya o le la.» Aw ka miiri la k'o ye kumafu ye wa?
59004006	A be koo bɛɛ kɛ k'a ka nɛɛma yira. O la, a fɔra Ala ka kuma na ko: «A be nɛɛma kɛ mɔgɔmajigininw ye, ka fariya yɛrɛboɲalaw ma.»
59004007	Aw k'aw yɛrɛ majigi Ala ye ka ban Sutana ma. O la, a bena aw ye k'aw to yen.
59004008	Aw ye gwɛrɛ Ala la, ale fana bena gwɛrɛ aw la. Hakɛkɛla nunu! Aw y'aw bolo n'aw dusu saniya. Kɔnɔ fila tigi nunu!
59004009	Aw ye nimisa ka kasi kosɔbɛ, aw k'aw ka yɛlɛko kɛ kasi ye, k'aw ka nisɔndiya yɛlɛma ka kɛ dusukasi ye.
59004010	Aw k'aw yɛrɛ majigi Matigi ye, a bena kunkɔrɔta di aw ma.
59004011	N balimaw, aw kana ɲɔgɔn tɔgɔjugu fɔ, ni min y'a tɔɲɔgɔn tɔgɔjugu fɔ, walima k'a jalaki, o tigi be kumajugu fɔ Ala ka sariya la, k'a dɔgɔya. K'a sɔrɔ mɔgɔ min be sariya dɔgɔya, o tigi te sariya batobaga ye, nga a b'a dɔgɔya le.
59004012	Sariyasigibaga ni kititigɛbaga ye Ala kelenpe ye, ale min be se ka mɔgɔ kisi, walima k'a halaki. E min b'i tɔɲɔgɔn jalaki, e ye jɔn ye?
59004013	Ayiwa, aw minw b'a fɔ ko: «Bii, walima sini, an bena taga dugu nin na ka jago kɛ saan kelen ka wari sɔrɔ.»
59004014	K'a sɔrɔ aw m'a lɔn ni sini bena kɛ cogo min na aw fɛ, bari aw be i n'a fɔ komiji.
59004015	Nga aw ka kan k'a fɔ ko ni Matigi sɔnna, ko aw bena nin ni nin kɛ.
59004016	Aw b'aw yɛrɛ boɲa n'aw ka kuma fufafu ye. K'a sɔrɔ o ɲɔgɔn ma ɲi.
59004017	Ayiwa, mɔgɔ min be koɲuman lɔn n'a t'a kɛ, o tigi ye hakɛ kɛ.
59005001	Sisan, n kaan be aw nafolotigiw le ma. Aw ka kasi kosɔbɛ, bari bɔnɛ bena kɛ aw ta ye.
59005002	Aw k'a lɔn ko aw ka nafolo tolinin lo, bagabagaw y'aw ka faniw ɲimiɲimi.
59005003	Aw ka sanu n'aw ka wari bɛɛ sɔnnin lo. O soon nin bena aw ka tigɛgwɛlɛya yira, a bena aw halaki i n'a fɔ tasuma. Aw ye nafolo lajɛn aw yɛrɛw ye waati laban nin na.
59005004	Baaraden minw ye baara kɛ aw ka foro kɔnɔ, aw ma olu ka saraw di u ma. Matigi, Setigi y'o baaraden nunu kasikan mɛn.
59005005	Diɲɛ na, aw ye faamadumuni kɛ k'aw diyanakow kɛ, ka tulɔ i n'a fɔ begɛn fagata, k'aw salon kɔnɔ.
59005006	Aw ye mɔgɔtilenninw jalaki k'u faga. U ma aw sɔsɔ.
59005007	N badenw, aw ye muɲu fɔɔ ka se Matigi kɔsegilon ma i n'a fɔ sɛnɛkɛla be muɲu cogo min na. Ni sanji fɔlɔ benna, a be muɲu fɔɔ ka se sanji laban ka ben ma, a be sɔrɔ k'a ka baara nafa sɔrɔ.
59005008	O cogo kelen na, aw fana ka muɲu, ka jija bari Matigi kɔsegituma surunyana.
59005009	N badenw, aw kana dimi mara ka to ka ɲɔgɔn kɔrɔfɔ janko Ala kana aw kiti. A labɛnnin lo kiti kama dɛ.
59005010	N balima kira minw kumana Matigi tɔgɔ la, olu ye tɔɔrɔ muɲu cogo min na, aw ka olu ladege.
59005011	Mɔgɔ minw be muɲu fɔɔ ka se a daan ma, anw k'olu dagamunin lo. Zɔbu muɲuna cogo min na, n ko aw y'o mɛn kɛ. Matigi nana min kɛ a ye laban na, aw b'o lɔn. Matigi ye ɲumanya ni makaritigi ye.
59005012	N badenw, aw kana kali abada. Aw kana kali sankolo la, walima dugukolo la. Aw kana kali cogo si la. Aw k'a fɔ ko ɔnhɔn ni ɔnhɔn lo, k'a fɔ ayi ni ayi lo, waasa Ala ka kiti kana ben aw kan.
59005013	N'aw dɔ be tɔɔrɔ la, a ka Ala daali. Min nisɔn ka di, o ka Ala tanu ni dɔnkiliw ye.
59005014	N'aw dɔ man kɛnɛ, o tigi ka Krista ka jama ɲamɔgɔw wele, u ka daalili kɛ a ye ka tulu kɛ a kuun na Matigi tɔgɔ la.
59005015	O daalili min be kɛ k'u jigi to Matigi kan, o bena banabagatɔ kisi, Matigi ben'a kɛnɛya. N'o y'a sɔrɔ a ye hakɛ kɛ, a bena o yafa sɔrɔ.
59005016	O la sa, aw ye hakɛ minw kɛ, aw ka olu fɔ ɲɔgɔn ye ka Ala daali ɲɔgɔn ye waasa aw be kɛnɛya. Barika be mɔgɔtilennin ka daalili la kosɔbɛ.
59005017	Kira Eli tun ye anw bɔɲɔgɔnko adamaden ye. A y'a jigi la Ala kan k'a daali ko sanji kana na. Sanji fana ma na fɔɔ saan saba ni kalo wɔɔrɔ.
59005018	O kɔ, a ye daalili kɛ tugu, sanji nana, sumanw ɲana.
59005019	N badenw, n'aw dɔ filila ka tiɲɛ sira bila, ni min kɛra sababu ye k'a kɔsegi,
59005020	aw k'a lɔn ko ni mɔgɔ min ye hakɛkɛla kɔsegi ka bɔ a ka filisira kan, o tigi be kɛ sababu ye k'a tɔɲɔgɔn kisi, hakɛ caaman be yafa.
60001001	Ne Piyɛri, Yezu Krista ka ciden, be bataki nin ci aw ma, Ala ye aw minw woloma n'aw be lonanya la Pɔn mara la, ni Galati, ani Kapadɔsi, ni Azi ani Bitini mara la.
60001002	Faa Ala y'aw woloma kabini fɔlɔ, k'aw kɛ a taw ye Nii Senuman barika la, waasa aw ka mɛnni kɛ Yezu Krista fɛ ani ka saniya a joli bɔnnin na. Ala ka nɛɛma ni hɛrɛ kɛ aw ye tuma bɛɛ.
60001003	An ka barika la Ala ye, min ye an Matigi Yezu Krista Faa ye! A makarila an na kosɔbɛ k'an kɛ danfɛnkura ye ka jigi ɲanaman di an ma Yezu Krista ka kununni barika la ka bɔ kaburu la,
60001004	ani ka niyɔrɔ d'an ma, min te cɛn, a te nagasi, nɔgɔ te se a ma ka ye. A maranin b'aw ye arijana na,
60001005	Setigi Ala be aw minw mara aw jigi kosɔn fɔɔ ka taga se kisili loon yɛrɛ yɛrɛ ma. Ala y' min latigɛ n'o bena kɛ diɲɛ laban tuma na.
60001006	O la, hali k'aw to dusukasi la waati dɔɔni nin yɛrɛ kɔnɔ tɔɔrɔ sifa caaman na, aw ka nisɔndiya kosɔbɛ.
60001007	Sanu min ye banta ye, ale be sɛgɛsɛgɛ tasuma na cogo min na, o cogo kelen na, aw jigi be sɛgɛsɛgɛ tɔɔrɔ nunu bolo, ale min ka fisa ni sanu ye, janko aw ka tanuli ni boɲa ani karama sɔrɔ Yezu Krista kɔsegilon.
60001008	Aw ɲaa ma la a kan, nga a koo do diyara aw ye. Aw y'aw jigi la a kan, k'a sɔrɔ aw m'a ye fɔlɔ, ka nisɔndiya kosɔbɛ nisɔndiya min te se ka lakali.
60001009	Bari aw kisira aw jigi kosɔn.
60001010	Aw tun ka kan ka kisili min sɔrɔ, kiraw kumana o nɛɛma koo la, ani u ka miiriya bɛɛ tun be sinna o le ma.
60001011	Krista tun bena tɔɔrɔ ni boɲa min sɔrɔ, a ka Nii min tun be u fɛ, ale tun b'o koo yira u la, olu tun b'a fɛ k'o waati n'a kɛcogo lɔn.
60001012	Ala y'a yira u la k'u ka koo te o ye, nga u tun b'o kuma fɔra ka bila aw le ye. Aw y'o kira nunu ka kumaw mɛn sisan kibaru diman fɔbagaw fɛ, Nii Senuman barika la, min cira ka bɔ sankolo la ka jigi u kan. O diyara mɛlɛkɛw ye fɔɔ u tun b'a fɛ ka koo nin ye.
60001013	Ayiwa, aw labɛnnin ka to baara kama, k'aw yɛrɛ minɛ. Yezu Krista bena nɛɛma kɛ aw ye a kɔsegilon cogo min na, aw k'aw jigi la o kan kosɔbɛ.
60001014	Aw ka mɛnni kɛ Ala fɛ i n'a fɔ denɲumanw. Aw kana taama nigɛlafɛnw kɔ i n'a fɔ aw tun b'a kɛ cogo min na k'aw to kolɔnbaliya la.
60001015	Nga aw ka kɛ mɔgɔɲumanw ye aw ka kokɛtaw bɛɛ la i n'a fɔ aw Welebaga.
60001016	Bari a fɔra Ala ka kuma yɔrɔ dɔ la ko: «Aw ka kɛ mɔgɔ senumanw ye bari ne ka senu.»
60001017	Ɔnhɔn, aw ka dalili la, aw be Ala wele ko aw Faa. A te wolomani kɛ, a be mɔgɔ bɛɛ kiti kelen kelen u ka kɛwaliw kosɔn. O tuma na sa, aw ka taama Alaɲasiran na, k'aw to diɲɛ na.
60001018	Aw b'a lɔn ko aw kuun ma bɔ aw faaw ka koo fufafuw la ni wari ye, walima ni sanu ye min ye banta ye.
60001019	Nga aw kunmabɔra ni joli ɲanaman le ye, Krista joli, min kɛra i n'a fɔ sagaden, fiɲɛ ni nɔɔ te min na,
60001020	min tun labɛnna o kama kabini diɲɛ ma dan fɔlɔ. Nga o koo kɛra sisan laban tuma nin na aw le kama.
60001021	Ala min ye Krista kunun a sanin kɔ, ka nɔɔrɔ d'a ma, aw lara ale la Krista yɛrɛ sababu la. Aw be la Krista la cogo min na, aw jigi be Ala kan ten.
60001022	Aw sɔnna Ala ka tiɲɛkuma ma minkɛ, o le y'aw dusu saniya, waasa aw ka se ka ɲɔgɔn kanu badenya la ni kɔnɔgwɛ ye. Aw ka ɲɔgɔn kanu kosɔbɛ n'aw dusu bɛɛ ye.
60001023	Bari aw kɛra danfɛnkuraw ye min ma bɔ fɛɛn tolita la, fɔɔ fɛɛn tolibali. O kɛra Ala ka kuma barika la, kuma ɲanaman lo tuma bɛɛ,
60001024	bari: «Adamadenw bɛɛ be i ko biin. U ka dawula bɛɛ be i ko binfeeren. Biin be ja, a feeren be ben.
60001025	Nga Matigi ka kuma be to seen kan kudayi.» O kuma nin le nana fɔ aw ye.
60002001	O la, aw ka namarakow bɛɛ dabila, ni kɔnɔ fila fila koo, ni ɲagoya, ani kumajugu, ni kojugu sifa bɛɛ. Aw ka faran o bɛɛ la.
60002002	Siin ka di denɲɛnin ye cogo min na, Ala ka kuma fana ka kɛ aw fɛ ten janko aw ka kɔgɔ ka kisi,
60002003	«bari aw y'a ye ko Matigi ka ɲi.»
60002004	Aw ye gwɛrɛ Matigi la ale min ye Kabakuru ɲanaman ye. Mɔgɔw banna ale min na i n'a fɔ bonlɔbagaw be ban kabakuru dɔ la cogo min na. Nga Ala y'a woloma, a koo ka gwɛlɛ a ma.
60002005	O la, aw be kɛ a bɔɲɔgɔnko kabakuru ɲanamanw ye, minw bena kɛ ka Nii Senuman ka soo lɔ, ani ka kɛ sarakalasebagaw ye, k'aw yɛrɛ di Ala ma Yezu Krista barika la. O ka d'a ye.
60002006	Bari a fɔra Ala ka kuma yɔrɔ dɔ la ko: «Ne Ala yɛrɛ ye kabakuru barikaman min woloma, n b'o bila Siyɔn. Ni mɔgɔ o mɔgɔ y'a jigi la o kan, o tigi tena malo abada!»
60002007	Ayiwa, aw minw lara Yezu la, ale kɛra kabakuru nafaman ye aw fɛ. Nga minw ma la a la, olu fɛ, «bonlɔlaw banna kabakuru min na, o nana kɛ kabakuru barikaman ye, boon nɔnkɔn ta,»
60002008	ani «a kɛra u talonkabakuru ye, ani u ben farakuru.» U be talon a la, bari u ma la a ka kuma na. O le tun ka kan n'u ye.
60002009	Nga aw kɔni, aw wolomana ka kɛ Setigi Ala ka sarakalasebagaw, ni siya senuman ye. A y'aw sama ka bɔ dibi la k'aw bila a ka kɛnɛba la janko aw k'a ka ɲumanya koo fɔ.
60002010	Fɔlɔ la, aw tun te Krista ka jama ye, nga sisan, aw kɛra a ka jama ye. A tun te makari aw la ka kɔrɔ, nga sisan, a makarila aw la.
60002011	Ne teriɲumanw, aw minw ye tɛmɛbagaw ye diɲɛ na, n b'a ɲini aw fɛ, ko aw k'aw yɛrɛ kɔlɔsi nigɛjuguw ma minw ni Ala ka koo te bɛn dɛ!
60002012	O la, aw taamacogo ka ɲa Alalɔnbaliw cɛma, waasa hali n'u ko u bena aw tɔgɔ cɛn, aw ka kɛwaliɲumanw ka kɛ sababu ye u be Ala tanu a nalon na.
60002013	Aw k'aw yɛrɛ majigi diɲɛ faamaw bɛɛ ye Matigi kosɔn. Aw k'aw yɛrɛ majigi jamanatigi ye bari jamana ka koo be ale lo bolo.
60002014	An'a ka lasigidenw ye, bari olu ye see sɔrɔ a fɛ ka kojugukɛlaw ɲaa gwan, ka koɲumankɛlaw kunnawolon.
60002015	Ala sago ye nin ye: Aw ka koɲuman kɛ, o la, kofaamubaliw tena kumayɔrɔ sɔrɔ.
60002016	Aw ka taama hɔrɔn taamacogo la, aw kana aw ka juguya dogo o hɔrɔnya nin jukɔrɔ. Nga aw ka kɛ Ala ka baarakɛlaw ye.
60002017	Aw ka mɔgɔ bɛɛ boɲa, k'aw balimaw kanu, ka siran Ala ɲa, ka masa boɲa.
60002018	Ayiwa baaradenw, aw k'aw yɛrɛ majigi sɔbɛ la aw kuntigiw ye. Kuntigi minw ye mɔgɔɲumanw ye ni minw sabalinin lo, aw kana aw yɛrɛ majigi olu dama ye, nga minw ka fari, aw k'aw yɛrɛ majigi olu fana ye.
60002019	Mɔgɔ man kan ni tɔɔrɔ min ye, n'a b'o muɲu, o ka ɲi kosɔbɛ Ala ɲakɔrɔ.
60002020	N'u b'i bugɔra bari i ye hakɛ kɛ, kunkɔrɔta jumɛn le b'o tɔɔrɔ muɲuli la? Nga n'u b'i tɔɔrɔla k'a sɔrɔ i ye koɲuman kɛ, i do be o muɲuna Ala kosɔn, o ka ɲi kosɔbɛ.
60002021	Ala y'aw wele o yɛrɛ le kama. Bari Krista fana tɔɔrɔla aw kosɔn. A ye wale yira aw la, aw ka kan k'a nɔɔ ta.
60002022	«A ma hakɛ kɛ ka ye, namarakuma si ma bɔ a daa la ka ye.»
60002023	U tun y'a nɛni tuma min na, a ma sɔn k'u nɛni. U tun b'a tɔɔrɔla tuma min na, a ma kumajugu fɔ u ye. Nga, a y'a ta to Ala ma dɔrɔn, ale min be kiti tigɛ ka tilen.
60002024	A y'an ka hakɛw bɛɛ ta a yɛrɛ kunna lɔgɔ kan, waasa anw kana kɛ hakɛw ka bila la tugu, an ka taamacogokura ta min tilennin lo. Bari aw kɛnɛyara a ka jolidaw sababu la.
60002025	Bari aw tun be i ko sagaw, minw be yaalala u kunfɛ, nga sisan, aw ɲaa yɛlɛmana ka sin aw dɛndɛbaga ma, min ye aw Kɔlɔsibaga ye.
60003001	Musow, aw fana k'aw yɛrɛ majigi aw cɛɛw ye waasa hali ni dɔw be ban Ala ka kuma na, u ka sɔn a ma aw taamacogo sababu la, o kana kɛ kuma sababu la.
60003002	Bari u ben'a ye ko aw taamacogo ka ɲi, ko aw be mɔgɔ boɲa.
60003003	Aw kana aw ka cɛɲa yira ni masirifɛnw ye, i n'a fɔ k'i kunsigi lalaga ɲanaman, ka sanu don ka fani ɲanaman don.
60003004	Nga, aw ka kɛ sɔnɲumantigiw ye, hakili siginin, minw ka koo ka nɔgɔ. O le ka di Ala ye haali.
60003005	Muso minw jigi tun be Ala kan fɔlɔfɔlɔ, olu sɔɔn tun be ten. U majiginin tun be u furucɛw ye,
60003006	i n'a fɔ Sara. A y'a yɛrɛ majigi Ibrayima ye fɔɔ ka to k'a wele ko: «N matigi.» N'aw be koɲuman kɛ, n'aw te siran fewu, aw be kɛ Sara denmusow ye.
60003007	Cɛɛw, aw fana k'aw ka musow minɛ ka ɲa ni hakilitigiya ye bari aw barika ka bon n'u ta ye. Aw k'u boɲa bari nɛɛma kelen le bena kɛ aw bɛɛ ye. Aw ka to k'a kɛ ten, waasa aw be dalili minw kɛ, koo si kana na o bali.
60003008	Ayiwa, aw bɛɛ ka ɲɔgɔn minɛ ka ɲa ni miiriya kelen ye. Aw ka ɲɔgɔn kanu i n'a fɔ balimaw, ka ɲɔgɔn dɛmɛ, ka makari ɲɔgɔn na, k'aw majigi ɲɔgɔn ye.
60003009	Aw kana juguya sara ni juguya ye, walima ka dɔ ka nɛnili segi a ma. Nga e ka duba le kɛ. Bari Ala ye aw minw wele, janko aw k'a ka duba sɔrɔ.
60003010	«Ni mɔgɔ min b'a fɛ ka sii sɔrɔ, ani ka to hɛrɛ la, o tigi k'a yɛrɛ minɛ kumajugu fɔli, ani namarakuma ma.
60003011	A ka kojugu dabila ka koɲuman kɛ, ka banba ka hɛrɛ ɲini.
60003012	Bari Matigi be janto mɔgɔtilenninw na, a b'a tulo malɔ u ka dalilikan na. Nga a be wili kojugukɛlaw kama.»
60003013	Jɔn be se ka kojugu kɛ aw la, n'aw ye koɲumankɛlaw ye?
60003014	Hali n'aw be tɔɔrɔ sɔrɔ aw ka koɲuman kosɔn, dagamu ye aw ta ye. Aw kana siran mɔgɔ si ɲa, aw hakili kana ɲagami.
60003015	Aw k'a lɔn aw dusu la ko aw Matigi Krista ye senu ye. Aw jigi min lanin b'a kan, ni dɔ kɛra aw ɲiningabaga ye, aw labɛnnin ka sɔrɔ tuma bɛɛ k'a tigi jaabi o la.
60003016	Nga o jaabili nin ka kan ka kɛ ni dususuma, ni boɲa ye. Aw be kɛwaliɲuman minw kɛ Krista barika la, aw k'o kɛ ni kɔnɔgwɛ ye, waasa aw tɔgɔ cɛnbagaw ka maloya.
60003017	Ka tɔɔrɔ koɲuman kosɔn, n'o ye Ala sago ye, o ka fisa ka tɔɔrɔ kojugu kosɔn.
60003018	Krista sara adamadenw ka hakɛw kosɔn siɲɛ kelenpe, a banna. Ale mɔgɔtilennin sara mɔgɔ tilenbaliw kosɔn, waasa k'aw kɛ Ala taw ye. U y'a faga kɔni, nga a kununna Nii Senuman barika la.
60003019	A tagara lahara kɔnɔ mɔgɔw waaju, ale Nii Senuman barika la.
60003020	Olu minw tun murutira Ala ma, a muɲuna, Nuhun ye kurunba lalaga, mɔgɔ damani le kisira o kɔnɔ, mɔgɔ seegi dɔrɔn.
60003021	O jii nin tun kɛra batizeli taamasiɲɛ ye, min b'aw kisi bii. O te fari saniyako ye. Nga ŋaniyaɲuman lo an be min ta Ala faan fɛ. A b'aw kisi Yezu Krista ka kununni barika la a sanin kɔ,
60003022	ale min tagara arijana na ka to Ala kinibolo la. Mɛlɛkɛw ni setigiw, ani fangatigi minw b'o yɔrɔ la, u bɛɛ majiginin be ale ye.
60004001	Krista tɔɔrɔla minkɛ, aw fana ka kɛ n'o miiriya ye. Bari mɔgɔ min tɔɔrɔla, o tigi seen te hakɛ la tugu.
60004002	O la, k'a to diɲɛ na, a bena Ala sago dama kɛ, a tena to nigɛjuguw la.
60004003	Aw y'aw yɛrɛ nigɛlako minw kɛ ka tɛmɛ, o b'aw bɔ, i n'a fɔ kakalaya, nigɛjuguw, dɔrɔtɔya, nugubatɔya, dɔrɔminkojugu, ani subagaya i n'a fɔ Alalɔnbaliw b'a kɛ cogo min na.
60004004	Alalɔnbaliw be kabakoya, bari aw te jɛn n'u ye u ka koo fufafu nunu na tugu, o la, u b'aw tɔgɔ cɛn.
60004005	U bena na o bɛɛ ɲafɔ Ala ye, ale min labɛnnin lo ka suuw ni ɲanamanw bɛɛ kiti.
60004006	O kama, kibaru diman tun fɔra suuw yɛrɛ ye, janko u ka kiti i n'a fɔ mɔgɔ tɔw. U ye kibaru diman nin mɛn waasa u ka to nii la Ala sago la Nii Senuman barika la.
60004007	Fɛɛnw bɛɛ banwaati surunyana. O la, aw ka kɛ hakilitigiw ye, aw labɛnnin ka to waati bɛɛ, waasa ka se ka Ala dali.
60004008	Ayiwa, a fɔlɔ, aw ka ɲɔgɔn kanu kosɔbɛ. Bari kanuya sababu la, hakɛ caaman be yafa.
60004009	Aw ka ɲɔgɔn ladon ka ɲa, ŋunuŋunu kana sɔrɔ a la.
60004010	Aw kelen kelen bɛɛ ye seko min sɔrɔ Ala fɛ, minw be danna danna, aw k'o kɛ ka tɔw mako ɲa. O la, aw bena baaraɲuman kɛ ni Ala ka nɛɛma ye.
60004011	Ni mɔgɔ min be waajuli kɛ, o tigi ka kuma ka kɛ Ala ka kuma ye. Min be baara dɔ kɛ tɔw ye, o tigi k'o kɛ ni Ala ka barika ye, waasa Yezu Krista sababu la, boɲa ka la Ala kan koo bɛɛ la. Boɲa ni sebagaya ye ale min ta ye tuma bɛɛ. Amiina!
60004012	Ne terisɔbɛw, gwɛlɛya min b'aw kan i n'a fɔ tasuma, o kana aw kabakoya. O te kobɛnbali ye aw kan.
60004013	Nga aw ka nisɔndiya bari aw y'aw niyɔrɔ sɔrɔ Krista ka tɔɔrɔ la. O la, ni Krista nana n'a ka nɔɔrɔ ye tuma min na, aw ka se ka nisɔndiya kosɔbɛ.
60004014	Ni mɔgɔw b'aw nɛni bari aw ye Krista taw ye, aw dagamunin lo. Bari Ala ka Nii be n'aw ye, min ye nɔɔrɔ Nii ye.
60004015	Aw si tɔɔrɔkun kana kɛ mɔgɔfagako ye, walima soɲali, walima juguya, walima ka daa don mɔgɔ wɛrɛ ka koo la.
60004016	Nga n'aw dɔ be tɔɔrɔla bari a ye Krista ta ye, o kana kɛ maloya ye a fɛ, a ka barika la Ala ye o tɔgɔ nin kosɔn.
60004017	Kiti tigɛtuma sera. A do bena daminɛ Ala ka mɔgɔw ma. Ni kiti be daminɛ anw le ma, minw be ban ka la Ala ka kibaru diman na, olu ta bena kɛ cogo di sa?
60004018	Ala ka kuma b'a fɔ ko: «Ni mɔgɔɲumanw kisiko ye baara ye, o tuma na, Alaɲasiranbali ni hakɛkɛla ta bena kɛ cogo di sa?»
60004019	Ayiwa, minw ka tɔɔrɔ ye Ala sago ye, olu k'u yɛrɛ kalifa Danbaga Ala ma, minw ye kantigi ye, ka taga ɲa n'u ka koɲuman kɛli ye.
60005001	Minw ye Krista ka jama ɲamɔgɔw ye aw cɛma, n kaan be olu le ma sisan. Ne fana ye ɲamɔgɔ dɔ ye, Krista ye tɔɔrɔ min sɔrɔ, ne y'o seere ye. A bena na ni nɔɔrɔ min ye, n bena dɔ sɔrɔ o la. Ne b'a ɲini aw fɛ ko
60005002	Ala y'a ka sagakulu min kalifa aw ma, aw k'o kɔlɔsi ka ɲa ni dusuɲuman ye ka kɛɲɛ ni Ala sago ye. Nga o kana kɛ jagoyako ye. Aw k'o baara nin kɛ ni timinadiya ye, tɔnɔɲini kana sɔrɔ a la.
60005003	Minw kalifara aw ma, aw kana kuntigiya digi u la dɛ! Nga aw ka siraɲuman yira u la.
60005004	O la, n'aw Kuntigiba nana, a bena masafugulan cɛnbali d'aw ma, nɔɔrɔ be min na.
60005005	Ayiwa, denmisɛnw, aw k'aw yɛrɛ majigi mɔgɔkɔrɔbaw ye. Aw bɛɛ k'aw yɛrɛ majigi ɲɔgɔn ye. Bari a fɔra Ala ka kuma na ko: «Yɛrɛboɲala ka koo man di Ala ye. Nga a be nɛɛma kɛ mɔgɔmajigininw ye.»
60005006	Aw k'aw yɛrɛ majigi Setigi Ala ye waasa n'aw kɔrɔtatuma sera a fɛ, a k'aw kɔrɔta.
60005007	Aw k'aw ka haminakow bɛɛ to a bolo, bari a be janto aw la.
60005008	Aw k'aw yɛrɛ kɔlɔsi dɛ! Aw labɛnnin ka to. Bari aw jugu Sutana be munumununa i n'a fɔ jara, a b'a fɛ ka dɔ le minɛ k'a ɲimi.
60005009	Aw ka jija k'aw jigi to Matigi kan kosɔbɛ, waasa a kana se aw kɔrɔ. Aw k'a lɔn k'o tɔɔrɔ nin ɲɔgɔn b'aw baden tɔw kan yɔrɔ wɛrɛw la.
60005010	Nga tɔɔrɔ dɔɔni tɛmɛnin kɔ, Nɛɛmatigi Ala min y'aw wele waasa aw k'ale ka nɔɔrɔ banbali ɲɔgɔn sɔrɔ Krista barika la, ale lo bena barika don aw la, ka fanga di aw ma, k'aw lɔ ka ɲa.
60005011	Sebagaya ka kɛ ale ta ye tuma bɛɛ. Amiina!
60005012	Ne ka kuma damani nunu n be minw cira aw ma, Silivɛn le y'o sɛbɛn. N b'a jati n badensɔbɛ ye. N b'a fɛ k'aw ladi, k'a yira aw la ko Ala ka nɛɛma tigitigi lo ne ye min koo fɔ aw ye, aw bolo lanin be min kan.
60005013	Ala ye minw woloma n'u be Babilɔni, u b'aw fo. N dencɛ Mariki fana b'aw fo.
60005014	Aw ka ɲɔgɔn fo kosɔbɛ. Aw minw bɛɛ kɛra Krista taw ye, a ka hɛrɛ kɛ aw bɛɛ ye.
61001001	Ne Simɔn Piyɛri min ye Yezu Krista ka ciden, n'a ka baaraden ye, ne be bataki nin ci aw ma, aw minw ye an ka jigi ɲanaman ɲɔgɔn sɔrɔ anw ka Ala n'an kisibaga Yezu Krista ka tilenninya kosɔn.
61001002	An ka Ala n'an Matigi Yezu lɔnko kama, u ka nɛɛma ni hɛrɛ kɛ aw ye kosɔbɛ.
61001003	Tiɲɛ na, an mako be fɛɛn min na, an ka se ka taama Alaɲasiran na, Matigi y'o bɛɛ d'an ma a ka setigiya barika la, ale min y'an wele k'a ka nɔɔrɔ ni sebagaya d'an ma, waasa an ka se k'ale lɔn kosɔbɛ.
61001004	Olu kama, Ala tun y'a daa di koo minw na, n'u nafa ka bon kosɔbɛ, an sera k'o sɔrɔ. O barika la, an be jɛn ni Ala ye ka kɛ kelen ye, ani ka kisi diɲɛ n'a kɔnɔ nigɛjugu bɛɛ ma.
61001005	O kama, aw ye jija, jigi min b'aw fɛ, aw ka ɲumanya fara o kan, ka lɔnniya fara ɲumanya kan,
61001006	ka yɛrɛminɛ fara lɔnniya kan, ka muɲu fara yɛrɛminɛ kan, ka Alaɲasiran fara muɲu kan,
61001007	ka ɲɔgɔnkanuya fara Alaɲasiran kan, kanuya ka jiidi aw cɛma.
61001008	Bari, ni koo nunu b'aw dusu la kosɔbɛ, aw tena kɛ mɔgɔ farifaganinw ni nafatanw ye an Matigi Yezu Krista lɔnko la.
61001009	Nga ni koo nunu te mɔgɔ min na, o tigi kɛra i n'a fɔ fiɲɛntɔ, ka to ka kurutukurutu dibi la. Bari a ɲinɛna ko Ala y'a ka fɔlɔfɔlɔ hakɛw yafa.
61001010	N badenw, o la sa, aw k'aw timinadiya, Ala y'aw woloma k'aw wele min kama, o ka sabati aw bolo. N'aw tora k'a kɛ ten, aw tena ben hakɛ la abada.
61001011	O la, aw bena se ka kunbɛn koɲuman sɔrɔ an Matigi n'an Kisibaga Yezu Krista ka masaya la min te cɛn ka ye.
61001012	N bena to k'aw hakili jigi o koo nunu la tuma bɛɛ, hali n'aw b'o koo nunu lɔn ka ban, n'aw nɔrɔnin b'o tiɲɛkuma nin na fana kosɔbɛ.
61001013	Ne y'a ye ko a bɛnnin lo, ka ne to nii na, ne ka kan ka to k'aw hakili jigi tuma bɛɛ.
61001014	Bari n y'a lɔn a tora dɔɔni ne be diɲɛ to, an Matigi Yezu Krista le y'o yira ne la.
61001015	Nga sanni o ka se, n bena banba ka kuma aw fɛ waasa n taanin kɔ, n y'aw kalan minw na, o ka to aw hakili la.
61001016	An ye Yezu Krista, an Matigi ka setigiya n'a ka nako min fɔ aw ye, o te siirin koo ye dɛ! Nga anw yɛrɛ ɲaa lara a ka nɔɔrɔ kan.
61001017	Tuma min na Faa Ala ye kunkɔrɔta ni nɔɔrɔ d'a ma, a tora a ka masaya la, k'a fɔ a ye ko: «Nin ye ne Dencɛ ye, a koo ka di ne ye haali!»
61001018	K'an to kulu senuman nin kan n'a ye, an ye kumakan nin mɛn ka bɔ sankolo la.
61001019	An bolo lanin be kiraw ka kuma fɔninw kan fana. O kuma nin kɛra i n'a fɔ fitinɛ mananin, min be yeelen bɔ sufɛ fɔɔ ka taga se dugugwɛ ma, dugugwɛdafɛ lolo ka yeelen bɔ aw ye.
61001020	Ayiwa, aw k'a lɔn kosɔbɛ ko ka adamaden to a yɛrɛ ma, a te se ka Ala ka kuma kɔrɔ lɔn.
61001021	A ma kɛ i n'a fɔ kirayakuma bɔra mɔgɔw fɛ, nga Nii Senuman yɛrɛ le y'a don u daa la u tora ka kuma Ala tɔgɔ la.
61002001	Ayiwa, fɔlɔ la, kirajuguw tun be mɔgɔw cɛma. O cogo kelen na, karamɔgɔjuguw bena bɔ aw fana cɛma ka mɔgɔw kalan ni galon dɔrɔn ye min be cɛnni kɛ fɔɔ u be taga ban u Matigi la, min y'u kunmabɔbaga ye. O tuma na sa, u bena bari ka halaki.
61002002	Mɔgɔ caaman bena sɔn u ka kakalaya ma, o bena kɛ sababu ye mɔgɔw bena tiɲɛsira tɔgɔ cɛn.
61002003	U ka wariɲini kojugu kosɔn, u bena galon labɛn k'aw ɲagami n'o ye tɔnɔ kama. U kitibaga labɛnnin lo a mɛnna. U halakiwaati tɔɔ man jan.
61002004	Mɛlɛkɛ minw ye hakɛ kɛ, Ala ma olu yɛrɛ to, nga a y'u siri ni jɔrɔkɔw ye k'u bila dingɛba kɔnɔ dibi la ka kitilon kɔnɔ.
61002005	Ala ma hinɛ fɔlɔfɔlɔ mɔgɔw la fana. A ye jiba bila ka na Alaɲasiranbaliw bɛɛ halaki k'a tɔɔ to Nuhun, min tun be tilenninyako fɔ, ani mɔgɔ wolonwula.
61002006	A ye kiti ben Sodɔmu ni Gɔmɔri dugu kan k'u jɛni k'u kɛ bugurigwɛ ye, k'a yira ko Alaɲasiranbaliw bena kɛ ten le.
61002007	Lɔti min tun ye mɔgɔɲuman ye, a tɔɔrɔnin tun be a sigiɲɔgɔnw ka kɛwalijuguw kosɔn. Ala y'ale kelenpe kunmabɔ.
61002008	A tun tɔɔrɔla u cɛma, bari mɔgɔtilennin tun lo, a tun be mɔgɔw yera u ka kɛwalijuguw la, ani ka to k'u ka kuma mɛn loon o loon.
61002009	O cogo kelen na, Matigi be se ka mɔgɔtilenninw kisi tɔɔrɔ ma ka mɔgɔjuguw mara kitilon kama.
61002010	Minw be boliboli u ka nigɛlakow kɔ, n'u te Setigi Ala boɲa, u jaa ka gwɛlɛ, u daa ka bon. Ka arijana kɔnɔ fɛɛnw nɛni, o te foyi ye olu fɛ.
61002011	K'a sɔrɔ, mɛlɛkɛw lɔyɔrɔ n'u ka sebagaya ka bon n'u ta ye, olu yɛrɛ te sɔn ka lɔ Matigi ɲana ka arijana fɛɛn nunu si dɔgɔya.
61002012	O mɔgɔ nunu ka kɛwaliw ni begɛnw ta kɛra kelen ye. U laban ni begɛnw ta bena kɛ kelen ye. U bena halaki. U te fɛɛn min lɔn, u be kumajugu fɔ o le koo la.
61002013	Tɔɔrɔ le bena kɛ u sara ye. Bari olu kɛra dɔw tɔɔrɔko sababu ye. Ka kakalaya kɛ tilefɛ, o le ka di u ye. N'aw be dumuniba kɛ n'u ye tuma min na, u b'u ka maloyakow kɛ, ka nisɔndiya.
61002014	Kakalaya nigɛ te bɔ u la, u be hakɛ kɛ tuma bɛɛ. Fanga te minw na, u be olu kunna cɛn. Wariko ka di u ye kojugu. U danganin lo.
61002015	U ye siraɲuman bila ka Bozɔri deen Balamu ka koo ɲɔgɔn kɛ. A tun diyara min ye ka tilenbaliyako kɛ waasa ka wari sɔrɔ,
61002016	a do y'o sara sɔrɔ. Fali kumana a fɛ waasa a k'a ka nalonmanya dabila.
61002017	O mɔgɔ nunu be i n'a fɔ kɔlɔnw, jii te minw kɔnɔ, ani sankabaw, fɔɲɔ be taga ni minw ye. Olu kɔni niyɔrɔ ye dibijugu ye.
61002018	U be kumababa nafatanw fɔ! Minw sera ka bɔ kojugukɛlaw ka jɛɛn na sisan sisan, u be olu nigɛ k'u ben n'u farisogo nigɛlakow ye.
61002019	U b'a fɔ olu ye k'u bena hɔrɔnya sɔrɔ. K'a sɔrɔ olu kɛra u yɛrɛ ka nigɛlakow ka jɔɔnw ye. Bari fɛɛn min fanga ka bon n'i ta ye, i y'o ka jɔɔn le ye.
61002020	Ayiwa, ni minw y'u yɛrɛ sɔrɔ ka bɔ diɲɛ nin ka kojugu la an Matigi n'an kisibaga Yezu Krista lɔnko barika la, n'o tigi segira ka don o la, ka kɛ o ka jɔɔn ye, a ka koo tɔɔ be juguya ni fɔlɔta ye.
61002021	N'u tun ma tilenninya sira lɔn, o bele tun ka fisa u ma n'u banko ye Ala ka sariya nin na, min koo tun fɔra u ye.
61002022	U ta kɛra i n'a fɔ talen nunu b'a fɔ cogo min na ko: «Wulu be segi k'a fɔɔnɔ dumu.» Ani ko: «Lɛɛ kotɔ, a nɔgɔtɔ.»
61003001	N teriw, n ka bataki ciko filanan le ye nin ye aw ma. O sɛbɛ fila nunu bɛɛ la, ne kɔni b'aw hakili jigi ka miiriyaɲuman d'aw ma.
61003002	Kiraw ye kuma minw fɔ ka tɛmɛ, aw k'aw hakili to o la, an'an Matigi, n'an kisibaga ka ciiw la, a ka cidenw y'e minw lase aw ma.
61003003	Aw k'a lɔn ko diɲɛ labanwaati la, dɔw bena wili ka to k'u diyanakow kɛ k'u ɲaa don aw la,
61003004	k'a fɔ ko: «A m'a fɔ ko a bena kɔsegi ka na wa? A do be min? An faaw bɛɛ sara ka ban. Halibi koow b'u cogokɔrɔ le la kabini diɲɛ dantuma.»
61003005	A kɛra ten, u b'a fɛ k'u hakili bɔ a la ko fɔlɔfɔlɔ, Ala ye sankolo dan, ka dugukolo dan ka bɔ jii la, ka to ɲɔgɔn fɛ a ka kuma barika la.
61003006	O cogo kelen na, jii fana le ye dugukolo kan fɛɛn bɛɛ dumu.
61003007	Ayiwa, an be sankolo ni dugukolo minw yera, u maranin be o kuma kelen le barika la ni tasuma ka kan k'o mana loon dɔ. Nga u be yen ka Alaɲasiranbaliw kitilon n'u halakilon le kɔnɔ.
61003008	N teriw, koo kelen be yen, aw kana ɲinɛ o kɔ dɛ! Matigi fɛ, tile kelen be i n'a fɔ saan waa kelen. Saan waa kelen be i n'a fɔ tile kelen.
61003009	Matigi y'a daa di koo min na, dɔw ko a ka suma o kɛko la. K'a sɔrɔ a man suma. Nga a be muɲu aw le kɔrɔ, a t'a fɛ mɔgɔ si ka halaki, a b'a fɛ bɛɛ ka se ka nimisa ka faran a ka kojuguw la.
61003010	Matigi nalon bena bari mɔgɔw la i n'a fɔ soon. O loon na, sankolo bena tunu ni mankanba ye. Sankolofɛnw bɛɛ bena halaki ni tasuma ye pewu! Diɲɛ n'a kɔnɔnafɛnw bɛɛ bena ban.
61003011	Ayiwa, n'o fɛɛn nunu bɛɛ ka kan ka ban ten, aw taamacogo ka kan ka kɛ di sa? Aw ye siran Ala ɲa, aw taamacogo ka ɲa,
61003012	ka Ala ka loon makɔnɔ ka jija a ka se joona. O loon yɛrɛ lo sankolo bena jɛni ka ban pewu, a kɔnɔnafɛnw bɛɛ bena yelen.
61003013	A y'a daa di sankolokura ni dugukolokura min koo la, an be olu makɔnɔna. Tilenninyako dama le bena kɛ o yɔrɔ la.
61003014	Ayiwa, n teriw, o kama, aw labɛnnin ka to o makɔnɔni na, aw ye jija jalakiyɔrɔ kana sɔrɔ aw la Ala fɛ, aw ni Ala ka bɛn.
61003015	N'aw y'a ye ko Matigi te kɔsegira ka na joona, o kɛra aw ka kisili kosɔn le. An balimacɛ n'an tericɛ Pɔli ye sɛbɛ ci aw ma o la. Ala ye lɔnniya min d'a ma, a y'o kɛ k'aw ladi.
61003016	A ye bataki minw sɛbɛn, o le fɔra u bɛɛ kɔnɔ. O sɛbɛ nunu yɔrɔ dɔw kɔni faamu ka gwɛlɛ. Kolɔnbaliw ni barikatan dɔw be tintin o yɔrɔ nunu kan k'u kɔrɔ yɛlɛma i n'a fɔ u be deli ka to ka Ala ka kuma tɔw kɛ cogo min na. U b'u yɛrɛ halakiko le kɛra.
61003017	Ayiwa, n teriw, aw kɔni lasɔmina ka ban. Aw k'aw yɛrɛ kɔlɔsi Alaɲasiranbaliw si kana aw kuun ɲagami. Aw kan'a to u b'aw jigi tigɛ ka bɔ fuu la.
61003018	Nga aw ye jija ka taga ɲa an Matigi n'an kisibaga Yezu Krista ka nɛɛma la ani k'ale Yezu lɔn kosɔbɛ. Boɲa ka la ale kan sisan ani tuma bɛɛ. Amiina!
62001001	Fɛɛn min tun be yen k'a sɔrɔ fɛɛn si ma dan fɔlɔ, n'anw y'a mɛn, n'anw ɲaa lar'a kan k'a filɛ kosɔbɛ, n'anw bolo magar'a la, o ye kuma ye min be nii don mɔgɔ la.
62001002	A y'a yɛrɛ yira, anw y'a ye. Anw b'a seereya kɛ, anw be nii banbali koo fɔ aw ye, ale min tun be ni Faa ye, ale min y'a yɛrɛ yira an na.
62001003	Anw ye min ye, ka min mɛn, an b'o le fɔ aw ye, waasa aw fana ka jɛn ni anw ye. Ayiwa, anw kɔni n'an Faa Ala n'a Dencɛ Yezu Krista jɛnnin lo.
62001004	An b'o sɛbɛn k'o ci aw ma waasa an ka nisɔndiya kosɔbɛ!
62001005	Ayiwa, an ye min mɛn a fɛ, an b'o le fɔra aw ye, ko Ala ye yeelen ye, dibi t'a la fewu.
62001006	N'an ko an ni Ala jɛnnin lo k'a sɔrɔ an be dibidibiko kɛ, o tuma na, an kɛra galontigɛlaw ye, an te tiɲɛko kɛ.
62001007	Nga n'o y'a sɔrɔ n'an ka koow bɛɛ gwɛnin lo i n'a fɔ ale yɛrɛ be cogo min na, o tuma na, jɛɛn be kɛ an bɛɛ ni ɲɔgɔn cɛ, a Dencɛ Yezu joli b'an ka hakɛw bɛɛ bɔ an na.
62001008	N'an y'a fɔ ko an ma hakɛ kɛ, an b'an yɛrɛ nigɛ, an te kɛ tiɲɛtigiw ye.
62001009	Nga n'an sɔnna ka lɔ an ka hakɛw la, o tuma na, an be se k'an jigi la Ala kan a ka kantigiya n'a ka tileniya kosɔn. A bena an ka hakɛw yafa k'an saniya an ka tilenbaliyakow bɛɛ la.
62001010	Nga n'an y'a fɔ ko an ma hakɛ kɛ, an be Ala kɛ galontigɛla ye, a ka kuma te an dusu la.
62002001	Ne deenw, ne be sɛbɛ nin cira aw ma, waasa aw kana hakɛ kɛ. Nga ni min nan'a kɛ, soronanikɛla b'an fɛ Faa Ala kɔrɔ n'o ye Yezu Krista ye, mɔgɔtilennin lo.
62002002	Bari ale lo y'a yɛrɛ saraka k'an ka hakɛw yafa. A ma dan an dama ka hakɛw yafako ma dɛ, nga diɲɛ mɔgɔw bɛɛ ta lo fana.
62002003	Ayiwa, n'an be Ala ka kuma bato, o la, an b'a lɔn ko an be Ala lɔn.
62002004	Ni mɔgɔ min y'a fɔ ko ale be Ala lɔn k'a sɔrɔ a t'a ka kuma bato, o tigi ye galontigɛla le ye, tiɲɛ man d'a ye.
62002005	Nga ni min b'a ka kuma bato, o tigi b'a yira ko Ala koo ka d'a ye kosɔbɛ daan te min na. O la, an b'a lɔn ko an ye Ala taw ye.
62002006	Ni mɔgɔ min y'a fɔ ko a ye Ala ta ye, o tigi ka kan ka Yezu taamacogo ladege.
62002007	N terisɔbɛw, ne te cikura sɛbɛnna k'a ci aw ma, nga cii kɔrɔman lo, min fɔra aw ye kabini a daminɛtuma na. Aw y'o mɛn ka kɔrɔ.
62002008	O n'a ta bɛɛ, cikura lo ni ne b'a sɛbɛnna aw ye. Krista y'o yira ko tiɲɛ lo, ani aw fana. Bari, dibi be tagara, kɛnɛsɔbɛ be bɔra.
62002009	Ni mɔgɔ min ko ale kɔnɔ gwɛnin lo k'a sɔrɔ a mɔgɔɲɔgɔn koo man d'a ye, o tigi ye dibi kɔnɔ mɔgɔ le ye halibi.
62002010	Nga ni mɔgɔ min b'a mɔgɔɲɔgɔn kanu, o tigi gwɛnin lo, a te kɛ sababu ye k'a tɔɲɔgɔn bila kojugu la.
62002011	Ni mɔgɔ min b'a mɔgɔɲɔgɔn kɔniya, o tigi ye dibi kɔnɔ mɔgɔ ye, n'a be taamana o dibi nin kɔnɔ, a t'a kuun tilenyɔrɔ lɔn. Bari a te yeli kɛ.
62002012	Ne deenw, n be nin sɛbɛn k'a ci aw ma ko aw ka hakɛw yafara Yezu tɔgɔ le sababu la.
62002013	Ne be nin sɛbɛn k'a ci aw denfaw ma, ko mɔgɔ min be yen kabini fɛɛn si ma dan fɔlɔ, aw b'o lɔn. Ne be nin sɛbɛn k'a ci aw kanbelenw ma ko aw ye see sɔrɔ Fɛnjugu kan.
62002014	Ne deenw, ne y'a sɛbɛn k'a ci aw ma ko aw be Faa Ala lɔn. Ne y'a sɛbɛn k'a ci aw denfaw ma ko mɔgɔ min be yen kabini fɛɛn si ma dan fɔlɔ, aw b'o lɔn. Ne y'a sɛbɛn k'a ci aw kanbelenw ma, ko fanga b'aw la, Ala ka kuma jiidinin be aw dusu la. Ani ko aw sera Fɛnjugu kɔrɔ.
62002015	Aw kana diɲɛ n'a kɔnɔnafɛnw koo diya aw yɛrɛ ye. Ni mɔgɔ min be diɲɛ koo diya a yɛrɛ ye, Faa Ala koo te se ka diya o tigi ye.
62002016	Bari farisogo nigɛlakow, ɲadenw ka miyɛntɔya, jigimafakojugu, o koo nunu si te bɔ Faa Ala fɛ do, o bɛɛ be bɔ diɲɛ na le.
62002017	Mɔgɔw be boli diɲɛ n'a kɔnɔnafɛn minw kɔ, olu do ye banta le ye. Nga ni mɔgɔ min be Ala sago kɛ, o tigi ka koo tena ban.
62002018	Ne deenw, diɲɛ labantuma surunyana. Aw y'a mɛn ko Krista jugu ka kan ka na. K'a sɔrɔ a juguw yɛrɛ ka ca bii nin na. An b'a lɔn o le fɛ ko diɲɛ labantuma surunyana.
62002019	U bɔra anw cɛma le, nga u tun t'an dɔw ye bɛrɛbɛrɛ, ni an dɔw tun lo, u tun be to n'an ye. Nga a kɛra ten waasa a k'a yira ko an dɔ te u ye tiɲɛ na.
62002020	Aw kɔni, Nii Senuman y'aw woloma ka jigi aw kan. Aw bɛɛ b'a lɔn,
62002021	a ma kɛ ko aw te tiɲɛ lɔn, k'o le y'a to ne ye sɛbɛ nin ci aw ma, ne y'a ci aw ma bari aw be tiɲɛ lɔn. Aw b'a lɔn ko galon ni tiɲɛ te kelen ye.
62002022	Mɔgɔ min b'a fɔ ko Yezu te Ala ka mɔgɔ wolomanin ye, o tigi le ye galontigɛla ye. Krista jugu le be ban Faa Ala n'a Dencɛ la.
62002023	Ni mɔgɔ min banna Ala Dencɛ la, o tigi te Faa Ala fɛ fana. Ni min sɔnna a ma, o tigi be Faa Ala fɛ fana.
62002024	Aw kɔni, min fɔra fɔlɔ la n'aw y'a mɛn, aw k'o mara ka ɲa aw dusu la. Aw ye min mɛn kabini fɔlɔ la, n'o tora aw dusu la, Faa Ala n'a Dencɛ bena to n'aw ye.
62002025	Krista y'a daa di an ma koo min na, o ye nii banbali ye.
62002026	Mɔgɔ minw b'a fɛ k'aw lafili, ne be sɛbɛ nin cira aw ma olu ka koo la.
62002027	N'o tɛ aw kɔni, aw ye Krista ka Nii Senuman min sɔrɔ, o b'aw fɛ. Aw be koo lɔn, kalankun t'aw la. Nii Senuman b'aw kalan koo bɛɛ la. A b'aw kalan ni min ye, galon si t'o la. Aw ye l'a la ɲanaman ka nɔrɔ Krista la.
62002028	Ayiwa, ne deenw, aw ye nɔrɔ ka ɲa Krista la waasa a bena kɔsegi loon min na, o k'a sɔrɔ jigi b'an fɛ, an kana maloya sɔrɔ.
62002029	Aw b'a lɔn ko Krista ka koo tilennin lo. Ayiwa, aw k'a lɔn fana ko ni mɔgɔ o mɔgɔ be kotilennin kɛ, k'o tigi ye Ala deen ye.
62003001	Aw m'a ye an koo diyara Faa Ala ye cogo min na wa, fɔɔ an be wele yɛrɛ ko Ala deenw. An ye Ala deenw ye tiɲɛ na! O kama, Ala juguw t'an lɔn, bari u te Ala lɔn.
62003002	Ne terisɔbɛw, k'a ta sisan ma, an ye Ala deenw ye. Nga an bena kɛ fɛɛn min ye tigitigi, o le ma gwɛ fɔlɔ. An be min lɔn, ni Krista segira ka na tuma min na, ale be cogo min na, an fana bena kɛ ten. Bari an ben'a ye ten.
62003003	Mɔgɔ o mɔgɔ jigi b'a kan, o tigi b'a yɛrɛ saniya i n'a fɔ Yezu Krista yɛrɛ be cogo min na.
62003004	Mɔgɔ o mɔgɔ be hakɛ kɛ, o tigi te Ala ka sariya bato, bari sariya batobaliya, o le ye hakɛ ye.
62003005	Aw b'a lɔn ko Yezu nana janko ka mɔgɔw ka hakɛw yafa, a ma hakɛ si kɛ.
62003006	Ayiwa, ni mɔgɔ o mɔgɔ nɔrɔnin be Krista la, o tigi te hakɛ kɛ tugu, nga ni min be hakɛ kɛ, o tigi te Krista ye, a t'a lɔn fana.
62003007	Ne deenw, aw kan'a to mɔgɔ si b'aw lafili. Mɔgɔ o mɔgɔ be tilenninya sira taama, o tigi ye mɔgɔtilennin ye i n'a fɔ ale Yezu Krista.
62003008	Min be to ka hakɛ kɛ, o tigi ye Sutana ka mɔgɔ ye, bari Sutana ye hakɛkɛla ye kabini fɔlɔfɔlɔ. Ala Dencɛ nana, waasa ka Sutana ka kɛwaliw cɛn.
62003009	Mɔgɔ o mɔgɔ kɛra Ala deen ye, o tigi te hakɛ kɛ tugu. Bari Ala y'a Faa ye. A te se ka to hakɛkɛ la tugu bari Ala deen lo.
62003010	Ala deenw ni Sutana ka mɔgɔw be lɔn ka bɔ ɲɔgɔn na kɛwali nunu le fɛ. Mɔgɔ o mɔgɔ te tilenninya sira taama, ani n'a t'a mɔgɔɲɔgɔn kanu, o tigi te Ala ta ye.
62003011	An ka kan ka ɲɔgɔn kanu. Aw y'o le mɛn kabini koow daminɛtuma na.
62003012	An man kan ka Kayɛn ladege, min kɛra Sutana ka mɔgɔ ye k'a dɔgɔnin faga. Mun na a y'a faga? A y'a faga bari ale Kayɛn tun ye baarajugukɛla ye, k'a sɔrɔ a dɔgɔnin tun ye mɔgɔɲuman ye.
62003013	N badenw, ni mɔgɔw b'aw kɔniya, o kana aw dabari ban.
62003014	An b'a lɔn ko an bɔra saya la ka don ɲanamanya la, bari an b'an mɔgɔɲɔgɔn kanu. Mɔgɔ min te a mɔgɔɲɔgɔn kanu, o tigi be i n'a fɔ suu.
62003015	Mɔgɔ o mɔgɔ b'a mɔgɔɲɔgɔn kɔniya, o tigi ye mɔgɔfagala le ye. Aw b'a lɔn ko mɔgɔfagala si te se ka nii banbali sɔrɔ.
62003016	Yezu Krista y'a nii saraka anw kosɔn. An be kanuya lɔn o le fɛ. An fana ka kan k'an nii saraka an mɔgɔɲɔgɔn kosɔn.
62003017	Fɛɛn be mɔgɔ min bolo n'a te dɛsɛbagatɔ dɛmɛ, o tigi be se k'a fɔ cogo di ko ale be Ala kanu?
62003018	Ne deenw, an kan'a fɔ an daa la dɔrɔn ko an tɔɲɔgɔn koo ka di an ye. Nga an k'a yira tiɲɛ na n'an ka kɛwaliw ye.
62003019	N'an mɔgɔɲɔgɔnw koo ka d'an ye, an b'a lɔn o le fɛ ko an be tiɲɛ kan. Ani an hakili be sigi Ala ɲakɔrɔ.
62003020	N'an kɔnɔnako b'an jalaki, Ala ka bon n'an kɔnɔnako ye. Ale be koo bɛɛ lɔn.
62003021	Ne terisɔbɛw, n'an kɔnɔnako t'an jalaki, an be se ka Ala daali ni hakilisigi ye.
62003022	An mana fɛɛn o fɛɛn daali a fɛ, an b'o sɔrɔ bari an b'a ka sariya bato k'a sago kɛ.
62003023	A ka sariya filɛ nin ye, ko an ka la a Deen Yezu Krista la, ani ka ɲɔgɔn kanu. Ale yɛrɛ le y'o cii nin don an bolo.
62003024	Ni mɔgɔ min b'a ka sariya nin bato, Ala b'o tigi fɛ, o tigi ye Ala ta ye. An b'a lɔn o fɛ ko Ala b'an fɛ, a ka Nii Senuman barika la a ye min d'an ma.
62004001	Ne terisɔbɛw, mɔgɔ minw ko Nii Senuman b'u fɛ, aw kana la olu bɛɛ la. Nga aw k'u sɛgɛsɛgɛ fɔlɔ k'a filɛ ni Ala ta lo. Bari kirakolon caaman be diɲɛ na sisan.
62004002	Aw be se ka Ala ka Nii lɔn nin cogo la: Ni mɔgɔ o mɔgɔ b'a fɔ ko Yezu Krista nana ka adamaden cogo yɛrɛ lo ta, o tigi ye Ala ta ye.
62004003	Nga ni min be ban o ma, o tigi te Ala ta ye, Krista jugu lo, aw ye min nako mɛn ka kɔrɔ. Ayiwa, kabini sisan, a be diɲɛ kɔnɔ ka ban.
62004004	Ne deenw, aw kɔni ye Ala taw ye. Aw sera kira nunu kɔrɔ bari Nii Senuman be ni aw ye. Ale fanga ka bon ni Sutana ta ye, min be diɲɛ kɔnɔ.
62004005	Olu kɔni ye diɲɛ nin taw ye. O la, u ka kuma ye diɲɛ ta ye, diɲɛ mɔgɔw le be mɛnni kɛ u fɛ fana.
62004006	Anw kɔni, anw ye Ala taw ye. Mɔgɔ o mɔgɔ min be Ala lɔn, o tigi be mɛnni kɛ anw fɛ. Nga ni min te Ala ta ye, o te mɛnni kɛ an fɛ. A kɛra ten, Nii Senuman min ye tiɲɛtigi ye, an be se k'ale lɔn ka bɔ galontigɛla la.
62004007	Ne terisɔbɛw, aw ye ɲɔgɔn kanu bari n'i ko Ala, i ko ɲɔgɔn kanuya. Mɔgɔ o mɔgɔ b'a mɔgɔɲɔgɔn kanu, o tigi ye Ala deen ye, a be Ala lɔn.
62004008	Nga ni min t'a mɔgɔɲɔgɔn kanu, o tigi te Ala lɔn. Bari n'i ko Ala, i ko kanuya le.
62004009	Dencɛ kelenpe min be Ala fɛ, a y'o ci diɲɛ na waasa an ka balo ale barika la. Ala y'a ka kanuya yira an na ten le.
62004010	Kanuya filɛ nin ye. A ma kɛ i n'a fɔ anw ye Ala kanu! Ale lo y'an kanu k'a Dencɛ ci an ma. An ka hakɛw yafara ale ka yɛrɛ saraka barika la.
62004011	Ne terisɔbɛw, ni Ala y'an kanu ten, an fana ka kan ka ɲɔgɔn kanu dɛ!
62004012	Mɔgɔ si ɲaa ma deli ka la Ala kan ka ye. Nga n'an be ɲɔgɔn kanu, o b'a yira ko Ala b'an fɛ. Ni Ala b'an fɛ, a ye kanuya min don an dusu la, o be kɛ ko dafanin ye.
62004013	An b'a lɔn ko Ala b'an fɛ, ani ko anw kɛra a taw ye, bari a y'a yɛrɛ Nii le di an ma.
62004014	Faa Ala y'a Dencɛ ci diɲɛ na, waasa ka mɔgɔw kisi. Anw ɲaa lara o kan, anw b'o seereya kɛ.
62004015	Ni mɔgɔ o mɔgɔ y'a fɔ ko Yezu ye Ala deen ye, o tigi ye Ala ta ye, ani Ala b'o tigi fɛ.
62004016	Ala b'an kanu cogo min na, anw kɔni b'o lɔn, ani anw lara o la. N'i ko Ala, i ko kanuya. Ni mɔgɔ min b'a mɔgɔɲɔgɔn kanu, o tigi nɔrɔnin be Ala la, Ala fana be n'o tigi ye.
62004017	Ni kanuya dafanin be an dusu la, an hakili bena sigi Ala ka kiti tigɛlon na. Bari Yezu Krista n'a Faa be ɲɔgɔn fɛ cogo min na, k'anw to diɲɛ nin kɔnɔ, an fana be ten.
62004018	Kanuya be yɔrɔ min na, siranya te yen. Kanuyasɔbɛ be siranya ban. Bari ni siranya koo be fɔ yɔrɔ min na, o be jalakiko yira. Mɔgɔ min be siran, kanuyasɔbɛ te o tigi la.
62004019	Anw kɔni, kanuya b'an na, bari Ala le kɔnna k'an kanu.
62004020	Ni mɔgɔ min y'a fɔ ko Ala koo ka di a ye k'a sɔrɔ a b'a mɔgɔɲɔgɔn kɔniya, o tigi ye galontigɛla ye. A ɲaa be a mɔgɔɲɔgɔn min na, n'a t'o kanu, a te se ka Ala kanu, a ɲaa te min na.
62004021	Ayiwa, Krista ye cii min d'an ma, o filɛ nin ye, a ko: Ni Ala koo ka di mɔgɔ min ye, o tigi ka kan k'a mɔgɔɲɔgɔn fana kanu.
62005001	Ni mɔgɔ o mɔgɔ lar'a la ko Yezu le ye Ala ka mɔgɔ wolomanin ye, o tigi ye Ala deen ye. Mɔgɔ o mɔgɔ be denfa kanu, o tigi b'a deen fana kanu.
62005002	N'an be Ala kanu k'a ka ciiw bato, o tuma na, an b'a lɔn ko an b'a deenw kanu.
62005003	K'a fɔ ko Ala koo ka d'i ye, o be bɔ a ka ciiw batocogo la. A ka ciiw batoli fana man gwɛlɛ,
62005004	bari mɔgɔ min ye Ala deen ye ka ban, o tigi sera diɲɛ kɔrɔ. Lanaya min b'an na, o le b'a to an be se diɲɛ kɔrɔ.
62005005	Mɔgɔ min lanin b'a la ko Yezu ye Ala Dencɛ ye, o tigi le sera diɲɛ kɔrɔ.
62005006	Yezu Krista nana jii ni joli barika la. A batizera, a joli bɔnna. A ma kɛ i n'a fɔ a batizera dɔrɔn. A batizera, a fana sara. Ayiwa, Nii Senuman le b'o tiɲɛ yira an na, bari ale ye tiɲɛtigi ye.
62005007	Seere saba le b'o tiɲɛ nin yira:
62005008	Nii Senuman, jii ani joli. O seere nunu be fɛɛn kelen le fɔ.
62005009	N'an be sɔn adamaden ka seereya ma, Ala ka seereya ka fisa ni adamaden ta ye. Ala y'a yira an na ko ale y'a Deen seere ye.
62005010	Ni mɔgɔ min lara Ala Dencɛ la, Ala ye seereya min kɛ a ka koo la, o tigi b'o seereya nin mara a dusu la. Nga ni min ma la Ala la, o tigi ye Ala kɛ galontigɛla ye. Bari Ala ye seereya min kɛ a Dencɛ ka koo la, o tigi ma la o la.
62005011	O seereya nin filɛ: ko Ala ye nii banbali d'an ma, min be sɔrɔ a Dencɛ sababu la.
62005012	Ala Dencɛ be mɔgɔ min fɛ, o tigi ben'o hɛrɛ nin ye. Nga ni Ala Dencɛ te mɔgɔ min fɛ, o tigi te n'a ye.
62005013	N ye nin sɛbɛn k'a ci aw ma, aw minw lanin be Ala Dencɛ la, waasa aw k'a lɔn ko nii banbali y'aw ta ye.
62005014	Ayiwa, n'an ye fɛɛn o fɛɛn daali Ala fɛ, n'o kɛra a sago ye, an jigi b'a la ko a be mɛnni kɛ an fɛ.
62005015	An lanin b'a la ko Ala b'an ka daalili lamɛn, an lanin b'a la fana ko an ye fɛɛn min daali, ko an y'o sɔrɔ ka ban.
62005016	Ayiwa, hakɛ min te mɔgɔ faga, ni dɔ y'a ye ko a balima dɔ y'o kɛ, a ka Ala daali o tigi nin ye. Ala ben'a kisi o saya nin ma, n'o y'a sɔrɔ n'o hakɛ nin t'a faga. Hakɛ kelen le be yen min be mɔgɔ faga, n m'a fɔ ko aw ka daalili kɛ o kɛbagaw ye dɛ!
62005017	Tilenbaliyako bɛɛ ye hakɛ ye. Nga hakɛw bɛɛ te na ni saya ye.
62005018	An b'a lɔn ko mɔgɔ o mɔgɔ ye Ala deen ye, o tigi te to hakɛ la, bari Ala Deen b'a tanga. Sutana fanga te se a kɔrɔ.
62005019	Anw y'a lɔn ko anw ye Ala deenw ye. Nga diɲɛ kɔnɔ fɛɛn tɔw bɛɛ be Sutana sago kɔrɔ.
62005020	Anw y'a lɔn fana ko Ala Dencɛ nana diɲɛ na ka hakili d'an ma waasa an ka Tiɲɛtigi lɔn, ale min ye Ala ye. Anw ni Ala yɛrɛ be ɲɔgɔn fɛ a Dencɛ Yezu Krista barika la, ale lo ye Ala ye tigitigi min be nii banbali di.
62005021	Ne deenw, aw k'aw yɛrɛ kɔlɔsi joko ma.
63001001	Muso, Ala ye e min woloma, ne min ye a ka jama ɲamɔgɔ ye, ne be bataki nin ci ele n'i deenw ma. Aw koo ka di ne ye tiɲɛ na. A ma kɛ i n'a fɔ aw koo ka di ne dama ye dɛ, mɔgɔ o mɔgɔ be tiɲɛ lɔn, aw koo ka di olu bɛɛ ye.
63001002	Tiɲɛ kama, aw koo ka d'an ye, tiɲɛ do b'an kɔnɔ, a bena to an kɔnɔ tuma bɛɛ.
63001003	Faa Ala n'a Dencɛ Yezu Krista ka makari an na, ka nɛɛma ni hɛrɛ kɛ anw ye tiɲɛ ni kanuya kosɔn.
63001004	Faa Ala ye cii min d'an ma, ne y'i ka deen dɔw ye, minw be taamana tiɲɛ sira kan ka kɛɲɛ n'o ye. O ye ne nisɔn diya kosɔbɛ.
63001005	Ayiwa Muso, sisan ne b'a ɲini e fɛ ko an ka ɲɔgɔn kanu. O te cikura ye ni ne b'o fɔra i ye. Nga kɔrɔman lo, an ye min sɔrɔ kabini a daminɛtuma na.
63001006	N'an be Ala ka ciiw bato, an be kanuya sira taama. Aw y'o cii le mɛn kabini a daminɛtuma na, ko aw ka ɲɔgɔn kanu.
63001007	Bari galontigɛla caaman be diɲɛ na sisan. U b'a fɔ ko Yezu Krista tun te mɔgɔ yɛrɛ yɛrɛ ye. Min be ban ten, o le ye galontigɛla ni Krista jugu ye.
63001008	Aw k'aw yɛrɛ kɔlɔsi waasa aw ka baara kana kɛ fuu ye. Nga aw ka se k'a nafa sɔrɔ.
63001009	Mɔgɔ o mɔgɔ te Krista ka kalan bato, fɔɔ ka to ka koo wɛrɛ kɛ, Ala te o tigi fɛ. Mɔgɔ min b'a ka kalan bato, Faa Ala n'a Dencɛ b'o tigi fɛ.
63001010	Ni mɔgɔ dɔ nana aw fɛ n'a ka kalan ni Krista ta te kelen ye, aw kana sɔn o tigi ka don aw ka soo kɔnɔ. Aw kan'a fo yɛrɛ.
63001011	Ni mɔgɔ min y'a fo, o tigi niin be don a ka kɛwali juguw la.
63001012	Kuma caaman be n fɛ k'a fɔ aw ye. Nga n t'a fɛ k'o kɛ bataki ye. Bari ne yɛrɛ b'a fɛ ka na bɔ aw fɛ k'o fɔ aw ye ni n daa ye, waasa an ka nisɔndiya kosɔbɛ.
63001013	Ala y'i Balimamuso min woloma fana, ale deenw b'i fo.
64001001	Ne min ye Krista ka jama ɲamɔgɔ ye, ne be bataki nin ci ele Gayusi ma. I koo ka di ne ye tiɲɛ na.
64001002	Ne teriɲuman, ne b'a fɛ i ka to kɛnɛya la, i ka koo bɛɛ ka sabati i n'a fɔ i be taga ɲa Ala ka koo la cogo min na.
64001003	An balima dɔw nana i tagamacogo lakali ne ye. U ko i taamacogo bɛnnin be. O ye ne nisɔndiya kosɔbɛ.
64001004	Ni ne y'a mɛn ko n deenw tagamacogo bɛnnin lo ni Ala ka tiɲɛ ye, o le ka di n ye ka tɛmɛ fɛɛn bɛɛ kan.
64001005	N teri, ko i be mɔgɔɲumanya yira an balimaw na kosɔbɛ, minw ye lonanw ye.
64001006	Kanuya min b'i dusu la, u y'o lakali Krista ka jama ɲana. Ayiwa, taga n'i ka dɛmɛ ye ɲafɛ, o ka kɛ Ala sago la, waasa u ka se k'u ka taama kɛ.
64001007	Bari u bɔra Krista le tɔgɔ la. O le y'a to u ma sɔn ka Alalɔnbaliw ka dɛmɛ foyi minɛ.
64001008	O la, an ka kan k'o mɔgɔ nunu ɲɔgɔn minɛ ka ɲa, waasa an niin ka don o tiɲɛ baara la.
64001009	N ye dakuruɲa damani sɛbɛn ka ci Krista ka jama ma aw fɛ, nga Diyotɛrɛfu min ko ale ye koo bɛɛ ɲamɔgɔ ye, ale te sɔn o kɔnɔna kuma ma.
64001010	O kama, ni n nana aw fɛ tuma min na, a be min kɛra an na, a ka kumajugu kɔni, n bena o bɛɛ lakali. A te danna o fana ma. A be to ka ban k'an balimaw lonanw ladon. Ni mɔgɔ minw ko u b'u ladon fana, a te sɔn, a be tila ka olu niin bɔ Krista ka jama na.
64001011	N teriɲuman, i kana mɔgɔ ka kojugu ladege fɔɔ a ka koɲuman. Mɔgɔ min be koɲuman kɛ, o tigi ye Ala ta ye. Nga kojugukɛla kɔni ɲaa te na la Ala kan.
64001012	Demetiriyusi kɔni, mɔgɔ bɛɛ b'ale tɔgɔɲuman fɔra. U do be tiɲɛ le fɔra. Anw fana b'a tɔgɔɲuman fɔ. I b'a lɔn ko an be min fɔ, ko tiɲɛ lo.
64001013	Kuma caaman be n fɛ k'a fɔ i ye. Nga n t'a fɛ ka sɛbɛnnikɛnan ta o kama.
64001014	Bari ne yɛrɛ b'a fɛ k'i ye yanni dɔɔni an ka kuma ɲɔgɔn fɛ.
64001015	Ala ka hɛrɛ kɛ i ye. I teriw b'i fo. An ka foli lase an teriw kelen kelen bɛɛ ma fana.
65001001	Ne Zude, Zaki dɔgɔcɛ, ne min ye Yezu Krista ka baaraden ye, n be bataki nin ci Ala ka mɔgɔ weleninw ma, aw minw koo ka di Faa Ala ye, ani aw minw maranin be Yezu Krista ye.
65001002	Ala ka makari ni kanuya ani hɛrɛ ka kɛ aw ye kosɔbɛ.
65001003	Ne teriw, ne tun y'a laɲini kosɔbɛ ka sɛbɛ ci aw ma an bɛɛ ka kisili koo la. Ne y'a ye k'o kɛra wajibi ye ne ma k'o kɛ waasa ka ladili di aw ma, ko aw ka jija janko lanaya kana cɛn. Ala y'e min di a ka jama ma siɲɛ kelen, o ɲɔgɔn tena kɛ tugu.
65001004	Bari namaramɔgɔ dɔw donna aw cɛma minw ka jalakiko fɔra Ala ka kuma na kabini tumajan. O Alaɲasiranbali nunu be an ka Ala ka nɛɛma koo ta k'o kɛ kokolon kɛli ye, ani u bɛɛ be ban an Matigi Yezu Krista la, ale min kelenpe ye an kuntigi ye.
65001005	Aw be koo nin bɛɛ lɔn kosɔbɛ, nga ne b'a fɛ k'aw hakili jigi a la, ko Matigi ye a ka jama Isirayɛli kisi k'u bɔ Ezipiti jamana na tuma min na, mɔgɔ minw tun ma l'a la, ale yɛrɛ ye olu faga.
65001006	Mɛlɛkɛ minw ma se ka wasa u ka lɔyɔrɔw la n'u bɔra yen, Ala ye olu siri ni jɔrɔkɔ tigɛbali ye k'u mara dibi kɔnɔ sini kitiba kama.
65001007	O cogo kelen na fana, Sodɔmu ni Gɔmɔri ani u dafɛduguw mɔgɔw tun kɛra i n'a fɔ o mɛlɛkɛ nunu, u tun y'u yɛrɛ bila kakalaya la. Hali koo minw tun te bɛn adamaden cogo ma, u tun be o kɛ. O la, olu jɛnina ni tasuma fagabali ye, ka kɛ ɲayira fɛɛnw ye.
65001008	A kɛra ten fana, o mɔgɔ nunu b'o koow kɛ k'u yɛrɛ nɔgɔ ka ban Ala ta ma ka mɛlɛkɛw nɛni nɔɔrɔ be minw kan.
65001009	O ye koo ye, hali mɛlɛkɛw ɲamɔgɔ Misɛli ma sɔn k'a min kɛ. Tuma min na, a tun be sɔsɔli kɛra ni Sutana ye Musa suu koo la, a y'a yɛrɛ minɛ, a ma sɔn ka Sutana nɛni. Nga a y'a fɔ ko: «Ala bena i sara.»
65001010	O mɔgɔ nunu te fɛɛn minw lɔn, u be olu le lɔgɔbɔ. Lɔnniya min b'u fɛ, o ye adamaden ta ye, o ni kongosogo bɛɛ ta ka kan, o le b'u bila halakili la.
65001011	Bɔnɛ y'u ta ye, bari u ye Kayɛn ka sirajugu ɲɔgɔn taama. U ye tiɲɛ sira bila sara kama i n'a fɔ Balamu tun y'a kɛ cogo min na. U ta cɛnna murutili kama i n'a fɔ Kore halakira cogo min na.
65001012	Olu le be koo caaman ɲagami aw ka balimaya dumuni kɛtuma na, u te malo, u te mɔgɔ si jati, u b'a fɛ olu dama ka fa. U kɛra i n'a fɔ sankaba gwɛmanw, fɔɲɔ be minw ta ka yaala n'u ye. U be i n'a fɔ yiri denbaliw, yiri minw juuw bɔnna, u fagara pewu.
65001013	U kɛra i n'a fɔ jikuruw kɔgɔji kan, u ka kɛta be i n'a fɔ jii kanga min b'u maloya. U be i n'a fɔ lolo minw be bɔ sankolo la ka ben. Ala y'u mara dibiba kama min te tɛmɛ.
65001014	Enɔki min ye wolokun wolonwulanan ye k'a ta Adama ma, ale ye kirayakuma fɔ u ka koo la ko: «A filɛ. Matigi bena na n'a ka mɛlɛkɛ senuman waa caaman ye.
65001015	A bena bɛɛ kiti. A bena Alaɲasiranbali hakɛkɛlaw bɛɛ jalaki u ka kojugu sifa bɛɛ la, ani u ka kumajugu fana u ye minw fɔ a ka koo la.»
65001016	O mɔgɔ nunu dusu man di, u be ŋunuŋunu, u be taama ka kɛɲɛ n'u yɛrɛ ka nigɛjugu dama ye. U dalakuma bɛɛ ye yɛrɛboɲa kuma ye, u be mɔgɔw nigɛ u yɛrɛ ka nafa kama.
65001017	Ne teriw, aw k'aw hakili to an Matigi Yezu Krista ka cidenw ka kuma fɔninw na.
65001018	Olu tun y'a fɔ aw ye ko: «Waati laban na, kolɔgɔbɔbagaw bena sɔrɔ. U bena taama ka kɛɲɛ n'u ka nigɛjugu ye.»
65001019	O mɔgɔ nunu yɛrɛ yɛrɛ lo, olu le be mɔgɔw bila ɲɔgɔn na, u ka koo bɛɛ ye adamadenya ye, Ala ka Nii te u fɛ.
65001020	Nga aw kɔni, ne teriw, aw ka jija ka taga ɲa aw jigi ka to Ala kan sɔbɛ la, ani ka Ala daali Nii Senuman barika la.
65001021	Aw ka to Ala ka kanuya la, k'aw jigi la an Matigi Yezu Krista ka makari kan, ka nii banbali kɔnɔ.
65001022	Mɔgɔ minw be sigasiga, aw ye makari u la,
65001023	k'u kisi ka bɔ tasuma na, ka makari tɔɔ nunu na fana, nga o ka kɛ ni siranya ye. U ka kɛwalijuguw koo ka goya aw ye i n'a fɔ u ka faniw minw nɔgɔra u ka kɛwalijuguw fɛ.
65001024	Ala min be se k'aw tanga aw kana ben, ani k'aw kɛ jalakibaliw ye ka nisɔndiya di aw ma kosɔbɛ a ɲakɔrɔ,
65001025	ale kelenpe min y'an Kisibaga ye an Matigi Yezu Krista barika la, nɔɔrɔ ni boɲa ani sebagaya ni kuntigiya ka kɛ ale ye k'a ta a daminɛ na, ka se sisan ma ni tuma bɛɛ. Amiina.
66001001	Koo minw ka kan ka kɛ yanni dɔɔni, Ala ye sira di Yezu Krista ma, a k'olu yira a ka baarakɛlaw la. O la, ale y'a ka mɛlɛkɛ ci Zan fɛ k'o yira a la.
66001002	Ala ye kuma minw fɔ, ani Yezu ye koo minw kɛ, Zan min ɲaa lara o bɛɛ kan, ale b'olu le ɲafɔra yan.
66001003	Ni sɛbɛ nin kalanbaga, walima a kɔnɔna kirayakuma lamɛnbaga min y'a bato, o tigi dagamunin lo. Bari o koow kɛwaati surunyana.
66001004	Krista ka jamakulu wolonwula minw be Azi mara la, ne Zan be sɛbɛ nin ci aw ma. Ala min be yen, ale tun be yen, ani ale lo bena na. Ale n'a ka nii wolonwula minw be masasigilan ɲakɔrɔ, olu ka nɛɛma ni hɛrɛ kɛ aw ye.
66001005	Yezu Krista min ye Ala ka seeresɔbɛ ye, n'ale lo kɛra suu fɔlɔ ye ka kunun, n'a ye masaw ka Masa ye, ale ka nɛɛma ni hɛrɛ kɛ aw ye. An koo diyar'a ye, a y'an ka hakɛ yafa a joli bɔnnin sababu la,
66001006	k'an kɛ masadenw ni sarakalasebagaw ye, a Faa Ala ɲakɔrɔ. O tuma na, see ye ale ta ye, boɲa ka la a tɔgɔ kan waati bɛɛ. Amiina.
66001007	Ayiwa, a bena na sankaba kan. Mɔgɔ bɛɛ ben'a ye. Hali minw tun y'a sɔgɔ, u ben'a ye. Siyaw bɛɛ bena kasi ale kosɔn. Ɔnhɔn, a bena kɛ ten. Amiina.
66001008	Matigi Ala ko ale ye Alifa ni Omega ye, ale min ye Setigi ye, n'a be yen, n'a tun be yen, a fana bena na.
66001009	An minw kɛra masadenw ye n'an be tɔɔrɔ muɲuna Yezu kosɔn, ne Zan, aw baden, ne tun be jamanadennin dɔ la kɔgɔji cɛma min tɔgɔ ko Patimɔsi, Ala ka kuma ni Yezu seereya kama.
66001010	Matigi ka loon dɔ la, Nii Senuman barika la, ne ye kumakan dɔ mɛn n kɔfɛ, i n'a fɔ buru fiyɛkan.
66001011	A y'a fɔ ko: «I be min yera, o sɛbɛn k'a ci Ala ka jama ma dugu wolonwula nunu kɔnɔ: Efɛzi ni Simirini, ani Pɛrigamu, Tiyatiri, ni Saadi ni Filadɛlifi ani Lawodise.»
66001012	Ne ye n ɲaa yɛlɛma ko n be kumabaga nin filɛ, ne ye sanu fitinɛ wolonwula ye.
66001013	Fɛɛn dɔ tun be fitinɛ nunu cɛma, o fɛɛn nin bɔnin tun be adamaden fɛ. Foroca tun b'a kaan na, sanu cɛsirilan tun b'a disi la.
66001014	A kunsigi tun gwɛra parapara. A ɲadenw tun be i n'a fɔ tasuma.
66001015	A seenw tun be manamana i n'a fɔ u ye zira min ko k'a jɔsi. A kumakan tun be i n'a fɔ jiba woyokan.
66001016	Lolo wolonwula tun b'a kinibolo la. Murujan min daa fila bɛɛ ka di tun b'a daa la. A ɲada tun be manamana i n'a fɔ tile.
66001017	Ne ɲaa lara a kan tuma min na dɔrɔn, ne benn'a kɔrɔ ka kirin. Nga a y'a kinibolo la ne kan k'a fɔ ko: «Kana siran, ne le ye fɔlɔ ani laban ye.
66001018	Ne ɲanaman lo. N tun sara, nga sisan n be nii na. N bena to nii na kudayi! Saya ani lahara konnigɛ be ne bolo.
66001019	Ayiwa, i ye min ye ka tɛmɛ, o sɛbɛn. Min be kɛra sisan, ani min bena na kɔfɛ, o fana sɛbɛn.
66001020	I tun ye lolo wolonwula minw ye n bolo, ani sanu fitinɛ wolonwula nunu u kɔrɔ filɛ: Lolo nunu ye Ala ka jamakulu wolonwula ka mɛlɛkɛw ye. Fitinɛ nunu ye u yɛrɛw ye.
66002001	«Sɛbɛ ci Krista ka jama ka mɛlɛkɛ ma Efɛzi k'a fɔ u ye ko: Lolo wolonwula nunu be min kinibolo la, n'a be taamana sanu fitinɛ wolonwula nunu cɛma, ale ko:
66002002	Ne b'aw taama cogo lɔn. Aw be baara min kɛra, ani aw muɲunin lo cogo min na, ne b'o bɛɛ lɔn. Ne y'a lɔn ko aw te sɔn mɔgɔjuguw ka koo la. Minw k'olu ye cidenw ye k'a sɔrɔ cidenw tɛ, aw ye olu kɔrɔbɔ, k'a ye ko galontigɛlaw lo.
66002003	Aw tɔɔrɔla ne tɔgɔ kosɔn nga aw muɲuna, aw m'aw fari faga.
66002004	O n'a ta bɛɛ, ne b'aw jalaki. Bari aw tun be ne kanu cogo min na fɔlɔ la, aw te ne kanu ten tugu.
66002005	Aw tun be cogo min na fɔlɔfɔlɔ, ka na yɛlɛma, aw ye miiri o la kosɔbɛ ka nimisa, k'aw ka fɔlɔfɔlɔ kɛwaliw ɲɔgɔn kɛ. N'aw m'o kɛ, ne bena na aw kama, k'aw ka fitinɛ ta ka bɔ a nɔɔ na.
66002006	Nga koo kelen b'aw la, o ka di ne ye. Nikola kɔmɔgɔw koo ka go ne ye cogo min na, u koo ka go aw fana ye ten.
66002007	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa. Ni min ye see sɔrɔ, yiri min be arijana na, n'a be nii don mɔgɔ la, ne b'o deen dɔ d'a tigi ma k'a dumu.
66002008	«Sɛbɛ ci Krista ka jama ka mɛlɛkɛ ma Simirini k'a fɔ u ye ko: Min ye Fɔlɔ ni Laban ye, min tun sara ka kunun, ale ko:
66002009	Ne b'aw ka tɔɔrɔ n'aw ka fantanya lɔn. Nga n b'a fɔ ko aw ye nafolotigiw ye. Minw k'olu ye zuwifuw ye k'a sɔrɔ zuwifuw tɛ, olu be tɔgɔcɛn min lara aw kan, ne b'o lɔn. Olu kɛnin be Sutana kɔmɔgɔw le ye.
66002010	Tɔɔrɔ min bena aw sɔrɔ, aw kana siran o ɲa. Ayiwa, aw cɛma, mɔgɔ damani bena kaso kɛ Sutana sababu la. A bena o kɛ k'aw kɔrɔbɔ. Aw bena tɔɔrɔ tile tan kɔnɔ. Aw ka kɛ kantigiw ye fɔɔ ka taga se saya ma, n'o kɛra, aw bena nii banbali sɔrɔ ne barika la.
66002011	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa. Ni min muɲuna ka see sɔrɔ, o tigi tena sini tɔɔrɔ sɔrɔ, min ye saya filanan ye.
66002012	«Sɛbɛ ci Krista ka jama ka mɛlɛkɛ ma Pɛrigamu k'a fɔ u ye ko: Murujan be min fɛ n'a daa fila bɛɛ ka di, ale ko:
66002013	Aw be dugu min na, ne y'a lɔn ko Sutana ka masasigilan b'o yɔrɔ la. O n'a ta bɛɛ, aw nɔrɔnin bɛ ne la, aw ma tigɛ ne la. U ye ne ka seereɲuman Antipasi faga aw fɛ loon min na, hali o waati la, aw m'aw jigi bɔ ne kan k'aw to Sutana ka sigiyɔrɔ nin na.
66002014	O n'a ta bɛɛ, ne b'aw jalaki koo dɔw la. Bari aw cɛma, dɔw nɔrɔnin be Balamu ka kalan na, ale min tun be Balaki kɔnɔnasu waasa a ka Isirayɛlidenw nigɛ k'u bila josɔnsogo ɲimi na, ani ka kakalaya kɛ.
66002015	Dɔw b'aw cɛma fana minw sɔnna Nikola kɔmɔgɔw ka kalan ma.
66002016	Ayiwa, o tuma na, aw ye nimisa ka faran aw ka kojuguw la. N'o tɛ, n be na aw fɛ sisan. Murujan min be ne daa la, n bena o kɛ k'u kɛlɛ.
66002017	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa. Ni min muɲuna ka see sɔrɔ, ne bena maanɛ dogonin dɔ di o tigi ma, ka kabakuru gwɛman dɔ d'a ma fana, tɔgɔ dɔ b'o kan, mɔgɔ si te o tɔgɔkura min lɔn n'o kabakuru sɔrɔbaga tɛ.
66002018	«Sɛbɛ ci Krista ka jama ka mɛlɛkɛ ma Tiyatiri k'a fɔ u ye ko: Ala Dencɛ, min ɲadenw be i n'a fɔ tasuma, n'a seenw be i n'a fɔ zira konin, ale ko:
66002019	Aw be min kɛra, ne b'o lɔn. Ne koo ka d'aw ye cogo min na, ani aw jigi be ne kan cogo min na, ne b'o lɔn, n'aw ka baara kɛcogo, ani aw ka muɲuli, ne b'o bɛɛ lɔn. Aw be baara min kɛ sisan, o ka ca ni fɔlɔta ye.
66002020	O bɛɛ n'a ta, ne b'aw jalaki, bari aw be Zezabɛli ka kɛwaliw diyara a la. O muso nin ko ale ye kira ye, k'a sɔrɔ kira tɛ. A be n ka mɔgɔw lafilila n'a ka kalan ye, k'u bila kojugukɛ ni josɔnsogo ɲimi na.
66002021	N y'a to fɔlɔ waasa a k'a sɔɔn yɛlɛma. Nga a do t'a fɛ k'a ka kakalaya dabila.
66002022	Ayiwa, n ben'a kɛ a be la bana bolo ka tɔɔrɔ. A ni minw jɛnna ka kakalaya kɛ, n bena tɔɔrɔba lase olu fana ma, fɔɔ ni u y'u ka kakalaya dabila.
66002023	N bena saya lase a deenw ma, o la Krista ka jama bɛɛ ben'a lɔn ko ne le be mɔgɔ bɛɛ kɔnɔnako n'u ka ŋaniyaw lɔn. N bena aw kelen kelen bɛɛ sara ka kɛɲɛ n'aw ka kɛwaliw ye.
66002024	Aw tɔw, aw minw be Tiyatiri n'aw ma sɔn ka kɛ a kɔmɔgɔw ye, aw minw ma Sutana ka gundo ɲini k'a lɔn, aw kɔni, n tena koo wɛrɛ la aw kan.
66002025	Nga aw y'aw jigi la ne kan cogo min na, aw k'aw yɛrɛ minɛ ka ɲa ten fɔɔ ne ka kɔsegi ka na.
66002026	Ni min y'a yɛrɛ minɛ ka ɲa, ka ne ka fɔtaw bɛɛ kɛ fɔɔ ka se u daan na, ne bena siya wɛrɛw ka kuntigiya di o tigi ma.
66002027	A bena u mara ni nigɛbere ye k'u ci, i n'a fɔ mɔgɔ be daga ci cogo min na.
66002028	Ne yɛrɛ y'o fanga nin sɔrɔ n Faa fɛ. Loloba min be bɔ dugugwɛdafɛ, ne bena o d'a ma fana.
66002029	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa.
66003001	«Sɛbɛ ci Krista ka jama ka mɛlɛkɛ ma Saadi k'a fɔ u ye ko: Ala ka Nii wolonwula ni lolo wolonwula be min fɛ, ale ko: Ne b'aw ka kɛwaliw lɔn. U b'a miiri ko aw ɲanaman lo, k'a sɔrɔ aw ye suuw ye Ala ɲana.
66003002	Aw k'aw yɛrɛ minɛ, waasa barika dɔɔni min b'aw la, o fana kana nagasi. Bari aw ka kɛwaliw si ma ne ka Ala ɲaa fa.
66003003	Aw ye kuma min mɛn ka sɔn a ma, aw k'aw hakili jigi o la, k'aw sɔɔn yɛlɛma k'o kuma nin minɛ ka ɲa. N'o tɛ, ne bena na bari aw la i n'a fɔ soon, aw tena ne natuma lɔn.
66003004	Mɔgɔ damani kɔni b'aw fɛ Saadi minw ma nɔgɔ. Olu bena fani gwɛmanw don ka n bila sira, bari u ka kan n'o ye.
66003005	Ayiwa, ni min ye see sɔrɔ, o tigi fana bena fani gwɛman don. N ten'a tɔgɔ jɔsi ka bɔ nii banbali sɛbɛ kɔnɔ. Nga n bena sɔn k'a yira n Faa n'a ka mɛlɛkɛw la, k'o tigi ye ne ta ye.
66003006	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa.
66003007	«Sɛbɛ ci Krista ka jama ka mɛlɛkɛ ma Filadɛlifi k'a fɔ u ye ko: Dawuda ka konnigɛ be min bolo, ale ye Senuman ye tigitigi, ale min be daa yɛlɛ ni mɔgɔ si te se k'a tugu, n'a y'a tugu, mɔgɔ si te se k'a yɛlɛ, ale ko:
66003008	Ne b'aw ka kɛwaliw lɔn. Ayiwa, ne ye daa dɔ yɛlɛ aw ɲa, mɔgɔ si te se ka min tugu. Fanga bɛrɛ t'aw la, nga aw ye ne ka kuma bato, aw ma bɔ ne kɔ.
66003009	Ayiwa, n bena Sutana batobagaw karaba aw ye, olu minw k'u ye zuwifuw ye k'a sɔrɔ zuwifuw tɛ, galontigɛlaw lo. N bena u wajibiya ka na u kunbiri gwan aw kɔrɔ. O la, u ben'a lɔn ko aw koo ka di ne ye.
66003010	Aw banbana ka ne ka kuma bato. O la, ne fana bena aw kɔlɔsi tɔɔrɔ tuma na, min bena don diɲɛ mumɛ bɛɛ kɔnɔ ka mɔgɔw kɔrɔbɔ.
66003011	N be na yanni dɔɔni. Aw ye jija k'aw yɛrɛ kɔlɔsi waasa mɔgɔ si kana na aw ka sara bɔsi aw la.
66003012	Ni min ye see sɔrɔ, n ben'a kɛ o tigi be to n ka Ala batoso kɔnɔ i n'a fɔ samasen. A bena to yen kudayi. Ne bena n ka Ala n'a ka dugu tɔgɔ sɛbɛn a kan, o dugu nin ye Zeruzalɛmu kura ye min bena jigi ka bɔ Ala fɛ arijana na. Ne bena n tɔgɔkura fana sɛbɛn a kan.
66003013	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa.»
66003014	«Sɛbɛ ci Krista ka jama ka mɛlɛkɛ ma Lawodise k'a fɔ u ye ko: Min tɔgɔ ko Amiina, ale min ye Seere tilennin tigitigi ye, Ala ka danfɛnw bɛɛ bɔra ale min na, a ko:
66003015	Ne b'aw ka kɛwaliw lɔn. Aw ma suma i n'a fɔ jisuma, aw gwannin te i n'a fɔ jigwannin. N'aw tun kɛra nunu fila la dɔ ye, o tun ka fisa.
66003016	Aw gwannin tɛ, aw sumanin tɛ fana, aw walawalanin be, o tuma na ne bena aw fɔɔnɔ.
66003017	Aw b'a miiri ko aw ye fɛntigiw ye, ko fɛɛn bɛɛ b'aw fɛ, ko aw wasara, k'a sɔrɔ aw m'a lɔn ko aw ye dɛsɛbagatɔw ni makaritɔw, fantanw, ni fiɲɛntɔw ani fɛɛrɛtɔw ye.
66003018	Ayiwa, ne b'aw ladi. Aw ye na sanu yɛrɛ yɛrɛ san ne fɛ, fɛɛn min b'a to aw be kɛ fɛntigiw ye. Aw ye na fanigwɛ san k'aw ka maloya bɔ, ani ka ɲadimifura minɛ ne fɛ k'aw yɛrɛ furakɛ waasa aw ka yeli kɛ.
66003019	Minw koo ka di ne ye, ne be olu ladi k'u kolo. Ayiwa, aw ye jija, ka nimisa ka faran aw ka kojugu la.
66003020	Ne lɔnin be aw ka daaw la ka daa kɔkɔ. Ni min ye n kaan mɛn ka daa yɛlɛ, ne be don o tigi fɛ, an be dumuni kɛ ɲɔgɔn fɛ.
66003021	Ni min ye see sɔrɔ, o tigi bena sigi ni ne ye n ka masaya la, i n'a fɔ ne ye see sɔrɔ ka sigi ni n Faa ye a ka masaya la cogo min na.
66003022	Nii Senuman be min fɔra Krista ka jama ye, ni min b'a fɛ ka faamuli kɛ o la, o tigi k'a tulo malɔ a fɛ ka ɲa.»
66004001	O kɔ, ne ye daa dɔ yɛlɛnin ye sankolo la: Ne tun ye kumakan min mɛn fɔlɔ la i n'a fɔ buru fiyɛkan, o kumakan nin ko ne ma: «Yɛlɛ ka na yan, n bena koo nataw yira i la.»
66004002	O yɔrɔnin bɛɛ, Nii Senuman jigira ne kan. Ne ye masasigilan dɔ ye arijana kɔnɔ. Mɔgɔ dɔ tun siginin b'a kan.
66004003	O tigi tun be manamana i n'a fɔ dakamana kabakuru binkɛnɛman ni wulemanw. Sanmuru kɛnin tun be ka masasigilan lamini. O ɲaa bɔnin tun be dakamana kabakuru binkɛnɛman dɔ fɛ.
66004004	Sigilan mugan ni naani bilanin tun be ka masasigilan lamini. Cɛkɔrɔba fanigwɛtigiw tun siginin b'u kan. Sanufugulan tun b'u bɛɛ kuun na.
66004005	Saan tun be pɛrɛn ani ka manamana ka bɔ masasigilan yɔrɔ la. Kumakanw tun be bɔ yen fana. Fitinɛ wolonwula mananin tun be masasigilan ɲafɛ. Olu ye Ala ka Nii wolonwula nunu ye.
66004006	Fɛɛn dɔ tun be masasigilan ɲafɛ. A kɛra i n'a fɔ baji. O ɲaa tun ka ɲi kosɔbɛ. Nimanfɛn barikaman naani tun be masasigilan faan bɛɛ la. Olu yɔrɔ bɛɛ tun ye ɲadenw ye.
66004007	Nimanfɛn fɔlɔ bɔnin tun be jara fɛ. A filanan bɔnin tun be tura fɛ. A sabanan ɲaa bɔnin tun be mɔgɔ ɲada fɛ. A naaninan bɔnin tun be sɛgɛn lerutɔ fɛ.
66004008	O nimanfɛn naani nunu bɛɛ tun be ni gaman wɔɔrɔ wɔɔrɔ ye, ɲadenw tun be u fari yɔrɔ bɛɛ la. Suu ni tile, u b'a fɔ ko: «Senuman, senuman, senuman ye Matigi Ala ye, Setigi! Min tun be yen! Min be yen! Min be na!»
66004009	Min siginin be masasigilan nin kan, n'a bena to nii na kudayi, ni nimanfɛn nunu y'a makiri tuma min na,
66004010	cɛkɔrɔba mugan ni naani nunu be to k'u ka fugulan fili a ɲafɛ k'u kunbiri gwan k'a bato, ale min be yen tuma bɛɛ, ka to k'a fɔ ko:
66004011	«An Matigi n'an ka Ala, i ka kan ni boɲa ni tanuli ye, k'i ka sebagaya koo fɔ! Bari, e le ye fɛɛn bɛɛ dan, a diyara i ye, e y'u bɛɛ dan.»
66005001	O tuma na, min siginin be masasigilan kan, ne ye sɛbɛ melekenin dɔ ye ale kinibolo la. A ɲaa n'a kɔɔ bɛɛ sɛbɛnnin tun lo. A datugunin tun be ni taamasiɲɛ wolonwula ye.
66005002	O kɔ, ne ye mɛlɛkɛ setigi dɔ ye, ale y'a kaan kɔrɔta k'a fɔ ko: «Ka taamasiɲɛ nunu walaka ka sɔrɔ ka sɛbɛ nin dayɛlɛ, jɔn ka kan n'o ye?»
66005003	Mɔgɔ ma sɔrɔ yɔrɔ si la min be se ka sɛbɛ nin yɛlɛ k'a filɛ, sankolo la, ni dugukolo kan, ani dugukolo jukɔrɔ.
66005004	Ne kasira kosɔbɛ, bari mɔgɔ si ma sɔrɔ min be se ka sɛbɛ nin yɛlɛ ani k'a filɛ.
66005005	Cɛkɔrɔba nunu kelen y'a kaan to ne ma ko: «I kana kasi. Zuda kɔmɔgɔw ka jara, Dawuda ka dencɛ nin kɛ! Ale lo ye see sɔrɔ. O la, a be se ka sɛbɛ nin yɛlɛ.»
66005006	O tuma na, ne ye Sagaden dɔ ye, a wilila ka lɔ. Nimanfɛn naani nunu ni cɛkɔrɔbaw tun kɛnin be k'a lamini. A kɛra i n'a fɔ a tun fagara. Gɔɔn wolonwula tun b'a la, ani ɲaden wolonwula, minw ye Ala ka Nii wolonwula ye, a be to ka minw ci diɲɛ faan bɛɛ la.
66005007	Min tun siginin be masasigilan kan, Sagaden gwɛrɛla ka sɛbɛ nin minɛ ale fɛ.
66005008	A y'a minɛ minkɛ, nimanfɛn naani nunu, ani cɛkɔrɔba mugan ni naani nunu bɛɛ y'u kunbiri gwan a kɔrɔ. Gɔni, ani sanudagaw tun b'u bɛɛ bolo minw fanin tun be wusulan na. O fɛɛn nunu tun ye Ala ka mɔgɔɲumanw ka daaliliw taamasiɲɛ ye.
66005009	U tun be dɔnkilikura dɔ lara ko: «E ni wale, ele le be se ka sɛbɛ nin minɛ k'a taamasiɲɛ nunu walaka. Bari u tun y'i faga. I joli min tun bɔnna, o kɛra sababu ye i ye mɔgɔ dɔw kunmabɔ k'u kɛ Ala taw ye ka bɔ siyaw bɛɛ cɛma, ani jamanaw bɛɛ la.
66005010	E y'u kɛ masaw ni sarakalasebagaw ye dugukolo kan Ala ɲakɔrɔ.»
66005011	Ne tun be filɛli kɛra halibi, ne ye mɛlɛkɛ caaman kaan mɛn, u tun ka ca haali, fɔɔ u te se ka jati ka daa lɔn. U lɔnin tun be ka masasigilan ni nimanfɛnw ni cɛkɔrɔba nunu lamini.
66005012	U tun be to k'u kaan kɔrɔta k'a fɔ ko: «U tun ye Sagaden min faga, ale ka kan ni setigiya ye. Nafolotigiya, ani lɔnniya, ni fanga ni kunkɔrɔta ni boɲa, ani tanuli y'a ta ye!»
66005013	Sankolo kɔnɔ fɛɛnw, ni dugukolo kan taw, ni dugukolo jukɔrɔ taw, ni jii kɔnɔ fɛɛnw, danfɛnw mumɛ bɛɛ y'a daminɛ ka dɔnkili la ko: «Min siginin be masasigilan kan, ale ni Sagaden tɔgɔ ka tanu. Nɔɔrɔ ni boɲa, ani setigiya ka kɛ u ta ye tuma bɛɛ!»
66005014	Nimanfɛn naani nunu be to k'u laminɛ ko: «Amiina!» Cɛkɔrɔba nunu be to k'u kunbiri gwan k'u bato.
66006001	Ayiwa, tuma min na ne y'a ye Sagaden ye taamasiɲɛ fɔlɔ bɔ sɛbɛ nin kan, ne ye nimanfɛn naani nunu kelen pɛrɛnkan mɛn i n'a fɔ sanpɛrɛn. A y'a fɔ ko: «Na yan!»
66006002	Ne ko n be filɛli kɛ, ne ye soo gwɛman dɔ ye. Mɔgɔ min tun siginin b'a kan, kala tun b'o bolo. A gwɛrɛla, u ye masafugulan d'a ma. A bɔra ni setigiya ye, a bena see sɔrɔ.
66006003	O kɔ, Sagaden ye taamasiɲɛ filanan bɔ, ne ye nimanfɛn filanan pɛrɛnkan mɛn ko: «Na yan!»
66006004	O tuma na, soo wɛrɛ bɔra, ale wulennin tun lo. Mɔgɔ min tun yɛlɛnin b'a kan, see dira ale ma ko a ka balawu le wili diɲɛ na waasa mɔgɔw ka ɲɔgɔn faga. Murujan dir'a ma.
66006005	Sagaden ye taamasiɲɛ sabanan bɔ tuma min na, ne ye nimanfɛn sabanan pɛrɛnkan mɛn ko: «Na yan.» Ne ye filɛli kɛ, n y'a ye soo finman bɔra. Mɔgɔ min tun b'a kan, kilo tun b'o bolo.
66006006	N ye kumakan dɔ mɛn ka bɔ nimanfɛn naani nunu cɛma ko: «Bile kilo kelen sɔngɔ ye tile kelen baara wari ye. Orizi kilo saba sɔngɔ fana ye tile kelen baara wari ye. I kana maga tulu ni duvɛn na.»
66006007	Sagaden ye taamasiɲɛ naaninan bɔ tuma min na, ne ye nimanfɛn naaninan pɛrɛnkan mɛn ko: «Na yan.»
66006008	N ye filɛli kɛ, n y'a ye soo binkɛnɛman bɔra. Mɔgɔ min tun b'a kan, ale tɔgɔ ko Saya. Lahara tugunin tun b'a kɔ. See dira olu ma waasa ka diɲɛ mɔgɔw tilan naaninan faga ni murujan ye, ni kɔngɔ, ni banajuguw, ani kongosogo farimanw ye.
66006009	Sagaden ye taamasiɲɛ duurunan bɔ tuma min na, u tun ye mɔgɔ minw faga Ala ka kuma, n'u ka seereya kosɔn, ne ye olu ye sarakabɔlan jukɔrɔ.
66006010	Olu y'u kaan kɔrɔta k'a fɔ ko: «Matigiɲuman, e min tilennin lo, ani e be tiɲɛ fɛ, e be waati jumɛn le kɔnɔna ka diɲɛ mɔgɔw kiti k'u ɲaa gwan? Bari u tun ye anw faga.»
66006011	O la, fani gwɛman dira u kelen kelen bɛɛ ma, k'a fɔ u ye k'u ka muɲu dɔɔni, sanni u baarakɛɲɔgɔnw, n'u balimaw bɛɛ ka na, u bena minw faga i n'a fɔ olu.
66006012	Sagaden ye taamasiɲɛ wɔɔrɔnan bɔ tuma min na, dugukolo yɛrɛyɛrɛla kosɔbɛ. Tile finna kirikiri. Kalo wulenna i n'a fɔ joli.
66006013	Lolow burunna duguma i n'a fɔ fɔɲɔba be yiriden burun cogo min na.
66006014	Sankolo sinna ka meleke ka bɔ yen i n'a fɔ mɔgɔ be dɛbɛ meleke cogo min na. Kuluw ni kɔgɔji cɛma dugukoloninw bɛɛ tununa ka bɔ u nɔɔ na.
66006015	Ayiwa, masaw ni dugutigiw ni sɔlidasi kuntigiw, ani nafolotigiw, ni setigiw ani adamaden tɔw bɛɛ, jɔɔn fara hɔrɔnw kan, bɛɛ be bolila ka dingɛ ni kuluwow yɔrɔ ɲini,
66006016	ka to k'a fɔ kuluw ni faraw ye ko: «Aw ye ben an kan, aw ye an sutura waasa min siginin be masasigilan kan, o kana an ye, ani an ka kisi Sagaden ka dimi ma!
66006017	O lonba le sera, jɔn yɛrɛ be se ka lɔ?»
66007001	O kɔ, n ye mɛlɛkɛ naani ye. U lɔnin be kelen kelen dugukolo faan naani la. Olu tun ye fɔɲɔ siri ka lɔ waasa fɔɲɔ kana fiyɛ dugukolo ni kɔgɔji, ani yiriw kan.
66007002	N ye mɛlɛkɛ wɛrɛ bɔtɔ ye kɔrɔn fɛ. Nitigi Ala ka taamasiɲɛ tun b'a bolo. See tun dira mɛlɛkɛ naani minw ma k'u ka dugukolo ni kɔgɔji halaki, ale mɛlɛkɛ nin pɛrɛnna k'a fɔ olu ye ko:
66007003	«Aw kana dugukolo ni kɔgɔji, ani yiriw halaki fɔlɔ. Mɔgɔ minw be an ka Ala sago kɛ, aw k'a to an b'a ka taamasiɲɛ kɛ olu teen na fɔlɔ.»
66007004	Taamasiɲɛ kɛra minw teen na, ne y'olu daa mɛn. U tun ye mɔgɔ waa kɛmɛ ni bi naani ni naani (144,000) ye. U bɔra Isirayɛlidenw ka kɔmɔgɔw bɛɛ la.
66007005	Zuda kɔmɔgɔw tun ye waa tan ni fila (12,000) ye. Urubɛn kɔmɔgɔw tun ye waa tan ni fila ye. Gadi kɔmɔgɔw tun ye waa tan ni fila ye.
66007006	Azɛri kɔmɔgɔw tun ye waa tan ni fila ye. Nɛfutali kɔmɔgɔw tun ye waa tan ni fila ye. Manase kɔmɔgɔw tun ye waa tan ni fila ye.
66007007	Simeyɔn kɔmɔgɔw tun ye waa tan ni fila ye. Levi kɔmɔgɔw tun ye waa tan ni fila ye. Isakari kɔmɔgɔw tun ye waa tan ni fila ye.
66007008	Zabulɔn kɔmɔgɔw tun ye waa tan ni fila ye. Yusufu kɔmɔgɔw tun ye waa tan ni fila ye. Bɛnzamɛn kɔmɔgɔw ta tun ye waa tan ni fila ye.
66007009	O tɛmɛnin kɔ, ne ko n be filɛli kɛ tugu, ne ye jamaba dɔ ye, mɔgɔ si te se ka minw jati k'u daa lɔn. Jamanaw bɛɛ mɔgɔw tun b'a la, ni siya bɛɛ. U lɔnin tun be masasigilan ni Sagaden ɲafɛ. Fanigwɛ tun b'u kaan na, tenfuraburu minɛnin tun b'u bolo la.
66007010	U tun be to k'u kaan kɔrɔta k'a fɔ ko: «An ka Ala min be masasigilan kan, anw kisira ale ni Sagaden sababu la.»
66007011	Mɛlɛkɛ minw bɛɛ tun be masasigilan lamini na, ni cɛkɔrɔba nunu, ani nimanfɛn naani nunu bɛɛ y'u kunbiri gwan masasigilan ɲafɛ ka Ala bato,
66007012	ka to k'a fɔ ko: «Amiina! Tanuli, nɔɔrɔ, ani hakilitigiya, o y'an ka Ala ta ye. Barika ka la a ye. Boɲa ni setigiya ani fangatigiya y'a ta ye tuma bɛɛ la. Amiina!»
66007013	O kɔ, cɛkɔrɔba nunu kelen ye ne ɲininga ko: «Fani gwɛman be minw kaan na, jɔnw lo? U bɔra min?»
66007014	N y'a jaabi ko: «E le b'o lɔn matigi.» A ko ne ma: «Minw bɔra tɔɔrɔba nin na, n'u y'u ka faniw ko ka gwɛ Sagaden joli la, olu lo.
66007015	O kama, u lɔnin be Ala ka masasigilan ɲafɛ ka to k'a bato a ka soo kɔnɔ suu ni tile. Ayiwa, min siginin be masasigilan kan, ale bena u tanga.
66007016	Kɔngɔ ni minnɔgɔ tena u minɛ tugu, tile tena u jɛni, funteni fana tena u tɔɔrɔ tugu.
66007017	Bari Sagaden min be masa ka sigiyɔrɔ cɛmancɛ la, ale lo bena kɛ u dɛndɛbaga ye. A bena taga n'u ye jii ɲanaman yɔrɔw la, u be min. Ala bena u ɲaji bɛɛ cɛ.»
66008001	Sagaden ye taamasiɲɛ wolonwulanan bɔ tuma min na, arijana bɛɛ sumana, fɔɔ ka taga se lɛrɛ tilancɛ ɲɔgɔn ma.
66008002	Ne ye mɛlɛkɛ wolonwula ye minw be lɔ Ala ɲafɛ, buru fiyɛta wolonwula dira u ma.
66008003	Mɛlɛkɛ wɛrɛ nana lɔ sarakabɔyɔrɔ gɛrɛfɛ. Wusulandaga sanulaman tun b'ale bolo. U ye wusulan caaman d'a ma, waasa a k'o ni Krista ka jama ka daaliliw jɛn k'u kɛ saraka ye sarakabɔyɔrɔ sanulaman kan, min be masasigilan ɲafɛ.
66008004	Mɛlɛkɛ ye wusulan min jɛni, o sisi wilila ni Ala ka jama ka daaliliw ye Ala ɲakɔrɔ.
66008005	O kɔ, mɛlɛkɛ ye wusulandaga nin fa takami na sarakabɔyɔrɔ kan, k'a fili ka jigi dugukolo kan. Saan daminɛna ka pɛrɛn, ka manamana, mankan cayara, dugukolo yɛrɛyɛrɛla.
66008006	Buruw tun be mɛlɛkɛ wolonwula minw bolo, u y'u yɛrɛw labɛn waasa k'u fiyɛ.
66008007	Fɔlɔ nin y'a ta fiyɛ, sanbɛrɛ ni takami, ni joli ɲagaminin bɔra ka bɔn dugukolo kan. Dugukolo tilan sabanan jɛnina, yiriw tilan sabanan fana jɛnina, ani binkɛnɛ bɛɛ.
66008008	Filanan nin y'a ta fiyɛ. O tuma na, fɛɛn dɔ min be i n'a fɔ kulu belebeleba tasumalaman bɔra ka jigi kɔgɔji kɔnɔ. Kɔgɔji tilan sabanan yɛlɛmana ka kɛ joli ye.
66008009	Jii kɔnɔ fɛɛnw tilan sabanan jɛnina, kurunw tilan sabanan halakira.
66008010	Mɛlɛkɛ sabanan y'a ta fiyɛ, lolo belebeleba dɔ benna baji kɔnɔ ani jii bɔyɔrɔw kan k'u tilan sabanan minɛ. O lolo nin tun be i n'a fɔ tasuma.
66008011	A tɔgɔ tun ko Kunanya. Jii bɛɛ tilan sabanan kunanyara. Jii ka kunanya kojugu fɛ, mɔgɔ caaman sara.
66008012	Naaninan y'a ta fiyɛ, tile tilan sabanan dibira, ni kalo, ani lolow. O la, yeelen bɛrɛ tun te yen tilefɛ, suu dibira kosɔbɛ.
66008013	O tuma na, ne tun be filɛli kɛra, ne ye sɛgɛn dɔ tɛmɛtɔ pɛrɛnkan mɛn fɔɔ sankolo la. A tun b'a fɔra ko: «Mɛlɛkɛ saba minw tora, olu bena buru minw fiyɛ sisan, bɔnɛ! Bɔnɛ! Bɔnɛ ye diɲɛ mɔgɔw ta ye, o buru nunu fiyɛli kama.»
66009001	O kɔ, mɛlɛkɛ duurunan y'a ka buru fiyɛ, n ye lolo dɔ ye min bɔra ka ben dugukolo kan. Dingɛjugu daa konnigɛ dira ale ma.
66009002	A y'a dayɛlɛ, sisiba dɔ bɔra i n'a fɔ waga jɛnitɔ sisi. O sisi nin ye tile ɲaa bɛɛ dibi, ka yɔrɔ bɛɛ fin.
66009003	Tɔɔnw bɔra o sisi nin na ka dugukolo bɛɛ fa. U ka fariya ni bunteni ta bɛɛ ye kelen ye.
66009004	A fɔra u ye k'u kana maga biin ni yiriw la. Ko fɛɛn o fɛɛn be furaburu bɔ, k'u kana foyi kɛ o si la. Ko Ala ka taamasiɲɛ te mɔgɔ minw teen na, k'u ka sin olu le ma.
66009005	A fɔra u ye fana, k'u kana u faga, ko k'u tɔɔrɔ dɔrɔn kalo duuru kɔnɔ. N'u ye mɔgɔ cin, o dimi ni bunteni ta bɛɛ ye kelen ye.
66009006	O waati la, mɔgɔw bena saya ɲini ka dɛsɛ. U bena koo bɛɛ kɛ janko u be sa, nga u tena sa.
66009007	Tɔɔn nunu bɔnin be soow fɛ, u ye minw labɛn kɛlɛ kama. A kɛra i n'a fɔ sanufugulan le b'u kuun na. U ɲada bɔnin be mɔgɔ ta fɛ.
66009008	U kunsigi be i n'a fɔ muso ta. U ɲiin be i n'a fɔ jara ta.
66009009	A kɛra i n'a fɔ nigɛ le donnin be u disi la. U gamanw mankan bɔnin be kɛlɛkɛso caaman bolikan fɛ ni wotorow ye.
66009010	Kuu b'u la, o kuuw bɔnin be bunteni ta fɛ. Mɔgɔw tɔɔrɔfɛn b'o kuu nunu kɔnɔ, min be se ka tɔɔrɔ lase mɔgɔw ma kalo duuru kɔnɔ.
66009011	Mɛlɛkɛ min ye Dingɛjugu nin kuntigi ye, ale lo y'u ka masacɛ ye. A tɔgɔ ko Abadɔn eburukan na. Girɛkikan na, a tɔgɔ ko Apoliyɔn. O kɔrɔ ko Halakibaga.
66009012	Ayiwa, bɔnɛ fɔlɔ tɛmɛna, fila wɛrɛ le bena na sisan.
66009013	O kɔ, mɛlɛkɛ wɔɔrɔnan y'a ka buru fiyɛ. Sarakabɔlan sanulaman min be Ala ɲafɛ, ne ye kumakan dɔ mɛn o nɔnkɔnw na
66009014	n'a b'a fɔra mɛlɛkɛ nin ye, buru be min bolo ko: «Mɛlɛkɛ naani minw sirinin be Efarati baji daa la, u foni ka bila.»
66009015	O mɛlɛkɛ nunu tun labɛnna ka bila o waati nin kama, o loon nin na, o kalo kelen nin kɔnɔ, o saan nin na, waasa ka mɔgɔw tilan sabanan faga. U labilara.
66009016	Ne y'u ka kɛlɛbolo mɔgɔda mɛn, k'u ye sotigi miliyɔn kɛmɛ fila ye.
66009017	O sotigi nunu ka nigɛkunbɛnnan minw tun be u la, u wulennin tun lo fɔɔ ka kɛ bulaman ni nɛrɛmuguman ye. Soo nunu kungolow tun be i n'a fɔ jara ta, tasuma ni sisi ani kiribi le tun be bɔ u daaw la.
66009018	Tasuma, ni sisi ani kiribi min tun be bɔ u daaw la, o balawu nunu ye adamadenw tilan sabanan bɛɛ faga.
66009019	Soo nunu ka sebagaya be bɔ u daaw, n'u kuuw le kɔnɔ. O kuu nunu tun be i n'a fɔ saaw. O b'u kuunw le kɛ ka adamadenw tɔɔrɔ.
66009020	Mɔgɔ minw tora n'u ma sɔrɔ ka sa balawu nin na, sanni u ka nimisa k'u ka kɛwalijuguw dabila, u tora ka jinaw bato, ka joow sɔn. O joow tun ye sanu ye, dɔw warigwɛ, dɔw zira, dɔw kabakuru, dɔw lɔgɔkuru, k'a sɔrɔ o batofɛn nunu te yeli kɛ, u te mɛnni kɛ, u te se ka taama.
66009021	Mɔgɔ nunu ma sɔn k'u ka mɔgɔfaga ni subagaya ani kakalaya ni soɲaliw dabila.
66010001	O kɔ, ne ye mɛlɛkɛ fangatigi wɛrɛ jigitɔ ye ka bɔ sankolo la. Sankaba tun kɛnin be k'a lamini, sanmuru tun b'a kuun na. A ɲada tun be manamana i n'a fɔ tile, a seenw ɲaa be i n'a fɔ tasuma.
66010002	Kitabufitini dɔ dayɛlɛnin tun b'a bolo. A y'a kinibolosen la kɔgɔji kan, k'a numanbolota la dugukolo kan.
66010003	A ŋunana kosɔbɛ, i n'a fɔ jara. A ŋunana ten minkɛ, saan pɛrɛnna siɲɛ wolonwula k'a jaabi.
66010004	Saan pɛrɛnna siɲɛ wolonwula minkɛ, u ye min fɔ, n ko n b'o sɛbɛn nga kumakan dɔ bɔra sankolo la ko: «Kana saan pɛrɛnkan wolonwula nunu darakan sɛbɛn, o to i kɔnɔ.»
66010005	O tuma na, n tun ye mɛlɛkɛ min lɔnin ye n'a seen kelen be kɔgɔji kan ni kelen be dugukolo kan, ale y'a kinibolo kɔrɔta sanfɛ.
66010006	Ala min be yen tuma bɛɛ, ale min ye sankolo, ni dugukolo ani kɔgɔji n'u kɔnɔnafɛnw bɛɛ dan, mɛlɛkɛ nin kalila n'o tɔgɔ ye ko: «Kɔnɔni t'a la tugu!
66010007	Nga ni mɛlɛkɛ wolonwulanan y'a ka buru fiyɛ loon min na, Ala ben'a ka koo dogonin dafa o loon na, i n'a fɔ a tun ya fɔ a ka kiraw ye cogo min na.»
66010008	N tun ye kumakan min mɛn ka bɔ sankolo la, o tigi kumana n fɛ tugu ko: «Mɛlɛkɛ min lɔnin be kɔgɔji ni dugukolo kan, taga bolola kitabufitini nin minɛ.»
66010009	N tagara mɛlɛkɛ nin daali ko a ka kitabu nin di yan. A ko n ma: «Hɔn, a minɛ k'a ɲimi, a bena diya i daa la i n'a fɔ lii, nga a bena kunanya i kɔnɔ.»
66010010	Ayiwa, n ye kitabu nin minɛ mɛlɛkɛ nin bolo k'a ɲimi. A tun ka di n daa la i n'a fɔ lii, nga a ye n kɔnɔ bɛɛ kunanya.
66010011	O la, u y'a fɔ n ye ko: «I ka kan ka kiraya kɛ tugu, ka Ala ka kuma fɔ siya caaman ye, ni jamanaw, ani masa caaman ye.»
66011001	O kɔ, u ye sumanikɛfɛn dɔ don ne bolo, a bɔnin tun be bere fɛ. U y'a fɔ ne ye ko: «Wili ka Alabatosoba ni sarakabɔyɔrɔ suma, Ala batobaga minw be yen, ka olu jati.
66011002	Nga i kana Alabatosoba lukɛnɛ suma, i b'o to yen, bari o yɔrɔ dira siya wɛrɛw ma, minw bena dugu senuman halaki kalo bi naani ni fila kɔnɔ.
66011003	Nga n bena sira di n ka seere fila ma, u bena dusukasifani don u kaan na ka waajuli kɛ tile waa kelen ni kɛmɛ fila ni bi wɔɔrɔ kɔnɔ.»
66011004	O seere nunu ye olivuyiri fila ye, ani fitinɛ fila, minw be dugukolo masacɛ ɲafɛ.
66011005	Ni mɔgɔ dɔ b'a fɛ ka kojugu kɛ u la, tasuma bena bɔ u daa la, k'o juguw jɛni. Ayiwa, u ɲinibagaw bɛɛ bena sa ten.
66011006	See b'u ye ka sanji minɛ ka lɔ, waasa sanji kana ben u ka waajuli tuma na. See b'u ye fana ka jii bɛɛ yɛlɛma k'a kɛ joli ye. Ni waati o waati y'u diya, tɔɔrɔ sifa o sifa y'u diya, u be se k'o lase dugukolo mɔgɔw ma.
66011007	N'u tilanna u ka seereya la tuma min na, sogo dɔ bena bɔ Dingɛjugu kɔnɔ k'u kɛlɛ. A bena se u kɔrɔ k'u faga.
66011008	U suuw bena to sirada la dugu kɔnɔ, u tun ye u ka Matigi gwengwen lɔgɔ kan yɔrɔ min yɛrɛ la. U b'o dugu nin wele ni miiriya dɔ ye ko Sodɔmu, walima Ezipiti.
66011009	Sira tena sɔrɔ ka di waasa u suuw ka don. Mɔgɔw bena u suuw filɛ fɔɔ tile saba ni tilan. Siya bɛɛ bena sɔrɔ o filɛlikɛla nunu na, ni jamana bɛɛ.
66011010	Adamadenw nisɔn bena diya u fagako la, fɔɔ u bena to k'u ka bololafɛnw didi ɲɔgɔn ma, bari kira fila nunu tun y'u tɔɔrɔ kosɔbɛ.
66011011	O kɔ, tile saba ni tilan nunu tɛmɛnin kɔ, n y'a ye Ala ye nii don u la. O tuma na, siranyaba y'u filɛbagaw minɛ.
66011012	U ye kumakan dɔ mɛn ka bɔ sankolo la ko: «Aw ye yɛlɛ yan.» U yɛlɛla sankolo la sankaba dɔ kɔnɔ u juguw ɲana.
66011013	O waati yɛrɛ la, dugukolo yɛrɛyɛrɛla kosɔbɛ. Dugu nin tilan tannan benna. Mɔgɔ waa wolonwula nii tora o kabako nin na. Minw ma sɔrɔ ka sa, olu jaa tigɛra kosɔbɛ, u tora ka Ala tanu.
66011014	Ayiwa, bɔnɛ filanan tɛmɛna, a sabanan le bena na sisan.
66011015	Mɛlɛkɛ wolonwulanan y'a ka buru fiyɛ, kumakanbabaw bɔra sankolo la ka to k'a fɔ ko: «Sisan, diɲɛ ka masaya kɛra an Matigi n'a ka Mɔgɔ wolomanin ta ye. A bena to masaya la tuma bɛɛ.»
66011016	Cɛkɔrɔba mugan ni naani minw siginin be Ala ɲafɛ, olu y'u kunbiri gwan ka Ala bato,
66011017	n'u b'a fɔ ko: «An be barika la i ye Matigi Ala, Setigi. E min be yen, ani e min tun be yen, bari e y'i ka sebagayaba yira, k'i ka masaya sigi n'o ye.
66011018	Siyaw dusu tun dimina. Nga e dimi waati le sera sisan. Suuw kitiwaati sera. E ka kiraw n'i ka mɔgɔw ani minw bɛɛ be siran e ɲa, denmisɛn fara mɔgɔkɔrɔbaw kan, olu saratuma sera. Mɔgɔjuguw halakituma sera.»
66011019	O kɔ, Alabatoso dayɛlɛla arijana na, ne ye Ala ka bɛn taamasiɲɛ kɛsu ye o soo nin kɔnɔ. O tuma na, saan tora ka pɛrɛn, ka manamana, kumakanbabaw bɔra. Sanbɛrɛ tora ka jigi ni fanga ye, dugukolo yɛrɛyɛrɛla.
66012001	O kɔ, ne ye kabakoba dɔ ye sankolo la. Muso dɔ tun lo, tile tun nɔrɔnin b'a kan, a seen lanin tun be kalo kan, lolo tan ni fila kɛnin tun be k'a kuun lamini.
66012002	A kɔnɔman tun lo. A be kulera a ka tiin bolo.
66012003	Ne ye kabako wɛrɛ ye yen tugu. O tun ye Sogojugu wuleman piyanpiyan belebeleba dɔ ye, a bɔnin be banba fɛ. A kungolo ye wolonwula ye, a gɔɔn ye tan ye. Masafugulan b'a kuun nunu bɛɛ la.
66012004	A kuu ye lolow tilan sabanan bɛɛ furan ka jigi duguma. A lɔnin tun be muso ɲafɛ, waasa ni muso jigira, a k'a deen nin bɔsi k'a ɲimi.
66012005	Ayiwa, muso nin jigira dencɛ la, min ka kan ka nigɛbere ta ka siyaw bɛɛ kolo n'o ye. Ala ye deen nin ta ka taga bila a yɛrɛ gɛrɛfɛ a ka masasigilan kan.
66012006	Muso bolila ka taga kongokolon kɔnɔ yɔrɔ dɔ la, Ala tun ye min labɛn a ye ani a daradumuni bɛɛ. A bena to yen fɔɔ tile waa kelen ni kɛmɛ fila ni bi wɔɔrɔ (1,260).
66012007	O tuma na, kɛlɛ wilila sankolo la. Misɛli n'a ka mɛlɛkɛw ye Sogojugu nin n'a kɔmɔgɔw kɛlɛ.
66012008	Nga olu ma see sɔrɔ, o la, u ma se ka sigi arijana na tugu.
66012009	Misɛli ye Sogojuguba nin n'a kɔmɔgɔw gwɛn ka jigi dugukolo kan. U b'ale Sogojugu nin le wele fana ko sakɔrɔ, jinaw kuntigi, Sutana, diɲɛ ɲagamibaga.
66012010	O kɔ, pɛrɛnkan dɔ bɔra arijana na ko: «K'a ta bii ma, an ka Ala ka kisili n'a ka sebagaya n'a ka masaya waati sera. Ala ka Mɔgɔ wolomanin ka setigiya waati lo, bari an badenw jalakibaga ka fanga nagasira. Ale lo tun b'u jalaki suu ni tile k'u lɔ kiti la Ala ɲafɛ.
66012011	Nga an badenw sera a kɔrɔ Sagaden ka joli bɔnnin, n'u ka seereya kosɔn, bari u ma ban k'u nii saraka.
66012012	O kama, sigiyɔrɔ b'aw minw fɛ arijana na, aw ka nisɔndiya. Nga bɔnɛ ye aw diɲɛ mɔgɔw ni kɔgɔji kɔnɔ fɛɛnw ta ye, bari Sutana dimininba jigira aw fɛ. A b'a lɔn ko a halakilon tɔɔ man jan tugu.»
66012013	Sogojugu nin y'a lɔn tuma min na k'u y'ale gwɛn ka jigi dugukolo kan, a y'a daminɛ ka deen nin bamuso kɔɔ gwɛn.
66012014	Nga Ala ye gaman di muso ma, ko a ka van ka taga kongokolon kɔnɔ yɔrɔ dɔ la, min tun labɛnna a ye. A bena to yen n'a b'a daradumuni sɔrɔ fɔɔ saan saba ni tilan. Ale ni saa yɔrɔ jaɲanin bena to ɲɔgɔn na.
66012015	O la, saa nin y'a daji seri muso nɔɔ fɛ, waasa o jii ka muso ta. O jii tun be i n'a fɔ baji.
66012016	Nga dugukolo ye muso dɛmɛ. Sogojugu nin tun ye jiba min seri ka bɔ a daa la, dugukolo dayɛlɛla k'o bɛɛ min.
66012017	Sogojugu nin tun te sera ka muso nin sɔrɔ minkɛ, a dimina a kɔrɔ kosɔbɛ, ka kɛlɛ nin yɛlɛma k'a sin a deenw ma, minw be Ala ka kuma batora n'u sɔnnin be Yezu ka kuma ma.
66012018	O kɔ, a tagara lɔ kɔgɔjida la.
66013001	N ye Sogo dɔ bɔtɔ ye kɔgɔji la, a kungolo ye wolonwula ye, a gɔɔn ye tan ye. Masafugulan b'a gɔɔn nunu kelen kelen bɛɛ la. Ala tɔgɔcɛn kuma sɛbɛnnin b'a kuun kelen kelen bɛɛ kan.
66013002	O Sogo nin bɔnin be waraninkala fɛ. A seenw tun be i n'a fɔ surukuwulen ta. A dakala be i n'a fɔ jara ta. Sogojugu nin y'a ka sebagaya n'a ka masaya ani fangaba d'a ma.
66013003	Sogo nin kungolo kelen mandiminin tun lo kosɔbɛ i n'a fɔ a bena sa. Nga a kuun nin nana suma. Adamadenw kabakoyara kosɔbɛ ka tugu a kɔ.
66013004	U ye Sogojugu nin bato bari a ye sebagaya di Sogo dɔ nin ma. U tora ka Sogo dɔ nin bato n'u b'a fɔ ko: «Batofɛn jumɛn ni Sogo nin ka kan? Jɔn be se ka lɔ a ɲa kɛlɛ la?»
66013005	Daa dir'a ma waasa ka to k'a yɛrɛ wanso ani ka Ala tɔgɔ cɛn. Fanga dir'a ma waasa a k'a seko kɛ kalo bi naani ni fila kɔnɔ.
66013006	A y'a daminɛ ka Ala tɔgɔ cɛn, ka arijana lɔgɔbɔ, min ye Ala sigiyɔrɔ ye, ka to ka arijana mɔgɔw bɛɛ nɛni.
66013007	Sira dir'a ma ko a ka Krista ka jama kɛlɛ, ani ka se u kɔrɔ. Fanga dir'a ma waasa ka siyaw bɛɛ mara, ni jamanaw bɛɛ.
66013008	U tun ye Sagaden min faga kabini diɲɛ dantuma, mɔgɔ minw tɔgɔ te nii banbali sɛbɛ kɔnɔ, olu bɛɛ bena sogo nin bato.
66013009	«Ni min b'a fɛ ka faamuli kɛ, o k'a tulo malɔ ka ɲa.
66013010	Mɔgɔ min danna jɔnya kama, o tigi bena jɔnya kɛ. Ni min ka kan ka faga ni murujan ye, o tigi bena faga ten. O la, Krista ka jama ka kan ka kɛ muɲubagaw ni jigitigiw ye.»
66013011	O kɔ, n ye Sogo wɛrɛ ye min be bɔra dugukolo la. Gɔɔn fila tun b'a la i n'a fɔ saga ta. A be kuma i n'a fɔ sogojugu.
66013012	A ye diɲɛ mɔgɔw bɛɛ karaba k'u kɛ Sogo fɔlɔ nin batobagaw ye, Sogo fɔlɔ nin barika la, min tun mandiminin b'a kuun na.
66013013	O Sogo nin ye kabakobabaw kɛ, a ye tasuma yɛrɛ jigi ka bɔ sankolo la mɔgɔ bɛɛ ɲana.
66013014	Sebagaya min dir'a ma, a y'o ta ka kabakow kɛ ka mɔgɔ caaman lafili Sogo fɔlɔ nin ɲana. A y'a fɔ mɔgɔw ye k'u ka Sogo fɔlɔ nin jaa dilan k'a boɲa, Sogo min tun mandimina n'a ma sɔrɔ ka sa.
66013015	Sira dir'a ma ko a ka nii don jaa nin na, waasa a ka kuma, ni mɔgɔ min banna k'ale jaa nin bato, a k'o tigi faga fana.
66013016	Sogo nin ye mɔgɔw bɛɛ wajibiya ka taamasiɲɛ dɔ bila u kinibolo kan walima u teen na: denmisɛn fara mɔgɔkɔrɔbaw kan, nafolotigiw ni fantanw, jɔɔnw ni hɔrɔnw bɛɛ.
66013017	Ni Sogo nin ka taamasiɲɛ, min y'a tɔgɔ ye, walima nimɔrɔ min be bɛn a tɔgɔ ma, n'o te mɔgɔ min kan, o tigi te se ka foyi san, a te se ka foyi feere.
66013018	Fɔɔ i ka kɛ hakilitigi ye yan. Nimɔrɔ min be bɛn Sogo nin tɔgɔ ma, ni min ye lɔnnikɛla ye, o tigi k'o jati minɛ. O nimɔrɔ be bɛn mɔgɔ tɔgɔ ma. O ye kɛmɛ wɔɔrɔ ni bi wɔɔrɔ ni wɔɔrɔ ye.
66014001	O kɔ, ne ko n be filɛli kɛ, n ye Sagaden nin lɔnin ye Siyɔn kulu kan. Mɔgɔ waa kɛmɛ ni bi naani ni naani (144,000) tun be n'a ye. A tɔgɔ, n'a Faa tɔgɔ sɛbɛnnin b'u bɛɛ teen na.
66014002	Kumakan dɔ bɔra sankolo la. Kumakan nin tun bɔnin be jiba woyokan fɛ, walima saan pɛrɛnkan fɛ. Kumakan nin bɔnin tun be gɔnifɔla ka kolonjo kaan fɛ.
66014003	Mɔgɔ nunu tun be masasigilan ɲafɛ, ni nimanfɛn naani nunu, ani cɛkɔrɔbaw ɲafɛ. U tun be dɔnkilikura dɔ lara, mɔgɔ si te min lɔn fɔɔ mɔgɔ waa kɛmɛ ni bi naani ni naani nunu dɔrɔn. Ala tun ye minw kunmabɔ dugukolo kan.
66014004	O mɔgɔ nunu tun ma sɔn k'u yɛrɛ nɔgɔ ni musoko ye. Olu kɔni, hakɛ t'u kan. Ni Sagaden tagara yɔrɔ o yɔrɔ, u be tugu a kɔ. Olu kisira ka kɛ saraka fɔlɔw ye adamadenw cɛma ka kɛ Ala ni Sagaden ta ye.
66014005	Galon ma bɔ u daa la ka ye. Olu ye jalakibaliw ye.
66014006	O kɔ, ne ye mɛlɛkɛ dɔ tɛmɛtɔ ye fɔɔ sankolo la. Kibaru diman min ye waati bɛɛ ta ye, o b'a bolo k'a lase diɲɛ mɔgɔw bɛɛ ma, jamanaw kɔnɔ siyaw bɛɛ ma. O kibaru nin tena nagasi abada.
66014007	Mɛlɛkɛ nin tun be pɛrɛnna ka to k'a fɔ ko: «Aw ye siran Ala ɲa, aw y'a boɲa, bari a ka kiti waati sera. Ale min ye sankolo ni dugukolo dan, ka kɔgɔji ni kɔɔw dan, aw k'ale bato.»
66014008	Mɛlɛkɛ wɛrɛ tugura fɔlɔ nin kɔ, n'a b'a fɔra ko: «A halakira! Babilɔni duguba nin halakira! Ale min kɛra sababu ye ka siyaw bɛɛ bila a ka kakalaya la.»
66014009	Mɛlɛkɛ wɛrɛ tugura fila nunu kɔ, n'a be pɛrɛnna k'a fɔ ko: «Mɔgɔ o mɔgɔ be Sogo nin, n'a jaa bato, a ka taamasiɲɛ be mɔgɔ o mɔgɔ teen na, walima a bolo kan,
66014010	olu kɔni bena duvɛn jalan min, min ye Ala ka dimi ta ye. U bena tɔɔrɔ kosɔbɛ tasuma ni kiribi kɔnɔ mɛlɛkɛ senumanw ni Sagaden ɲana.
66014011	U jɛnitasuma tena faga abada. Mɔgɔ minw bɛɛ tun ye Sogo nin n'a jaa bato, ni minw y'a tɔgɔ taamasiɲɛ sɔrɔ, olu si tena lafiɲɛ sɔrɔ sufɛ, walima tilefɛ abada.»
66014012	O kama Ala ka mɔgɔ minw b'a ka kuma bato ani k'u jigi to Yezu kan, olu ka jijawaati sera.
66014013	O kɔ, kumakan dɔ bɔra sankolo la. A ko ne ma: «A sɛbɛn ko: mɔgɔ minw be sa k'u jigi lanin to Matigi kan kabini sisan, olu dagamunin lo.» Nii Senuman ko: «U bena lafiɲɛ, bari u ye kɛwaliɲumanw kɛ.»
66014014	O kɔ, ne ye sankaba gwɛman dɔ ye. Mɔgɔ min tun siginin b'a kan, o bɔnin be mɔgɔ dencɛ fɛ. Masafugulan sanulaman tun b'a kuun na, wɔrɔsɔ dadiman dɔ tun b'a bolo.
66014015	Ayiwa, mɛlɛkɛ dɔ wɛrɛ bɔra Alabatosoba kɔnɔ, k'a kaan kɔrɔta k'a fɔ sankaba kan sigibaga ye ko: «Kanni kɛ n'i ka wɔrɔsɔ ye, bari dugukolo suman mɔna, a kantuma sera.»
66014016	O tuma na, mɔgɔ min siginin tun be sankaba kan, a y'a ka wɔrɔsɔ kɛ ka dugukolo suman bɛɛ kan.
66014017	O kɔ, mɛlɛkɛ wɛrɛ bɔra arijana Alabatoso kɔnɔ, wɔrɔsɔ dadiman tun b'ale fana bolo.
66014018	Mɛlɛkɛ wɛrɛ bɔra sarakabɔyɔrɔ gɛrɛfɛ o ye tasumatigi ye. A y'a kaan kɔrɔta k'a fɔ wɔrɔsɔtigi ye ko: «I ka wɔrɔsɔ kɛ ka ɛrɛzɛn nunu tigɛ, bari u mɔna.»
66014019	O mɛlɛkɛ nin y'a ka wɔrɔsɔ kɛ ka ɛrɛzɛn nunu bɛɛ tigɛ. A y'a bɛɛ don duvɛn lalagayɔrɔ la. O ye Ala ka dimi ye.
66014020	U y'a nɔɔni n'u seen ye dugu kɔɔ kan. A jii nin kɛra joli ye ka woyo fɔɔ ka see kilo kɛmɛ saba ma, min duɲa be mɛtɛrɛ kelen ni tilan ɲɔgɔn bɔ.
66015001	O kɔ, n ye kabako dɔ wɛrɛ ye arijana na. O tun ye mɛlɛkɛ wolonwula ye, balawutigiw. O le ye tɔɔrɔ laban ye, bari Ala ben'a ka mɔnɛ laban bɔ n'o le ye.
66015002	O kɔ, n ye fɛɛn dɔ ye min bɔnin be baji fɛ, a ɲaa tun ka ɲi kosɔbɛ, a kɛra i n'a fɔ takami ɲagaminin tun b'a la. Mɔgɔ minw ye see sɔrɔ Sogo nin kan, n'u ma sɔn k'a jaa bato, n'a tɔgɔ taamasiɲɛ ma sɔrɔ ka ci u la, olu lɔnin tun b'o baji nin kan ni Ala ka gɔniw b'u bolo,
66015003	n'u be Ala ka baaraden Musa ni Sagaden ka dɔnkili la ko: «Matigi Ala, Setigi! E ka kokɛtaw ɲɔgɔn tɛ! I ka koo latigɛninw tilennin lo, u bɛɛ ye tiɲɛ ye, siyaw ka masa!
66015004	Jɔn le tena siran i ɲa, Matigi? Jɔn le tena i tɔgɔ boɲa? I kelen le ka ɲi. Siyaw bɛɛ bena na e bato, bari e y'i ka tilenninya yira kɛnɛ kan.»
66015005	O tɛmɛnin kɔ, Ala ka bɛɛn taamasiɲɛ kɛsu tun be Alabatoso min kɔnɔ arijana na, o daa yɛlɛla.
66015006	Mɛlɛkɛ wolonwula minw tun ye balawutigiw ye, olu bɔra yen. Fani gwɛman parapara tun b'u kaan na, n'u be manamana. Sanu cɛsirilanw tun b'u cɛɛ la.
66015007	Nimanfɛn naani nunu dɔ ye sanudaga wolonwula di mɛlɛkɛ nunu ma. Ala min be yen tuma bɛɛ, ale bena tɔɔrɔ min lase a ka dimi kosɔn, o daga nunu fanin b'o le la.
66015008	O tuma na, Alabatoso fara sisi la, min ye Ala ka nɔɔrɔ n'a ka setigiya taamasiɲɛ ye. Mɔgɔ si tun te se ka don soo nin kɔnɔ ni mɛlɛkɛ wolonwula nunu ka tɔɔrɔ ma tɛmɛ.
66016001	O kɔ, kumakanba dɔ bɔra Alabatoso kɔnɔ. O kumakan nin tun b'a fɔra mɛlɛkɛ wolonwula nunu ye ko: «Ala ka dimi be daga wolonwula minw kɔnɔ, aw ye taga olu bɔn dugukolo kan.»
66016002	Mɛlɛkɛ fɔlɔ nin tagar'a ta yɛlɛma dugukolo kan. Sogo nin ka taamasiɲɛ tun be mɔgɔ minw bɛɛ kan, olu minw tun b'a jaa bato, jolijugu bɔra olu bɛɛ kan.
66016003	Mɛlɛkɛ filanan y'a ta yɛlɛma kɔgɔji kɔnɔ. Jii kɛra i n'a fɔ u ye mɔgɔ kaan tigɛ a kɔnɔ. Jii kɔnɔ fɛɛnw bɛɛ sara.
66016004	Sabanan y'a ta yɛlɛma baaw ni kɔɔw kɔnɔ. U bɛɛ yɛlɛmana ka kɛ joli ye.
66016005	Mɛlɛkɛ min be jii kunna, ale ko: «Ele Ala min be yen, ni ele min tun be yen, ele min ka ɲi, i ka kiti tilennin lo. I y'a kɛ ten, o bɛnna kosɔbɛ.
66016006	U ye i ka mɔgɔw ni kiraw joli bɔn, o la, i ye joli di u ma minji ye, o ka kan!»
66016007	O kɔ, kumakan dɔ bɔra sarakabɔyɔrɔ la ko: «Jaati! Matigi Ala, Setigi, i ka kiti tilennin lo, o ka ɲi!»
66016008	Mɛlɛkɛ naaninan y'a ta yɛlɛma tile kan. Dɔ farala tile fanga kan waasa ka adamadenw jɛni.
66016009	Tile y'u tɔɔrɔ kosɔbɛ. O n'a ta bɛɛ, yanni u ka nimisa ka Ala boɲa, u tora k'a nɛni le k'a sɔrɔ see be Ala ye o tɔɔrɔ nunu koo la.
66016010	Mɛlɛkɛ duurunan y'a ta yɛlɛma Sogo nin ka masasigilan kan. Sogo nin be yɔrɔ o yɔrɔ mara, o bɛɛ dibira. Mɔgɔw tora k'u daa cin tɔɔrɔ kojugu bolo.
66016011	U tora ka Ala nɛni k'a tɔgɔjugu fɔ u ka tɔɔrɔ bɛɛ kosɔn. U ma nimisa ka faran u ka kɛwaliw la dɛ.
66016012	Mɛlɛkɛ wɔɔrɔnan y'a ta yɛlɛma Efarati baji kɔnɔ, a jara ka tɛmɛsira di kɔrɔn ɲafan masaw ma.
66016013	O kɔ, n ye jina saba ye, u bɔnin tun be tɔrisenjan fɛ. Kelen bɔra Sogojugu nin daa la, kelen bɔra Sogo dɔ nin daa la, ani kelen bɔra kira galontigɛla daa la.
66016014	O jina nunu ye Sutana ta ye minw be kabakow kɛ. U bena taga diɲɛ kɔnɔ masaw lajɛn ɲɔgɔn kan waasa ka kɛlɛ wili Setigi Ala ka lonba loon na.
66016015	O la, Matigi ko: «Ni mɔgɔ min tora ɲana ani k'a ka fani mara, o tigi bena dagamu. Ni taatuma sera, a suturanin ka taga, a kana maloya. Bari ne bena na i n'a fɔ soon.»
66016016	Jina nunu y'u ka kɛlɛbolo lajɛn yɔrɔ dɔ la, min tɔgɔ ko Arimagedɔn eburukan na.
66016017	O kɔ, mɛlɛkɛ wolonwulanan y'a ta yɛlɛma fɔɲɔ na. Kumakanba dɔ bɔra masasigilan yɔrɔ la Alabatoso kɔnɔ ko: «A bɛɛ dafara sisan.»
66016018	O tuma na, kumakan cayara, saan tora ka pɛrɛn, ka manamana. Dugukolo yɛrɛyɛrɛla kosɔbɛ, o yɛrɛyɛrɛ nin bɔɲɔgɔnko ma deli ka kɛ ka ye kabini adamaden danna k'a bila dugukolo kan.
66016019	O ye duguba nin tilan saba. Dugu tɔw bɛɛ cira. Ala hakili ma bɔ Babilɔni duguba nin kɔ. A y'a ka duvɛn jalan nin di Babilɔnikaw ma, u y'a min. A y'u tɔɔrɔ kosɔbɛ k'a mɔnɛ bɔ.
66016020	Dugukolonin minw be kɔgɔji cɛma, olu bɛɛ tununa. Kuluw si ma ye tugu.
66016021	Sanbɛrɛ gwilimanw daminɛna ka ben mɔgɔw kan. Sanbɛrɛ nunu ka tɔɔrɔ kosɔn, adamadenw tora ka Ala tɔgɔ cɛn, bari o tɔɔrɔ ka bon haali.
66017001	O tuma na, mɛlɛkɛ wolonwula minw tun be ni dagaw ye u bolo, olu kelen gwɛrɛla k'a fɔ ne ye ko: «Kakalamuso min tɔgɔ bɔra kosɔbɛ n'a siginin be baaw cɛma, ale bena tɔɔrɔ cogo min na a ka kojugu kosɔn, na yan n bena o yira i la.
66017002	Masaw jɛnna n'ale lo ye ka kakalaya kɛ. A y'a kɛ diɲɛ mɔgɔw bɛɛ kɛra kakalaw ye.»
66017003	O tuma na, Nii Senuman jigira ne kan, mɛlɛkɛ ye ne ta ka taga ni ne ye fɔɔ kongokolon dɔ la. O yɔrɔ la, ne ye muso dɔ siginin ye sogo wuleman dɔ kan. Sɛbɛli tun b'a yɔrɔ bɛɛ la, minw ye Ala tɔgɔcɛn kuma ye. A kuun tun ye wolonwula ye, gɔɔn tan.
66017004	Fani wuleman dɔ tun be muso nin kaan na min ka ɲi kosɔbɛ. A masirinin tun be ni sanu ye, ni kabakuru sifa dɔ ye i n'a fɔ luluu, ani kɔnɔkisɛ sɔngɔgwɛlɛnw. Filen sanulaman dɔ tun b'a bolo, o fanin tun be fɛnjuguw la, a ka kakalaya tɔnɔ.
66017005	Tɔgɔ dɔ sɛbɛnnin tun b'a teen na min kɔrɔ dogonin lo. A sɛbɛnnin tun be ko: «Babilɔni duguba, kakalaw ni diɲɛ kɔnɔ ɲamaɲamaw bamuso.»
66017006	Ne y'a ye ko muso nin tun fanin lo Ala ka mɔgɔw ni Yezu seerew joli la. O tun ye ne kabakoya fɔɔ ka tɛmɛ.
66017007	Nga, mɛlɛkɛ y'a fɔ ne ye ko: «Mun na i kabakoyanin lo ten? N bena muso nin ka koo kɔrɔ fɔ i ye. A yɛlɛnin bɛ sogo min kan, n'o kungolo ye wolonwula ye, ani gɔɔn tan, n bena o fana kɔrɔ fɔ i ye.
66017008	I ye sogo min ye, a tun be yen fɔlɔ la, nga sisan a te yen tugu, A bena na bɔ dingɛjugu la ka taga halakiyɔrɔ. Kabini diɲɛ dantuma, adamaden minw tɔgɔ te Ala ka sɛbɛ kɔnɔ, olu bɛɛ bena sogo nin ye, ka kabakoya a ka koo la, bari a tun be yen fɔlɔ la, nga sisan a te yen tugu. O n'a ta bɛɛ, a bena na tugu.
66017009	«Fɔɔ i ka kɛ hakilitigi ni lɔnnikɛla ye yan. Sogo nin kuun wolonwula nunu kelen kelen bɛɛ ye kuluw ye, muso nin siginin b'o minw kan. Masa wolonwula lo fana.
66017010	O masa nunu na, duuru benna, wɔɔrɔnan b'a ka masaya la, wolonwulanan ma sigi fɔlɔ. Nga n'ale sigira tuma min na, a tena mɛn a ka masaya la.
66017011	Sogo min tun be yen fɔlɔ la n'a te yen tugu, o ye masa nunu seeginan ye, nga a jatinin be masa wolonwula nunu cɛma. A be tagara halakiyɔrɔ le.
66017012	«I ye gɔɔn tan minw ye, olu ye waati wɛrɛ masaw ye. Sogo nin bena masaya d'u ma. U bena masaya dumu waati dɔɔni dɔrɔn ni sogo nin ye.
66017013	O masa nunu ka ŋaniya bɛɛ ye kelen ye, ka se k'u ka sebagaya, n'u fanga kɛ ɲɔgɔn kan ka baara kɛ sogo nin ye.
66017014	U bena Sagaden nin kɛlɛ. Nga Sagaden bena se u kɔrɔ, bari ale ye matigiw ka Matigi ye, ani masaw ka Masa. Sagaden n'a ka mɔgɔ weleninw, n'a ka wolomaninw, ni kantigiw, u bɛɛ bena see sɔrɔ.»
66017015	Mɛlɛkɛ y'a fɔ n ye tugu ko: «Kakalamuso nin siginin be jii min kan, o ye jamanaw n'u kɔnɔna siyaw ye.
66017016	Sogo nin, ani a gɔɔn tan nunu bena wili kakalamuso nin kama k'a kɔniya. U ben'a walaka k'a to lakolon, u ben'a sogo ɲimi. A tɔɔ min bena to, u bena o jɛni.
66017017	Bari, Ala le ye ŋaniya kelen d'u ma waasa u k'u ka fanga fara ɲɔgɔn kan ka baara kɛ sogo nin ye fɔɔ Ala ka kuma fɔnin bɛɛ ka dafa.
66017018	«Ayiwa, i ye muso min ye, o ye duguba nin ye, ale min be dugukolo masaw bɛɛ kunna.»
66018001	O kɔ, ne ye mɛlɛkɛ wɛrɛ jigitɔ ye ka bɔ sankolo la. Sebagayaba tun b'a bolo. A ka nɔɔrɔ ye yeelen bɔ dugukolo faan bɛɛ la.
66018002	A pɛrɛnna ko: «A halakira! Babilɔni duguba nin halakira. A kɛra fɛnnɔgɔninw ka yɔrɔ ye: jinaw, ani kɔnɔw ni sogo minw koo ka go.
66018003	Bari ale lo kɛra sababu ye, ka siyaw bɛɛ bila kakalaya la. Masaw jɛnna n'ale lo ye ka kakalaya kɛ. Jagokɛlaw kɛra nafolotigiw ye ale ka masirifɛnw sababu la.»
66018004	O kɔ, n ye kumakan wɛrɛ mɛn ka bɔ arijana na ko: «N ka jama, aw ye bɔ dugu nin na janko aw kana fara u kan ka hakɛ kɛ a ka tɔɔrɔ dɔ kana se aw ma.
66018005	Bari a ka hakɛ kɛnin farafarala ɲɔgɔn kan fɔɔ ka se sankolo la. Ala ma ɲinan a ka kɛwalijuguw kɔ.
66018006	A ye aw minɛ cogo min na, aw fana k'a minɛ ten. A ye min kɛ aw la, aw ye o ɲɔgɔn fila kɛ a la. A ye dɔrɔjugu min labɛn aw ye, min ka fari n'o ye siɲɛ fila, aw y'o don a ka dɔrɔfiyɛ la.
66018007	A ye fɛnɲumanw ni nafolo kɛ k'a yɛrɛ boɲa cogo min na, aw ka tɔɔrɔ ni dusukasi lase a ma ten. Bari a b'a miiri ko a kɛnin be i n'a fɔ masamuso min cɛɛ be nii na, ko sanga tena bɔ ale fɛ ka ye.
66018008	O kama, dugu mɔgɔw bena tɔɔrɔ dɔw sɔrɔ tile kelen kɔnɔ. U bena banajugu sɔrɔ, sanga bena bɔ u fɛ, kɔngɔ bena don u fɛ. Tasuma bena dugu jɛni. O bɛɛ bena kɛ bari Matigi Ala min b'a ɲaa gwanna, see b'o ye.»
66018009	Masa minw nana kakalaya ni nafolotigiya kɛ dugu nin kɔnɔ, ni olu ye dugu sisi wilinin ye tuma min na, u bena kasi kosɔbɛ.
66018010	Siranya fɛ, u bena lɔ yɔrɔjan waasa a ka balawu dɔ kana se u ma. U bena to k'a fɔ ko: «Ebe! Bɔnɛ o bɔnɛ! Duguba nin! Babilɔni duguba! Cɛfaridugu! I ɲagwanko ma kɛ baara ye, lɛrɛ kelen dɔrɔn y'o ɲa.»
66018011	Jagokɛlaw bena kasi a ka bɔnɛ la kosɔbɛ. Mɔgɔ si tena ɲini a ka jagofɛnw na tugu:
66018012	sanu, ni warigwɛ, ani luluu, kɔnɔkisɛ sɔngɔgwɛlɛnw, faniwulen sɔngɔgwɛlɛnw, fani sɔngɔgwɛlɛn sifa wɛrɛw, wusulanyiriw, samaɲinw, yiriɲuman be kɛ ka fɛɛn sɔngɔgwɛlɛn minw dilan, ziraw, nigɛw, kabakuru min tɔgɔ ko maaburu,
66018013	kanɛlifara ni kasadimanfɛn dɔ wɛrɛ, tulu kasadiman, wusulanw, duvɛn, tulu, mugu, suman, misiw, sagaw, soow, wotorow, ani jɔɔn feeretaw.
66018014	Jagokɛla nunu ben'a fɔ ko: «E tun be bololafɛn minw ɲini, o bɛɛ cɛnna. O nafolo nin, ani dakamanafɛnw bɛɛ tununa i la. I tena o si sɔrɔ tugu fewu.» Dugu nin kɛra sababu ye ka jagokɛla minw kɛ nafolotigiw ye, a ka bɔnɛ siranya fɛ, olu bena lɔ yɔrɔjan ka to ka kasi, ka to ka kaba.
66018016	U bena to k'a fɔ ko: «Ebe! Bɔnɛ o bɔnɛ! Duguba nin! I do masirinin tun be sa! Ni lɛnfani ye, ni faniwulen sɔngɔgwɛlɛn ye, ni sanu ni luluu, ani kɔnɔkisɛ sɔngɔgwɛlɛnw ye.
66018017	Ebe! O nafolo nunu bɛɛ halakiko ma kɛ baara ye fɔɔ lɛrɛ kelen dɔrɔn.» Kurun kuntigiw, ni kurunbolilaw, ni minw bɛɛ be to ka taga o yɔrɔ la, ani minw bɛɛ b'u daradumuni sɔrɔ kɔgɔji kan, olu bɛɛ bena lɔ yɔrɔjan
66018018	ka to ka kaba ka dugu nin sisi yɛlɛtɔ filɛ k'a fɔ ko: «Dugu si tun te se ka suma n'o duguba nin ye.»
66018019	U bena kule, ka ŋuna, ka buguri kɛ u kuun na dusukasi fɛ, k'a fɔ ko: «Ebe! Bɔnɛ o bɔnɛ! Duguba nin! Min ka dakamanafɛnw tun be kuruntigiw bɛɛ kɛ nafolotigiw ye, e halakiko ma kɛ baara ye, lɛrɛ kelen dama kɔnɔ i kɛra tomo ye!
66018020	«Arijana mɔgɔw, ni mɔgɔ senumanw, ni Yezu ka cidenw ani kiraw, aw ye nisɔndiya dugu nin ka tɔɔrɔ koo la. Bari Ala y'a ɲaa gwan k'aw mɔnɛ bɔ.»
66018021	O tuma na, mɛlɛkɛ setigi dɔ ye kabakuru dɔ ta min boɲa be wugu belebeleba dɔ bɔ, k'a fili kɔgɔji la k'a fɔ ko: «N ye kabakuru nin bon ni fanga min ye, Babilɔni duguba nin bena bari ka tunu yɔrɔnin kelen ten, a tena ye tugu.
66018022	Gɔni fɔkan tena mɛn yen. Dɔnkililabagaŋanaw, ni file, ani buru, u si kaan tena mɛn Babilɔni tugu. Bololabaarakɛla si tena sɔrɔ yen. Wugu kaan tena mɛn yen fana.
66018023	Fitinɛ yeelen tena bɔ yen, kɔɲɔcɛ n'a muso tena sɔrɔ yen tugu, bari Babilɔni jagokɛlaw le tun ye diɲɛ kɔnɔ mɔgɔbabaw ye. A ka kirisikow ye siyaw bɛɛ lafili.
66018024	«Kiraw, ni mɔgɔ senumanw, ani mɔgɔ minw bɛɛ fagara dugukolo kan, olu bɛɛ joli bɔnnin yera dugu nin le kɔnɔ.»
66019001	O kɔ, ne ye jamaba dɔ kumakan mɛn arijana na ko: «Aleluya! Sebagaya ye an ka Ala ta ye! Adamadenw kisiko y'a ka baara ye! Boɲa y'a ta ye.
66019002	A ka kiti tigɛcogo tilennin lo ani a ka kan! A ye kakalamuso nin halaki, ale min tun be mɔgɔw bɛɛ bila kakalaya la dugukolo kan. A ye Ala ka baarakɛla minw faga, Ala ye o le juru sara a la ten.»
66019003	U tilara k'a fɔ tugu ko: «Aleluya! Kakalamuso nin sisi bena to ka bɔ tuma bɛɛ.»
66019004	Cɛkɔrɔba mugan ni naani nunu, ani nimanfɛn naani nunu tora k'u kunbiri gwan duguma ka Ala bato k'a siginin to a ka masasigilan kan, k'a fɔ ko: «Jaati! Aleluya! Amiina!»
66019005	O kɔ, kumakan dɔ bɔra masasigilan yɔrɔ la ko: «Aw minw be siran Ala ɲa, fantan fara faama kan, aw ye Ala tanu.»
66019006	O tuma na, ne ye kumakanba dɔ mɛn, i n'a fɔ jamaba kumakan, walima jiba woyokan, walima saan pɛrɛnkan. O kumakan nin ko: «Aleluya! Bari an Matigi, Setigi Ala sigira a ka masasigilan kan.
66019007	An ka nisɔndiya, ka ɲanagwɛ! An ka barika la a ye bari Sagaden ka kɔɲɔya sera. A ka kɔɲɔmuso labɛnna,
66019008	sira dir'a ma ko a ka dakamana fani don, fani min be manamana.» O dakamana fani ye mɔgɔ senumanw ka kɛwaliɲumanw ye.
66019009	Mɛlɛkɛ y'a fɔ n ye ko: «A sɛbɛn ko: ‹Mɔgɔ minw welela Sagaden ka kɔɲɔya dumuni na, olu dagamuna.› » O kɔ, a ko n ma: «Nin ye Ala yɛrɛ ka kuma ye.»
66019010	Ayiwa, ne birila a kɔrɔ ko n b'a bato, nga a y'a fɔ ne ye ko: «Ayi! Kana o kɛ, bari ne fana ye Ala ka baarakɛla le ye i n'a fɔ e n'i tɔɲɔgɔnw, minw ye Yezu ka kuma minɛ ka ɲa. I ka kan ka Ala le bato.» Yezu ye tiɲɛko min fɔ, kiraw tun ye o sɔrɔ Nii Senuman barika la.
66019011	O tuma na ne ye arijana daa yɛlɛnin ye, ka mɔgɔ dɔ siginin ye soo gwɛman dɔ kan. O tigi tɔgɔ ko Mɔgɔtilennin, ani Tiɲɛtigi. A be kiti tigɛ. A be kɛlɛ kɛ ni tilenninya ye.
66019012	A ɲadenw tun be i n'a fɔ takami, masafugulan caaman tun b'a kuun na. Tɔgɔ dɔ tun sɛbɛnnin b'a kan mɔgɔ si tun te se ka min kalan fɔɔ ale kelen.
66019013	Fani min tun b'a kaan na, o tun donna joli la. A tɔgɔ ko Ala ka Kuma.
66019014	Arijana mɔgɔw ka kɛlɛbolo tugunin tun b'a kɔ, soo gwɛmanw kan, fana dakamana fani gwɛman parapara tun b'u kaan na.
66019015	Murujan dadiman dɔ tun b'ale daa la. O ye adamadenw halakifɛn ye. Ale lo bena siyaw kolo ni nigɛbere ye a bolo, ka duvɛn dilandaga dɔn min ye Setigi Ala ka dimi ye.
66019016	Tɔgɔ dɔ tun b'a ka fani n'a woto kan ko: «Masaw ka Masa, ni matigiw ka Matigi.»
66019017	O tuma na, ne ye mɛlɛkɛ dɔ lɔnin ye tile kan. A y'a kaan kɔrɔta k'a fɔ dugaw ye ko: «Aw ye ɲɔgɔn lajɛn ka na Ala ka dumuniba la.
66019018	Aw ye na masaw sogo dumu, ni sɔlidasi kuntigiw, ni fangatigiw, ani sotigiw, n'u ka soow dumu. Aw ye na adamadenw sogo dumu: jɔɔnw ni hɔrɔnw, barikatanw ni barikatigiw, u bɛɛ.»
66019019	O tuma na, n ye Sogo nin, ani dugukolo kan masaw ani u ka kɛlɛbolo bɛɛ ye, u lajɛnnin tun lo. U k'u be taga sotigi n'a ka kɛlɛbolo kama.
66019020	Nga u ye Sogo nin kɛlɛ k'a minɛ, ka kira galontigɛla minɛ. Ale min tun be to ka kabakow kɛ a ɲana ka mɔgɔw lafili ka di Sogo nin ma, k'a kɛ Sogo nin ka taamasiɲɛ bilara mɔgɔw kan, n'u y'a bato. U ye Sogo nin, ani kira galontigɛla minɛ k'u fili jahanama na. Tasuma ni kiribi le mananin be yen.
66019021	Murujan min be sotigi nin daa la, a y'o kɛ ka kɛlɛden tɔw bɛɛ faga. Dugaw y'u suuw dumu ka fa.
66020001	O kɔ, ne ye mɛlɛkɛ dɔ jigitɔ ye ka bɔ sankolo la ni jɔrɔkɔ barikaman ye, Dingɛjugu konnigɛ b'a bolo.
66020002	A ye Sogojugu nin minɛ, min ye sakɔrɔ nin ye, n'o ye Sutana ye fana. A y'a minɛ ka jɔrɔkɔ kɛ a la, a ka kan ka saan waa kelen kɛ jɔrɔkɔ la.
66020003	Mɛlɛkɛ y'a ta k'a fili Dingɛjugu nin kɔnɔ k'a datugu, k'a sɔgɔ waasa a kana se ka bɔ ka mɔgɔ si lafili ni saan waa kelen nin ma tɛmɛ. N'o tɛmɛna, a bena bɔ ka waati dɔɔni kɛ.
66020004	O kɔ, ne ye masasigilanw ye. Mɔgɔ minw nana sigi u kan, see dira olu ma ka kiti tigɛ. Mɔgɔ minw tun fagara Yezu ni Ala ka kuma kosɔn, ani minw tun banna ka Sogo nin taamasiɲɛ bila u teen, walima u bolo kan, k'a jaa bato, ne ye olu bɛɛ fana kununnin ye, u sigira ni Krista ye masaya la saan waa kelen.
66020005	Nga suu tɔw ma se ka kunun fɔɔ saan waa kelen nin ka tɛmɛ. O ye suuw kununko fɔlɔ ye.
66020006	Mɔgɔ minw bena kɛ o fɔlɔ mɔgɔw ye, olu bena saniya, u bena dagamu bari saya filanan tena se olu ma. Olu bena kɛ Ala ni Krista ka sarakalasebagaw ye ka sigi masaya la n'a ye saan waa kelen nin kɔnɔ.
66020007	Saan waa kelen nin tɛmɛnin kɔ, Sutana bena bila ka bɔ a ka kaso la
66020008	ka taga adamadenw lafili dugukolo faan bɛɛ, o ye Gɔgi ni Magɔgi ye. A ben'a ka kɛlɛdenw lajɛn. U ka ca i n'a fɔ kɔgɔji daa la cɛncɛn.
66020009	U bena dugukolo bɛɛ minɛ, ka jama senuman ni Ala ka diyana dugu lamini. Nga tasuma bena bɔ sankolo la k'u bɛɛ halaki.
66020010	O tuma na, u ye adamadenw lafilibaga minɛ, n'o ye Sutana ye, k'a fili jahanama kɔnɔ, kiribi mananin be min kɔnɔ. A tagara Sogo nin n'a yɛrɛ ka kira sɔrɔ yen. U bena tɔɔrɔ yen tuma bɛɛ, u tena bɔ abada.
66020011	O kɔ, ne ye masasigilan belebeleba gwɛman dɔ ye ka mɔgɔ dɔ siginin ye a kan. Sankolo ni dugukolo bɛɛ ye kɛnɛ minɛ ka tunu.
66020012	O kɔ, ne ye suuw ye, u bɛɛ kununna, denmisɛn fara mɔgɔkɔrɔbaw kan, u tagara lɔ masasigilan ɲafɛ. Ayiwa, sɛbɛ dɔw dayɛlɛla. Nii banbali sɛbɛ fana dayɛlɛla. O tuma na, u ye mɔgɔw kiti ka kɛɲɛ n'u ka kɛwaliw ye.
66020013	Jii tun ye minw dumu, dugukolo tun ye minw datugu, minw tun be lahara, u bɛɛ le bɔra. U bɛɛ kitira ka kɛɲɛ n'u ka kɛwaliw ye.
66020014	O tuma na, u ye saya ni lahara fifa ka jigi jahanama kɔnɔ. O le bena kɛ saya filanan ye.
66020015	Mɔgɔ minw bɛɛ tɔgɔ ma sɔrɔ Ala ka sɛbɛ kɔnɔ, u ye olu bɛɛ fifa ka jigi jahanama kɔnɔ.
66021001	O kɔ, ne ye sankolokura ni dugukolokura ye. Bari sankolo fɔlɔ ni dugukolo fɔlɔ nunu tun tununa. Kɔgɔji tun te yen tugu.
66021002	Zeruzalɛmukura, min ye dugu senuman ye, n y'a jigitɔ ye ka bɔ Ala fɛ arijana na. A labɛnnin be, i n'a fɔ kɔɲɔmuso labɛnnin be tagar'a cɛso la.
66021003	O waati yɛrɛ la, ne ye kumakanba dɔ mɛn ka bɔ masasigilan yɔrɔ la ko: «Ala sigiyɔrɔ filɛ nin ye adamadenw cɛma. A bena to u cɛma, u bena kɛ a ka mɔgɔw ye, ale bena kɛ u ka Ala ye.
66021004	A bena u ɲaji bɛɛ cɛ. Saya kɔni, o te yen tugu. Mɔgɔ tena sa, mɔgɔ tena kasi, mɔgɔ tena tɔɔrɔ tugu. Bari, diɲɛkura lo, kɔrɔman n'a kɔnɔnafɛnw bɛɛ tununa bugubugu.»
66021005	Mɔgɔ min siginin be masasigilan kan, ale y'a fɔ o tuma na ko: «N be fɛɛn bɛɛ kɛ kura ye.» O kɔ, a y'a fɔ ne ye ko a bena min fɔ, ko n k'o sɛbɛn, bari, tiɲɛ kuma lo, mɔgɔ ka kan k'a jigi la min kan.
66021006	A y'a fɔ tugu ko: «A bɛɛ dafara sisan. Ne le ye Alifa ni Omega ye. Ne le ye koo bɛɛ daminɛ ni laban ye. Ni minnɔgɔ be min na, jii min be nii banbali di mɔgɔ ma, ne bena o di o tigi ma, sara te min na.
66021007	Min mana see sɔrɔ, n bena o kɛ k'o tigi sara, ani ka kɛ a ka Ala ye, a fana ka kɛ n deen ye.
66021008	Nga siranbagatɔw kɔni, ani lanabaliw, ni mɔgɔjuguw, ni mɔgɔfagalaw, kakalaw, lagwɛlikɛlaw, josɔnlaw, ani galontigɛlaw bɛɛ, olu kɔni niyɔrɔ ye jahanama le ye. O le ye saya filanan ye.»
66021009	O tuma na, mɛlɛkɛ wolonwula minw tun be ni tɔɔrɔ sifa wolonwula nunu ye u bolo dagaw kɔnɔ, o kelen nan'a fɔ ne ye ko: «Na yan n be Sagaden ka maminɛmuso yira i la, a ka muso.»
66021010	Nii Senuman jigira ne kan, mɛlɛkɛ ye ne ta ka taga ni ye ye kulu jamanjanba dɔ kan. Mɛlɛkɛ ye Zeruzalɛmu dugu senuman nin yira ne la, a jigitɔ ka bɔ Ala fɛ arijana na.
66021011	Ala ka nɔɔrɔ tun b'a kan. A tun be manamana kosɔbɛ.
66021012	Kogo jamanjan tun kɛnin bɛ k'a lamini. Donda tan ni fila b'a la, mɛlɛkɛ kelen kelen tun lɔnin bɛ daa nunu bɛɛ la. Isirayɛli deen tan ni fila tɔgɔw sɛbɛnnin be daa nunu kan.
66021013	Dugu nin donda saba tun sinnin be kɔrɔn ma, saba be tileben fɛ, saba be kɔgɔdugu ɲafan fɛ, saba be worodugu ɲafan fɛ.
66021014	Kogo nin juu siginin be kabakuru tan ni fila le kan. Sagaden ka ciden tan ni fila tɔgɔw sɛbɛnnin b'o kabakuru nunu kan kelen kelen.
66021015	Mɛlɛkɛ min tun be kumana ni ne ye, sumanikɛnan dɔ minɛnin tun b'a bolo, o tun be i n'a fɔ sanubere. A tun ka kan ka dugu nin boɲa suma, k'a dondaw n'a lamini kogo suma.
66021016	Dugu nin tun ye nɔnkɔn naani ye. A nɔnkɔnw bɛɛ jaɲa ye kelen ye. A y'a suma ni bere nin ye, nɔnkɔn kelen kelen bɛɛ ye kilo waa tan ni fila (12,000) ye, ka lɔ ka wili sanfɛ, o n'a nɔnkɔn jaɲa bɛɛ ye kelen ye.
66021017	O kɔ, a y'a lamini kogo fana suma ni adamadenw ka sumanikɛnan ye. O jaɲa kɛra mɛtɛrɛ bi wɔɔrɔ ni duuru ye ka wili sanfɛ.
66021018	Dugu lamini kogo tun lɔnin be ni kabakuru binkɛnɛman le ye, dugu yɛrɛ lɔnin be ni sanu le ye, a be manamana kosɔbɛ.
66021019	Dugu lamini kogo juu bɛɛ tun ye dakamana kabakuru sifa bɛɛ ye. Kabakuru fɔlɔ tun ye binkɛnɛman ye, a filanan ye bulaman ye, a sabanan ɲɛgɛnin tun lo, a naaninan ye binkɛnɛman ɲagaminin ni bulaman ye,
66021020	a duurunan ye wuleman ye, a wɔɔrɔnan ye wuleman piyanpiyan ye, a wolonwulanan ye binkɛnɛman ɲaa faganin ye, a seeginan ye wuleman ɲaa faganin ye, a kɔnɔntɔnnan ye nɛrɛmuguman ye, a tannan ye binkɛnɛman ɲagaminin ni nɛrɛmuguman ye, a tan ni kelennan ye wuleman cɔncɔn ɲaa faganin ye, a tan ni filanan ye kɔlɔbolaman ye.
66021021	Dugu donda koon nunu tun kɛnin be ni kɔnɔkisɛ sɔngɔgwɛlɛn tan ni fila ye. Koon kelen kelen bɛɛ ye kɔnɔkisɛ kelen kelen le ye. Dugu nin kɛnɛba ye sanu le ye, n'a be manamana i n'a fɔ luluu.
66021022	N ma Alabatoso ye dugu nin na. Matigi Ala, Setigi Ala, ale ni Sagaden le ye dugu Alabatoso ye.
66021023	Dugu nin mako te tile ni kalo yeelen na, bari Ala ka nɔɔrɔ y'a yeelen ye, Sagaden y'a fitinɛ ye.
66021024	Adamadenw bena taama a yeelen fɛ. Masaw bena na n'u ka boɲa ye.
66021025	Dugu nin dondaw yɛlɛnin bena to tuma bɛɛ, bari suu tena ko yen tugu abada.
66021026	U bena na ni adamadenw ka boɲafɛnw n'u ka dawulafɛnw bɛɛ ye a kɔnɔ.
66021027	Fɛnnɔgɔnin si tena don dugu nin kɔnɔ. Kojugukɛla, walima galontigɛla si tena don yen. Nga minw tɔgɔ sɛbɛnnin be Sagaden ka sɛbɛ kɔnɔ, olu dama le bena kɛ yen.
66022001	O kɔ, mɛlɛkɛ ye baji dɔ yira ne la min be nii don mɔgɔ la. A tun be manamana i n'a fɔ luluu. A tun be woyora ka bɔ Ala ni Sagaden ka masasigilan yɔrɔ la,
66022002	ka dugu nin siraba cɛmancɛ ta. Yiri min be nii di mɔgɔ ma, o tun be baa nin daa faan bɛɛ la. O yiri nin be deen kɛ siɲɛ tan ni fila saan kɔnɔ, denko kelen kalo o kalo. A furaburuw be kɛ ka adamadenw furakɛ.
66022003	Mɔgɔ danganin tena kɛ dugu nin kɔnɔ. Ala ni Sagaden ka sigiyɔrɔ bena to dugu nin kɔnɔ, Ala batobagaw ben'a bato.
66022004	U bena Ala ye n'u ɲaa ye, a tɔgɔ bena sɛbɛn u teen na.
66022005	Suu tena ko yen tugu. Olu mako tena kɛ fitinɛ na, walima tile la, bari Matigi Ala ben'a ka yeelen bɔ u ye. U bena to masaya la tuma bɛɛ.
66022006	O kɔ, mɛlɛkɛ y'a fɔ ne ye ko: «Kuma nunu ye tiɲɛ kuma ye, mɔgɔ ka kan k'a jigi la min kan. Koo minw bena kɛ sisan sisan, Matigi Ala min be lɔnniya di a ka kiraw ma, ale lo y'a ka mɛlɛkɛ ci ka na o koow yira a ka baarakɛlaw la.»
66022007	Yezu ko: «N be na yanni dɔɔni. Kirayakuma min be kitabu nin kɔnɔ, ni mɔgɔ min y'o bato, o tigi bena dagamu!»
66022008	Ne Zan le tulo ye kuma nunu mɛn, ani k'a koow bɛɛ ye ni n ɲaa ye. Ne y'o bɛɛ mɛn k'o ye tuma min na, mɛlɛkɛ min y'o yira ne la, ne ye n kunbiri gwan a kɔrɔ ko n b'a bato.
66022009	Nga a y'a fɔ ne ye ko: «Ayi! Kana o kɛ, ne fana ye Ala ka baarakɛla le ye i n'a fɔ e n'i tɔɲɔgɔn kiraw, ani minw bɛɛ be kitabu nin kɔnɔna kuma bato. I ka kan ka Ala le bato.»
66022010	A y'a fɔ ne ye tugu ko: «Kana kitabu nin kɔnɔna kuma kɛ gundoko ye dɛ, bari a koow kɛtuma surunyana ka ban.
66022011	Ayiwa, mɔgɔ min ye tilenbali ye, o ka jija ka to a ka tilenbaliya la. Mɔgɔ min nɔgɔlen be, o ka taga ɲa ka yɛrɛ nɔgɔ. Mɔgɔ min be ɲumanya kɛ, o tigi ka dɔ fara o kan. Mɔgɔ min y'a yɛrɛ di Ala ma, o tigi ka jija ka nɔrɔ Ala la.
66022012	Ayiwa, n be na yanni dɔɔni. N be na ni bɛɛ ka sara ye n bolo, ka mɔgɔ kelen kelen bɛɛ sara ka kɛɲɛ n'u ka baara ye.
66022013	Ne le ye Alifa ni Omega ye, fɔlɔ ani laban. Ne le ye koo bɛɛ daminɛ n'a laban ye.»
66022014	Mɔgɔ minw b'u ka faniw ko, janko u ka don dugu nin kɔnɔ n'a dondaw ye, ka niyɔrɔ sɔrɔ yiri la, min be nii di mɔgɔ ma, olu bena dagamu. rc - 22.14:
66022015	Nga mɔgɔkolonw, ni lagwɛlikɛlaw, ni kakalaw, ni mɔgɔfagalaw, ni josɔnlaw ani galontigɛlaw, olu kɔni bena to dugu kɔɔ fɛ.
66022016	«Ne Yezu ye n ka mɛlɛkɛ ci ka na koo nunu bɛɛ fɔ Ala ka jama ye. Ne Dawuda dencɛ lo. Loloba min be manamana dugugwɛdafɛ, ne lo.»
66022017	Nii Senuman ni Krista ka jama min ye Krista ka maminɛmuso ye, olu ko: «Na.» Ni mɔgɔ min ye nin mɛn, o tigi k'a fɔ ko: «Na.» Ni minnɔgɔ be min na, o tigi ka na. Jii min be nii don mɔgɔ la, ne bena o d'a tigi ma a te foyi sara.
66022018	Ayiwa, kirayakuma minw be kitabu nin kɔnɔ, mɔgɔ minw b'o lamɛnna, ne Zan be kangari la olu ye ko: Ni mɔgɔ o mɔgɔ ye dɔ fara o kan, tɔɔrɔ minw koo fɔra kitabu nin kɔnɔ, Ala bena o la a tigi kun.
66022019	Ni min ye dɔ bɔ a la, o tigi tena don dugu senuman nin kɔnɔ, yiri min be nii di mɔgɔ ma, a tena o deen nɛnɛ fana, minw koo fɔnin be kitabu nin kɔnɔ.
66022020	Min b'a yira ko kuma nunu bɛɛ ye tiɲɛ ye, ale ko: «Tiɲɛ na, n be na yanni dɔɔni.» Amiina! Na Matigi Yezu.
66022021	An Matigi Yezu ka nɛɛma kɛ aw bɛɛ ye.
