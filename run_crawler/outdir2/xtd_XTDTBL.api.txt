40001001	Libru ya'a kakune'e xixitna Jesucristu. Xixitna‑ia n‑kuu David. Xixitna David n‑kuu Abraham.
40001002	Abraham n‑kuu taa Isaac. Isaac n‑kuu taa Jacob. Jacob n‑kuu taa Judá xi'in ñani‑s.
40001003	Judá n‑kuu taa Fares xi'in Zara, te Tamar n‑kuu dɨ'ɨ‑s. Fares n‑kuu taa Esrom, te Esrom n‑kuu taa Aram.
40001004	Aram n‑kuu taa Aminadab, te Aminadab n‑kuu taa Naasón, te Naasón n‑kuu taa Salmón.
40001005	Salmón n‑kuu taa Booz, te Rahab n‑kuu dɨ'ɨ Booz. Booz n‑kuu taa Obed, te Rut n‑kuu dɨ'ɨ Obed. Obed n‑kuu taa Isaí.
40001006	Isaí n‑kuu taa David. David n‑kuu se kunxa'nu. Da'ya yɨɨ David n‑kuu Salomón. N‑kaa David xi'in ñadɨ'ɨ Urías, te n‑kaku Salomón.
40001007	Salomón n‑kuu taa Roboam, te Roboam n‑kuu taa Abías, te Abías n‑kuu taa Asa.
40001008	Asa n‑kuu taa Josafat, te Josafat n‑kuu taa Joram, te Joram n‑kuu taa Uzías.
40001009	Uzías n‑kuu taa Jotam, te Jotam n‑kuu taa Acaz, te Acaz n‑kuu taa Ezequías.
40001010	Ezequías n‑kuu taa Manasés, te Manasés n‑kuu taa Amón, te Amón n‑kuu taa Josías.
40001011	Josías n‑kuu taa Jeconías xi'in ntaka ñani‑s. Na n‑xo tuu Jeconías, daa xndeka juexa soldado Babilonia dava ñayiu Israel jua'an ñuu‑s xa nkotuu‑i ijan.
40001012	Nu n‑ya'a xijan, te n‑kaku da'ya Jeconías. Salatiel n‑xo nani‑s. Salatiel n‑kuu taa Zorobabel.
40001013	Zorobabel n‑kuu taa Abiud, te Abiud n‑kuu taa Eliaquim, te Eliaquim n‑kuu taa Azor.
40001014	Azor n‑kuu taa Sadoc, te Sadoc n‑kuu taa Aquim, te Aquim n‑kuu taa Eliud.
40001015	Eliud n‑kuu taa Eleazar, te Eleazar n‑kuu taa Matán, te Matán n‑kuu taa Jacob.
40001016	Jacob n‑kuu taa José, se n‑kuu yɨɨ María. María n‑kuu dɨ'ɨ Jesús, Ia kuu Cristu.
40001017	Nde tiempo n‑xo tuu Abraham xi'in nde tiempo n‑xo tuu David uxi koon generación n‑kuu. Nde na n‑xo tuu David xi'in nde kɨu xndeka juexa soldado Babilonia ñayiu Israel jua'an Babilonia uxi koon ka generación n‑kuu. Uxi koon ka generación n‑ya'a. Ijan dada n‑kaku Cristu.
40001018	Du'a n‑kuu xa n‑kaku Jesucristu. María, ñá n‑kuu dɨ'ɨ Jesucristu, n‑xia'an‑ña tnu'u‑ña José xa tnunda'a‑ña xi'in‑s. Ta jini tna'a ka‑ña xi'in‑s na n‑kida Espíritu Ianyuux xa ni'i da'ya‑ña.
40001019	José, se va'a kuu‑s. Ñatu n‑kuu ini‑s xa datuu‑s‑ña nuu ñayiu xa ni'i da'ya‑ña. Xijan kuu xa n‑juini‑s xa na'i ni dandoo‑s‑ña.
40001020	Du'a n‑xani ini‑s xa kada‑s, te ɨɨn xakuaa n‑kachi xene‑s xa n‑ja'an ɨɨn ángel, ia xinokuechi nuu Ianyuux nuu‑s. Du'a n‑ja'an‑ia: —José, se kuu da'ya dana David, maxku yu'u‑n xa tnunda'a‑n xi'in María chi da'ya ñu'u xiti‑i, da'ya Espíritu Ianyuux kuu‑ia.
40001021	Kajan‑i se yɨɨ. Danani‑n‑ia Jesús. Du'a kunani‑ia chi dananita'u‑ia ñayiu kundeka‑ia.
40001022	Ntdaa xa'a ya'a xa na jɨn tna'a xa n‑ja'an Ianyuux nuu ɨɨn se n‑ja'an nuu ñayiu xa n‑ja'an‑ia. Du'a n‑chidotnuni‑s:
40001023	Kuna'a xa ju'un da'ya ɨɨn dichi ii, te kajan‑i ɨɨn se yɨɨ. Dandee ña'a ñayiu Emanuel. (Emanuel kuu: Tuu‑ro xi'in Ianyuux.)
40001024	N‑ndoto José. N‑ndokoo‑s. Ijan dada n‑kida‑s na n‑ta'u tniu ángel, ia xinokuechi nuu Ianyuux; n‑tnunda'a‑s xi'in María,
40001025	ko ñatu n‑kidakuechi‑s xi'in‑ña. Nde n‑ya'a xa n‑kaku da'ya yɨɨ‑ña; ijan dada n‑xini tna'a‑s xi'in‑ña. Nu n‑kaku‑ia, te n‑danani ña'a José Jesús.
40002001	N‑kaku Jesús ñuu nani Belén, distrito Judea, daa n‑taxnuni se kuu Herodes. Nu n‑kaku‑ia, n‑ka kixi se ka xinitnuni xa nde'a‑s chudini Jerusalén. Xika n‑ka kixi‑s. N‑ka kee‑s do nuu kane ngandii.
40002002	N‑ka xijan tnu'u‑s nuu ñayiu Jerusalén: —¿Ndexu n‑kaku seluchi taxnuni nuu ñayiu Israel? N‑ka xini‑da ɨɨn chudini n‑kee do nuu kane ngandii, te ndeka ña'a‑tɨ vaxi. Xaxe'e xijan n‑ka kixee‑da xa ndadaka'nu koio‑da‑s —ka kuu‑s, ka xia'an‑s.
40002003	Nu n‑teku se kunxa'nu nani Herodes xi'in ñayiu Jerusalén xa n‑ka ja'an se ijan, te n‑ka chi ini‑s.
40002004	Xijan kuu xa n‑nadataka Herodes ntdaa dutu ka taxnuni xi'in se ka tu'a va'a ley n‑chidotnuni Moisés, te n‑xijan tnu'u‑s nuu ndexu kaku Cristu.
40002005	Te ka xia'an‑s: —Kaku‑ia Belén, distrito Judea chi du'a n‑ja'an Ianyuux, te du'a n‑chidotnuni se n‑ja'an nuu ñayiu xa n‑ja'an Ianyuux:
40002006	Ndo'o xa ka kuu‑n ñayiu io ñuu Belén distrito Judea, nduu‑n ñayiu ndandɨ'ɨ ka dada dava ka ñayiu ñuu io distrito Judea, chi ñuu mee‑n kee ɨɨn se taxnuni. Kuenda kɨu se ñunuu tkachi‑s ku kuu‑ia chi junuu‑ia ñayiu Israel.
40002007	Ijan dada na'i ni n‑kana Herodes se ka xinitnuni xa xnde'a‑s chudini, te n‑xijan tnu'u‑s nuu na kɨu na hora n‑ka xo nde'a‑s chudini jan.
40002008	Te n‑ta'u tniu‑s xa na jɨ'ɨn koio‑s Belén. Xia'an‑s: —Jua'an koio‑n, te juen tnu'u va'a koio‑n nuu jundu kuu seluchi jan, te nde io‑s. Na nani'i‑n‑sɨ, te nuni'no ni kachitnu'u ña'a‑n chi juini‑da xa jɨn ndadaka'nu‑da‑s tuku.
40002009	-
40002010	Nu n‑ya'a xa n‑ka xo nini‑s xa n‑ja'an se kunxa'nu jan, n‑ka kee‑s; ka xe'en‑s. N‑ndodo nuu chudini n‑ka xini‑s do nuu kane ngandii jua'an nuu‑s. Xaxe'e xa n‑ka xo nde'a‑s chudini ndeka ña'a ichi jua'an‑s, yo vichi n‑ka kudɨ ini‑s. Nde nuu kaa niu n‑nujuiin‑tɨ.
40002011	N‑ka kɨu‑s ve'e nuu n‑nujuiin‑tɨ, te n‑ka xini‑s niu jan xi'in María, ñá kuu dɨ'ɨ‑ia. N‑ka xe juiin xiti‑s nuu‑ia, te n‑ka ndadaka'nu‑s‑ia, te n‑ka najaan‑s xatnu kuechi ñu'u xa yo ya'u xa juña'a nga‑s‑ia. N‑ka xia'an nga‑s oro xi'in duxa estoraqui xi'in ɨnka nuu duxa yo ya'u.
40002012	Ijan dada n‑ka kachi xene se ka xinitnuni xa xnde'a‑s chudini xa n‑xian tnu'u ña'a Ianyuux xa maxku nangondita‑s xa nu'u koio‑s nuu Herodes. Te n‑ka xino‑s. Ɨnka ichi juan nu'u koio‑s xa juan nu'u‑s ñuu‑s.
40002013	Nu juan nu'u koio se ijan, te n‑kachi xene José xa ɨɨn ángel, ia xinokuechi nuu Ianyuux ja'an nuu‑s. N‑ja'an‑ia: —Ndokoo. Kandeka niu xi'in dɨ'ɨ‑ia jua'an Egipto. Ijan kutuu koio‑n nde na kachi tnu'u ña'a‑r nde kɨu na ndixi‑n ya'a chi nduku Herodes niu xa ka'ni ña'a‑s.
40002014	N‑ndokoo‑s. Ndeka‑s niu xi'in dɨ'ɨ‑ia jua'an Egipto xa n‑ka xino‑s xakuaa ijan.
40002015	N‑ka xo tuu‑s ijan nde n‑xi'í Herodes xa na jɨn tna'a xa n‑ja'an Ianyuux nuu se n‑ja'an nuu ñayiu xa n‑ja'an Ianyuux. Du'a n‑chidotnuni‑s: “N‑ja'an‑r nuu Da'ya Yɨɨ‑r xa ndee‑ia Egipto.”
40002016	N‑tu ini Herodes xa n‑ka danda'u ña'a se ka xinitnuni jan, te yo n‑kiti ini‑s te n‑tunda'a‑s soldado‑s jua'an Belén xi'in ntaka ñuu xndatuu nɨkaduku Belén xa ka'ni koio‑s seyɨjɨn xi'in nde sekuechi io uu kuia. N‑kida‑s cuenta naxa daa yoo n‑ya'a xa n‑kixe'e xa ndii chudini ndeka se ka xinitnuni jan vaxi, según n‑ka ja'an mee se ijan.
40002017	Du'a n‑xetna'a xa n‑chidotnuni Jeremías, se n‑ja'an tnu'u Ianyuux nuu ñayiu:
40002018	Teku ñayiu xa yo nde'e nda'i koio ñadɨ'ɨ ñuu Rama. Da'ya dana Raquel ku kuu koio‑ña. Yo nde'e nda'i koio‑ña xaxe'e da'ya‑ña. Yo nde'e ku tnau ini‑ña xaxe'e‑s. Ma ndiko anu‑ña xaxe'e xa n‑ka xi'í da'ya‑ña.
40002019	N‑xi'í Herodes, te dani tuu José Egipto. Ijan n‑kachi xene‑s xa n‑ja'an ɨɨn ángel, ia xinokuechi nuu Ianyuux nuu‑s. Xia'an‑ia:
40002020	—Ndokoo. Kandeka ia luchi xi'in dɨ'ɨ‑ia juan nu'u Israel chi n‑ka xi'í se n‑ka xo nduku ña'a xa ka'ni ña'a‑s —kuu‑ia, xia'an‑ia.
40002021	N‑ndokoo José. Ndeka‑s ia luchi jan xi'in dɨ'ɨ‑ia juan nu'u Israel.
40002022	Nu n‑teku José xa Arquelao n‑nujuiin naa nuu taa‑s Herodes xa taxnuni‑s nuu ñayiu distrito Judea, te n‑yu'u‑s xa nu'u‑s ijan. N‑kachi xene‑s xa n‑ja'an Ianyuux nuu‑s xa io kuu distrito Judea. Xijan kuu xa n‑ka xino‑s. Juan nu'u‑s distrito Galilea.
40002023	Te n‑nukotuu‑s Nazaret. Du'a n‑xetna'a xa n‑chidotnuni se n‑ja'an nuu ñayiu xa n‑ja'an Ianyuux xa ku kuu‑ia se Nazaret.
40003001	Tiempu ijan n‑xikonuu Sua Bautista distrito Judea nuu ñayo io, te ñatu nga juun dau.
40003002	N‑ja'an‑s nuu ñayiu n‑ka xo taka ijan: —Natu ini koio xa n‑ka kida‑n kuechi chi vax kuyatni kɨu xa nde andɨu taxnuni Ianyuux nuu ñayiu ñuñayiu.
40003003	Nani n‑chidotnuni Isaías, se n‑ja'an nuu ñayiu xa n‑ja'an Ianyuux daa n‑ja'an Sua: Xee kana ɨɨn se kutuu nuu ñayo io te ñatu nga juun dau: “Kada tu'a‑n mee‑n ɨɨn ɨɨn‑n xa na kua'a kueka koio‑n Ianyuux, Ia kuu Xto'o‑ro. Kuenda kɨu ichi ka kuu‑n. Ndadandaa‑n ichi jan”, kuu Sua, n‑xo ja'an‑s.
40003004	Ñɨɨ camello n‑kuu da'ma‑s, te n‑xo duku cinturón ñɨɨ dujun ka'a‑s. N‑xo xaxi‑s tɨka langosta xi'in ndudi ñuñu io yuku.
40003005	N‑ka xo taka ñayiu io Jerusalén nuu n‑xo dakua'a‑s‑yɨ xa kunini koio‑i tnu'u‑s. Dɨuni n‑ka xo taka ñayiu io nitu'u distrito Judea nuu‑s xi'in ntdaa ñayiu io yatni yu'u de'va Jordán nuu xika ndute.
40003006	Ñayiu n‑ka natu ini xa n‑ka kida‑i kuechi, n‑dajuendute‑s‑yɨ nuu ndute xika de'va Jordán.
40003007	Kue'e se fariseu xi'in se saduceu n‑ka xo xe'en nuu‑s xa dajuendute ña'a‑s, te n‑xo ja'an‑s nuu‑s: —Da'ya Kui'na ka kuu‑n. ¿Jundu n‑kachi tnu'u ña'a xa kaku koio‑n nuu Ianyuux? ¿Ka kachi ini‑n xa hora na kixi‑ia ma kiti ini‑ia nuu‑n a? ¿Jundu n‑kachi tnu'u ña'a xa ma ndadandaa‑ia kuechi‑n?
40003008	Nux xandaa xakuiti n‑ka natu ini‑n xa n‑ka kida‑n kuechi, kada koio xava'a.
40003009	Maxku ku juña'a tna'a‑n: “Ndandɨ'ɨ‑ro chi da'ya dana Abraham ka kuu‑ro”, chi ru'u ja'an xa kua'a Ianyuux xa kada‑ia xa yuú ya'a nduu da'ya dana Abraham.
40003010	Ka kuu‑n kuenda kɨu yutnu ta'nde xa katuu kaa xe'e‑tnu. Ntdaa yutnu ñatu juun xavidi va'a, ta'nde‑tnu, te jɨ'ɨn‑tnu nuu nu'u koko.
40003011	Ru'u dajuendute ña'a nuu ndute, ko na xinokava tniu‑r, te kixi Ia kixi. Tuku kada‑ia. Taxnuni ka‑ia dada ru'u. Ni ñatu natau xa junukuechi‑r nuu‑ia, ni xa kane'e‑r ndixa‑ia chi se dakuu nga kuu‑r. Mee‑ia kada xa ju'un ña'a Espíritu Ianyuux, te ndadandaa‑ia kuechi‑n.
40003012	Kuenda kɨu ɨɨn se ne'e pala‑s xa dandechi‑s trɨu‑s kuu‑ia. Kuenda kɨu trɨu jan xi'in paja kuu ñayiu. Se ijan, nataxtna'a‑s trɨu‑s, te chi'i‑s ɨɨn ve'e, te teñu'u‑s paja nuu nu'u ku koko nɨkava nɨkuita —n‑xo kuu Sua, n‑xo xia'an‑s.
40003013	Ijan dada n‑kee Jesús distrito Galilea. N‑xee‑ia yu'u ndute xika De'va Jordán xa dajuendute ña'a Sua.
40003014	Ñatu n‑juini Sua xa dajuendute‑s‑ia. N‑ja'an‑s nuu‑ia: —¿Nakuenda xa daña ku dajuendute ña'a, te mee‑n io xa dajuendute ña'a‑n?
40003015	Te n‑ja'an Jesús nuu‑s: —Kada na'i chi daa ñu ini Ianyuux xa kada‑ro ntdaa xa n‑ta'u tniu‑ia. Ijan dada n‑xejoon Sua
40003016	xa n‑dajuendute‑s Jesús. N‑nane‑ia nuu ndute, te n‑najaan andɨu. N‑xini Jesús xa vax juun Espíritu Ianyuux nde andɨu. N‑xe juindodo‑ia dɨkɨ‑ia. Data n‑nduu‑ia.
40003017	N‑ja'an Ianyuux nde andɨu: —Ia ya'a kuu Da'ya Yɨɨ Mani‑r. Vichi tna ini‑r xa kida‑ia —kuu‑ia.
40004001	Ijan dada ndeka Espíritu Ianyuux Jesús jua'an nuu ñayo io te ñatu nga juun dau. Ijan n‑kuu Kui'na xa daja'an ña'a‑i xa kada‑ia kuechi.
40004002	Ña tuu nax n‑xaxi‑ia uu diko nduu, uu diko niu. Ijan dada n‑kojon‑ia.
40004003	Te n‑xee Kui'na xa daja'an ña'a ntuku‑i xa kada‑ia kuechi. N‑ja'an‑i nuu‑ia: —Nuxa ndaa xa Da'ya Yɨɨ Ianyuux kuu‑n, juña'a yuú ya'a na nduu‑i tila.
40004004	N‑ja'an Jesús nuu‑i: —Yodotnuni tnu'u Ianyuux xa: “Io xa kaxi koio ñayiu na kua'a kundito koio‑i, ko ñadu diko ni xijan io xa kada‑i, chi dɨuni io xa kunini‑i ntdanditu'u tnu'u Ianyuux.”
40004005	Ijan dada ndeka Kui'na Jesús jua'an Jerusalén xa jandodo ña'a‑i nuu dujun ka dɨkɨ veñu'u ñuu ii jan.
40004006	Xia'an‑i nuu‑ia: —Nux ndaa xa Da'ya Yɨɨ Ianyuux kuu‑n jungava nde nuu ñu'u jan, chi yodotnuni tnu'u Ianyuux: “Ta'u tniu Ianyuux nuu ángel, ia ka xinokuechi nuu‑ia, xa junuu ña'a‑ia.” Dɨuni yodotnuni tnu'u‑ia xa: “Junuu ña'a koio‑ia xa na ña'a tnukue'e xe'e‑n nuu yuu” —kuu Kui'na, xia'an‑i.
40004007	Te xia'an Jesús: —Dɨuni yodotnuni xa: “Maxku kototnuni‑n Ianyuux, Ia kuu Xto'o‑ro.”
40004008	Dɨuni ndeka Kui'na Jesús jua'an ɨɨn dɨkɨ yuku yo dujun. N‑dande'a‑i Jesús ntdaa ñuu ñuñayiu nuu taxnuni ntdaa se ka taxnuni ntdaa ñuu ijan. N‑dande'a ña'a‑i kue'e ñuu vili xndaxio ijan. Yo ya'u xa io ijan. Xia'an‑i nuu‑ia:
40004009	—Ntdaa xa'a taxi‑r nux njuiin xiti‑n nuu‑r te nakuetu‑n nuu‑r.
40004010	Xia'an Jesús: —Jua'an Satanás chi du'a yodotnuni tnu'u Ianyuux: “Nuu Ianyuux, Ia kuu Xto'o‑ro, njuiin xiti koio. Nakuetu koio te kajan ta'u koio nuu‑ia. Nuu mee ni‑ia junukuechi koio.”
40004011	Ijan dada n‑dandoo ña'a‑i, te n‑ka xee ángel, ia ka xinokuechi nuu Ianyuux nuu Jesús xa junukuechi‑ia nuu‑ia.
40004012	N‑teku Jesús xa yɨndi'u Sua vekaa. Xaxe'e xijan juan nu'u‑ia Nazaret, distrito Galilea,
40004013	ko ña n‑ndoo‑ia Nazaret xa kutuu‑ia ijan. N‑nangondita‑ia Capernaum. Capernaum katuu yatni yu'u mar yatni nuu xndatuu ñuu nani Zabulón xi'in ñuu nani Neftalí.
40004014	N‑naxee‑ia ijan xa na jɨn tna'a tnu'u n‑chidotnuni ɨɨn se n‑ja'an nuu ñayiu xa n‑ja'an Ianyuux. Isaías n‑xo nani‑s. Du'a n‑chidotnuni‑s:
40004015	Kakune'e‑da ñayiu io Zabulón xi'in ñayiu io Neftalí. Galilea kuu distrito‑i. Ijan xndaxio ñayiu ñatu kuu da'ya dana Israel. Ichi xiti distrito nuu io‑i jua'an Mar Galilea. Galilea katuu yu'u De'va Jordán nuu xika ndute.
40004016	Jini ñayiu Ia juña tnu'u ña'a jundu kuu Ianyuux. Kuenda kɨu nuu nee nuu kuú‑i ka xikonuu‑i, xa ñatu ka kutnuni ini‑i jundu kuu‑ia, kuu tnu'u n‑chidotnuni Isaías.
40004017	Tiempu ijan n‑kixe'e Jesús xa dakua'a‑ia ñayiu. N‑ja'an‑ia nuu‑i: —Natu ini koio xa n‑ka kida‑n kuechi, chi vax kuyatni kɨu taxnuni Ianyuux nuu ñayiu ñuñayiu.
40004018	Nɨni xika‑ia yu'u Mar Galilea, te n‑xini‑ia se ndeka tna'a xi'in ñani‑s. Ɨɨn‑s nani Simón. Dɨuni nani‑s Spedru. Ndrixi nani ɨnka‑s. Ka dakeé‑s ñunu‑s nuu ndute hora ijan, chi se ka tava chaka ka kuu‑s.
40004019	Te n‑ja'an Jesús nuu‑s: —Nkuitandijun ña'a koio, te kada‑r xa dataka‑n ñayiu ná dataka‑n chaka xi'in ñunu‑n.
40004020	Hora ijan ni n‑ka dandoo‑s ñunu‑s, te n‑ka xe kuitandijun‑s Jesús.
40004021	N‑xini ntuku‑ia ɨnka se ndeka tna'a xi'in ñani‑s, te n‑kana‑ia‑s. Ɨɨn‑s nani Jacobo. Ɨnka‑s nani Sua. Ka kuu‑s da'ya yɨɨ Zebedeo. Xñutuu‑s xi'in taa‑s xiti barcu xa ka ndadava'a‑s ñunu‑s.
40004022	Hora ijan ni n‑ka dandoo‑s taa‑s xi'in barcu‑s, te n‑ka xe kuitandijun‑s‑ia.
40004023	Ijan dada n‑xikonuu Jesús nitu'u distrito Galilea. N‑dakua'a‑ia ñayiu Israel xiti veñu'u kuechi ñuu xi'in ñuu. N‑ja'an‑ia tnu'u Ianyuux nuu ñayiu. N‑kakune'e‑ia xa taxnuni Ianyuux nuu ñayiu ñuñayiu. Tnu'u va'a kuu. Dɨuni n‑ndadava'a‑ia ñayiu ka tna'a ntdaa nuu kue'e. N‑ndadava'a‑ia nuu ka xaxia'an du.
40004024	Nitu'u nación Siria n‑ka teku ñayiu xa n‑kida‑ia. N‑ka xe ndeka ñayiu ijan ñayiu ka tna'a tɨtnɨ nuu kue'e xi'in ñayiu nda'u ka ya'a xaxe'e kue'e ka tna'a‑i. Xndeka‑i ñayiu xñu'u ña'a xaloko n‑ka xe'en. N‑ka xe ndeka‑i ñayiu tna'a kue'e xiyɨ'ɨ du. N‑ka xe ndeka‑i ñayiu n‑xi'í xe'e, te n‑ndadava'a ña'a Jesús.
40004025	N‑ka xe kuitandijun ña'a ñayiu tɨtnɨ ñuu. Ka kuu‑i ñayiu Galilea, ñayiu Decápolis, ñayiu Judea, ñayiu io yatni yu'u De'va Jordán xi'in ñayiu Jerusalén du.
40005001	N‑xini Jesús xa kue'e ñayiu xyuku nuu‑ia, te n‑xe xee‑ia ɨɨn yuku, te n‑nukoo‑ia ijan. N‑ka xetu'a ña'a se dakua'a‑ia.
40005002	N‑kixe'e‑ia xa dakua'a‑ia‑s xi'in ñayiu xyuku ijan. Xia'an‑ia:
40005003	—Na ja'an‑r xa ñayiu ka xani ini xa ma dananita'u ña'a Ianyuux xaxe'e xa yo n‑ka kida‑i kuechi, te n‑ka natu ini‑i xa n‑ka kida‑i kuechi, naka ta'u‑i chi kɨu tna'a‑i nuu ñayiu ka jandixa xa taxnuni Ianyuux nuu‑i.
40005004	ʼÑayiu ka nda'i xaxe'e xa yo ka kuko'yo ini‑i xa n‑ka kida‑i kuechi, naka ta'u‑i chi kunda'u ini ña'a Ianyuux, te ma kuko'yo ini ka‑i.
40005005	ʼÑayiu ka xani ini xa ka kuu‑i ñayiu dakuu nga, te dɨuni ka xani ini‑i xa ñatu ndandɨ'ɨ‑i, naka ta'u‑i chi kendoo‑i xi'in ñu'u n‑xia'an Ianyuux xa juña'a‑ia.
40005006	ʼÑayiu io anu xa kada koio‑i xa juini Ianyuux, naka ta'u‑i chi kada‑i ntdaa xijan, te kudɨ ini‑i.
40005007	ʼÑayiu kunda'u ini ɨnka ñayiu, naka ta'u‑i chi kunda'u ini ña'a Ianyuux.
40005008	ʼÑayiu n‑kida Ianyuux xa n‑ndunini‑i, naka ta'u‑i chi jini‑i‑ia.
40005009	ʼÑayiu kida xa ka ndumani nuu tna'a ɨnka ñayiu, naka ta'u‑i chi ja'an Ianyuux xa kuu‑i da'ya‑ia.
40005010	ʼÑayiu kida xa juini Ianyuux te nda'u ya'a‑i xaxe'e‑ia, naka ta'u‑i chi jɨ'ɨn‑i nuu taxnuni‑ia.
40005011	ʼNaka ta'u kuu koio‑n hora kui'a na ja'an ña'a ñayiu te kada u'u ña'a‑i te tekuechi neñuu ña'a‑i. Ntdaa xijan kada ña'a‑i xaxe'e ru'u.
40005012	Io xa kuvete‑n. Io xa kudɨ ini koio‑n chi yo kue'e xa io andɨu taxi Ianyuux xaxe'e xa daa ya'a‑n. Du'a n‑ka kida u'u ñayiu xana'a se n‑ka ja'an tnu'u Ianyuux nuu ñayiu na ta koo koio ka‑n.
40005013	ʼKa kuu‑n ná kuu ñɨɨ́. Nux ñatuka ede ñɨɨ́, ma kuu xa nduu ede. Ña xiniñu'u ka. Kate‑ro te jueñi ni'no nga‑ro.
40005014	Dɨuni ka kuu‑n ná kuu ngandii xa datnuni‑ia ñuñayiu. Ná kuu ɨɨn ñuu katuu nuu yuku dujun ka kuu‑n xa ñatu yɨva'a.
40005015	Ñayo ñayiu natnuu candil te chindeyu‑i maquila. Ñatu daa kida‑i chi jandodo‑i candil jan ɨɨn nuu dujun na kua'a na kuu kanda nitu'u xiti ve'e‑i.
40005016	Dani ndo'o ɨɨn ɨɨn‑n, kada‑n xa va'a xa na kunde'a ñayiu ñuñayiu xa ka kida‑n xava'a na kua'a na ndadaka'nu‑i Taa‑ro Ianyuux, Ia tuu andɨu.
40005017	ʼMaxku kani ini koio‑n xa tniu‑r kuu xa dita‑r ley n‑chidotnuni Moisés xi'in xa n‑ka chidotnuni se n‑ka ja'an tnu'u Ianyuux nuu ñayiu. Ma daa kada‑r, chi kada‑r xa jɨn tna'a xa xyodotnuni.
40005018	Xandaa xakuiti na ja'an‑r xa nɨni na kavatuu ka ñuñayiu xi'in andɨu ma dita Ianyuux ni ɨɨn tnu'u n‑chidotnuni Moisés. Ma dita‑ia ni ɨɨn letra, ni ɨɨn parti tnu'u‑ia nde na jɨn tna'a ntdaa xa n‑chidotnuni‑s.
40005019	Nux ma jandixa‑n idii ni xa ja'an ley Ianyuux, juini ɨɨn tnu'u luchi kuu‑i, ma jiniñu'u va'a‑n nuu taxnuni Ianyuux. Dɨuni ma jiniñu'u va'a‑n nuu taxnuni Ianyuux nux ja'an‑n nuu ɨnka ñayiu xa maxku jandixa‑i xijan. Nux jandixa koio‑n tnu'u n‑chidotnuni‑s te ja'an‑n nuu ñayiu xa na jandixa‑i xa'a, nduu‑n ñayiu ndandɨ'ɨ andɨu nuu taxnuni Ianyuux.
40005020	Nux ka kuxee ini‑n nuu Ianyuux ná ka kuxee ini se dakua'a ñayiu ley n‑chidotnuni Moisés xi'in se fariseu nuu‑ia, ma yoo‑n jɨ'ɨn andɨu nuu taxnuni‑ia.
40005021	ʼKa xini‑n nax n‑ka ja'an se xana'a nuu xixitna‑n. N‑ka xia'an‑s: “Maxku ka'ni‑n ndɨyɨ.” Ndeda ɨɨn‑n na ka'ni ndɨyɨ, ndadandaa Ianyuux kuechi‑n.
40005022	Ko mee‑r ja'an xa nux diko ni na kiti ini‑n nuu ñanitna'a‑n, ndadandaa Ianyuux kuechi‑n. Nux kui'a na ja'an‑n ñayiu netna'a xi'in‑n, ndadandaa juxtixia Israel kuechi‑n. Nux ja'an‑n nuu‑s: “Ku ku'u‑n”, jɨ'ɨn‑n nuu nu'u koko.
40005023	Nux jɨ'ɨn‑n veñu'u te jɨn tu'a‑n nuu altar xa doko‑n ɨɨn xa doko‑n nuu IanyuUx te ijan naja'an‑n xa n‑tuyɨka ɨɨn ñayiu n‑ndatnu'u xi'in‑n xaxe'e tnu'u loko n‑ja'an‑n nuu‑i,
40005024	dandoo‑n xa doko‑n jan yatni altar te jɨn ndatnu'u mani‑n xi'in ñayiu ijan. Nde na ndva'a anu‑i, ijan dada jɨ'ɨn‑n te doko‑n xa ne'e‑n jua'an nuu altar Ianyuux.
40005025	Nux kuu ɨɨn ñayiu jantna'a xi'in‑n xa kandeka ña'a‑i jɨ'ɨn nuu juxtixia, hora ijan ndumani‑n xi'in‑i na ña'a kandeka ña'a‑i jɨ'ɨn nuu‑s, te jɨn ndeka ña'a‑s nuu se xndee ñayiu xyɨndi'u vekaa te chindi'u ña'a‑s.
40005026	Xandaa xakuiti ma kee‑n nde na chiya'u‑n ntdanditu'u tvini kajan juxtixia jan.
40005027	ʼKa xini‑n xa n‑ja'an xixitna‑n: “Nux io ñadɨ'ɨ‑n maxku kava‑n xi'in ɨnka ñadɨ'ɨ. Nux io yɨɨ‑n, maxku kava‑n xi'in ɨnka seyɨɨ.”
40005028	Mee‑r ja'an xa nux diko ni na kunde'a‑n ɨɨn ñadɨ'ɨ te kukajan ini‑n‑ña, xá n‑kida‑n kuechi.
40005029	Nux ɨɨn nduchi nuu‑n kida xa xko kida‑n kuechi, tava‑n te dajane‑n chi va'a ka nux na kuita ɨɨn nduchi nuu‑n dada xa jɨ'ɨn ntdantu'u‑n xi'in anu‑n andea.
40005030	Nux ɨɨn nda'a‑n kida xa ka kida‑n kuechi, ka'nde‑n te dajane‑n chi va'a ka nux na kuita ɨɨn nda'a‑n dada xa jɨ'ɨn ntdantu'u‑n xi'in anu‑n andea.
40005031	ʼDɨuni n‑ja'an xixitna‑n: “Se juini xa dandoo‑s ñadɨ'ɨ‑s, na kadakutu‑s tutu yodotnuni xa n‑dandoo‑s‑ña.”
40005032	Mee‑r ja'an xa nux ña n‑kida ɨɨn ñadɨ'ɨ io yɨɨ kuechi xi'in ɨnka seyɨɨ, te dandoo ña'a yɨɨ‑ña, kuechi mee‑s kuu xa kada‑ña kuechi xi'in ɨnka seyɨɨ. Dani se n‑natnunda'a xi'in ñadɨ'ɨ n‑dandoo ña'a yɨɨ‑ña, kada‑s kuechi xi'in‑ña.
40005033	ʼDɨuni ka xini‑n xa se xana'a n‑ja'an nuu xixitna‑n: “Nux kada‑n uxi dɨkɨ nda'a‑n xa chinaa‑n xa juña'a‑n ɨɨn xa juña'a‑n Ianyuux, juña'a‑n xijan xa na jɨn tna'a xa n‑ja'an‑n.”
40005034	Mee‑r ja'an xa maxku chinaa koio‑n. Maxku chinaa‑n andɨu, chi andɨu nukoo Ianyuux xa taxnuni‑ia.
40005035	Maxku chinaa‑n nuu ñu'u chi neñi ni'no xe'e Ianyuux nuu ñu'u. Maxku chinaa‑n Jerusalén, chi Ia ndadaka'nu‑ro taxnuni ñuu ijan.
40005036	Maxku kada koio‑n uxi dɨkɨ nda'a‑n xa chinaa‑n, ni maxku chinaa‑n dɨkɨ‑n, chi ni idii idi dɨkɨ‑n, ma ndaku‑n xa ndada kuixi‑n a ndada tnuu‑n.
40005037	Ja'an ndaa‑n. Ja'an‑n na io na jua'an. Nux na kadava'a vete‑n tnu'u, Kui'na daja'an ña'a.
40005038	ʼDɨuni ka xini‑n tnu'u n‑ja'an xixitna‑n: “Nux na tava ñayiu ɨɨn nduchi nuu‑n, io xa natava naa juxtixia nduchi nuu‑i. Nux na kine'e ñayiu nu'u‑n, io xa kine'e juxtixia nu'u‑i.”
40005039	Ko ru'u ja'an xa maxku kani‑n ñayiu janña'a. Maxku daa kada‑n. Nux na kani ñayiu kuñu nuu‑n lado kua'a, ngone'e‑n xa na kani‑i ɨnka lado.
40005040	Nux tekuechi ña'a ñayiu nuu juxtixia ɨɨn xa tekuechi ña'a‑i, te juini‑i xa tnɨɨ‑i du'nu‑n, juña'a‑n te juña'a‑n kotona‑n tuku.
40005041	Nux ka kidajuexa se taxnuni xa kane'e‑n ɨɨn xa vee jɨ'ɨn ɨɨn yodo kilómetro, uni kilómetro kane'e xijan jɨ'ɨn.
40005042	Nux na kajan nuu ñayiu xaxii‑n juña'a nuu‑n, te maxku dangondita du'a nga‑n‑yɨ.
40005043	ʼDɨuni ka xini‑n xa xixitna‑n n‑ja'an: “Juemani koio ñayiu io yatni xi'in‑n te jini u'u koio se xini u'u ña'a.”
40005044	Mee‑r ja'an juemani koio ñayiu ka xini u'u ña'a, te kajan ta'u koio xa na kutuu vii kutuu va'a ñayiu ka kida u'u ña'a xi'in ñayiu kui'a ka ja'an ña'a.
40005045	Daa kada koio, chi daa kida Taa‑ro Ianyuux, Ia tuu andɨu. Kida‑ia xa ndii ngandii nuu io ñayiu loko, nuu io ñayiu va'a. Dɨuni dajuun‑ia dau nuu io ñayiu loko, nuu io ñayiu va'a.
40005046	Nux mee ni ñayiu ka xemani ña'a ka xemani‑n, ma ni'i koio‑n ta'u‑n. Ntdaa ñayiu du'a ka kida, nde se ka xijan tvini nandajan gobierno du'a ka kida.
40005047	Nux mee ni nuu ñani tna'a‑n xndaxio‑n xañu'u, ñatu io va'a xa du'a ka kida‑n. Dava'a nga ñayiu daa ka kida, nde ñayiu ña ka naja'an Ianyuux du'a ka kida.
40005048	Jandixa koio ntdaa tnu'u dijan n‑ja'an‑r, te kada‑n xa ndaa na kida Taa‑ro Ianyuux, Ia tuu andɨu.
40006001	Chinuu nuu nax kada koio‑n. Kada koio xa va'a, ko ñadu xa kada‑n xa va'a xa na kunde'a ña'a ni ñayiu. Nux kada koio‑n xa va'a diko ni xa na kunde'a ñayiu, ma dananita'u ña'a Taa‑ro Ianyuux, Ia tuu andɨu.
40006002	Xijan kuu xa hora na juña'a koio nga‑n xa juña'a‑n ñayiu ka xijan nda'u, maxku ja'an‑n xa xijan kada‑n nuu ɨnka ñayiu. Xijan ka kida se ka kida nga xa ka jandixa‑s xa ta'u tniu Ianyuux. Du'a ka kida‑s xiti veñu'u kuechi xi'in ichi kuechi ka xikonuu‑s diko ni xa na najuen tnu'u ña'a ñayiu. Xandaa xakuiti xa xá n‑ka ni'i‑s ta'u‑s, te ñatu na ta'u‑s koo andɨu.
40006003	Hora na juña'a koio nga‑n ñayiu ka xijan nda'u ɨɨn xa juña'a‑n, na'i ni kada koio‑n, ni ñayiu kumani xi'in‑n, maxku jini.
40006004	Na'i juña'a koio‑n xa juña'a nga‑n. Xa na'i kada koio‑n kunde'a Ianyuux, juini ña kanda nde'a‑n‑ia, te taxi‑ia ta'u‑n.
40006005	ʼNa kajan ta'u koio‑n nuu Ianyuux, maxku kada koio‑n ná ka kida se ka kida nga xa va'a‑s. Ka kida nga‑s xa va'a‑s chi ka tna ini‑s xa ka xijan ta'u‑s nuu Ianyuux nɨni xnii‑s xiti veñu'u kuechi. Dani ka kida‑s nuu nanitna'a ichi ka'nu xa kunde'a ña'a ñayiu. Xandaa xakuiti xa n‑ka ni'i‑s ta'u‑s, te ña tuu na ta'u‑s koo andɨu.
40006006	Na kajan ta'u koio‑n, ndɨu koio‑n cuartu‑n, te nakadɨ‑n ye'e xa na'i kajan ta'u koio‑n nuu Taa‑ro Ianyuux. Nde'a ña'a‑ia juini ña kanda nde'a‑n‑ia, te taxi‑ia ta'u‑n.
40006007	Na kajan ta'u koio‑n nuu Ianyuux, maxku ku ja'an koio‑n ɨɨn ni tnu'u tɨtnɨ vuelta ná ka ja'an ñayiu ña ka kuu ñayiu Israel. Ka xani ini‑i xa xaxe'e xa na'a ka ja'an‑i nini Ianyuux xa ja'an‑i.
40006008	Maxku kada koio‑n ná ka kida ñayiu ijan, chi xá ama na'a Taa‑ro Ianyuux xa ndoñu'u‑n.
40006009	Du'a kajan ta'u koio‑n nuu‑ia: Taa‑ro Ianyuux, Ia tuu andɨu, na ja'an koio‑da xa ii‑n, te na koo koio‑da xañu'u nuu‑n.
40006010	Na ja'an koio‑da xa taxnuni‑n nuu‑da ntdaa‑da xa ka kuu‑da ñayiu ñuñayiu. Nani ka kida ia xtuu andɨu xa juini‑n, dani na kada ñayiu ñuñayiu.
40006011	Taxi‑n xa kax xa ko'o koio‑da vitna nani kida‑n ndɨkɨu ndɨñuu.
40006012	Xijan ta'u‑da nuu‑n xa nani ka taxkanu ini‑da ñayiu kida ña'a ɨɨn xa kida ña'a‑i, dani taxkanu ini ña'a‑n hora ka kida‑da kuechi.
40006013	Kada‑n xa maxku daja'an ña'a Kui'na xa kada koio‑da kuechi; kada‑n xa maxku kada koio ka‑da xaloko. Du'a kajan ta'u koio‑n nuu Ianyuux.
40006014	ʼNux taxkanu ini koio‑n ñayiu n‑kida ña'a ɨɨn xa n‑kida ña'a‑i, taxkanu ini ña'a Taa‑ro Ianyuux, Ia tuu andɨu.
40006015	Nux ma taxkanu ini‑n xa n‑kida ña'a ñayiu jan, dani Taa‑ro Ianyuux, ma taxkanu ini‑ia kuechi n‑ka kida‑n.
40006016	ʼNux ɨɨn kɨu nyaka ma kaxi koio‑n xaxe'e xa xndaxio ndite‑n, maxku kada koio‑n na ka kida se kida nga xa va'a‑s chi xndaa nuu‑s xa kuko'yo ini‑s. Ka dataka‑s idi dɨkɨ‑s te kui'a xndaa nuu‑s xa na kunde'a ñayiu xa xne'e ii‑s. Xandaa xakuiti xa xá n‑ka ni'i‑s ta'u‑s, te ña tuu na ta'u‑s koo andɨu.
40006017	Na koo ndite mee‑n xa xne'e ii‑n ɨɨn kɨu nyaka, chi'i koio‑n aciti dɨkɨ‑n, tni'u‑n dɨkɨ‑n, najini‑n nuu‑n
40006018	xa maxku jini ñayiu xa xne'e ii‑n. Kunde'a ña'a Taa‑ro Ianyuux juini ña kanda nde'a‑n‑ia, te dananita'u ña'a‑ia.
40006019	ʼMaxku kaya koio kue'e ndatniu‑n ñuñayiu, chi kɨu tkidi xaxii‑ro ñuñayiu, te nanedɨ'u dava ka xaxii‑ro. Dɨuni ka xanu ñadu'u ye'e te ka kɨu‑s ve'e‑ro juini ndi'u va'a, te ka du'u‑s.
40006020	Kada koio xa juini Ianyuux te kue'e xaxii‑n koo andɨu nuu ñayo tkidi kɨu ndatniu‑ro. Dɨuni ña nanedɨ'u dava ka xaxii‑ro. Dɨuni ña yoo na ñadu'u xanu ye'e‑ro xa du'u ña'a‑s.
40006021	Nuu io xaxii‑n, ijan jun ini‑n xa kutuu koio‑n.
40006022	ʼKuenda kɨu ɨɨn xa dakutnuni kuu nduchi nuu‑ro. Nux io va'a nduchi nuu‑n, kutnuni va'a ini‑n xa nde'a‑n,
40006023	Nux ka jandixa‑n ñayiu ja'an ɨɨn xa ña ndaa, tunee tudu'a‑n. Maxku jandixa‑n ntdaa xa ka ja'an ñayiu ñuu‑n vaxi, chi ñadu ntdaa xa ka ja'an‑i ndaa.
40006024	ʼÑayo ɨɨn se xinokuechi io uu xto'o chi nux uu‑s na koo jini u'u‑s ɨɨn‑s, te juemani‑s ɨnka‑s; a kada‑s ntdaa xa juini ɨɨn‑s, te jini u'u‑s ɨnka‑s. Mayo‑n ndaku xa junukuechi‑n nuu Ianyuux nux mee ni xa kadatniu‑n xa koo xaxii‑n, te ña tuu nax kada‑n xaxe'e Ianyuux.
40006025	ʼMaxku kunduu ini‑n nuu nax kaxko'o‑n, nax kundix kuda'u koio‑n, chi ndandɨ'ɨ ka mee‑n dada xa kaxi xa ko'o‑n. Ndandɨ'ɨ ka‑n dada da'ma‑n.
40006026	Kunde'a koio janda ka ya'a kɨt ka ndava. Ñayo‑tɨ dada'u trɨu ni ñayo‑tɨ nataxtna'a trɨu. Ñayo‑tɨ chi'i trɨu ve'e‑t. Juini ñayo‑t chi'i trɨu ve'e‑tɨ, ko ka ni'i‑tɨ xa ka xaxi‑tɨ, chi dakaxi Ianyuux‑tɨ. Vichi ka yodo ya'u ndo'o dada kɨt ijan.
40006027	Maxku yo kunduu ini‑n, chi ni mayo‑n ndaku xa dakue'nu ka‑n mee‑n, ni dava metro ma kue'nu ka‑n.
40006028	Maxku kunduu ini koio‑n nuu nax kundix kuda'u‑n. Kunde'a koio xa va'a xa'nu ita liriu. Ñatu kidatniu‑ta. Ñatu kava‑ta yu'a.
40006029	Juini vili n‑kaa da'ma n‑xo xi'no Salomón, ko vili ka kaa ita liriu dada da'ma n‑xo xi'no‑s.
40006030	Ite xa'nu vitna tnee kayu xiti xitnu. Ite ijan n‑kida Ianyuux xa vili n‑kaa. Naka mee‑n, ma ku kada‑ia xa kundix kuda'u‑n. Naka ita'u ni ka kukanu ini‑n‑ia.
40006031	Maxku kundu ini koio‑n. Maxku ja'an koio‑n: “¿Nax kaxko'o‑ro? ¿Nax kundix kuda'u‑ro?”,
40006032	chi ñayiu ña ka jandixa Ianyuux, yo xyɨ ini‑i xa ni'i‑i ntdaa xijan. Xá na'a Taa‑ro Ianyuux xa ntdaa xijan ka ndoñu'u‑n.
40006033	Naa xa jun ini koio‑n xijan, ndukundee koio xa kɨu tna'a‑n nuu ñayiu ka jandixa xa taxnuni Ianyuux nuu‑i. Dɨuni ndukundee xa jandixa‑n tnu'u‑ia, te taxi‑ia ntdaa xa ka ndoñu'u‑n xa xtuu‑n ñuñayiu.
40006034	Maxku kɨ ini koio‑n xa ya'a tnee ida, chi tuku xa ya'a vitna te tuku xa ya'a tnee. Nda'u ka ya'a‑n, chi kue'e xa kuu ntdantu'u kɨu, te nuu nda'u ka na ya'a‑n ɨɨn kɨu ma kundee ka ini‑n —kuu‑ia, xia'an‑ia.
40007001	Ijan dada n‑ja'an ka‑ia: —Maxku jan tnu'u‑n ñayiu na kua'a maxku ja'an‑i xa ña io va'a xa kida mee‑n chi
40007002	nani jan tnu'u‑n ñayiu, dani jan tnu'u ña'a‑i. Nani juña'a‑n dani nataxi‑i.
40007003	Kuenda kɨu yakua luchilii kaa ni'no nduchi nuu ñayiu xnetna'a xi'in‑n kuu kuechi luchi ka kida‑i. ¿Nax kuu xa ka chinuu‑n xijan, te ña ka chinuu‑n kuechi na'nu ka kida mee‑n kuenda kɨu tndu'u ka'nu kaa ni'no nduchi nuu‑n?
40007004	¿Nakuenda xa ka ja'an‑n nuu ñayiu xnetna'a xi'in‑n: “Taxtuu nuu‑n na natava‑r yakua luchi kaa ni'no”, te ña ka chinuu‑n tndu'u kaa ni'no nduchi nuu mee‑n?
40007005	Ka kida nga‑n xa va'a‑n. Ki'na nuu natava koio‑n tndu'u kaa ni'no nuu mee‑n na kua'a kaxi kunde'a koio‑n xa natava‑n yakua luchi kaa ni'no nuu ɨnka ñayiu.
40007006	ʼMaxku jɨ'ɨn‑n nuu ñayiu ña io da'u ni xañu'u nuu Ianyuux xa ja'an koio‑n tnu'u‑ia nuu‑i, chi ka kuu‑i ná kuu ti ina a na kuu kuchi te tnu'u‑ia kuu ná kuu perla yo ya'u. Kuchi, jueñi ni'no‑tɨ perla jan, te ti ina, ngokoo‑tɨ te kada kuechi ña'a‑tɨ.
40007007	ʼNdoñu'u xa ku kajan koio‑n te ni'i‑n. Nduku koio te ni'i‑n. Nani kuu xa dakande‑n ye'e ñayiu xa najaan‑i xa kɨu‑n, dani kuu xa kajan koio‑n nuu Ianyuux xa ndoñu'u‑n, te taxi‑ia
40007008	chi ñayiu xko xijan, ka ni'i‑i. Dani ka ni'i ñayiu xko nduku. Ñayiu xko dakande ye'e, najaan ye'e xa kɨu‑i.
40007009	Ndo'o, se ka kuu taa, nux ka xijan da'ya‑n tila ma juña'a‑n yuú chi juña'a‑n tila.
40007010	Nux xijan da'ya‑n chaka ma juña'a‑n koo chi juña'a‑n chaka.
40007011	Juini ka kuu‑n ñayiu yo kue'e kuechi ka kida, xnde'a‑n xa ka xia'an‑n da'ya‑n. Ndo'o ka xia'an‑n xa ndoñu'u da'ya‑n, naka Taa‑ro Ianyuux ma tuu nga ku taxi‑ia xa ka ndoñu'u‑n nux na kajan koio‑n.
40007012	Xaxe'e xa ka juini‑n xa na kada ña'a ñayiu xava'a, kada koio‑n‑yɨ xava'a chi xijan n‑chidotnuni Moisés xi'in se n‑ka ja'an tnu'u Ianyuux nuu ñayiu.
40007013	ʼXa tnɨɨ koio‑n ichi Ianyuux kuu ná kuu xa tnɨɨ‑ro ɨɨn ichi tna'a te kɨu‑ro ɨɨn ye'e tna'a. Xa jɨ'ɨn ñayiu nuu naa‑i kuu ná kuu xa tnɨɨ‑i ɨɨn ichi ka'nu te kɨu‑i ye'e ndɨka. Kue'e ñayiu ka tnɨɨ ichi ijan.
40007014	Tna'a ye'e te tna'a ichi jua'an nuu kutuu‑ro xi'in Ianyuux nɨkava nɨkuita. Xaku ni ñayiu ka tnɨɨ ichi ijan.
40007015	ʼChinuu va'a koio na ña'a jandixa koio‑n se ka kida nga xa ka ja'an‑s xa n‑ja'an Ianyuux. Kuu‑s ná kuu kɨt nde'e kuu lobo.
40007016	Xaxe'e xa ka kida‑s kuechi, kutnuni ini koio‑n xa ja'an‑s tnu'u vete. Ka kuu‑s ná kuu tnutitnu xi'in tnuyɨkɨ. Ña tuu na tnutitnu juun uva, ña tuu na tnuyɨkɨ juun higo.
40007017	Yutnu juun xavidi, ñatu juun‑tnu ɨɨn xa ña xiniñu'u. Tnunde'a vax te'yu, ñatuka xiniñu'u nde'a juun‑tnu.
40007018	Yutnu juun xavidi; ñatu juun‑tnu ɨɨn xa ña xiniñu'u. Kuenda kɨu yutnu ijan ka kuu ñayiu va'a. Tnunde'a vax te'yu, ñatuka xiniñu'u nde'a juun‑tnu. Kuenda kɨu yutnu ya'a ka kuu ñayiu loko.
40007019	Yutnu ñatuka juun xavidi, ta'nde‑tnu, te keé‑tnu nuu nu'u.
40007020	Ka xini‑n nuu na yutnu kuu‑tnu hora xnde'a‑n xavidi juun‑tnu.
40007021	ʼÑa ntdaa ñayiu ka ja'an xa xto'o‑i kuu ña'a jɨ'ɨn andɨu nuu taxnuni Ianyuux, chi diko ni ñayiu ka kida xa juini Taa‑ro Ianyuux, Ia tuu andɨu jɨ'ɨn ijan.
40007022	Kɨu na ndadandaa‑r kuechi ñayiu, te kachi dava ñayiu nuu‑r: “N‑ka ja'an‑da xa n‑dakua'a ña'a‑n nuu ñayiu. N‑ka kakune'e‑da dɨu‑n xa n‑ta'u tniu‑da xa n‑kee xaloko anu ñayiu. Dɨuni n‑ka kakune'e‑da dɨu‑n xa n‑ka kida‑da kue'e milagru.”
40007023	Te juña'a‑r nuu‑i: “Ña xini ña'a‑r. Jua'an na'i koio chi kue'e kuechi n‑ka kida‑n.”
40007024	ʼXijan kuu xa ñayiu ka teku tnu'u‑r te kida‑i xa ja'an‑r, kuu‑i ná kuu ɨɨn se kaxi ini. Se ijan, n‑kidava'a‑s ve'e‑s nuu toto ndɨka yɨ'ɨ nuu ñu'u.
40007025	N‑juun dau te n‑naneñu ndute xika de'va. Nde'e n‑tuxindee‑te xeve'e‑s. Dɨuni n‑kane tachi nde'e, ko ñatu n‑tnanu ve'e‑s chi va'a n‑kua'a nuu toto.
40007026	Ñayiu ka teku tnu'u‑r te ña jandixa‑i xa ta'u tniu‑r, ka kuu‑i ná kuu se lilu xa n‑kidava'a‑s ve'e‑s nuu ñu'u kuchi.
40007027	N‑juun dau, te n‑naneñu ndute xika de'va. Nde'e n‑kane tachi. Nde'e n‑tuxindee‑te xeve'e‑s, te ndondoo ve'e jan junkoio —kuu Jesús, xia'an‑ia.
40007028	Nu n‑ya'a xa n‑ja'an Jesús xa'a, yo n‑ka yu'u anu ñayiu ijan xaxe'e tnu'u n‑ja'an‑ia nuu‑i chi ñatu n‑ka xani ini‑i xa daa ja'an‑ia.
40007029	N‑ka kutnuni‑i xa n‑tunda'a ña'a Ianyuux, te xaxe'e xijan va'a dakua'a ña'a‑ia. Ña n‑dakua'a ña'a‑ia ná ka dakua'a ña'a se ka tu'a va'a ley n‑chidotnuni Moisés.
40008001	Nu n‑ya'a xa n‑ja'an Jesús ntdaa xa'a nuu ñayiu, n‑nuu‑ia xe'e yuku jan, te kue'e ka ñayiu n‑ka xe kuitandijun ña'a.
40008002	Te n‑xe juiin xiti ɨɨn se tna'a kue'e te'yu ñɨɨ nuu‑ia. N‑ja'an‑s: —Dito, ¿vatuka ndadava'a ña'a‑n a? Ndadava'a ña'a‑n chi n‑kida Ianyuux xa ndadava'a‑n ñayiu.
40008003	N‑dakaa‑ia nda'a‑ia te n‑tenee‑ia nda'a‑ia‑s te n‑ja'an‑ia nuu‑s: —Na ndva'a‑n nudaa. Danaa ndva'a‑s. Ñatuka nax io ñɨɨ‑s.
40008004	Ijan xia'an‑ia nuu‑s: —Maxku ña'a ja'an‑n nuu ñayiu. Diko ni juan dande'a dutu ñɨɨ‑n xa na jini‑s xa n‑ndva'a‑n. Juña'a‑n‑sɨ ɨɨn xa na doko‑s nuu altar na io ley n‑chidotnuni Moisés chi n‑ndva'a‑n na kua'a na jini‑s xa ru'u n‑ndadava'a ña'a —kuu Jesús, xia'an‑ia.
40008005	Juan nu'u Jesús Capernaum. Nu n‑ndɨu‑ia ñuu jan, te n‑xetu'a ña'a ɨɨn centurión. N‑ja'an‑s nuu Jesús:
40008006	—Dito, yo ku'u se xinokuechi nuu‑da, te kaa‑s ve'e‑da. N‑xi'í xe'e‑s te ña kuu xa kaka‑s. Yo nde'e tna u'u‑s. Yo nda'u ya'a‑s.
40008007	Te n‑ja'an Jesús nuu‑s: —Juan xee‑r te ndadava'a‑r‑sɨ.
40008008	Te n‑xia'an centurión jan: —Dito, ñatu natau xa xee‑n ve'e‑da chi ndandɨ'ɨ‑n. Diko ni ja'an‑n xa na ndva'a se xinokuechi nuu‑da, te ndva'a‑s.
40008009	Ɨnka seyɨɨ taxnuni nuu‑da, te dɨuni taxnuni‑da tuku. Taxnuni‑da nuu se ka kuu soldado. Nux na ja'an‑da nuu ɨɨn‑s xa na jɨ'ɨn‑s ɨɨn nuu na jɨ'ɨn‑s, te xe'en‑s. Nux na ja'an‑da nuu ɨnka‑s xa na xee‑s ve'e‑da, xee‑s. Te dɨuni ta'u tniu‑da nuu se xinokuechi nuu‑da xa na kada‑s ɨɨn xa kada‑s te kida‑s —kuu‑s, xia'an‑s nuu Jesús.
40008010	Nu n‑teku Jesús xa n‑ja'an se ijan, n‑yu'u anu‑ia, te n‑ja'an‑ia nuu ñayiu xndijun ña'a: —Ja'an ndaa‑r xa ña uun xini‑r ɨɨn ñayiu Israel kukanu ini ña'a na kukanu ini ña'a se ya'a.
40008011	Kue'e ñayiu kee nde nuu kane ngandii xi'in nde nuu keé ngandii xa nkoo koio‑i yu'u mexa xi'in Abraham, Isaac, Jacob xa kaxi‑i xi'in‑s andɨu nuu taxnuni Ianyuux.
40008012	Ñayiu Israel ka xani ini xa yɨtna'a‑i nuu ñayiu kutuu nuu taxnuni Ianyuux, ñayiu ijan kandeka ña'a Ianyuux jɨ'ɨn nuu nee. Nde'e nda'i‑i te nde'e kiti ini‑i nuu Ianyuux —kuu‑ia, xia'an‑ia.
40008013	Te xia'an Jesús nuu centurión jan: —Juan nu'u, te na ya'a na kukanu ini‑n xa ya'a. Te ndva'a se xinokuechi nuu‑s hora ijan.
40008014	Ijan dada juan nu'u Jesús Capernaum. N‑kɨu‑ia ve'e Spedru, te n‑xini‑ia xa kaa didido‑s xa ku'u‑ña. Ñu'u ña'a ka'ni.
40008015	N‑tnɨɨ‑ia nda'a‑ña, te n‑ndiko ña'a ka'ni. N‑ndokoo‑ña te n‑xia'an‑ña xa n‑xaxi‑ia.
40008016	Nɨni tuu Jesús ve'e ijan juan keé ngandii, te xndeka ñayiu ñayiu xñu'u ña'a xaloko n‑ka xee. Diko ni n‑ja'an Jesús xa kee xaloko jan, te danaa n‑ka kee‑i anu‑i. Dɨuni n‑ndadava'a‑ia dava ka ñayiu ka ku'u.
40008017	Du'a n‑ya'a xa n‑xetna'a tnu'u Ianyuux n‑chidotnuni Isaías, se n‑ja'an nuu ñayiu xa n‑ja'an Ianyuux. N‑ja'an‑s: N‑ndadava'a‑ia ñayiu ka kuita. N‑dita‑ia ntdaa kue'e ka tna'a ñayiu. Kuenda kɨu ɨɨn xa yoo vee ndido‑i n‑dita‑ia.
40008018	Yo kue'e ñayiu n‑naduku nduu Jesús ɨnka kɨu. Nu n‑xini‑ia‑i, te n‑ta'u tniu‑ia xa dakaka se dakua'a‑ia barcu jɨ'ɨn ɨnka lado yu'u mar.
40008019	Hora ijan n‑xee ɨɨn se tu'a va'a ley n‑chidotnuni Moisés, te n‑ja'an‑s: —Maestru, nkuitandijun ña'a‑da jɨ'ɨn juini nde kuu nuu na jɨ'ɨn‑n.
40008020	Te n‑ja'an Jesús: —Chikuii, io yau kava xyɨ'ɨ‑tɨ. Dani chilidaa, io taka‑tɨ, ko ru'u, Ia kuu ñayiu, ña tuu na ve'e‑r. Ñavada nde ndetatu‑r.
40008021	Te n‑ja'an ɨnka ntuku se dakua'a ña'a‑ia: —Dito, ¿vatuka xa ki'na ka nu'u‑da ve'e‑da te na kuú taa‑da, kuxi‑da‑s, te ijan dada nkuitandijun ña'a‑da u?
40008022	Te n‑ja'an Jesús: —Nkuitandijun ña'a na'i. Na kuxi tna'a koio ñayiu ña ka xini jundu kuu Ianyuux.
40008023	Ijan dada n‑keé‑ia xi'in se dakua'a‑ia barcu. Nu n‑kudava‑ia xi'in‑s nuu mar, te n‑kidi‑ia.
40008024	Danaa n‑kane ɨɨn tachi nde'e, te nde'e n‑xe kandava ndute. Kuu‑té xa kuxi‑té barcu jan.
40008025	Te n‑xe dandoto ña'a dava se dakua'a‑ia. Ka xia'an‑s: —Dito, dakaku ña'a‑n chi vax nduxi‑ro nuu ndute.
40008026	Te n‑ja'an‑ia nuu‑s: —¿Nakuenda ka yu'u‑n? ¿Nakuenda ña ka kukanu ini‑n Ianyuux? Ijan dada n‑ndokoo‑ia te n‑kudeen‑ia nuu tachi xi'in nuu ndute xe kandava. Nanii nga n‑kuu.
40008027	Te n‑ka yu'u‑s, te ka xia'an tna'a‑s: —¿Nde se kuu se ya'a xa taxnuni‑s nuu ntdantu'u xa io? Nde tachi xi'in ndute jandixa ña'a.
40008028	Ijan dada n‑xee‑ia xi'in‑s ɨnka lado yu'u mar jan nuu nani Gadara. Te n‑ka xetu'a ña'a uu se xñu'u xaloko anu‑s. N‑ka xo kɨu‑s yau kava nuu xyɨnduxi ndɨyɨ. Yo vichi unu nde'e‑s. Ñayo ñayiu n‑ka xo kuyɨɨ xa ya'a‑i ijan.
40008029	Te n‑ka kana‑s: —Da'ya Yɨɨ Ianyuux, ¿nax juun ña'a‑n? ¿Nakuenda xa antecas xá n‑kixee‑n xa yo nde'e kada u'u ña'a‑n, te ta xee ka kɨu n‑xantuu Ianyuux xa kada u'u ña'a‑n?
40008030	Kue'e kuchi xñu'u yatni ijan.
40008031	Ka xia'an xaloko xñu'u se ijan nuu Jesús xa na juejoon‑ia xa keé koio‑i anu kuchi jan. Ka xia'an‑i: —Nux kine'e ña'a‑n te tunda'a ña'a‑n, na keé koio‑da anu kuchi xñu'u ijan.
40008032	Xia'an Jesús nuu‑i: —Jua'an koio. N‑ka kee xaloko jan anu nduu se ijan te n‑ka keé‑i anu kuchi jan, te ñama n‑ka kendava‑t ɨɨn nuu ndichi. N‑ka kekava‑tɨ nuu mar, te n‑ka xi'í‑tɨ.
40008033	Nu n‑ka xini se xñunuu kuchi jan xa du'a n‑ya'a, te n‑ka kendava‑s. Ka nu'u‑s ñuu‑s xa najani koio‑s ntdaa xa n‑ka ya'a se n‑ka ñu'u ña'a xaloko jan.
40008034	Ntdaa ñayiu ñuu ijan n‑ka xee nuu Jesús. Nu n‑ka xini‑i‑ia, te n‑ka xia'an‑i nuu‑ia xa na jɨ'ɨn‑ia ɨnka lado.
40009001	N‑ndeé‑ia barcu te n‑nangondita‑ia, te n‑nxee‑ia Capernaum.
40009002	Te xndeka tɨtnɨ seyɨɨ ɨɨn se kaa nuu xito n‑xi'í xe'e n‑xee nuu‑ia. N‑xini‑ia xa ka kukanu ini‑s Ianyuux, te n‑ja'an‑ia nuu se n‑xi'í xe'e jan: —Maxku kuko'yo ini‑n chi n‑taxkanu ini Ianyuux kuechi n‑kida‑n.
40009003	Xaxe'e xa du'a n‑ja'an‑ia, n‑ka ndatnu'u se ka tu'a va'a ley n‑chidotnuni Moisés. N‑ka xani ini‑s, “Dadavatna'a se ya'a xi'in Ianyuux.”
40009004	N‑kutnuni ini‑ia xa ka xani ini se ijan, te n‑ja'an‑ia nuu‑s: —¿Nakuenda xa ka xani ini‑n xaloko?
40009005	Ka xini‑n xa ndva'a se ya'a nux na ja'an‑r: “Ndokoo. Kaka”, ko ñatu jandixa‑n xa kua'a‑r xa taxkanu ini‑r kuechi n‑kida‑s.
40009006	Kuna'a koio xa ru'u xa kuu‑r Ia kuu ñayiu, taxkanu ini‑r ñayiu n‑ka kida kuechi —kuu Jesús, xia'an‑ia. Ijan dada n‑ja'an‑ia nuu se n‑xi'í xe'e: —Ndokoo. Ndone'e xito‑n, doo‑n, te juan nu'u ve'e‑n.
40009007	Hora ijan ni n‑ndokoo‑s, te juan nu'u‑s ve'e‑s.
40009008	Kue'e ñayiu xyuku ijan n‑ka xini xijan, te n‑ka yu'u‑i, te n‑ka ndadaka'nu‑i Ianyuux xaxe'e xa n‑kida‑ia xa du'a kua'a Jesús xa kada‑ia.
40009009	Ijan dada n‑xee Jesús nuu nukoo daña Steu, se xijan tvini nandajan gobierno. N‑ja'an‑ia: —Ne'e, te nkuitandijun ña'a. N‑ndojuiin‑da te n‑xe kuitandijun‑da‑ia.
40009010	Jua'an‑da xi'in‑ia ve'e‑da xi'in dava ka se dakua'a‑ia. Dɨuni n‑ka xee kue'e se ka xijan tvini nandajan gobierno xi'in dava ka ñayiu yo kue'e kuechi ka kida xa kaxdini koio‑s ijan. Dani n‑ka xee se fariseu.
40009011	Nu n‑ka xini se fariseu se xtuu ijan, te ka xia'an‑s nuu se ka dakua'a ña'a Jesús: —¿Nakuenda xaxi maestru‑n xi'in se ka xijan tvini nandajan gobierno xi'in dava ka ñayiu ka kida kue'e kuechi?
40009012	Nu n‑teku Jesús xa n‑ka ja'an‑s, n‑ja'an‑ia: —Ñayiu io va'a, ña ndoñu'u‑i setatna, ko ñayiu ka ku'u ndoñu'u‑i‑sɨ.
40009013	Io xa kutnuni ini koio‑n nax kuu xa'a: “Juini‑r xa kunda'u ini‑n ñayiu, ñadu juini‑r xa doko‑n ɨɨn xa jandodo‑n nuu altar.” Ñadu n‑kixee‑r xa ja'an‑r nuu ñayiu va'a xa nkuitandijun ña'a‑i, chi n‑kixee‑r xa ja'an‑r nuu ñayiu ka xini xa kue'e kuechi ka kida‑i xa nkuitandijun ña'a‑i —kuu Jesús, xia'an‑ia nuu‑s.
40009014	Nu n‑xika kɨu, te n‑ka xee se dakua'a ña'a Sua Bautista. N‑ka ja'an‑s nuu Jesús: —¿Nakuenda xa daña xi'in se fariseu, xndaxio ndite‑da xa xne'e ii‑da, te se dakua'a‑n?, ¿nakuenda ñayo‑s xndaxio ndite hora xne'e ii‑s?
40009015	Te n‑ja'an Jesús tnu'u kandee nuu‑s: —Se dakua'a‑r ka kuu ná kuu se xtuu viko tnunda'a, te xnetna'a‑s xi'in noviu. Ñayo‑s io ndite hora xtuu‑s xi'in noviu, ko xee kɨu tnɨɨ ñayiu noviu jan. Daa koo ndite koio‑s xaxe'e xa kuko'yo ini‑s.
40009016	Ñayo ñayiu dandee da'ma xee da'ma n‑kutu'u, chi nu nakate‑ro nandɨyɨ da'ma xee jan, te nadataka‑i da'ma n‑kutu'u jan, te ndata. Kuenda kɨu tnu'u ja'an‑r kuu da'ma xee jan.
40009017	Dɨuni ñayo ñayiu dakeé vinu xee bolsa ñɨɨ n‑kutu'u chi ndata vinu xee bolsa ñɨɨ jan, te katu ntdantu'u vinu, te ma jiniñu'u ka bolsa ñɨɨ jan. Ñayo daa kida, chi dakeé‑ro vinu xee bolsa xee, te ma datɨu‑ro, ni vinu, ni bolsa —kuu Jesús, xia'an‑ia.
40009018	Nɨni ja'an Jesús xijan, n‑xee ɨɨn se kida veñu'u nuu‑ia. N‑xe juiin xiti‑s. N‑ja'an‑s: —Ku'u da'ya dɨ'ɨ‑da. Vi'i nga ndetnɨɨ anu‑i, ko nux kajan ndodo‑n nda'a‑n‑yɨ, ndva'a‑i.
40009019	N‑ndojuiin Jesús, te n‑xe kuitandijun‑da xi'in‑ia se ijan.
40009020	Nu ñayiu xndijun ña'a yɨtna'a ɨɨn ñadɨ'ɨ ku'u. N‑kuu uxi uu kuia ndita ña'a nɨñɨ. N‑xe nde'e‑ña yata‑ia, te n‑xe ju'un‑ña ndɨkɨ xe'e da'ma‑ia.
40009021	N‑ja'an mee n‑ja'an ɨɨn‑ña, “Diko ni na tnɨɨ‑ro xe'e da'ma‑ia te ndva'a‑ro.”
40009022	Te n‑ngokoo Jesús xa kunde'a‑ia ñá ijan. Te xia'an‑ia: —Maxku tnau ini ka‑n, chi xaxe'e xa kukanu ini ña'a‑n, xijan kuu xa n‑ndva'a‑n. Hora ijan ni n‑ndva'a ñá ijan.
40009023	Ijan dada n‑xee Jesús ve'e se kida veñu'u, te n‑kɨu‑ia. N‑teku‑ia xa ka tɨu‑s tnuyoo. N‑teku‑ia xa yo ka kuvaa ñayiu.
40009024	Te n‑ja'an‑ia: —Ta kee koio chi ña n‑xi'í dichi ya'a chi diko ni junee‑i. Te n‑ka xakundee ña'a ñayiu xyuku ijan chi n‑ka xini‑i xa n‑xi'í‑i.
40009025	Nu n‑kee ñayiu yata ve'e, te n‑tnɨɨ Jesús nda'a‑i te n‑nadandoto‑ia‑i.
40009026	N‑ndee Jesús ijan te ntdaa ñuu ijan n‑daxandodo xa n‑nadandoto‑ia‑i.
40009027	N‑ndee Jesús ijan, te n‑ka xe kuitandijun ña'a uu se kuaa. Ka kana‑s. Ka xia'an‑s: —Kunda'u ini ña'a‑n, Da'ya dana David.
40009028	Nu n‑naxee Jesús ve'e‑ia, te n‑ka xetu'a ña'a nduu se kuaa jan, te n‑ja'an‑ia: —¿Ka jandixa‑n xa kua'a‑r xa ndadava'a ña'a‑r a? Te n‑ka ja'an‑s: —Joon, ka jandixa‑da.
40009029	N‑tenee‑ia nda'a‑ia nduchi nuu‑s, te xia'an‑ia nuu‑s: —Na kuu ná ka jandixa‑n xa ya'a.
40009030	N‑ka nukonde'a‑s, te xia'an‑ia nuu‑s: —Maxku nde ku ja'an koio‑n.
40009031	Juini daa n‑ja'an‑ia, ko kue'e ka ñayiu ntaka ñuu xndaxio yatni xi'in ñuu ijan n‑ka teku xa n‑kida Jesús xa n‑ka nukonde'a‑s xaxe'e xa n‑ka daxa ni'ni tnu'u‑s.
40009032	Nɨni n‑ka ndee‑s, n‑ka xee ka ñayiu nuu Jesús. Xndeka‑i ɨɨn se ña kuu ja'an ñu'u xaloko anu‑s.
40009033	N‑kine'e Jesús xaloko jan anu‑s. Nu n‑ya'a xa kine'e‑ia xaloko, te n‑kixe'e‑s xa ja'an‑s. Te n‑ka yu'u ñayiu xyuku ijan. Ka xia'an tna'a‑i: —Ña uun ka xini‑ro xa n‑xini‑ro vitna.
40009034	Nu n‑ka teku se fariseu te n‑ka ja'an‑s: —Mee Kui'na taxnuni nuu dava ka xaloko kida xa kua'a se ya'a xa kine'e‑s xaloko ñu'u anu ñayiu —ka kuu‑s, n‑ka ja'an‑s.
40009035	N‑ka xikonuu‑da xi'in Jesús ntaka ñuu na'nu xi'in ñuu kuechi io ijan. N‑dakua'a‑ia ñayiu ntaka veñu'u kuechi Israel. N‑ja'an‑ia nax kada‑i xa kɨu tna'a‑i nuu ñayiu taxnuni Ianyuux nuu‑i. N‑xo ndadava'a‑ia ñayiu ka tna'a dava'a nga kue'e.
40009036	Nu n‑xini Jesús ñayiu xyuku nuu‑ia, n‑kunda'u ini‑ia‑i, chi yo nda'u ka ya'a‑i. Ka kuu‑i ná ka kuu tkachi n‑ka tnukue'e te n‑ka xite ni'no‑tɨ chi ñayo xto'o‑tɨ ñunuu ña'a.
40009037	Te n‑ja'an‑ia nuu‑da ntdaa‑da: —Yo kue'e ñayiu ta kukanu ini ka Ianyuux. Kuenda kɨu trɨu n‑yichi ka kuu‑i, te xaku ni ñayiu io xa nataxtna'a‑i trɨu jan.
40009038	Xijan kuu xa kajan ta'u koio nuu Ianyuux xa na tunda'a ka‑ia ñayiu xa nataxtna'a‑i trɨu jan.
40010001	Nu n‑xika kɨu, te n‑nadataka ña'a Jesús uxi uu daña, se dakua'a ña'a‑ia, te n‑kida‑ia xa n‑kine'e‑da xaloko ñu'u anu ñayiu. Dɨuni n‑kida‑ia xa ndadava'a koio‑da ñayiu ka tna'a dava'a nga kue'e.
40010002	Du'a xnani nɨn uxi uu daña, se n‑tunda'a ña'a Jesús: Se ki'na nuu nani Simón. Dɨuni nani‑sɨ Spedru. Ɨnka‑s kuu Ndrixi, ñani Simón. Ɨnka‑s kuu Jacobo xi'in ñani‑s Sua, se ka kuu da'ya yɨɨ Zebedeo.
40010003	Ɨnka‑s nani Slipe ɨnka‑s nani Stolo, ɨnka‑s nani Tomaxi. Daña nani Steu. Se xijan tvini nandajan gobierno n‑xo kuu‑da. Ɨnka‑s nani Jacobo, da'ya yɨɨ Alfeo. Ɨnka‑s nani Tadeo.
40010004	Ɨnka‑s nani Simón, se n‑yɨtna'a nuu partido Cananista. Ɨnka‑s nani Judas Iscariote, se n‑kida xa tnɨɨ juxtixia Jesús.
40010005	N‑ta'u tniu‑ia nuu‑da ntdaa‑da nax kada koio‑da, te n‑tunda'a ña'a‑ia. N‑ja'an‑ia: —Maxku jɨ'ɨn koio‑n nuu io ñayiu ña ka kuu ñayiu Israel, ni maxku ku jɨ'ɨn koio‑n ñuu Samaria.
40010006	Naa xa jɨ'ɨn‑n ijan dakua'a koio‑n ñayiu Israel ya. Ñayiu Israel ka kuu ná ka kuu tkachi n‑ka xita.
40010007	Ja'an koio‑n nuu ñayiu nuu jɨ'ɨn koio‑n xa vax kuyatni kɨu taxnuni Ianyuux nuu ñayiu ñuñayiu.
40010008	Ndadava'a koio‑n ñayiu ka ku'u. Nadandoto koio‑n ñayiu n‑ka xi'í. Ndadava'a‑n ñayiu ka tna'a kue'e te'yu ñɨɨ. Kine'e koio‑n xaloko xñu'u anu dava ka ñayiu. Ndadava'a du'a nga‑n ñayiu chi n‑kida du'a nga Ianyuux xa kua'a kada koio‑n xijan.
40010009	Maxku dakeé koio‑n tvini kuu oro, ni tvini kuu plata, ni tvini kuu cobre kanana xndandee dujun ka'a‑n.
40010010	Maxku kane'e koio‑n jayate‑n. Maxku kane'e koio‑n ɨnka da'ma xi'in ɨnka tayu ndixa xa nadama‑n. Maxku kane'e‑n karruti‑n. Maxku kane'e‑n ntdaa xijan, chi ta'u ñayiu kidatniu kuu xa ni'i‑i xa kaxi xa ko'o‑i.
40010011	Hora na xee‑n ɨɨn ñuu ka'nu a ɨɨn ñuu luchi, te nduku koio‑n nuu ndexu io ɨɨn ñayiu va'a. Ve'e ñayiu ijan, ndoo koio‑n; maxku dama‑n ve'e ndoo koio‑n.
40010012	Hora na kɨu‑n ve'e jan, te ja'an‑n: “Va'a nga ta'u kuu koio‑n.”
40010013	Nux ta'u ñayiu kuu xa kutuu vii kutuu va'a‑i, daa kutuu‑i. Nux ña'a, mee ni‑n kutuu vii kutuu va'a xaxe'e tnu'u n‑ka ja'an‑n.
40010014	Nux io ɨɨn ve'e a ɨɨn ñuu ñayo ñayiu n‑ka xeka ña'a, ni ñayo‑i n‑xo nini tnu'u‑n, ndee koio‑n. Nɨni ndee‑n ve'e a ñuu ijan kɨdɨ koio‑n xe'e‑n xa na kee ñuyaka xa na kunde'a ñayiu ijan xa n‑kida‑i kuechi.
40010015	Na ja'an ndaa‑r xa nda'u ka ya'a ñayiu ñuu ijan dada ñayiu n‑xio Sodoma xi'in Gomorra kɨu na ndadandaa Ianyuux kuechi ñayiu ñuñayiu.
40010016	ʼTunda'a ña'a‑r xa jɨ'ɨn‑n ñuu ijan na jɨ'ɨn tkachi nuu io lobo, te cuedado koo koio‑n. Vivo koo koio‑n ná vivo koo, te dɨuni ku kuu‑n ná kuu data xa ña tuu nax kida‑tɨ.
40010017	Jɨn ndeka ña'a ñayiu nuu juxtixia ka kidandaa kuechi ñayiu Israel, te janña'a‑s chirrión ñɨɨ xiti veñu'u kuechi; xijan kuu xa cuedado koo koio‑n.
40010018	Jɨn ndeka ña'a‑s nuu se kuu gobernador romano xi'in nuu se ka taxnuni ka. Ntdaa xijan kada ña'a koio‑s xaxe'e‑r xi'in xaxe'e xa kakune'e ña'a‑n nuu‑s xi'in nuu ñayiu ña ka kuu ñayiu Israel.
40010019	Na kandeka ña'a‑s jɨ'ɨn nuu juxtixia, maxku kundu ini‑n, chi hora ijan kachitnu'u ña'a Ianyuux xa ja'an koio‑n nuu‑s.
40010020	Ñadu ndo'o kani ini tnu'u ja'an‑n chi Espíritu Ianyuux kachitnu'u ña'a hora ijan tnu'u ja'an koio‑n nuu se ijan.
40010021	Se io ñani, datuu‑s ñani‑s te ka'ni ña'a koio juxtixia. Se ka kuu taa, datuu‑s da'ya‑s. Ñayiu ka kuu da'ya, ndandita‑i nuu tadɨ'ɨ‑i, te ka'ni ña'a koio‑i.
40010022	Jini u'u ña'a ntdaa ñayiu xaxe'e xa ka kukanu ini ña'a‑n. Nux dani na ku jandixa ña'a koio‑n te ma kande ini ña'a‑n, kɨu na ndixi‑r dananita'u ña'a‑r.
40010023	Hora na kada u'u ña'a ñayiu ɨɨn ñuu, kunu koio‑n. Jɨ'ɨn‑n ɨnka ntuku ñuu. Na ja'an ndaa‑r xa ma ndexio‑n ntdaa ñuu Israel, te ndixi‑r.
40010024	ʼÑayo ñayiu yɨ'ɨ xkuela tu'a ka dada maestru‑i. Dɨuni ñayo ñayiu xinokuechi kunuu ka dada xto'o‑i.
40010025	Se dakua'a ña'a maestru‑s, io‑s xinotu'a na n‑xinotu'a maestru‑s, te n‑kuu; ma kutu'a ka‑s dada maestru‑s. Dani se xinokuechi, io‑s xee ku kuu‑s ná kuu xto'o‑s, te n‑kuu; ma ya'a nduu ña'a‑s. Kuu‑r ná kuu se kuu taa nukee nuve'e‑s. Nux ka ja'an ñayiu xa taa jan kuu Kui'na nani Beelzebú, naka familia‑s ma ku jan tnu'u ñayiu ijan.
40010026	ʼMaxku yu'u koio‑n xa kada ña'a ñayiu, chi xa na'i ka kida‑i tuu na xee kɨu. Xee kɨu jini koio ɨnka ñayiu nax n‑ka kida‑i.
40010027	Xa na'i ja'an‑r xakuaa xiti ɨɨn cuartu, na xee kɨu ja'an koio ndo'o nuu kanda, te teku koio ñayiu. Xa n‑ja'an ni'ni‑r do'o‑n, xee kana koio‑n dɨkɨ ve'e.
40010028	Maxku yu'u koio‑n nuu se ka'ni ña'a, chi ña tuu nax kada‑s anu‑n. Yu'u koio nuu Ia danaa anu‑n xi'in ñɨɨ‑n andea.
40010029	Xaku ni tvini ya'u kɨt ka kuu gorrión. Juini ñatu ya'u‑t, ko ñayo‑t jungava nux ña juini Ianyuux.
40010030	Daa ka kuu mee‑n, chinuu ña'a Ianyuux ntdaa‑n. Nde idi dɨkɨ‑n, n‑ka'u‑ia.
40010031	Xijan kuu xa maxku yu'u koio‑n. Yodo ka ya'u‑n ɨɨn ɨɨn‑n dada kue'e gorrión.
40010032	ʼÑayiu ka ja'an jundu kuu‑r nuu dava ka ñayiu, dani ru'u, ja'an‑r xa xini‑r‑yɨ nuu Taa‑ro Ianyuux, Ia tuu andɨu.
40010033	Ñayiu na ja'an xa ña ka xini ña'a‑i nuu dava ka ñayiu, dɨuni ja'an‑r xa ña xini‑r‑yɨ nuu Taa‑ro Ianyuux, Ia tuu andɨu.
40010034	ʼMaxku kani ini koio‑n xa n‑kixee‑r xa kutuu vii kutuu va'a koio‑n xi'in dava ka ñayiu chi nukuita‑i ka'ni ña'a‑i xi'in espada
40010035	xaxe'e xa tuku jandixa koio‑n. Xaxe'e xijan kada u'u ña'a ñayiu ñuu‑n. Se kuu da'ya, kada u'u‑s taa‑s xaxe'e xa tuku jandixa taa‑s. Ñá kuu da'ya, kada u'u‑ña dɨ'ɨ‑ña xaxe'e xa tuku jandixa dɨ'ɨ‑ña. Ñá kuu xanu, kada u'u‑ña didido‑ña xaxe'e xa tuku jandixa‑ña.
40010036	Jini u'u tna'a ñayiu ɨɨn ni kee ɨɨn ni ve'e.
40010037	Nux kukajan ini ka ñayiu taa‑i a dɨ'ɨ‑i dada ru'u, ñatu natau xa kandeka tna'a‑r xi'in‑i. Dani nux kukajan ini ka‑i da'ya yɨɨ‑i a da'ya dɨ'ɨ‑i dada ru'u ñatu natau xa kandeka tna'a‑r xi'in‑i.
40010038	Nux ña io tu'a‑n xa kuú koio‑n kuenda kɨu se doko curuxi‑s xa nkuitakaa dika‑s ná io tu'a ru'u, ma kuu xa kandeka tna'a‑ro.
40010039	Ñayiu ña ka juini xa kuú‑i xaxe'e‑r, jɨ'ɨn anu‑i andea, ko ñayiu na kuú xaxe'e‑r, kutuu‑i xi'in Ianyuux nɨkava nɨkuita andɨu.
40010040	ʼNux na xe ini ña'a ñayiu ndo'o, dani xe ini ña'a‑i ru'u. Ñayiu xe ini ña'a ru'u, dɨuni xe ini‑i Ia n‑tunda'a ña'a xa vaa‑r.
40010041	Ñayiu xe ini se ja'an tnu'u Ianyuux nuu ñayiu xaxe'e xa kuu‑s se ja'an tnu'u‑ia nuu‑i, ni'i‑i ta'u‑i ná ni'i se ijan ta'u‑s. Dani ñayiu xe ini se kida xava'a xaxe'e xa kuu‑s seva'a, ni'i‑i ta'u‑i ná ni'i se ijan ta'u‑s.
40010042	Ñayiu na juña'a nga xa juña'a nga‑i ñayiu kunda'u kukee xndijun ña'a ru'u xaxe'e xa kuu‑i ñayiu xndijun ña'a, xandaa xakuiti ni'i ñayiu ijan ta'u‑i juini idii yaxi ndute najuña'a‑i‑yɨ —kuu Jesús, n‑ja'an‑ia.
40011001	Nu n‑ja'an Jesús ntdaa xijan nuu nɨn uxi uu daña, se n‑dakua'a ña'a‑ia, te n‑ka kee‑da xi'in‑ia Capernaum. Jua'an koio‑da tɨtnɨ ñuu xa dakua'a‑ia ñayiu.
40011002	Tiempu ijan yɨndi'u Sua vekaa. Nu n‑teku‑s xa kida Cristu kue'e milagru, n‑tunda'a‑s se dakua'a‑s nuu‑ia
40011003	xa kajan tnu'u koio‑s‑ia: —¿Dɨu ndixi kuu se n‑taxi Ianyuux tnu'u‑ia xa kixi‑n a kundetu koio‑da ɨnka‑s a? —kuu‑s, ka xia'an‑s.
40011004	Te n‑ja'an‑ia: —Juan nu'u koio te najani‑n nuu Sua nax n‑ka teku‑n, nax n‑ka xini‑n.
40011005	Juña'a‑n‑sɨ xa ka nukonde'a ñayiu kuaa. Ka nakaka ndaa ñayiu xika yakua. Ka ndva'a ñayiu n‑te'yu ñɨɨ. Ka teku ñayiu n‑ka kudo'o. N‑ka nandoto dava ñayiu n‑xi'í. Dakua'a‑r ñayiu ta teku ka tnu'u Ianyuux, te ɨɨn xava'a kuu tnu'u‑ia.
40011006	Naka ta'u kuu koio‑n nux ña ka dangondita ña'a‑n juini ñatu kida‑r xa xñu ini‑n xa kada‑r, te xndijun ña'a na'i‑n —kuu Jesús, xia'an‑ia nuu‑s.
40011007	Nu n‑ka ndee se n‑tunda'a ña'a Sua, te n‑kixe'e Jesús xa kakune'e‑ia Sua. N‑ja'an‑ia nuu‑da xi'in nuu ñayiu xyuku ijan: —¿Nax n‑ka xe nde'a‑n nuu ñayo io te ñatu nga juun dau? Ñatu n‑ka xe nde'a‑n ɨɨn se kuu ná kuu tnu ite xa jua'an vaxi‑tnu hora kane tachi xa kava uu kava uni anu‑s.
40011008	Ñadu se ni'no da'ma va'a te vita n‑ka xe nde'a‑n, chi se ndix nda'u ndix kee n‑ka xe nde'a‑n. Se xni'no da'ma va'a te vita, xndaxio‑s ve'e se kunxa'nu.
40011009	Se n‑xo ja'an tnu'u Ianyuux nuu‑n n‑ka xe nde'a‑n. Ndandɨ'ɨ ka Sua dada dava ka se n‑ka xo ja'an tnu'u Ianyuux nuu ñayiu. Xandaa xakuiti ndandɨ'ɨ ka‑s.
40011010	Sua kuu se kakune'e ña'a tnu'u Ianyuux yodotnuni. Dɨuni yodotnuni xa n‑ja'an Ianyuux nuu‑r: Ki'na nuu tunda'a‑r ɨɨn se tunda'a‑r jɨ'ɨn. Ijan dada tunda'a ña'a‑r. Kada‑s xa koo tu'a ntdaa ñayiu xa xe ini ña'a‑i na jɨ'ɨn‑n ñuñayiu.
40011011	Ñayiu kutuu nuu taxnuni Ianyuux andɨu, ndandɨ'ɨ ka‑i dada Sua vitna, ko xandaa xakuiti ndandɨ'ɨ ka Sua Bautista dada dava ka ñayiu.
40011012	Nde kɨu n‑kixee Sua Bautista xi'in nde vitna ka kɨu tna'a ñayiu nuu ñayiu ka jandixa xa taxnuni Ianyuux nuu‑i, te ka jantna'a‑i xi'in ñayiu ka kɨu tna'a nuu‑i. Dava se nde'e, juexa taxnuni‑s nuu ñayiu ka jandixa xa taxnuni Ianyuux nuu‑i.
40011013	Xa daa nga n‑chidotnuni Moisés xi'in se n‑ka ja'an tnu'u Ianyuux nuu ñayiu xa kixi Sua.
40011014	Nux io anu‑n xa jandixa koio‑n xa ja'an‑r, jandixa koio xa Sua kuu na n‑xo kuu Elías, se n‑ja'an nuu ñayiu xa n‑ja'an Ianyuux.
40011015	Xaxe'e xa xnini‑n xa ja'an‑r kunini va'a koio xa na kutnuni ini‑n.
40011016	Ndo'o xa ka kuu‑n ñayiu io vitna, ¿Jundu ka kuu‑n na kachi‑r? Ka kuu‑n na ka kuu dichi kuechi xi'in sekuechi xtuu nuu ya'u te
40011017	n‑ka ja'an dava‑s nuu dava ka‑s: “N‑ka tɨu‑r tnuyoo, ko ñayo‑n n‑ka xataxe'e. N‑ka xita‑r yaa ko'yo ini ko ñayo‑n n‑ka nda'i.”
40011018	Du'a ja'an‑r chi Sua, ña n‑xo xaxi‑s xa ka xaxi‑ro. Dɨuni ña n‑xi'i‑s vinu te n‑ka ja'an ñayiu: “Xaloko ñu'u anu‑s.”
40011019	Ndo'o, Ia kuu ñayiu, dava'a nga xa xaxi‑r, te ka ja'an‑n xa kuu‑r se nde'e xaxi. Dɨuni xi'i‑r vinu, te ka ja'an‑n xa kuu‑r se nde'e xi'i. Ka ja'an‑n xa kumani‑r xi'in se ka xijan tvini nandajan gobierno xi'in dava ka ñayiu ka kida kue'e kuechi. Ka xini‑ro nuu ɨɨn xava'a a ɨɨn xa u'u dakua'a ɨɨn maestru ñayiu hora xnde'a‑ro xa ka kida ñayiu dakua'a‑s —kuu Jesús, n‑ja'an‑ia.
40011020	Ijan dada n‑kixe'e‑ia xa kanandee‑ia ñayiu io ñuu nuu n‑kida‑ia kue'e milagru chi ña n‑ka natu ini‑i xa n‑ka kida‑i kuechi. Xia'an‑ia:
40011021	—Nda'u ya'a mee‑n, ñayiu Corazín. Nda'u ya'a mee‑n, ñayiu Betsaida. Nu n‑kida‑r kue'e milagru ñuu Tiro xi'in Sidón ná n‑kida‑r ñuu mee‑n, xá n‑kuna'a n‑ka natu ini ñayiu ñuu ijan xa n‑ka kida‑i kuechi, te kui'no‑i da'ma ndayu te kunukoo koio‑i nuu yaa n‑kuu.
40011022	Nda'u ka ya'a mee‑n, ñayiu Corazín xi'in ndo'o, ñayiu Betsaida dada ñayiu Tiro xi'in Sidón kɨu na ndadandaa Ianyuux kuechi ñayiu ñuñayiu.
40011023	Te mee‑n, ñayiu Capernaum, ma jɨ'ɨn koio‑n andɨu chi keé koio‑n andea chi nuu n‑kida‑r kue'e milagru ñuu Sodoma na n‑kida‑r ñuu mee‑n, katuu na'i Sodoma nde vitna n‑kuu.
40011024	Nda'u ka ya'a koio mee‑n, ñayiu Capernaum, kɨu na ndadandaa Ianyuux kuechi ñayiu ñuñayiu dada ñayiu n‑xio Sodoma —kuu Jesús, n‑ja'an‑ia.
40011025	Ijan dada n‑kixe'e‑ia xa ja'an‑ia nuu Taa‑ro Ianyuux: —Taa‑ro Ianyuux, Ia taxnuni andɨu xi'in ñuñayiu, ndadaka'nu ña'a‑da, chi ñatu n‑datuu‑n xa'a nuu ñayiu ka tu'a va'a tutu, ñayiu io xaxtnuni xa kutnuni ini‑i, ko n‑datuu‑n ntdaa xa'a nuu ñayiu ña ka tu'a. Ná kuu sekuechi ka kuu‑i.
40011026	Du'a n‑kida‑n, Taa‑ro, chi du'a n‑kuu anu‑n —kuu Jesús, xia'an‑ia nuu Taa‑ro Ianyuux.
40011027	Ijan dada n‑ja'an‑ia nuu‑da ntdaa‑da xi'in nuu ñayiu xyuku ijan: —N‑taxi Ianyuux xaxtnuni xa ntdaa xa kuu xa xino xini‑r. Ñayo ñayiu xini xa kuu‑r Da'ya Yɨɨ Ianyuux. Ñayo kutnuni ini jundu kuu‑r, nani Taa‑ro Ianyuux. Mee ni Taa‑ro Ianyuux xini jundu kuu‑r, te mee ni‑r xini jundu kuu Taa‑ro Ianyuux. Dɨuni jini dava ka ñayiu ñu ini‑r xa juña tnu'u‑r jundu kuu‑ia. Ña yoo ka ñayiu xini jundu kuu‑ia, idii mee‑r.
40011028	Ka jandixa‑n kue'e ley ñayiu xana'a; xijan kuu ná kuu tniu ndee ka kida‑n xi'in ɨɨn xa vee xndido‑n. Ta ki tu'a koio xa kunini‑n tnu'u‑r te kada‑r xa ndetatu‑n.
40011029	Junukuechi koio nuu‑r, te dakua'a ña'a‑r te vivii ta'u tniu‑r nuu‑n. Nux xijan na kada koio‑n ma kɨ ini ka‑n xa ya'a‑n te kutuu vii kutuu va'a‑n.
40011030	Ma nda'u ya'a‑n xa junukuechi koio‑n nuu‑r.
40012001	N‑xee ntuku ɨnka kɨu sabado, te n‑ka ya'a‑da xi'in‑ia ɨɨn nuu ñu'u trɨu. Nɨni n‑ka ya'a‑da n‑ka tnundodo‑da trɨu jan xaxe'e xa ka kojon‑da. N‑ka kɨɨn‑da te n‑ka xaxi‑da.
40012002	N‑ka xini se fariseu, te n‑ka ja'an‑s nuu Jesús: —Kunde'a xa ka kida se dakua'a‑n. ¿Nakuenda ka kida‑s ɨɨn xa ña xejoon Ianyuux xa kada‑ro kɨu kuu sabado?
40012003	Te n‑ja'an‑ia: —¿Nax kuu xa ña ka ka'u‑n nuu yodotnuni xa n‑kida David xi'in se xndeka tna'a xi'in‑s ɨɨn vuelta na ka kojon‑s?
40012004	N‑kɨu‑s veñu'u te n‑ka xaxi‑s tila n‑ka doko dutu nuu Ianyuux. Ñatu n‑xo xejoon Ianyuux xa kaxi ɨnka ñayiu tila ijan chi diko ni dutu xejoon‑ia xa kaxi‑s, ko n‑ka xaxi David xi'in se xnetna'a xi'in‑s.
40012005	N‑chidotnuni Moisés xa ñadu kuechi kuu xa ka kidatniu dutu xiti veñu'u kɨu sabado. ¿Ñayo‑n ka'u nuu yodotnuni xijan u?
40012006	Ndandɨ'ɨ ka ru'u dada veñu'u.
40012007	N‑ja'an Ianyuux: “Io xa kunda'u ini koio‑n ñayiu nda'u ka ya'a, ñadu io xa doko koio‑n ɨɨn xa ka jandodo‑n nuu altar.” Nu n‑ka kutnuni ini‑n xa'a, ma tekuechi koio‑n ñayiu n‑kuu.
40012008	Ru'u, Ia kuu ñayiu, taxnuni‑r nuu ñayiu, te ta'u tniu‑r nuu‑i nax kada‑i kɨu kuu sabado —kuu‑ia, xia'an‑ia.
40012009	Ijan dada jua'an koio‑da xi'in‑ia veñu'u luchi ñuu‑da xi'in‑ia. Ijan tuu ɨɨn se natɨyɨ nda'a.
40012010	N‑ka xitoyu'u se fariseu Jesús chi n‑ka kuu‑s xa tekuechi neñuu‑s‑ia. Ka xia'an‑s: —¿Io va'a xa ndadava'a‑ro ñayiu ku'u kɨu sabado a?
40012011	Te xia'an Jesús: —Nux io ɨɨn tkachi‑n te kɨu kuu sabado n‑kekava‑tɨ ɨɨn yaú, ¿ma jɨn nutava‑n‑tɨ juini kɨu ndetatu‑ro kuu a?
40012012	Yodo ka ya'u ñayiu dada tkachi. Xijan kuu xa xejoon Ianyuux xa kida‑r xava'a kɨu kuu sabado.
40012013	Ijan dada n‑ja'an‑ia nuu se natɨyɨ nda'a: —Dakaa nda'a‑n. Te n‑dakaa‑s nda'a‑s te n‑ndva'a ná n‑xio.
40012014	Te n‑ka kee se fariseu. N‑ka kida ɨnuu‑s janda kada‑s xa ka'ni koio‑s Jesús.
40012015	Nu n‑teku Jesús xijan, n‑kee‑ia ijan. Ntdaa‑da xi'in kue'e ka ñayiu n‑ka nukuitandijun‑ia. N‑ndadava'a‑ia ntdaa ñayiu ku'u.
40012016	Te n‑ja'an‑ia xa maxku datuu koio‑da jundu kuu‑ia.
40012017	Du'a n‑xetna'a tnu'u n‑chidotnuni Isaías, se n‑ja'an tnu'u Ianyuux nuu ñayiu. N‑ja'an Ianyuux:
40012018	Na yoo Ia xinokuechi nuu‑r ya'a. N‑kaxi dɨɨn‑r‑ia, te mani juini‑r‑ia. Yo kudɨ ini‑r xa kida‑ia tniu‑r. Kada‑r xa ju'un Espíritu‑r anu‑ia. Ja'an‑ia nuu ñayiu ñuñayiu xa ndadandaa‑r kuechi‑i.
40012019	Ma jantna'a tnu'u‑ia xi'in ñayiu. Dɨuni ma kana xee‑ia na kana tatnu. Dɨuni ma dakua'a‑ia ñayiu ichi ka'nu xiti ñuu nde na ndadandaa‑ia kuechi‑i.
40012020	Tnu ite n‑tna'nu kuu ná kuu ñayiu ka kunda'u ka kukee, ma ka'nde‑ia. Yaa ñu'u candil vi'i nga koko kuu ná kuu ñayiu ñatu ka kukanu ini ña'a va'a, ma nda'va‑ia. Ma daa kada‑ia xijan nde na ndadandaa‑ia kuechi‑i. Ijan dada nduu‑i ñayiu va'a.
40012021	Ntdaa ñayiu ñuñayiu kukanu ini xa dananita'u ña'a‑ia. Du'a n‑chidotnuni Isaías.
40012022	Ɨnka kɨu xndeka ñayiu ɨɨn se ñu'u xaloko anu‑s n‑ka xee nuu Jesús. Kuaa‑s n‑kaku‑s te ña kuu ja'an‑s. N‑ndadava'a‑ia‑s. Danaa n‑kixe'e‑s ja'an‑s, te n‑kukanda nuu‑s.
40012023	Kue'e ñayiu xyuku nuu‑ia hora ijan. N‑ka xini‑i xa'a te n‑ka yu'u ntdaa‑i, chi ñatu n‑ka xani ini‑i xa daa kada‑ia, te n‑ka xia'an tna'a‑i: —¿Ñadu se ya'a kuu da'ya dana David a?
40012024	Dɨuni xyuku se fariseu ijan. N‑ka teku‑s xa n‑ka ja'an ñayiu xyuku ijan te n‑ka xia'an tna'a‑s: —Mee Kui'na nani Beelzebú taxnuni nuu dava ka xaloko kida xa kua'a se ya'a xa kine'e‑s xaloko ñu'u anu ñayiu.
40012025	N‑kutnuni ini Jesús xa n‑ka ja'an‑s te n‑ja'an‑ia: —Nux ka jantna'a se ka taxnuni ɨɨn ñuu xi'in ntna'a ka taxnuni‑s, danaa tna'a‑s. Dani ñayiu xtuu ka'nu ɨɨn ve'e, nux ka jantna'a‑i ma kutuu ka'nu ka‑i.
40012026	Nux kine'e Satanás xaloko xñu'u anu ñayiu, te ka jantna'a ntna'a mee‑i, ma kuu ka xa taxnuni‑i.
40012027	Nux Beelzebú kida xa kine'e‑r xaloko, dɨuni Beelzebú kida xa kine'e se dakua'a‑n xaloko ñu'u anu ñayiu nuda. Se dakua'a mee‑n ka datuu ña'a.
40012028	Espíritu Ianyuux kida xa kine'e‑r xaloko. Xaxe'e xa kida‑ia xa kine'e‑r‑yɨ, xijan kuu xa ka xini‑n xa n‑kixe'e xa taxnuni Ianyuux nuu‑n, te io xa jandixa koio‑n‑ia.
40012029	Ná kuu ɨɨn se ndaku te nde'e‑s kuu Beelzebú. Nde na duku ñayiu se ijan, ijan dada ndaku‑i xa kɨu‑i ve'e‑s xa du'u‑i xaxii‑s.
40012030	ʼÑayiu ña ka kuu ɨnuu xi'in‑r ka kida xa ma kunini dava ka ñayiu xa ja'an‑r. Ñayiu ña dataka ñayiu xa kunini‑i xa ja'an‑r, kuenda kɨu xate ni'no‑i‑yɨ xa maxku teku‑i xa ja'an‑r.
40012031	ʼKachi tnu'u ña'a‑r xa taxkanu ini Ianyuux kuechi n‑ka kida ñayiu. Juini kui'a na ja'an ña'a‑i ru'u, Ia kuu ñayiu, a mee Taa‑ro Ianyuux, taxkanu ini‑ia‑i, ko ma taxkanu ini‑ia ñayiu kui'a ja'an Espíritu‑ia. Dɨuni taxkanu ini‑ia ñayiu n‑ka kida ɨnka ɨnka kuechi.
40012032	Juini kui'a na ja'an ña'a ñayiu ru'u, Ia kuu ñayiu, taxkanu ini‑ia‑i, ko ma taxkanu ini‑ia ñayiu kui'a ja'an Espíritu‑ia. Ma taxkanu ini‑ia‑i ñuñayiu ya'a, ni ɨnka vida.
40012033	ʼYutnu juun xavidi, ñatu juun‑tnu ɨɨn xa ña xiniñu'u. Tnunde'a vax te'yu, ñatuka xiniñu'u nde'a juun‑tnu. Ka xini‑n nuu na yutnu kuu‑tnu hora xnde'a‑n xavidi juun‑tnu. Daa ka kuu ñayiu va'a xi'in ñayiu loko.
40012034	Mee ni xaloko xadu'a ka ja'an‑n chi da'ya Kui'na ka kuu‑n. Xa xñu'u anu‑n xijan ka ja'an‑n.
40012035	Nux va'a‑n, va'a ka ja'an‑n. Nux loko‑n, kui'a ka ja'an‑n.
40012036	Kɨu na ndadandaa Ianyuux kuechi ñayiu, kundaa kuechi‑i xaxe'e xa n‑ka jan nee n‑ka jan yichi‑i.
40012037	Xaxe'e tnu'u ka ja'an ñayiu kundaa kuechi‑i, te ja'an Ianyuux nuu io kuechi‑i a ña tuu na kuechi‑i io —kuu Jesús, n‑ja'an‑ia.
40012038	N‑ka teku se fariseu xi'in se ka tu'a va'a ley n‑chidotnuni Moisés xa n‑ja'an Jesús, te ka xia'an‑s nuu‑ia: —Maestru, kada ɨɨn milagru xa na kunde'a‑r ntdaa‑r te jandixa ña'a‑r.
40012039	Te xia'an Jesús: —Ndo'o, ñayiu io vitna unu loko‑n. Ka najuen tnu'u‑n ɨɨn xa ka xani ini‑n xa kuu‑i Ianyuux. Ka ja'an‑n xa kada‑r ɨɨn milagru. Ma kuu xa jini‑n xijan. Diko ni jini koio‑n xa ya'a‑r ná n‑ya'a Jonás, se n‑ja'an nuu ñayiu xa n‑ja'an Ianyuux.
40012040	Uni nduu uni niu, n‑kaa ni'no Jonás xiti chaka ka'nu te dɨuni uni nduu uni niu kava ru'u, Ia kuu ñayiu xiti ñu'u.
40012041	Te ñayiu Nínive datuu koio‑i kuechi n‑ka kida‑n. Nandoto koio ndo'o, ñayiu io vitna xi'in ñayiu Nínive, te kuyuku‑n xi'in‑i kɨu na ndadandaa Ianyuux kuechi ñayiu, te datuu koio‑i kuechi n‑ka kida‑n, chi ña n‑ka natu ini‑n xa n‑ka kida‑n kuechi, ko mee‑i n‑ka natu ini xa n‑ka kida‑i kuechi ná n‑ja'an Jonás tnu'u Ianyuux nuu‑i. Vitna n‑kixee ru'u, te ndandɨ'ɨ ka‑r dada Jonás, te ñatu ka jandixa ña'a‑n.
40012042	Dani ɨɨn ñadɨ'ɨ n‑kunxa'nu n‑xio do sur, nandoto‑ña xi'in ñayiu io vitna, te taka koio‑ña xi'in‑i, te datuu‑ña kuechi‑i, chi ña xnini‑i xa ja'an‑r. Xika n‑kixi ñá ijan xa kunini‑ña tnu'u ndichi n‑ja'an Salomón. Kuna'a koio xa n‑kixee ru'u te ndandɨ'ɨ ka‑r dada Salomón, te ñatu ka jandixa ña'a‑n —kuu Jesús, xia'an‑ia nuu‑s.
40012043	Ijan dada n‑kɨu‑da xi'in Jesús ɨɨn ve'e, te n‑ja'an‑ia: —Hora kane ɨɨn xaloko anu ɨɨn ñayiu, te xikonuu‑i nuu ñayo io. Nduku‑i ɨɨn nuu ndetatu‑i te ma ni'i‑i nuu ndetatu‑i.
40012044	Ijan dada kani ini‑i: “Va'a ka nuu na ndeé‑ro anu ñayiu n‑kane‑ro.” Naxee‑i te jini‑i xa n‑natɨ'u nuu n‑nane‑i te va'a n‑xe kotna'a ndatniu.
40012045	Ijan dada nkueka‑i uxa tna'a ka xaloko ka dada mee‑i, te ndeé‑i xi'in xaloko ijan te ju'un koio‑i anu ñayiu ijan. Te nda'u ka ya'a ñayiu ijan hora ijan dada xaki'na. Daa ya'a ñayiu io vitna —kuu Jesús.
40012046	Nɨni ja'an Jesús xijan, n‑xee dɨ'ɨ‑ia xi'in ñani‑ia yata ve'e nuu tuu‑ia. N‑ka xo ndetu ña'a‑ña, chi n‑ka juini‑ña xa ndatnu'u koio‑ña xi'in‑ia.
40012047	Te n‑xian tnu'u ɨɨn se n‑xian tnu'u Jesús: —Ndetu ña'a dɨ'ɨ‑n xi'in ñani‑n yata ve'e xa ndatnu'u‑n xi'in‑ña.
40012048	Xia'an Jesús nuu‑s: —Na kachi tnu'u ña'a‑r jundu ka kuu ñani‑r xi'in dɨ'ɨ‑r.
40012049	Te n‑dane'e nda'a ña'a‑ia ntdaa daña se dakua'a ña'a‑ia te n‑ja'an‑ia: —Mee‑n, ɨɨn ɨɨn‑n kuu dɨ'ɨ‑r, kuu ñani‑r, ku'a‑r du.
40012050	Ntdaa‑n xi'in ntdaa ñayiu kida xa juini Taa‑ro Ianyuux, Ia tuu andɨu, ka kuu dɨ'ɨ‑r, ñani‑r, ku'a‑r du.
40013001	Kɨu ni ijan n‑ka kee‑da xi'in Jesús ve'e tuu‑ia. Jua'an koio‑da xi'in‑ia yu'u mar, te n‑nukoo‑ia ijan.
40013002	Kue'e ñayiu n‑ka taka yu'u mar jan. Xaxe'e xijan n‑keé‑ia ɨɨn barcu, te n‑nukoo‑ia xiti barcu jan.
40013003	Kue'e xa n‑ja'an‑ia nuu‑da ntdaa‑da xa dakua'a ña'a‑ia. N‑ja'an‑ia: —N‑xio ɨɨn se xitu trɨu. Juan dada'u‑s trɨu‑s.
40013004	Dava trɨu n‑dada'u‑s jan n‑ndava ichi, te n‑ka xee chilidaa te n‑ka xaxi‑tɨ.
40013005	Dava trɨu n‑ndava nuu ñu'u yadi nuu kaa yuú. Yachi n‑ka xite, chi kako'yo nuu ñu'u jan,
40013006	ko nu n‑ndii, n‑ka dii te n‑ka yichi xaxe'e xa ña n‑xika yo'o‑i.
40013007	Dava trɨu n‑ndava nuu yuku iñu. Ntdaa n‑ka xite, ko ña n‑xejoon yuku iñu jan xa kue'nu, te n‑ka kuchachi.
40013008	Dava trɨu n‑xe kava nuu ñu'u kojon jan n‑xa'nu te n‑kua'a. Ntna'a ɨɨn ɨɨn yoko trɨu ñu'u ɨɨn ɨɨn cientu nuni. Dava yoko trɨu jan n‑kee uni diko uni diko nuni. Dava yoko trɨu jan n‑kee oko uxi, oko uxi nuni.
40013009	Xaxe'e xa xnini‑n xa ja'an‑r kunini va'a koio xa na kutnuni ini‑n.
40013010	Te n‑ka xetu'a ntdaa daña‑ia. Ka xia'an‑da: —¿Nakuenda ja'an‑n tnu'u ñayo ñayiu kutnuni ini?
40013011	Te n‑ja'an Jesús nuu‑da ntdaa‑da: —Kida Ianyuux xa kutnuni ini koio‑n xa mee‑ni‑ia na'a, ko dava ka ñayiu ñatu juini‑ia xa kutnuni ini‑i. Xa kakune'e‑r kuu xa tuu‑ia andɨu te taxnuni‑ia nuu‑n.
40013012	Ñayiu ka kutnuni ini xa'a vitna, kutnuni va'a ka ini‑i kɨu jɨ'ɨn‑ro. Ñayiu ña ka kutnuni va'a ini vitna, ni ita'u ma kutnuni ini koio‑i kɨu jɨ'ɨn‑ro.
40013013	Xijan kuu xa ja'an‑r tnu'u ña ka kutnuni ini‑i nuu‑i. Xijan kuu xa: Kunde'a‑i, ko mayo‑i ke ini. Kunini koio‑i, ko mayo‑i kutnuni ini.
40013014	Tnu'u ya'a n‑chidotnuni Isaías. Du'a n‑chidotnuni‑s: Juini dani na kunini koio‑n, ko mayo‑n kutnuni ini. Juini dani na kunde'a koio‑n, ko mayo‑n ke ini.
40013015	Ma jandixa ñayiu tnu'u teku‑i, chi unu xee ini‑i. Ñatu ke ini‑i, ni ñatu kutnuni ini‑i. Kuenda kɨu n‑xadɨ‑i do'o‑i xa maxku teku koio‑i. Kuenda kɨu n‑xadɨ‑i nuu‑i xa maxku kunde'a‑i. Du'a kida‑i, chi ñatu juini‑i xa kutnuni ini‑i. Ni ñatu juini‑i xa natu ini‑i xa n‑ka kida‑i kuechi xa na kua'a taxkanu ini‑r‑yɨ te dananita'u‑r‑yɨ. Du'a n‑chidotnuni‑s.
40013016	ʼNaka ta'u kuu koio ndo'o chi xnde'a‑n xa kida‑r te xnini‑n xa ja'an‑r te ka kutnuni ini‑n nax kuu xa ja'an‑r.
40013017	Na ja'an ndaa‑r xa kue'e se n‑ja'an nuu ñayiu xa n‑ja'an Ianyuux xi'in dava ka ñayiu ka jandixa xa n‑ta'u tniu‑ia n‑ka juini xa jini koio‑i xa kida‑r. N‑ka juini‑i xa jini‑i xa xnde'a‑n vitna, ko ñayo‑i n‑xini. N‑juini‑i xa kunini koio‑i tnu'u xnini mee‑n, ko ña n‑kuu xa kunini‑i.
40013018	ʼKunini koio na ja'an‑r nax kuu cuentu se xitu trɨu.
40013019	Ñayiu ka teku nax io xa kada‑i xa kɨu tna'a‑i nuu ñayiu taxnuni Ianyuux nuu‑i, te ña ka kutnuni ini‑i xa n‑ka teku‑i, kuenda kɨu ichi nuu ndava trɨu jan ka kuu‑i. Xee Kui'na te daja'an ña'a‑i xa maxku kunini koio ka‑i tnu'u jan.
40013020	Nuu kaa yuú nuu n‑ndava trɨu jan kuu ná kuu ñayiu xnini tnu'u Ianyuux. Ka kudɨ ini‑i te yachi ka jandixa‑i tnu'u jan.
40013021	Ña tuu na yo'o trɨu n‑xika nuu ñu'u jan. Xijan kuu ná kuu ñayiu xaku ni kɨu jandixa tnu'u jan. Na nda'u ya'a‑i a kida ña'a dava ka ñayiu ɨɨn xa kida ña'a‑i xaxe'e xa ka jandixa‑i xa ja'an‑r, te ka dandoo‑i xa n‑ka dakua'a‑i xaxe'e xa ka kujanuu‑i.
40013022	Nuu ñu'u nuu n‑ndava trɨu me'ñu yuku iñu, ka kuu ñayiu ka teku xa ja'an‑r. N‑kida yuku iñu xa n‑kuchachi trɨu jan, te ñatu n‑kua'a. Ka chi ini ñayiu ijan xa ma ni'i koio‑i tvini xa kutuu va'a koio‑i ñuñayiu. Yɨ ini ka‑i xijan dada Ianyuux, te ña ka kida ka‑i xa juini‑ia.
40013023	Nuu ñu'u va'a nuu n‑da'u trɨu jan, xijan kuu ñayiu xnini tnu'u Ianyuux, te ka kutnuni ini‑i. Dava yoko trɨu jan n‑kee ɨɨn cientu ɨɨn cientu nuni. Dava yoko trɨu jan n‑kee uni diko, uni diko nuni. Dava yoko jan n‑kee oko uxi, oko uxi nuni —kuu Jesús, n‑ja'an‑ia.
40013024	Ijan dada n‑ja'an ka‑ia ɨnka tnu'u kandee nuu ñayiu xyuku ijan. Xia'an‑ia: —Kuenda kɨu ɨɨn se xitu trɨu kuu Ianyuux xa taxnuni‑ia nuu ñayiu. N‑dada'u‑s trɨu nuu ñu'u‑s.
40013025	Nu n‑kidi‑s, n‑ka xe kate se ka xini u'u ña'a ndɨjɨn cebadilla nuu n‑dada'u‑s trɨu jan, te n‑ka ndee‑s; ka nu'u‑s.
40013026	N‑xite trɨu jan te n‑ka xa'nu. Dɨuni n‑ka xa'nu cebadilla. N‑ka xini se ka xinokuechi nuu xto'o ñu'u jan xijan,
40013027	te n‑ka xe juña tnu'u‑s xto'o‑s. Ka xia'an‑s: “Dito, ¿Nax kuu xa n‑kane cebadilla nuu trɨu‑n?, te mee ni trɨu va'a n‑dada'u‑n”, kuu‑s, ka xia'an‑s.
40013028	Xia'an xto'o‑s nuu‑s: “Xijan n‑kida ɨɨn se xini u'u ña'a.” Te ka xia'an se xinokuechi jan nuu‑s: “¿Nax kachi‑n? ¿Jɨn tnu'u koio‑da cebadilla, te janyuku‑da ɨɨn nuu janyuku‑da u?”
40013029	Te xia'an‑s: “Ña'a, maxku tnu'u koio‑n na ña'a tnu'u koio‑n xi'in nde trɨu.
40013030	Daa na koo na'i nde kɨu na ndone'e‑ro. Kɨu ijan juña'a‑r nuu se ka'nde trɨu jan. Ki'na ka cebadilla ka'nde koio, te janyuku koio‑n xa dakeé koio‑n nuu nu'u. Ijan dada ka'nde koio‑n trɨu jan te chi'i‑n ɨɨn yaka.” Kuu xto'o ñu'u trɨu jan, n‑xia'an‑s nuu se ka xinokuechi nuu‑s.
40013031	Ijan dada n‑ja'an‑ia ɨnka xa n‑ja'an‑ia nuu‑da ntdaa‑da xi'in nuu ñayiu xyuku ijan: —Ñayiu n‑kɨu tna'a nuu ñayiu taxnuni Ianyuux nuu‑i nde andɨu kuu ná kuu ndɨjɨn tnumaxtaxa. N‑dakeé ɨɨn se n‑dakeé idii ni ndɨjɨn‑tnu nuu ñu'u‑s.
40013032	Yava ka ndɨjɨn tnumaxtaxa dada ndɨjɨn ku'u, ko dujun ka xa'nu‑tnu dada ku'u te ka xajan chilidaa taka‑tɨ da'nda‑tnu.
40013033	Ijan dada n‑ja'an‑ia ɨnka tnu'u kandee nuu‑da ntdaa‑da: —Ñayiu n‑kɨu tna'a nuu ñayiu taxnuni Ianyuux nuu‑i, ka kuu ná kuu levadura. N‑tnɨɨ ɨɨn ñadɨ'ɨ levadura te n‑daka ni'no‑ña xi'in oko uu litro yuchi trɨu. N‑ndaa yuxa jan nde n‑xee na koo —kuu Jesús, n‑ja'an‑ia.
40013034	Diko ni tnu'u kandee n‑xo ja'an‑ia nuu‑da xi'in nuu ñayiu n‑ka xo nataka nuu‑ia; ña n‑xo ja'an ndaa‑ia.
40013035	Xijan n‑xo ja'an‑ia xa na jɨn tna'a xa n‑chidotnuni ɨɨn se n‑ja'an nuu ñayiu xa n‑ja'an Ianyuux. N‑chidotnuni‑s: Tnu'u kandee ja'an‑r na dakua'a‑r ñayiu. Juña tnu'u‑r‑yɨ ɨɨn xa mee ni Ianyuux na'a nde na n‑xe kavatuu ñuñayiu.
40013036	Ijan dada n‑dandoo‑ia ñayiu xyuku ijan te n‑xe juindodo nuu‑ia xa juan nu'u‑ia ve'e n‑xeen nuu‑ia. Ijan dada xndijun uxi uu daña, se dakua'a ña'a‑ia jua'an ve'e‑ia. Te ka xia'an‑da nuu‑ia: —¿Nakuenda n‑kakune'e‑n xa n‑kane cebadilla nuu kaa trɨu?
40013037	Te n‑ja'an Jesús nuu‑da ntdaa‑da: —Se n‑dada'u trɨu kuu ru'u, Ia kuu ñayiu,
40013038	te ñu'u trɨu kuu ñuñayiu. Trɨu ka kuu ñayiu n‑ka kɨu tna'a nuu ñayiu taxnuni Ianyuux nuu‑i. Cebadilla ka kuu ñayiu kida xaloko juini Kui'na.
40013039	Se xini u'u ña'a te n‑xate‑s cebadilla kuu Kui'na. Trɨu n‑yichi kuu ñayiu kuyuku kɨu na naa ñuñayiu. Se ka'nde trɨu te taxtna'a‑s kuu ángel, ia ka xinokuechi nuu Ianyuux.
40013040	Xa keé cebadilla nuu nu'u kuu xa ya'a na naa ñuñayiu.
40013041	Kɨu ijan tunda'a ru'u, Ia kuu ñayiu, ángel, ia ka xinokuechi nuu Ianyuux, xa kine'e dɨɨn‑ia ñayiu ñatu ka jandixa tnu'u n‑ja'an Ianyuux nuu ñayiu va'a. Ñayiu ya'a n‑ka daja'an dava ka ñayiu xa maxku jandixa ka‑i Ianyuux. Ma kandeka tna'a ka‑i xi'in ñayiu n‑ka kɨu tna'a nuu ñayiu taxnuni Ianyuux nuu‑i.
40013042	Dakeé‑ia ñayiu jan andea. Ijan nde'e nda'i koio‑i te nde'e kiti ini‑i nuu Ianyuux.
40013043	Kɨu ijan ndii ñayiu n‑ka jandixa xa n‑ja'an Ianyuux ná ndii ngandii. Xaxe'e xa xnini‑n xa ja'an‑r kunini va'a koio xa na kutnuni ini‑n.
40013044	ʼKuenda kɨu ɨɨn xa yo ya'u yɨnduxi nuu ñu'u xitu ɨɨn ñayiu kuu nuu taxnuni Ianyuux. Hora na nani'i ɨɨn se nani'i xijan, nachinduxi‑s. Xaxe'e xa yo kuvete‑s xa n‑nani'i‑s xa'a, jɨn nudiko‑s ntdantu'u xaxii‑s te jueen‑s ñu'u ijan.
40013045	ʼDɨuni kuenda kɨu ɨɨn perla yo ya'u kuu nuu taxnuni Ianyuux. Se xko xeen perla te nadiko‑s,
40013046	na jini‑s ɨɨn perla yo ya'u, nadiko‑s ntdantu'u xaxii‑s te jueen‑s perla jan.
40013047	ʼKuenda kɨu ñunu tava‑ro chaka kuu nuu taxnuni Ianyuux. N‑keé ñunu jan nuu mar, te kue'e nuu chaka n‑ka keé xiti‑i.
40013048	Nu n‑chitu ñunu jan, te n‑ka ñu'u se ka tava chaka ñunu jan yu'u mar, te n‑ka nukoo‑s xa n‑ka kine'e dɨɨn‑s chaka va'a. N‑ka dakee‑s chaka va'a xiti yɨka, te n‑ka dajane‑s chaka ña ka xiniñu'u.
40013049	Du'a ya'a ñayiu na naa ñuñayiu. Kixi ángel, ia ka xinokuechi nuu Ianyuux te kaxi koio‑ia ñayiu ka jandixa xa ta'u tniu Ianyuux nuu ñayiu loko.
40013050	Dakeé koio‑ia ñayiu loko jan andea. Ijan nde'e nda'i koio ñayiu jan, te nde'e kiti ini‑i nuu Ianyuux —kuu Jesús, n‑ja'an‑ia nuu‑da ntdaa‑da.
40013051	Ijan dada n‑xijan tnu'u ña'a Jesús ntdaa‑da: —¿N‑ka kutnuni ini‑n xa n‑ja'an‑r a? —Joon —kuu‑da, ka xia'an‑da nuu‑ia.
40013052	Te n‑ja'an‑ia ɨnka ntuku tnu'u kandee: —Nux ka ka'u se ka tu'a va'a ley n‑chidotnuni Moisés ley Ianyuux kakune'e xa taxnuni‑ia nuu ñayiu, kuenda kɨu ɨɨn xto'o ve'e ka kuu‑s xa koto‑s xa yo ya'u neva'a‑s, te kine'e‑s xa ma juetniu ka‑s. Nani kine'e‑s ndatniu na'a n‑kuu io, dani kine'e‑s ndatniu xee —kuu‑ia, n‑ja'an‑ia.
40013053	Nu n‑ya'a xa n‑ja'an‑ia ntdaa tnu'u ijan nuu ñayiu, te n‑ndee‑ia ijan.
40013054	N‑naxee‑ia ñuu‑ia, te n‑xo dakua'a‑ia ñayiu xiti veñu'u ijan. N‑ka yu'u anu ñayiu te n‑ka xia'an tna'a‑i: —Nava kua'a‑s xa'a. ¿Jundu n‑dakua'a ña'a xa yo va'a tu'a‑s? ¿Jundu n‑tunda'a ña'a xa taxnuni‑s?
40013055	Da'ya carpinteru ni kuu‑s. Dɨ'ɨ‑s kuu María te ñani‑s kuu Jacobo, José, Simón, Judas du.
40013056	Dɨuni ya'a xtuu ku'a‑s. ¿Ndexu n‑kua'a‑s ntdaa xa'a?
40013057	Ña n‑ka xe ini‑i‑ia chi ñatu n‑kida‑ia xa n‑ka ñu ini‑i xa kada‑ia. Te xia'an‑ia nuu‑i: —Dava'a nga ñuu ka najuen tnu'u ñayiu se ka ja'an tnu'u Ianyuux nuu ñayiu. Idii nga ñuteyu mee‑s ña ka xe ini ña'a ñayiu. Dɨuni ña xe ini ña'a ñayiu xtuu nukee nuve'e‑s.
40013058	Xaxe'e xa ña n‑ka kukanu ini ña'a ñayiu ñuu‑ia jan, xijan kuu xa ña n‑kida‑ia kue'e milagru.
40014001	Tiempu ijan n‑xite ndodo xa ja'an Jesús, te n‑teku Herodes, se taxnuni xa kida Jesús.
40014002	N‑ja'an‑s nuu se ka xinokuechi nuu‑s: —Dɨu‑s kuu Sua Bautista. N‑nandoto‑s. Xijan kuu xa kua'a‑s kada‑s milagru —kuu Herodes, n‑xia'an‑s.
40014003	-
40014004	Du'a n‑kuu xa n‑xi'í Sua. N‑tnɨɨ Herodes‑sɨ. N‑duku ña'a‑s te n‑chindi'u ña'a‑s vekaa xaxe'e xa n‑ja'an Sua nuu‑s xa ñatu n‑jandixa‑s ley Ianyuux. Daa n‑ja'an Sua nuu‑s, chi tuu‑s xi'in Herodías, ñá kuu ñadɨ'ɨ ñani‑s, se nani Slipe.
40014005	N‑kuu Herodes xa ka'ni‑s Sua, ko n‑yu'u‑s xa ndandita koio ñayiu distrito ijan, chi ka xini‑i xa Sua n‑kuu se ja'an tnu'u Ianyuux nuu ñayiu.
40014006	Kɨu n‑naxee yoo kɨu n‑kaku Herodes, daa n‑xataxe'e da'ya dɨ'ɨ Herodías nuu se xtuu viko‑s, te yo n‑tna ini‑s xa xataxe'e‑i.
40014007	Xijan kuu xa n‑kida‑s uxi dɨkɨ nda'a‑s xa n‑chinaa‑s xa dava'a nga xa kajan‑i juña'a‑s.
40014008	Te n‑ja'an dɨ'ɨ‑i nuu‑i xa na kajan‑i dɨkɨ Sua. Te daa xia'an‑i nuu Herodes: —Na kava ndodo dɨkɨ Sua Bautista ɨɨn nuu ko'o, te taxi‑n —kuu‑i, xia'an‑i.
40014009	-
40014010	Yo n‑tnau ini Herodes, te n‑chi ini‑s, ko xaxe'e xa n‑chinaa‑s xi'in xaxe'e xa n‑ka teku se ka xaxde'ñu xi'in‑s xa n‑chinaa‑s, xijan kuu xa n‑ta'u tniu‑s nuu se ka xinokuechi nuu‑s xa na ka'nde‑s dɨkɨ Sua, te na juña'a koio‑s dɨkɨ‑s dichi ijan.
40014011	Ne'e ɨɨn‑s ko'o kandodo dɨkɨ Sua n‑naxee, te n‑xia'an‑s‑yɨ, te ne'e‑i ko'o kandodo dɨkɨ‑s jua'an nuu dɨ'ɨ‑i.
40014012	Se n‑dakua'a Sua n‑ka xe kine'e ña'a‑s vekaa, te n‑ka xe kuxi ña'a‑s. Ijan dada n‑ka xe juña tnu'u‑s Jesús xa daa n‑ya'a.
40014013	Nu n‑teku Jesús xa n‑xi'í Sua, te n‑ndeé‑ia barcu. Mee ni‑ia jua'an nuu ñayo ñayiu io te ñatu nga juun dau. Nu n‑ka teku ñayiu xndaxio ñuu ijan xa xá jua'an‑ia, te n‑ka xiko nduu‑i yu'u mar xa xndijun‑i‑ia jua'an, te daña, se n‑dakua'a ña'a‑ia, xndijun‑da‑ia jua'an koio xi'in ɨnka barcu.
40014014	Nu n‑kane‑ia barcu, te n‑xini‑ia kue'e ñayiu xyuku ijan. N‑kunda'u ini‑ia‑i, te n‑ndadava'a‑ia ñayiu ka ku'u.
40014015	Nu n‑kundi'i ngandii, te n‑ka xetu'a ntdaa‑da‑ia. Ka xia'an‑da: —Ñayo ñayiu io ya'a ka diko xa jueen‑ro xa kaxi‑ro te vax ñini. Tunda'a‑n ñayiu ya xa na jɨ'ɨn‑i ñuu kuechi xndaxio yatni xa njueen koio‑i xa kaxdini‑i.
40014016	N‑ja'an‑ia: —Ña kidayɨka‑i xa jɨ'ɨn koio‑i xa njueen‑i xa kaxi‑i. Juña'a koio xa na kaxi‑i.
40014017	Te ka xia'an‑da: —Ñatu kue'e xa xne'e‑da vaxi xa kaxi‑ro. O'on ni tila xi'in uu ni chaka.
40014018	Te n‑ja'an‑ia: —Juan je'en koio.
40014019	N‑ta'u tniu‑ia xa na nkoo koio ñayiu jan nuu ite. N‑tnɨɨ‑ia o'on tila jan xi'in nduu chaka jan te n‑nukonde'a‑ia andɨu te n‑xijan ta'u‑ia nuu Ianyuux. N‑ta'u dava‑ia tila jan te n‑taxi‑ia ntdaa daña, se dakua'a ña'a‑ia, xa dakexio‑da nuu ñayiu xyuku jan.
40014020	N‑ka xaxi‑da ntdaa‑da xi'in ñayiu jan xa nde n‑ka chitu xiti‑da xi'in‑i. Te n‑ka nadataka‑da pedazo n‑ka kendoo te n‑ka dachitu‑da uxi uu yɨka.
40014021	N‑ka xaxi naxa o'on mil seyɨɨ. Dɨuni n‑ka xaxi ñadɨ'ɨ xi'in da'ya‑ña, ko ña n‑ka ka'u‑da‑ña xi'in da'ya‑ña.
40014022	Ijan dada n‑ja'an‑ia nuu ntdaa mee‑da xa na ndeé koio‑da barcu xa na nangondita koio‑da nɨni xia'an‑ia nuu ñayiu xa nangondita koio‑i; nu'u‑i ve'e‑i. Te du'a n‑ka kida‑da.
40014023	Nu n‑ya'a n‑ja'an‑ia xa ndixi koio ñayiu, te jua'an mee ni‑ia yuku xa kajan ta'u‑ia nuu Ianyuux. Nu n‑kunee dani tuu na'i‑ia ijan.
40014024	Xñutuu daña xiti barcu xa ka ndixi‑da. Nu n‑ka kudava‑da xi'in barcu nuu mar, nde'e xe kandava barcu nuu ndute, chi yo nde'e kane tachi.
40014025	-
40014026	Antecas xa tuu, n‑ka xini‑da‑ia xa xika‑ia nuu mar, te du'a juan xee‑ia do nuu ka ndixi‑da. Yo n‑ka yu'u‑da. N‑ka xia'an tna'a‑da xa anu kuu xa n‑ka xini‑da. Xaxe'e xa yo n‑ka yu'u‑da xee n‑ka kana‑da.
40014027	Dana ini n‑ja'an‑ia nuu‑da: —Maxku yu'u koio‑n. Maxku chi ini koio‑n. Mee‑r kuu Jesús.
40014028	Te xia'an Spedru nuu‑ia: —Maestru, nu ndaa xa mee‑n kuu Jesús, kada‑n xa na kaka‑da nuu ndute xa na xetna'a ña'a‑da.
40014029	Xia'an Jesús nuu‑s: —Ne'e. N‑nane Spedru barcu te n‑xika‑s nuu mar te n‑kuyatni‑s nuu‑ia.
40014030	N‑xini Spedru xa yo kane tachi te nde'e xe kandava ndute. Nu n‑xini‑s xijan, te n‑yu'u‑s. N‑kixe'e nduxi‑s nuu‑te te xee n‑kana‑s: —Maestru, dakaku ña'a‑n.
40014031	Ñama n‑dakaa Jesús nda'a‑ia te n‑tnɨɨ‑ia Spedru. Xia'an‑ia nuu‑s: —Ñatu kukanu ini ña'a va'a‑n. ¿Nakuenda n‑xe tnɨɨ anu‑n?
40014032	N‑ndaa‑s xi'in Jesús barcu. Dana ini n‑nujuiin tachi xa n‑kane‑i.
40014033	Nu n‑ndeé‑ia barcu, n‑ka xe juiin xiti‑da nuu‑ia xa n‑ka ndadaka'nu‑da‑ia. Ka xia'an‑da: —Xandaa xakuiti xa dɨu‑n kuu Da'ya Yɨɨ Ianyuux.
40014034	N‑ka ya'a‑da xi'in‑ia xi'in barcu jan ɨnka lado yu'u mar, te n‑ka xee‑da yatni nuu nani Genesaret.
40014035	N‑ka najini ñayiu ñuu ijan Jesús, te n‑ka xian tnu'u‑i ñayiu dava ka ñuu xndatuu yu'u mar katuu yatni ñuu‑i xa n‑xee Jesús ijan. Nu n‑ka teku ñayiu ijan xijan, te xndeka‑i ñayiu ka ku'u n‑ka xee nuu‑ia.
40014036	Yo n‑ka xijan ta'u‑i nuu‑ia xa na juejoon‑ia xa juini nga ndɨkɨ xe'e da'ma‑ia na tnɨɨ‑i. N‑xejoon‑ia, te n‑ka ndva'a‑i ntdaa‑i.
40015001	Ijan dada n‑ka xee se fariseu xi'in se ka tu'a va'a ley n‑chidotnuni Moisés nuu Jesús. Se Jerusalén ka kuu‑s. N‑ka ja'an‑s nuu‑ia:
40015002	—¿Nakuenda ña ka jandixa se dakua'a‑n xa n‑ka ta'u tniu xixitna‑ro? Ña ka jandixa‑s xijan, chi ña ka nanda'a‑s na ka xaxi‑s dita.
40015003	Xia'an Jesús nuu‑s: —Ka jandixa‑n xa n‑ta'u tniu xixitna‑n, te ka kuxee ini‑n nuu Ianyuux.
40015004	N‑ta'u tniu Ianyuux: “Najuen tnu'u koio tadɨ'ɨ‑n”, te “ñayiu na jan kui'a taa‑i a dɨ'ɨ‑i, na ka'ni ña'a juxtixia.”
40015005	Nux ja'an ɨɨn se ja'an nuu tadɨ'ɨ‑s: “Chindee ña'a‑da n‑kuu, ko ntdaa xa io xa taxi‑da n‑doko‑da nuu Ianyuux”,
40015006	te ka ja'an‑n xa ñatu kidayɨka‑i xa chindee‑s tadɨ'ɨ‑s. Du'a kuu xa ña ka chinuu‑n ley Ianyuux xaxe'e xa ka dakua'a‑n ñayiu xa n‑ta'u tniu xixitna‑n.
40015007	Ka kida nga‑n xa va'a‑n. Xaxe'e xa daa ka kida‑n, vitna n‑xetna'a xa n‑ja'an Isaías.
40015008	Du'a n‑chidotnuni‑s xa n‑ja'an Ianyuux: Ñayiu Israel ka ja'an xa ka najuen tnu'u ña'a‑i, ko ka ja'an ni nga‑i chi ñatu daa kuu anu‑i. Ña ka xe ini ña'a‑i.
40015009	Ñatu kee xa ka ndadaka'nu ña'a‑i, chi ka jandixa‑i ley n‑ka xani ini mee‑i. Du'a n‑ja'an Isaías —kuu Jesús, n‑ja'an‑ia.
40015010	Ijan dada n‑kana‑ia ñayiu xyuku ijan, te xia'an‑ia nuu‑i: —Kunini koio xa ja'an‑r na kua'a na kutnuni ini‑n nax kuu xa ja'an‑r.
40015011	Ñadu xa keé xiti ñayiu kida xa kuu‑i ñayiu loko, chi tnu'u ka ja'an‑i kida xa kuu‑i ñayiu loko.
40015012	Ijan dada n‑ka xe tu'a‑da‑ia, te ka xia'an‑da nuu‑ia: —¿N‑tu ini‑n xa n‑ka tuyɨka se fariseu xaxe'e tnu'u n‑ja'an‑n a?
40015013	Te n‑ja'an‑ia nuu‑da ntdaa‑da: —Kuenda kɨu ɨɨn xa xa'nu nuu ñu'u te ñatu xiniñu'u kuu ntdantu'u xa ñatu n‑ta'u tniu Taa‑ro Ianyuux, Ia tuu andɨu. Tnu'u‑ro xijan chi ña xiniñu'u.
40015014	Maxku chinuu‑n xa n‑ka tuyɨka‑s. Kuenda kɨu se kuaa ndeka ɨnka se kuaa jua'an ɨɨn nuu jua'an‑s ka kuu‑s. Nux ndeka ɨɨn se kuaa ɨnka se kuaa jua'an ɨɨn nuu jua'an‑s, nduu‑s kekava —kuu Jesús, n‑ja'an‑ia.
40015015	Te xia'an Spedru nuu‑ia: —Kachi tnu'u ña'a‑n nax kuu ntdaa xa dijan n‑najani‑n.
40015016	Te n‑ja'an Jesús nuu‑da ntdaa‑da: —¿Ta yoo ka‑n kutnuni ini koio xa daa nga dakua'a ña'a‑r vaxi a?
40015017	¿Ta keé ini koio ka‑n xa ntdaa xa xaxi‑ro kojon‑ro te keé‑i xiti‑ro a? Ijan dada juun xiti‑ro.
40015018	Ñadu xa'a kida xa kuu ñayiu ñayiu loko, chi tnu'u kee yu'u‑i kida xa kuu‑i ñayiu loko, chi xijan ñu'u anu‑i.
40015019	Xa ñu'u anu‑i kida xa kui'a ka ja'an‑i xi'in xa ka xa'ni tna'a‑i. Xijan kida xa kidakuechi ɨɨn seyɨɨ xi'in ñadɨ'ɨ ña kuu ñadɨ'ɨ‑s. Xijan kida xa ka du'u tna'a ñayiu. Xijan kida xa ka ja'an ñayiu tnu'u vete nuu juxtixia. Dɨuni xijan kida xa ka jan kui'a tna'a ñayiu.
40015020	Xijan kida xa kuu‑i ñayiu loko, ko ñadu xa ña ka nanda'a ñayiu na ka xaxi‑i kida xa kuu‑i ñayiu loko —kuu Jesús, n‑ja'an‑ia nuu‑da ntdaa‑da.
40015021	Ijan dada n‑ka kee‑da xi'in‑ia ijan. Jua'an koio‑da xi'in‑ia ɨɨn distrito ñatu yɨnda'a Israel nuu katuu ñuu nani Tiro xi'in Sidón.
40015022	N‑xe tu'a ɨɨn ñá distrito ijan Jesús. Ñá Cananea kuu‑ña: —Dito —kuu‑ña, n‑kana‑ña. Te xia'an‑ña: —Te kuu da'ya dana David, kunda'u ini ña'a‑n. Xaloko ñu'u anu da'ya dɨ'ɨ‑da. Yo nde'e kida u'u ña'a‑i.
40015023	Ni ɨɨn tnu'u, ña n‑ja'an‑ia nuu‑ña. N‑ka xetu'a ntdaa daña‑ia, te tɨtnɨ vuelta n‑ka ja'an‑da nuu‑ia: —Ta'u tniu‑n nuu ñá ya'a xa na nu'u‑ña ve'e‑ña, chi ndijun ña'a‑ña te kana‑ña.
40015024	Ijan dada n‑ja'an Jesús nuu‑ña: —N‑tunda'a ña'a Ianyuux xa vaxi‑r xa dakua'a‑r mee ni ñayiu Israel. Ka kuu‑i na ka kuu tkachi n‑ka xita.
40015025	N‑xe tu'a ka ñá ijan‑ia te n‑xe juiin xiti‑ña nuu‑ia. Xia'an‑ña: —Dito, ndadava'a‑n da'ya‑da.
40015026	N‑ja'an Jesús tnu'u kandee nuu‑ña: —Ñatu io va'a xa tnɨɨ‑ro tila dichi kuechi, te juña'a‑ro ti ina.
40015027	Dɨuni n‑ja'an‑ña tnu'u kandee nuu‑ia: —Ndaa ja'an‑n, Dito, ko na ka xaxi ñayiu tila, te ka xaxi ti ina pedazo tila jungoio ka'a mexa‑i —kuu‑ña, xia'an‑ña.
40015028	Ijan dada xia'an Jesús nuu‑ña: —Xandaa xakuiti xa kukanu ini ña'a‑n. Na ya'a na juini‑n de. Hora ijan ni n‑ndva'a da'ya dɨ'ɨ‑ña.
40015029	N‑ka ndee‑da xi'in‑ia ijan, te n‑ka xee ntuku‑da xi'in‑ia yu'u mar Galilea. Ijan dada n‑ka xee‑da xi'in‑ia ɨɨn yuku, te n‑nukoo‑ia ijan.
40015030	Kue'e ñayiu xndeka ñayiu ka ku'u n‑ka xee nuu‑ia. Xndeka‑i ñayiu ña kuu kaka, ñayiu kuaa, ñayiu n‑ka ndakune'e, ñayiu ña kuu ja'an, xi'in dava ka ñayiu ka tna'a ɨnka kue'e n‑ka xee. N‑ka xajan tuu‑i‑yɨ nuu‑ia te n‑ndadava'a ña'a‑ia.
40015031	N‑ka xini ñayiu xa n‑ja'an ñayiu ña n‑kuu ja'an. N‑ka xini‑i xa n‑ndva'a ñayiu n‑ka ndakune'e. N‑ka xini‑i xa n‑ka ndva'a ñayiu n‑ka xika yakua xi'in xa n‑ka nukonde'a ñayiu n‑kuaa. Te n‑ka ndadaka'nu‑i Ianyuux, chi ndeka‑ia‑i xaxe'e xa ka kuu‑i ñayiu Israel. Nu n‑ka xini‑i ntdaa xa n‑kuu, n‑ka yu'u anu‑i.
40015032	Ijan dada n‑kana ña'a Jesús ntdaa daña, se dakua'a ña'a‑ia. Te n‑ja'an‑ia: —Nda'u ñayiu xyuku ya'a, chi n‑kuu uni kɨu xtuu‑ro xi'in‑i, te ñatu nax kaxi koio‑i. Xaxe'e xa ña tuu nax ka xaxi‑i, ñatu kuu ini‑r xa ta'u tniu‑r nuu‑i xa nangondita‑i; nu'u‑i ve'e‑i na ña'a kuita‑i ichi nu'u‑i —kuu Jesús.
40015033	Te ka xia'an‑da nuu‑ia: —¿Ndexu ni'i koio‑da tila kaxi ntdaa ñayiu ya'a xa chitu xiti‑i, chi ña yoo ñayiu io ya'a?
40015034	Te n‑xijan tnu'u ña'a‑ia: —¿Nadaa tila xne'e‑n u? Te ka xia'an‑da: —Uxa xi'in xaku ni chaka.
40015035	Te n‑ta'u tniu‑ia nuu ñayiu xa na nkoo koio‑i nuu ñu'u.
40015036	N‑tnɨɨ‑ia uxa tila xi'in chaka, te n‑xijan ta'u‑ia nuu Ianyuux. N‑ta'u‑ia tila jan, te n‑taxi‑ia daña ɨɨn ɨɨn‑da te n‑ka dakee xio‑da nuu ñayiu jan.
40015037	N‑ka xaxi‑da ntdaa‑da xi'in‑i xa nde n‑ka chitu xiti‑da xi'in‑i. Te n‑ka nadataka‑da pedazo kuechi n‑ka kendoo. N‑ka dachitu‑da uxa ndo'o na'nu.
40015038	N‑ka xaxi koon mil seyɨɨ. Dɨuni n‑ka xaxi ñadɨ'ɨ xi'in da'ya‑ña, ko ña n‑ka ka'u‑da‑ña xi'in da'ya‑ña.
40015039	N‑ja'an‑ia nuu ñayiu xa xá io hora nu'u koio‑i. N‑ka n‑ndeé‑da xi'in‑ia barcu, te jua'an koio‑da xi'in‑ia nuu nani Magdala.
40016001	Ijan n‑ka xee se fariseu xi'in se saduceu nuu Jesús. N‑ka juini‑s xa kunde'a‑s nuu kua'a‑ia kada‑ia milagru a ña'a.
40016002	Te xia'an‑ia nuu‑s: —Na juan keé ngandii, te ka ja'an‑n: “Va'a ndii tnee chi n‑ndukue'e xe'e andɨu.”
40016003	Datne ne'e ka ja'an‑n: “Juun dau nde'e te kane tachi vitna chi n‑ndukue'e andɨu, te iin vikó.” Ka kutnuni ini‑n nax ya'a xaxe'e xa xnde'a‑n andɨu, ko xa xnde'a‑n seña Ianyuux ña ka kutnuni ini‑n nax ya'a.
40016004	Ndo'o, ñayiu io vitna, ka juini‑n xa kada‑r milagru kunde'a‑n. Ñayiu loko ka kuu‑n, chi ka kida‑n yɨka kuechi xi'in ñadɨ'ɨ ña n‑tnunda'a xi'in‑n. Xaxe'e xijan ma jini koio‑n milagru ka juini‑n xa kunde'a‑n. Diko ni jini koio‑n xa ya'a‑r ná n‑ya'a Jonás —kuu Jesús, xia'an‑ia. Ijan dada jua'an‑ia ɨnka lado yu'u mar, te n‑dandoo ña'a‑ia.
40016005	Ijan dada jua'an koio daña, se dakua'a ña'a‑ia xi'in barcu te n‑nanitna'a‑da xi'in‑ia ɨnka lado yu'u mar jan. Ijan n‑ka naja'an‑da xa ña n‑ka ne'e koio‑da tila.
40016006	Te n‑ja'an Jesús nuu‑da ntdaa‑da: —Chinuu koio janda kaa levadura se fariseu xi'in se saduceu, te koo koio‑n cuedado.
40016007	Ka xia'an tna'a‑da: —Du'a ja'an‑ia xaxe'e xa ña n‑ka ne'e‑ro tila.
40016008	Xaxe'e xa n‑kutnuni ini‑ia xa n‑ka ndatnu'u‑da, te n‑ja'an‑ia: —¿Nakuenda ka ndatnu'u‑n xa ña tuu na tila xne'e‑n? Naka ña ka kukanu ini ña'a‑n.
40016009	¿Ta kutnuni ka ini koio‑n a? ¿Ñayo‑n xna'a na n‑xio o'on ni tila na n‑ka xaxi o'on mil seyɨɨ a? ¿Nax kuu xa ña xna'a‑n nadaa yɨka n‑ka dachitu‑n pedazo tila n‑kendoo n‑ka nadataka‑n?
40016010	¿Ña xna'a‑n na n‑xio uxa ni tila te n‑ka xaxi koon mil seyɨɨ a? ¿Ña xna'a‑n nadaa ndo'o na'nu n‑ka dachitu‑n pedazo tila n‑kendoo a?
40016011	¿Nakuenda ña ka kutnuni ini‑n xa ñadu tila n‑kakune'e‑r na n‑ja'an‑r xa chinuu koio‑n janda kaa levadura se fariseu xi'in se saduceu te koo koio‑n cuedado? —kuu‑ia, n‑ja'an‑ia.
40016012	Ijan dada n‑ka kutnuni ini‑da xa tnu'u kandee n‑ja'an‑ia. Ñatu n‑ja'an‑ia xa chinuu koio‑da janda kaa levadura kɨu tila, chi xa na chinuu koio‑da xa dakua'a se fariseu xi'in se saduceu te maxku jandixa koio‑da xijan.
40016013	Ijan dada jua'an koio‑da xi'in Jesús nuu nani Cesarea Filipo. Nu n‑ka xee‑da ijan, n‑xijan tnu'u ña'a‑ia ntdaa‑da: —Ru'u, Ia kuu ñayiu, ¿Jundu kuu‑r ka ja'an ñayiu?
40016014	Te ka xia'an‑da: —Dava ñayiu ka ja'an xa Sua Bautista kuu‑n, dava‑i ka ja'an xa Elías kuu‑n. Dava tuku‑i ka ja'an xa Jeremías a ɨnka se n‑ja'an nuu ñayiu xa n‑ja'an Ianyuux kuu‑n.
40016015	Te n‑ja'an‑ia nuu‑da ntdaa‑da: —¿Te ndo'o, jundu kuu‑r ka ja'an‑n nuu ñayiu?
40016016	Te xia'an Simón Pedro: —Cristu, Da'ya Yɨɨ Ianyuux ndixa kuu‑n.
40016017	Te xia'an‑ia nuu‑s: —Ta'u kuu ndo'o, Simón, da'ya yɨɨ Jonás, ñadu ñayiu n‑kachi tnu'u ña'a xa'a, chi Taa‑ro Ianyuux, Ia tuu andɨu n‑kachi tnu'u ña'a.
40016018	Ru'u ja'an nuu‑n: Dɨu‑n kuu Spedru te kuenda kɨu toto kuu‑n, te kuenda kɨu veñu'u kuu ñayiu ka kukanu ini ña'a ru'u, te nuu toto jan kadava'a‑r veñu'u‑r. Kada‑n xa na kukue'e ka ñayiu kukanu ini ña'a. Juini kuu Kui'na xa ma kukanu ini ña'a ñayiu, ko kukanu ini ña'a na'i‑i, te dananita'u‑r‑yɨ.
40016019	Kada‑r xa ja'an‑n nuu ñayiu nax io xa kada‑i xa kɨu tna'a‑i nuu ñayiu ka jandixa xa taxnuni Ianyuux nuu‑i. Tnu'u ja'an‑n kuu ná kuu ndakaa. Ntdaa ñayiu ñatu ñu ini Ianyuux xa yaa‑i nuu Kui'na xa jɨ'ɨn‑i andɨu, dɨuni ma dayaa‑n‑yɨ nuu Kui'na xa jɨ'ɨn‑i andɨu. Ntdaa ñayiu xá ñu ini Ianyuux xa yaa‑i nuu Kui'na xa jɨ'ɨn‑i andɨu, dɨuni dayaa‑n‑yɨ nuu Kui'na xa jɨ'ɨn‑i andɨu —kuu‑ia, xia'an‑ia.
40016020	Ijan dada n‑ja'an‑ia nuu‑da ntdaa‑da, xa maxku ja'an koio‑da nuu ñayiu xa dɨu‑ia kuu Cristu.
40016021	Daa n‑kixe'e Jesús xa kachitnu'u ña'a‑ia ntdaa daña, se dakua'a ña'a‑ia nuu nax ya'a. N‑ja'an‑ia xa io xa jɨ'ɨn‑ia Jerusalén, te io xa kada u'u ña'a sexa'nu ka taxnuni nuu ñayiu país‑ro xi'in dutu ka taxnuni xi'in se ka tu'a va'a ley n‑chidotnuni Moisés. Dɨuni n‑ja'an‑ia xa io xa ka'ni ña'a koio‑s te nandoto‑ia nuu uni kɨu.
40016022	Te ndeka dɨɨn Spedru Jesús jua'an ɨɨn lado xa n‑kanandee‑s‑ia xa daa n‑ja'an‑ia, te dɨuni xia'an‑s: —Maxku ndi'a Ianyuux daa ya'a‑n, Maestru.
40016023	N‑ngokoo‑ia, te n‑nukonde'a‑ia Spedru te xia'an‑ia nuu‑s: —Xiko juiin, Satanás, chi dada'an‑n xa kada‑r tniu Ianyuux. Xani ini‑n ná xani ini ñayiu; ñatu xani ini‑n ná xani ini Ianyuux.
40016024	Ijan dada n‑ja'an‑ia nuu‑da ntdaa‑da: —Nux ndeda‑n juini xa nkuitandijun ña'a‑n, kande ini koio xa ka kukajan ini‑n, te jun ini koio‑n xa kuú‑n ná ñu ini ɨɨn se doko curuxi‑s xa nkuitakaa dika‑s. Ijan dada nkuitandijun ña'a koio‑n.
40016025	Ñayiu ña ka juini xa kuú‑i xaxe'e‑r, dakuita‑i anu‑i, ko ñayiu na kuu xaxe'e‑r, kutuu‑i xi'in Ianyuux nɨkava nɨkuita andɨu.
40016026	Nux ndeda‑n, na kuneva'a ntdaa xa io ñuñayiu dakuita‑n anu‑n, te ña tuu nax kine'e‑n. Juini na diko ɨɨn ñayiu ntdaa xa neva'a‑i, ma kendita tvini‑i xa chiya'u‑i xa maxku kuita anu‑i.
40016027	Ndixi ru'u, Ia kuu ñayiu, te ma kukuee‑r. Ndixi‑r xi'in ángel, ia ka xinokuechi nuu Ianyuux. Ndii‑r ná ndii Taa‑r Ianyuux. Kɨu ijan taxi‑r ɨɨn ɨɨn‑n ɨɨn xa taxi‑r segun nax n‑ka kida‑n.
40016028	Xandaa xakuiti ma kuú dava ndo'o, se xtuu ya'a, nde na jini‑n xa na kixe'e ru'u, Ia kuu ñayiu, xa taxnuni‑r nuu‑n.
40017001	Nu n‑ya'a iñu kɨu, te ndeka dɨɨn Jesús Spedrua, xi'in Jacobo xi'in Sua, ñani Jacobo jua'an koio ɨɨn yuku dujun.
40017002	Te n‑dama ñɨɨ‑ia. Te n‑ndii nuu‑ia ná ndii ngandii. N‑ndukuixi da'ma‑ia, te koko ná koko ɨɨn xa datnuni.
40017003	Dana ini n‑ka xini‑s Moisés xi'in Elías xa ka ndantu'u‑s xi'in Jesús.
40017004	Te n‑ja'an Spedru nuu‑ia: —Dito, naka va'a xa n‑kixee‑ro ya'a. ¿Vatuka xa kadava'a‑da uni ve'e yutnu vixi a? Ɨɨn ku kuu ve'e‑n, ɨnka ku kuu ve'e Moisés, te ɨnka ku kuu ve'e Elías.
40017005	Nɨni ja'an‑s te n‑ndixi vikó nu'u nde nuu ñu'u te n‑ka da'u‑s nuu vikó jan. Te n‑ja'an Ianyuux xiti vikó jan: —Ia ya'a kuu Da'ya Yɨɨ mani‑r. Yo kudɨ ini‑r xa kida‑ia tniu‑r. Kunini koio xa ja'an‑ia.
40017006	Nu n‑ka teku ndruni se ndeka‑ia jua'an tnu'u ijan, te n‑ka xe juiin xiti‑s, chi yo nde'e n‑ka yu'u‑s.
40017007	N‑xe tu'a Jesús nuu xnii xiti‑s. N‑tnɨɨ ña'a‑ia, te xia'an‑ia nuu‑s: —Ndojuiin koio. Maxku yu'u‑n.
40017008	N‑ka ndonenuu‑s te ña n‑ka xini ka‑s Moisés xi'in Elías. Mee nga Jesús n‑ndoo xi'in‑s.
40017009	Nɨni vax nuu koio‑s xi'in‑ia yuku, n‑ja'an‑ia nuu‑s: —Maxku ña'a ja'an koio‑n nuu ñayiu xa dijan n‑ka xini‑n. Nde na nandoto ru'u, Ia kuu ñayiu, dada ja'an koio‑n.
40017010	Te n‑ka xijan tnu'u‑s‑ia: —Nux mee‑n kuu Ia kuu ñayiu, ¿nakuenda ka ja'an se ka tu'a va'a ley n‑chidotnuni Moisés xa io xa ki'na ka Elías ndixi?
40017011	Xia'an Jesús nuu‑s: —Ndaa xa se n‑xo kuu ná n‑xo kuu Elías, ki'na ka‑s n‑kida xa natu ini ñayiu xa n‑ka kida‑i kuechi. Dɨuni n‑kida‑s xa n‑ka nduu‑i ñayiu va'a anu.
40017012	Xandaa xa xá n‑ndixi‑s, ko ña n‑ka xini ñayiu jundu n‑kuu‑s. N‑ka kida ña'a ñayiu dava'a nga xa n‑ka juini‑i xa kada‑i‑sɨ. Vax kuyatni kɨu dani kada u'u ña'a ñayiu ru'u, Ia kuu ñayiu —kuu Jesús, xia'an‑ia.
40017013	Ijan dada n‑ka kutnuni ini‑s xa Sua n‑kakune'e‑ia.
40017014	N‑naxee‑ia xi'in‑s nuu xyuku dava ka daña xi'in ñayiu n‑ka taka, te n‑xe tu'a ña'a ɨɨn se n‑xe tu'a ña'a, te n‑xe juiin xiti‑s nuu‑ia.
40017015	N‑ja'an‑s: —Dito, kunda'u ini‑n da'ya yɨɨ‑da chi kue'e xiyɨ'ɨ tna'a‑s. Yo nda'u kuu‑s. N‑kukue'e vuelta ndua ni'no‑s nuu nu'u, nuu ndute du.
40017016	Ndeka‑da‑s n‑kixi nuu se dakua'a‑n, ko ñayo‑s n‑ndaku xa ndadava'a‑s‑sɨ.
40017017	Te n‑ja'an Jesús nuu‑da ɨɨn ɨɨn‑da: —Ndo'o, ñayiu io vitna, ñatu ka kukanu ini ña'a va'a‑n. Unu loko‑n. ¿Nadaa ka kɨu ndoñu'u xa kutuu‑ro? ¿Kuiti nadaa ka kɨu nadaa ka ñuu kundee ini‑r? Ijan dada xia'an‑ia nuu se ndeka da'ya‑s n‑xee: —Juan kueka da'ya‑n.
40017018	Te n‑kudeen Jesús nuu xaloko ñu'u ña'a, te n‑kee‑i anu‑s. Hora ijan ni n‑ndva'a seluchi ijan.
40017019	Ijan dada jua'an dɨɨn koio‑da xi'in‑ia, te n‑ka xijan tnu'u‑da‑ia: —¿Nakuenda ña n‑ka ndaku‑da xa kine'e‑da xaloko jan?
40017020	-
40017021	Te n‑ja'an Jesús nuu‑da ntdaa‑da: —Ña n‑ka ndaku‑n xaxe'e xa ña ka kukanu ini‑n Ianyuux. Nux xandaa xakuiti ka kukanu ini‑n‑ia, juini ñatu ka kukanu ini va'a‑n‑ia, nux juña'a‑n nuu tnduu ya'a: “Xiko juiin. Jua'an ɨnka lado.” Te xiko juiin. Nux xandaa xakuiti ka kukanu ini‑n‑ia, ndaku‑n xa kada‑n dava'a nga milagru —kuu‑ia, n‑ja'an‑ia.
40017022	Ijan dada n‑ka ndixi‑da xi'in‑ia distrito Galilea. Ijan n‑ja'an ntuku‑ia nuu‑da ntdaa‑da: —Xá kuyatni xa kada ɨɨn se kada xa tnɨɨ ña'a juxtixia ru'u, Ia kuu ñayiu.
40017023	Ka'ni ña'a‑s, te kɨu kuu uni nandoto‑r —kuu Jesús. Nu n‑ka teku‑da xa n‑ja'an‑ia, yo vichi n‑ka tnau ini‑da.
40017024	N‑ka nangondita‑da xi'in‑ia Capernaum. Ijan xtuu se ka xijan tvini kuu xi'in veñu'u. N‑ka xijan tnu'u‑s Spedru: —¿Xia'an maestru‑n tvini kuu xi'in veñu'u‑ro a?
40017025	N‑ja'an Spedru: —Joon —kuu‑s, xia'an‑s. Ijan dada n‑kɨu Spedru xi'in Jesús ve'e‑ia, te ki'na ka‑ia n‑ja'an. N‑xijan tnu'u‑ia‑s: —Simón, ¿Nax xani ini‑n? Se taxnuni nuu ñayiu ñuñayiu, ¿jundu nuu ka xijan‑s tvini? ¿Ka xijan‑s tvini nuu ñayiu ñuu‑s a ka xijan‑s tvini nuu ñayiu ɨnka ñuu a?
40017026	Xia'an Spedru: —Ka xijan‑s tvini nuu ñayiu ɨnka ñuu. Xia'an Jesús nuu‑s: —Xaxe'e xijan ñatu ka xajan se ñuu‑s tvini.
40017027	Xa maxku tu u'u koio‑s, jua'an nuu mar, te dakeé‑n yɨkɨ chaka nuu ndute jan. Te chaka na tava‑n ki'na nuu, ndata‑n yu'u‑tɨ, te kine'e‑n tvini yɨ'ɨ. Kane'e‑n tvini ijan jɨ'ɨn, te juña'a‑n nuu‑s xa kuenda‑ro nduu‑ro kuu.
40018001	Hora ijan n‑ka xetu'a ntdaa‑da‑ia, te n‑ka xijan tnu'u‑da‑ia: —¿Ndeda‑da ku kuu se ndandɨ'ɨ ka nuu taxnuni Ianyuux?
40018002	Te n‑kana‑ia ɨɨn seluchi, te n‑xani‑ia‑s me'ñu‑da ntdaa‑da.
40018003	Te n‑ja'an‑ia: —Nux xandaa xakuiti ma ku kuu‑n ná ka kuu sekuechi xi'in dichi kuechi, ma kuu xa kɨu tna'a‑n nuu ñayiu taxnuni‑ia nuu‑i.
40018004	Xijan kuu xa ndeda‑n ka kuu nuu dava ka ñayiu ná ka kuu sekuechi nuu tadɨ'ɨ‑s xa ka xeyu'u ka xendetu‑s, ku kuu‑n ñayiu ndandɨ'ɨ ka nuu taxnuni Ianyuux.
40018005	Ñayiu na xe ini seluchi ya'a xaxe'e xa n‑ta'u tniu‑r xa xe ini‑i‑sɨ kuenda kɨu xe ini ña'a‑i mee‑r.
40018006	ʼÑayiu na kada xa kada ɨɨn seluchi kukanu ini ña'a ya'a kuechi, va'a ka nuu na kudukundee ɨɨn yodo molinu dujun‑i, te dakekava ña'a ɨnka ñayiu nuu kunu mar te kuú‑i dada xa daja'an‑i‑sɨ xa kada‑i kuechi.
40018007	Naka nda'u ya'a ñayiu ka kida xa kida ñayiu kukanu ini ña'a kuechi. Daa vaxi xa daa kada‑i ñayiu kukanu ini ña'a, te naka nda'u ya'a ñayiu ijan.
40018008	Xijan kuu xa nux xaxe'e nda'a‑n a xaxe'e xe'e‑n kida‑n kuechi, ka'nde‑n te dajane‑n, chi va'a ka nux ma koo ka ɨɨn nda'a‑n a ɨɨn xe'e‑n te kundito‑n nɨkava nɨkuita nuu tuu Ianyuux dada xa keé‑n xi'in nduu nda'a‑n nduu xe'e‑n nuu nu'u ku koko nɨkava nɨkuita.
40018009	Nux nduchi nuu‑n kida xa kida‑n kuechi xaxe'e xa nde'a‑n ɨɨn xa nde'a‑n, tava koio nduchi nuu‑n te dajane‑n, chi va'a ka xa jɨ'ɨn‑n nuu kundito‑n nɨkava nɨkuita nuu tuu Ianyuux xi'in idii ni nduchi nuu‑n dada xa keé‑n xi'in nduu nduchi nuu‑n nuu nu'u koko.
40018010	-
40018011	ʼCuedado koo koio‑n xa maxku jini u'u koio‑n sekuechi ya'a chi ángel sekuechi ya'a xtuu yatni nuu Taa‑ro Ianyuux, te chindee‑ia‑s. Xtuu‑ia andɨu nuu xnde'a‑ia Ianyuux ntdantu'u kɨu.
40018012	Chinuu koio xa na najani‑r na kutnuni ini‑n. Nux io ɨɨn se io ɨɨn cientu tkachi te na kuita ɨɨn‑tɨ yuku, te dandoo‑s koon diko xaun koon kɨt ndeka‑s, te jɨn nunduku‑s kɨtɨ n‑xita.
40018013	Yo kuvete‑s na nani'i‑s‑tɨ. Nde'e ka kudɨ ini‑s xaxe'e idii kɨt ijan dada xaxe'e koon diko xaun koon kɨtɨ ña n‑ka xita.
40018014	Daa kuu Taa‑ro Ianyuux, Ia tuu andɨu, ñatu kuu ini‑ia xa keé ni ɨɨn seluchi andea.
40018015	ʼNux kida ña'a ɨɨn ñayiu jandixa Ianyuux ɨɨn xa n‑kida ña'a‑i kandeka dɨɨn‑n‑yɨ jɨ'ɨn ɨnka lado, te juña'a‑n nuu‑i xa n‑kida‑i kuechi. Nux na kunini‑i xa ja'an‑n, ndumani‑n xi'in‑i.
40018016	Nux ma ke ini‑i xa ja'an‑n, kandeka‑n ɨɨn a uu ka ñayiu jɨ'ɨn nuu‑i te juña'a ntuku‑n nuu‑i xa n‑kida ña'a‑i. Du'a yodotnuni tnu'u Ianyuux: “Na ja'an‑n nuu ñayiu n‑kida ɨɨn kuechi xa n‑kida‑i ɨɨn kuechi, kandeka‑n uu a uni ñayiu jɨ'ɨn nuu‑i xa ku kuu‑i testiu‑n na kua'a na jandixa ña'a‑i.”
40018017	Nux ma chinuu‑i tnu'u ja'an koio‑n, dataka‑n dava ka ñayiu ka kukanu ini ña'a ru'u, te juña tnu'u‑n‑yɨ. Nux dani ma jandixa‑i xa ja'an ñayiu ijan, na ku kuu na'i‑i ná ka kuu ñayiu ña ka xini ley Ianyuux. Dɨuni ku kuu na'i‑i ñayiu kida kuechi ná ka kuu se ka xijan tvini nandajan gobierno.
40018018	Ntdaa ñayiu ñatu ñu ini Ianyuux xa yaa‑i nuu Kui'na xa jɨ'ɨn‑i andɨu, ma dayaa koio‑n‑yɨ nuu Kui'na tuku xa jɨ'ɨn‑i andɨu. Ntdaa ñayiu xá ñu ini Ianyuux xa yaa‑i nuu Kui'na xa jɨ'ɨn‑i andɨu, dani ndo'o, dayaa koio‑n‑yɨ nuu Kui'na xa jɨ'ɨn‑i andɨu.
40018019	Naja'an ntuku‑r nuu‑n nux na kada ɨnuu‑n xa kajan ta'u koio‑n nuu Ianyuux, Ia tuu andɨu, xa kada‑ia ɨɨn xa juini koio‑n, daa kada‑ia juini uu ni‑n na kajan ta'u koio.
40018020	Juini uni ni‑n a uu ni‑n xtuu ɨɨn nuu xtuu‑n xaxe'e xa n‑tunda'a ña'a‑r, kutuu‑r nuu kutuu‑n —kuu Jesús, n‑ja'an‑ia nuu‑da ntdaa‑da.
40018021	Ijan dada n‑xe tu'a Spedru Jesús te n‑xijan tnu'u‑s‑ia: —Maestru, ¿nadaa vuelta io xa taxkanu ini‑da ñayiu ka jandixa ña'a ndixi nux kida ña'a‑i ɨɨn xa kida ña'a‑i? ¿Uxa vuelta taxkanu ini‑da‑i a?
40018022	Xia'an Jesús nuu‑s: —Ña'a, ñadu uxa ni vuelta taxkanu ini‑n‑yɨ chi kue'e cientu vuelta taxkanu ini‑n‑yɨ.
40018023	ʼKuenda kɨu ɨɨn se kunxa'nu kuu Ia taxnuni nuu ñayiu ñuñayiu. N‑nukuita ɨɨn se kunxa'nu kida‑s cuenta xa jini‑s nuu nadaa n‑kuu xtau se ka xinokuechi nuu‑s.
40018024	N‑kana‑s‑sɨ xa n‑nandajan‑s tvini xtau‑s, te n‑xee ɨɨn‑s. Kue'e millón tau‑s nuu‑s.
40018025	Ña tuu na xa najuña'a‑s, te n‑ta'u tniu se kunxa'nu jan xa na kuya'u se tau tvini jan xi'in ñadɨ'ɨ‑s, da'ya‑s, ntdaa xaxii‑s xa na nani'i se kunxa'nu jan tvini‑s.
40018026	N‑xe juiin xiti se ijan nuu se n‑xia'an nuu tvini, te n‑ja'an‑s: “Kundetu kuee‑n. Kunda'u ini ña'a‑n chi nataxi‑da ntdantu'u tvini‑n”, kuu‑s, xia'an‑s.
40018027	Xaxe'e xa n‑kunda'u ini ña'a se n‑xia'an nuu tvini jan, ñatu n‑kidayɨka‑s xa nandajan‑s tvini‑s, ni ɨɨn centau ña n‑naje'en‑s, te n‑dayaa‑s se n‑xo tau jan.
40018028	Te juan nu'u se n‑xo tau kue'e millón jan, te n‑nanitna'a‑s xi'in ɨnka se xinokuechi nuu se kunxa'nu jan. Dɨuni tau se ijan nuu‑s, ko xaku ni tau‑s. N‑tnɨɨ‑s dujun se ijan. N‑nukuita‑s dakue'ne‑s‑sɨ te xia'an‑s: “Nataxi xa tau‑n nuu‑r.”
40018029	N‑xe juiin xiti se ijan nuu‑s te n‑ja'an‑s: “Kundetu kuee‑n. Kunda'u ini ña'a‑n chi nachiya'u‑da tvini‑n.”
40018030	Ñatu n‑juini‑s xa kundetu‑s, te n‑xe ndeka‑s‑sɨ vekaa. N‑ja'an‑s nuu‑s xa nde na nachiya'u‑s ntdaa tvini‑s; ijan dada kee‑s.
40018031	N‑ka teku dava ka se ka xinokuechi nuu se kunxa'nu jan xa n‑kida se n‑xo tau kue'e millón, te yo vichi n‑ka tnau ini‑s te n‑ka xe juña tnu'u‑s se kunxa'nu jan ntdaa xa n‑kuu.
40018032	Ijan dada n‑kana se kunxa'nu jan se n‑xo tau tvini nuu‑s. Xia'an‑s: “Se loko kuu‑n. Kui'a kaa kui'a xito‑n. Ñatu n‑nandajan juexa‑r xa n‑xo tau‑n nuu‑r chi n‑xijan ta'u‑n nuu‑r xa na kunda'u ini ña'a‑r, te n‑kunda'u ini ña'a‑r.
40018033	¿Nakuenda ña n‑kixdɨkɨ‑n xa io xa kunda'u ini‑n se n‑xo tau tvini nuu‑n na n‑kunda'u ini ña'a ru'u?”, kuu‑s, xia'an‑s.
40018034	N‑kiti ini se kunxa'nu, te ndeka‑s‑sɨ jua'an vekaa xa chindi'u ña'a se xndee vekaa. Nde'e ka kida u'u se ya'a se xyɨndi'u. Kɨndi'u‑s nde na nachiya'u‑s ntdaa xa tau‑s.
40018035	Du'a kada ña'a Taa‑ro Ianyuux nux ma taxkanu ini‑n ñayiu n‑kida ña'a ɨɨn xa n‑kida ña'a‑i —kuu‑ia, n‑ja'an‑ia.
40019001	Nu n‑xinokava xa n‑ja'an Jesús, te n‑ka kee‑da xi'in‑ia Galilea. N‑ka kixi‑da xi'in‑ia yatni yu'u ndute xika de'va Jordán distrito Judea.
40019002	Kue'e ñayiu n‑ka xe kuitandijun ña'a, te n‑ndadava'a‑ia ñayiu ka ku'u.
40019003	Ijan n‑ka xee se fariseu xa kajan tnu'u‑s‑ia xa kototnuni‑s‑ia. Ka xia'an‑s: —¿Io ley Ianyuux ja'an xa io va'a xa dandoo ɨɨn seyɨɨ ñadɨ'ɨ‑s te kadakutu‑s tutu xa dandoo‑s‑ña xaxe'e xa n‑kida‑ña ɨɨn xa ña n‑tna ini‑s a?
40019004	Te n‑ja'an‑ia: —¿Nax kuu xa ña ka ka'u‑n nuu yodotnuni xa na n‑kidava'a Ianyuux ñayiu, n‑kidava'a‑ia seyɨɨ xi'in ñadɨ'ɨ xa kutuu‑s nduu‑s?
40019005	Dɨuni yodotnuni xa n‑ja'an‑ia: “Xijan kuu xa dandoo solteru tadɨ'ɨ‑s te xe kotuu‑s xi'in ñadɨ'ɨ‑s. Kuenda kɨu idii nga ñayiu n‑ka nduu‑s.”
40019006	Ñatuka ka kuu‑s uu ñayiu chi n‑ka nduu‑s idii nga ñayiu. Xaxe'e xa Ianyuux n‑danitna'a ña'a, xijan kuu xa maxku yoo kada xa dandoo tna'a ñayiu n‑ka tnunda'a —kuu Jesús, xia'an‑ia.
40019007	Ijan dada n‑ka xijan tnu'u ka‑s‑ia: —Nuxa daa io, ¿nakuenda n‑ta'u tniu Moisés xa ɨɨn se dandoo ñadɨ'ɨ‑s, na kadakutu‑s tutu yodotnuni xa dandoo‑s‑ña, te ma kune'e kuenda ka‑s‑ña?
40019008	Xia'an‑ia nuu‑s: —Xaxe'e xa unu loko‑n, xijan kuu xa n‑xejoon Moisés xa dandoo koio‑n ñadɨ'ɨ‑n, ko ñadu du'a n‑kuu xa ki'na nuu.
40019009	Ru'u ja'an xa nux ña n‑kidakuechi dava'a nga ñadɨ'ɨ io yɨɨ xi'in ɨnka seyɨɨ, te kadakutu yɨɨ‑ña tutu xa dandoo‑s‑ña te natnunda'a‑s xi'in ɨnka ñadɨ'ɨ, kada‑s kuechi —kuu Jesús.
40019010	Ijan dada ka xia'an daña, se dakua'a ña'a‑ia: —Nux kuechi kuu xa dandoo ɨɨn seyɨɨ ñadɨ'ɨ‑s, va'a ka nux maxku koo ñadɨ'ɨ‑s.
40019011	N‑ja'an Jesús: —Ñadu ntdaa ñayiu kutnuni ini tnu'u ya'a, chi mee ni ñayiu chindee ña'a Ianyuux kutnuni ini.
40019012	Kue'e se n‑kakune'e io, te ña ka kukajan ini‑s ñadɨ'ɨ chi daa vaxi‑s. Dava‑s n‑ka ndada ne'e ña'a se n‑ka ndada ne'e ña'a xa maxku kukajan ini‑s ñadɨ'ɨ. Dava‑s xndedi ini xa maxku kada‑s yɨka kuechi xaxe'e xa ja'an‑s nuu ñayiu nax io xa kada‑i xa kɨu tna'a‑i nuu ñayiu taxnuni Ianyuux nuu‑i nde andɨu, chi daa juini‑s. Se kutnuni ini tnu'u ya'a, na jandixa‑s.
40019013	Ijan dada xndeka ñayiu sekuechi xi'in dichi kuechi n‑ka xee nuu Jesús xa kajan ndodo‑ia nda'a‑ia dɨkɨ‑i, te kajan ta'u‑ia nuu Ianyuux xaxe'e‑i. Daña, se n‑dakua'a ña'a‑ia, n‑ka kanandee‑da ñayiu ijan xaxe'e xa daa n‑ka kida‑i.
40019014	Te n‑ja'an Jesús nuu‑da ntdaa‑da: —Daa na kandeka na'i ñayiu sekuechi xi'in dichi kuechi kixi nuu‑r te maxku dada'an koio‑n‑yɨ, chi ñayiu n‑ka kɨu tna'a nuu ñayiu ka jandixa xa taxnuni Ianyuux nuu‑i kuu ná kuu dichi kuechi xi'in sekuechi.
40019015	N‑xinokava xa n‑xajan ndodo‑ia nda'a‑ia dɨkɨ sekuechi xi'in dichi kuechi jan. Ijan dada n‑kee‑ia. Jua'an‑ia, te xndijun‑da‑ia jua'an.
40019016	Nu n‑xee‑ia ɨɨn nuu n‑xee‑ia te n‑xee ɨɨn se n‑xee ijan. N‑ja'an‑s: —Maestru, ¿nax io xa kada‑da xa kundito‑da nɨkava nɨkuita? —kuu‑s, xia'an‑s.
40019017	N‑ja'an‑ia nuu‑s: —¿Nakuenda xijan tnu'u ña'a‑n ru'u nax kuu xava'a? Ianyuux xini xijan chi mee dii ni‑ia va'a. Nux juini‑n xa kutuu‑n xi'in‑ia nɨkava nɨkuita, jandixa xa n‑ta'u tniu‑ia —kuu‑ia, xia'an‑ia.
40019018	Xia'an‑s nuu‑ia: —¿Ndeda ley‑ia u? Xia'an Jesús: —Maxku ka'ni‑n ndɨyɨ. Maxku kava‑n xi'in ñadɨ'ɨ ñatu kuu ñadɨ'ɨ‑n. Maxku du'u‑n. Maxku ja'an vete‑n nuu juxtixia.
40019019	Koo‑n xañu'u nuu tadɨ'ɨ‑n. Juemani ñayiu ná xemani‑n mee‑n —kuu‑ia, xia'an‑ia.
40019020	Xia'an se jan: —Ntdaa xa'a jandixa‑da vaxi. ¿Nax ka ndoñu'u‑da xa kada‑da?
40019021	Xia'an ntuku‑ia: —Nux juini‑n xa maxku kundido kutau ka‑n kuechi n‑kida‑n, juan nu'u ve'e‑n, diko‑n ntdaa xaxii‑n, dakexio‑n tvini ni'i‑n nuu ñayiu ka kunda'u te kada Ianyuux xa kutu kuika‑n andɨu. Ijan dada kixi‑n te nkuitandijun ña'a‑n.
40019022	Nu n‑teku‑s xijan, yo n‑kuko'yo ini‑s, chi yo kue'e xaxii‑s io te juan nu'u‑s.
40019023	Te n‑ja'an Jesús nuu ntdaa daña se dakua'a ña'a‑ia: —Xa xaxe'e xa nda'u ya'a ñayiu kuika xa kɨu tna'a‑i nuu ñayiu taxnuni Ianyuux nuu‑i, xaku ni‑i ndaku xa kɨu tna'a‑i. Xandaa xakuiti daa ya'a.
40019024	Na ja'an ntuku‑r: “Va yachi ka ya'a ɨɨn kɨtɨ kuu camello yau yɨkɨ nakiku dada xa kɨu tna'a ɨɨn ñayiu kuika nuu ñayiu taxnuni Ianyuux nuu‑i” —kuu Jesús, n‑ja'an‑ia.
40019025	Nu n‑ka teku daña, se dakua'a ña'a‑ia tnu'u ya'a, te n‑ka yu'u anu‑da xaxe'e xa ñatu n‑ka xani ini‑da xa daa ja'an‑ia. Ka xia'an tna'a‑da: —Nux ñatu ka nanita'u ñayiu kuika, naka ñayiu ka kunda'u ku nanita'u.
40019026	N‑nukonde'a ña'a Jesús te n‑ja'an‑ia: —Ña yoo kua'a xa kada‑i xijan, ko Ianyuux na ɨɨn xa ma kua'a‑ia xa kada‑ia —kuu‑ia.
40019027	Xia'an Spedru nuu‑ia: —Maestru, na'a‑n xa ntdaa daña n‑ka dandoo xaxii‑da, te n‑ka xe kuitandijun ña'a‑da. Te, ¿nax ni'i koio‑da u?
40019028	N‑ja'an Jesús nuu‑da ntdaa‑da: —Xandaa xakuiti xa kɨu na nukavatuu ñuñayiu xee, kunukoo ru'u, Ia kuu ñayiu, nuu silla nuu taxnuni‑r xa nduka'nu‑r. Te dani ndo'o, se dakua'a‑r kunukoo koio‑n nuu nɨn uxi uu silla xa taxnuni koio‑n, te ndadandaa koio‑n kuechi da'ya dana nɨn uxi uu xixitna‑ro ka kuu da'ya yɨɨ Israel.
40019029	Ñayiu n‑dandoo ve'e‑i, a n‑dandoo‑i ñani‑i a ku'a‑i, a taa‑i a dɨ'ɨ‑i a da'ya‑i, a ñu'u‑i xaxe'e ru'u, kue'e xa n‑ka dandoo‑i, ko kue'e ka ni'i‑i nuu Ianyuux. Ntdaa‑i nandoto te kutuu‑i xi'in Ianyuux nɨkava nɨkuita.
40019030	Kue'e ñayiu kunuu vitna, nduu‑i ñayiu dakuu nga. Ñayiu dakuu nga io vitna, nduu‑i ñayiu ndandɨ'ɨ na xee kɨu.
40020001	ʼKuenda kɨu ɨɨn se kuu xto'o ñu'u kue'e kuu Ianyuux xa taxnuni‑ia nuu ñayiu ñuñayiu. Se kuu xto'o ñu'u jan, ne'e datne n‑xe nduku‑s se kadatniu koio nuu ñu'u tnu uva‑s.
40020002	N‑ja'an‑s xi'in‑s xa chiya'u‑s‑sɨ ɨɨn denario xa kadatniu‑s ɨɨn kɨu te n‑tunda'a ña'a‑s; jua'an‑s nuu ñu'u tnu uva‑s.
40020003	Kaa ɨɨ́n datne n‑kee ntuku‑s. Jua'an‑s nuu ya'u, te n‑xini‑s kue'e se xnii ni.
40020004	N‑ja'an‑s nuu‑s: “Jua'an koio. Kadatniu‑n nuu ñu'u tnu uva‑r, te taa‑r ya'u‑n.”
40020005	Juan kadatniu se xnii nuu ya'u jan nuu ñu'u‑s. Kaa x‑uu n‑xe'en ntuku‑s nuu ya'u, te dani n‑kida‑s. N‑xe'en ntuku‑s naxa kaa uni xañini. Te dɨuni daa n‑kida‑s.
40020006	Naxa kaa o'on xañini jua'an ntuku‑s nuu ya'u, te n‑xini‑s se xnii ni ijan, te xia'an‑s nuu‑s: “¿Nakuenda diko ni xnii‑n n‑kuu nyaka? ¿Nakuenda ña ka kidatniu‑n?”, kuu‑s, xia'an‑s.
40020007	N‑ka ja'an se ijan nuu‑s: “Xaxe'e xa ñayo taxi tniu.” Xia'an‑s nuu‑s: “Jua'an koio nuu ñu'u tnu uva‑r te kadatniu koio‑n”, kuu‑s, xia'an‑s.
40020008	Nu n‑ñini, n‑ja'an xto'o ñu'u tnu uva jan nuu se ñunuu se ka kidatniu nuu ñu'u tnu uva‑s: “Kana se n‑ka kidatniu nuu‑r te chiya'u‑sɨ. Ki'na ka se danduu nga n‑ka kɨu, chiya'u. Ijan dada chiya'u‑n se n‑ka kɨu kaa uni xañini. Ijan dada chiya'u‑n se n‑ka kɨu kaa x‑uu. Danduu nga chiya'u‑n se n‑ka kɨu ki'na nuu.” Kuu xto'o ñu'u tnu uva jan, xia'an‑s nuu se ijan.
40020009	Nu n‑ka xee se n‑ka kɨu naxa kaa o'on xañini, ɨɨn ɨɨn denario n‑ka ni'i‑s. Dani n‑ka ni'i se n‑ka kɨu kaa uni xañini, se n‑ka kɨu kaa x‑uu xi'in se n‑ka kɨu kaa ɨɨn du.
40020010	Nu n‑ka xee se n‑ka kɨu ki'na nuu, te n‑ka xani ini‑s xa kue'e ka tvini ni'i‑s, ko dɨuni ɨɨn ɨɨn denario n‑ka ni'i‑s.
40020011	Nu n‑tnɨɨ‑s tvini‑s, n‑ka jan kuechi‑s nuu xto'o ñu'u tnu uva jan.
40020012	Ka xia'an‑s: “Se danduu nga n‑ka kɨu, idii ni hora n‑ka kidatniu‑s, te unu n‑chiya'u ña'a‑n ntdaa‑da xi'in‑s. Yo nde'e n‑ka kidatniu‑da. Yo nde'e i'ni te n‑ka kundee ini‑da nyakanyaa”, kuu‑s, ka xia'an‑s.
40020013	Te xia'an xto'o ñu'u tnu uva jan nuu ɨɨn‑s: “Ña tuu nax u'u n‑kida ña'a‑r ndo'o chi n‑kida ɨnuu‑ro xa chiya'u ña'a‑r ɨɨn denario.
40020014	Nakueka tvini‑n te juan nu'u, chi daa kuu ini‑r xa chiya'u‑r se danduu nga n‑ka kɨu nani n‑taxi‑r ndo'o.
40020015	¿A ña io va'a xa kada‑r xi'in tvini‑r ná kuu ini‑r a? ¿Kukuedi ini‑n xaxe'e xa va'a‑r a?”, kuu xto'o ñu'u tnu uva jan, xia'an‑s.
40020016	Daa ya'a ñayiu io vitna. Kue'e ñayiu kunuu ka vitna, nduu‑i ñayiu ña ndandɨ'ɨ. Ñayiu ña ndandɨ'ɨ vitna, nduu‑i ñayiu ndandɨ'ɨ te kunuu ka‑i —kuu Jesús, n‑ja'an‑ia.
40020017	N‑ka tnɨɨ‑da xi'in Jesús ichi jua'an Jerusalén. Kue'e ñayiu jua'an xi'in‑da. N‑kine'e dɨɨn ña'a‑ia uxi uu daña, se dakua'a ña'a‑ia, te n‑ja'an‑ia nuu‑da:
40020018	—Kuna'a koio xa jɨ'ɨn‑ro Jerusalén te diko ña'a ɨɨn se nación‑ro ru'u, Ia kuu ñayiu, nuu dutu ka taxnuni ka xi'in nuu se ka tu'a va'a ley n‑chidotnuni Moisés. Tekuechi neñuu ña'a‑s, te ka'ni ña'a‑s.
40020019	Diko ña'a‑s nuu se ñatu kuu se Israel. Kuekundee ña'a se ijan, te janña'a‑s chirrión ñɨɨ. Katakaa dika ña'a‑s nuu curuxi te kɨu kuu uni nadandoto ña'a Ianyuux —kuu‑ia, n‑ja'an‑ia.
40020020	N‑xee dɨ'ɨ Jacobo xi'in Sua, se ka kuu da'ya yɨɨ Zebedeo nuu xyuku‑da, te n‑xe tu'a‑ña‑ia. N‑xe juiin xiti‑ña nuu‑ia xa ja'an‑ña nuu‑ia ɨɨn xa ja'an‑ña.
40020021	N‑ja'an‑ia nuu‑ña: —¿Nax juini anu‑n? Xia'an‑ña nuu‑ia: —Juini‑da xa na kunukoo ɨɨn da'ya yɨɨ‑da diñi kua'a‑n te ɨnka‑te diñi datni‑n na taxnuni‑n nuu ñayiu —kuu‑ña, xia'an‑ña.
40020022	Ijan dada xia'an Jesús nuu nduu se ka kuu da'ya yɨɨ‑ña: —Ka xani ini lilu‑n xa daa ka xani ini‑n. ¿Nakuenda xa daa ka xani ini‑n? ¿Kundee ini‑n nduu‑n xa nda'u ya'a koio‑n ná nda'u ya'a ru'u a? —kuu‑ia, xia'an‑ia nuu‑s. Ka xia'an‑s: —Joon, vatuka.
40020023	Xia'an‑ia nuu‑s: —Nda'u ya'a koio‑n, ko ñadu ru'u kaxi se kunukoo lado kua'a‑r xi'in lado datni‑r chi Taa‑ro Ianyuux xá n‑kaxi se kunukoo diñi‑r.
40020024	Nu n‑ka teku uxi ka daña se dakua'a ña'a‑ia, xa'a te n‑ka kiti ini‑da nuu nduu se kuu da'ya yɨɨ Zebedeo jan.
40020025	Te n‑kana ña'a Jesús ntdaa‑da te n‑ja'an‑ia: —Xna'a‑n xa se ka taxnuni nuu ñayiu, nde'e taxnuni‑s. Dɨuni nde'e ka taxnuni se ka taxnuni nuu‑s.
40020026	Ñadu xijan kada koio‑n chi nux ndeda‑n juini xa taxnuni‑n, io xa junukuechi‑n nuu ñayiu.
40020027	Se juini xa kunuu‑s, na kadatniu du'a‑s nuu dava ka‑n.
40020028	Ná kuu ru'u, Ia kuu ñayiu, ñatu vaxi‑r xa junukuechi koio‑n nuu‑r, chi n‑kixee‑r xa junukuechi‑r nuu‑n xi'in nuu dava ka ñayiu. N‑kixee‑r xa kuú‑r xaxe'e‑n. Mudu ya'a chiya'u‑r kuechi n‑ka kida‑n, te dakaku ña'a‑r —kuu Jesús, n‑ja'an‑ia.
40020029	Dani ka kixi‑da xi'in‑ia ichi vaxi Jerusalén. N‑ka kexio‑da xi'in‑ia ñuu Jericó, te kue'e ka ñayiu n‑ka xe kuitandijun ña'a.
40020030	Yu'u ichi Jericó jan xtuu uu se kuaa. N‑ka teku‑s xa ya'a Jesús ijan, te xee n‑ka kana‑s: —Maestru, se kuu da'ya dana David, kunda'u ini ña'a‑n.
40020031	Te n‑ka kudeen ñayiu jua'an koio xi'in‑da nuu nduu se kuaa jan. N‑ka ja'an‑i xa maxku kana ka‑s, ko xee ka n‑ka kana‑s: —Maestru, se kuu da'ya dana David, kunda'u ini ña'a‑n.
40020032	N‑nujuiin Jesús te n‑kana‑ia‑s, te n‑ja'an‑ia nuu‑s: —¿Nax ka juini‑n xa kada ña'a‑r?
40020033	Te ka xia'an‑s nuu‑ia: —Maestru, kada‑n xa na nukonde'a‑da.
40020034	N‑kunda'u ini‑ia‑s, te n‑tenee‑ia nda'a‑ia nduchi nuu‑s. Danaa n‑ka nukonde'a‑s nduu‑s, te n‑ka xe kuitandijun‑s‑ia.
40021001	N‑ka kuyatni‑da xi'in Jesús Jerusalén xi'in ñuu nani Betfagé. Katuu ñuu jan Xeyuku Tnu Olivo. Ijan n‑tunda'a‑ia uu se dakua'a‑ia jua'an ijan.
40021002	Xia'an‑ia nuu‑s nduu‑s: —Jua'an koio ñuu nde'a ña'a ya'a. Na kɨu koio‑n ñuu ijan jini koio‑n ɨɨn burra ndijun io da'ya. Nandaxi koio‑n‑tɨ te kandeka‑n‑tɨ kixi.
40021003	Nux jundu ja'an: “¿Nakuenda xa daa ka kida‑n?”, te juña'a koio‑n: “Ia kuu Xto'o‑ro, ndoñu'u kɨt ya'a, te natunda'a‑ia‑tɨ ndixi nunuu ka” —kuu Jesús, xia'an‑ia.
40021004	Du'a n‑xetna'a xa n‑ja'an Ianyuux nuu se n‑ja'an nuu ñayiu xa n‑ja'an Ianyuux. N‑chidotnuni‑s:
40021005	Jua'an koio Sión, te juña'a‑n nuu ñayiu ijan: “Kunde'a xa vaxi se taxnuni nuu‑n. Kuu‑s ná kuu ñayiu kunda'u kukee chi da'ya ɨɨn burra yodo‑s vaxi.”
40021006	Ijan dada jua'an‑s nduu‑s, te n‑ka kida‑s ná n‑ta'u tniu‑ia.
40021007	Xndeka‑s burra xi'in da'ya‑tɨ n‑ka naxee nuu Jesús. N‑ka xajan‑s da'ma‑s yata‑tɨ, te n‑ka dakaa‑s‑ia‑tɨ.
40021008	Kue'e ñayiu n‑ka taka ijan. Dava‑i n‑ka xajan da'ma‑i ichi xa jɨn ndodo burru yodo‑ia jan; dava ka‑i n‑ka xa'nde da'nda yutnu te n‑ka xajan‑i‑tnu ichi jua'an‑ia.
40021009	N‑ka kana ñayiu xndijun ña'a xi'in ñayiu xndodo nuu nuu‑ia: Na ndadaka'nu‑ro da'ya dana David. Naka ta'u se n‑tunda'a ña'a Ianyuux xa vaxi‑s. Na ndadaka'nu‑ro Ianyuux, Ia taxnuni nuu ntdaa ñayiu.
40021010	Nu n‑ka kɨu‑da xi'in‑ia Jerusalén kue'e ka ñayiu n‑ka taka xa kunde'a‑i nax ya'a, te nde'e ka kuvaa‑i. Ka xijan tnu'u tna'a‑i: —¿Jundu kuu se ya'a?
40021011	Ka xia'an ñayiu xndijun ña'a: —Se ya'a kuu Jesús. Se Nazaret kuu‑s. Se distrito Galilea kuu‑s. Se kachi tnu'u ña'a xa n‑ja'an Ianyuux kuu‑s —ka kuu‑i, ka xia'an‑i.
40021012	N‑kɨu Jesús veñu'u Jerusalén, te n‑xijun‑ia se ka najueen ka nadiko xtuu nukeñu'u jan. N‑ngone'e‑ia mexa ka xetniu se ka nadama tvini ñayiu ka xe'en ijan. Dɨuni n‑ngone'e‑ia silla se ka diko data.
40021013	Te n‑ja'an‑ia nuu‑s: —Yodotnuni tnu'u Ianyuux: “Veñu'u nuu io xa kajan ta'u ñayiu nuu‑r kuu veñu'u ya'a, te ve'e‑r kuu.” Dɨuni yodotnuni tnu'u‑ia: “Ka xetniu‑n ve'e Ianyuux ná ka xetniu ñadu'u yau kava.” —Kuu‑ia.
40021014	N‑ka xee ñayiu kuaa xi'in ñayiu ka xika yakua veñu'u jan, te n‑ndadava'a‑ia‑i.
40021015	N‑ka xini dutu ka kunxa'nu xi'in se ka tu'a va'a ley n‑chidotnuni Moisés xa n‑kida Jesús kue'e milagru. Dɨuni xa n‑ka teku‑s xa ka kana sekuechi xiti veñu'u jan: “Na ndadaka'nu‑ro Ia kuu da'ya dana David.” Xijan kuu xa n‑ka kiti ini‑s.
40021016	Te n‑ka ja'an‑s nuu Jesús: —¿Ña teku‑n xa ka kana sekuechi ya'a u? Te n‑ja'an Jesús: —Joon, teku‑r. ¿Ñayo‑n n‑ka ka'u nuu yodotnuni xa: “Ndadaka'nu ña'a koio sekuechi xi'in dichi kuechi xi'in da'ya ka xadi a”?
40021017	Te n‑dandoo‑ia‑s. Ijan dada n‑ka ndee‑da xi'in‑ia Jerusalén. Jua'an‑da xi'in‑ia ñuu Betania, te n‑ka ndoo‑da xi'in‑ia ijan.
40021018	Ne'e datne kɨu kuu uu n‑ka ngondita ntuku‑da xi'in‑ia Jerusalén te n‑kojon‑ia.
40021019	N‑xini‑ia ɨɨn tnu higo yu ichi te n‑xe tu'a‑ia‑tnu. Ni ɨɨn higo ñatu n‑ni'i‑ia chi ñatu n‑juun. Xijan kuu xa n‑ja'an‑ia nuu‑tnu: —Ma uun ka juun higo‑n. Te danaa n‑yichi‑tnu.
40021020	Nu n‑ka xini daña, se dakua'a ña'a‑ia xa n‑ya'a, te n‑ka yu'u anu‑da. Te ka xia'an‑da: —Naka yachi n‑yichi‑tnu.
40021021	Te n‑ja'an Jesús nuu‑da ntdaa‑da: —Xandaa xakuiti xa nux idii vuelta na kukanu ini‑n Ianyuux te ma jɨn tnɨɨ anu‑n, ñadu mee ni xa n‑kida‑r tnu higo kua'a‑n xa kada koio‑n chi nux na juña'a koio‑n tnduu ya'a: “Xiko juiin. Juan keé nuu mar”, te daa kuu.
40021022	Dava'a nga xa kajan‑n nuu Ianyuux taxi‑ia nux idii vuelta n‑ka kukanu ini‑n‑ia —kuu Jesús, n‑ja'an‑ia.
40021023	N‑kɨu‑ia veñu'u Jerusalén te n‑dakua'a‑ia ñayiu. Nɨni dakua'a‑ia‑i n‑ka xee dutu ka taxnuni xi'in sexa'nu ka taxnuni nuu ñayiu Israel. Te n‑ka xijan tnu'u‑s‑ia: —¿Jundu n‑tetutniu ña'a xa kada‑n xa kida‑n? ¿Jundu n‑taxtutniu ña'a xa kida‑n xa'a?
40021024	N‑ja'an Jesús nuu‑s: —Dani ru'u, na kajan tnu'u ña'a‑r ɨɨn xa kajan tnu'u ña'a‑r. Nux na ja'an‑n nuu‑r xa kajan tnu'u ña'a‑r te ja'an‑r nuu‑n jundu n‑tunda'a ña'a xa du'a kida‑r.
40021025	¿Jundu n‑tetutniu Sua xa n‑dajuendute‑s ñayiu? ¿N‑tetutniu ña'a Ianyuux a n‑tetutniu ña'a ñayiu a? —kuu‑ia, xia'an‑ia nuu‑s. Te n‑ka ndatnu'u‑s. Ka xia'an tna'a‑s: —Nux na juña'a‑ro “Ianyuux n‑tetutniu ña'a”, te kachi‑s nuu‑ro: “¿Nakuenda ña n‑ka jandixa‑n‑sɨ?”
40021026	Xa maxku ndandita ñayiu xyuku ya'a nuu‑ro maxku ja'an‑ro nuu‑s xa ñayiu n‑tetutniu Sua, chi ntdantu'u ñayiu ka jandixa xa Sua n‑kuu se n‑ja'an tnu'u Ianyuux nuu ñayiu —kuu‑s, ka xia'an tna'a‑s.
40021027	Te ka xia'an‑s nuu‑ia: —Ña ka xini‑r. Xia'an ntuku‑ia: —Dani ru'u ma ja'an‑r jundu n‑tetutniu ña'a xa du'a kada‑r.
40021028	Te xia'an‑ia ɨnka xa xia'an‑ia nuu‑s: —N‑xio ɨɨn se n‑xio uu da'ya yɨɨ. N‑ja'an‑s nuu ɨɨn‑s: “Juan kadatniu ndo'o nuu ñu'u tnu uva‑r vitna.”
40021029	Te xia'an se ijan nuu taa‑s: “Ña'a, ma nkadatniu‑da ijan.” Juini daa n‑ja'an‑s, ko n‑natu ini‑s te n‑xe kadatniu na'i‑s.
40021030	Dani n‑ja'an‑s nuu ɨnka da'ya yɨɨ‑s. N‑ja'an se ijan nuu taa‑s: “Joon, Tata, na jɨ'ɨn‑da”, kuu‑s, xia'an‑s, ko ña n‑xe'en‑s.
40021031	¿Nax ka kachi‑n? ¿Ndeda ɨɨn‑s n‑kida xa n‑juini taa‑s? —kuu Jesús. Ka xia'an‑s: —Se ki'na ka n‑teku xa n‑ja'an taa‑s. Xia'an Jesús nuu‑s: —Na ja'an ndaa‑r xa kue'e ka se ka xijan tvini nandajan gobierno xi'in ñadɨ'ɨ ka diko mee‑ña kɨu tna'a nuu ñayiu ka jandixa xa taxnuni Ianyuux nuu‑i dada ndo'o.
40021032	N‑ja'an Sua nuu‑n nax io xa jandixa‑n xa maxku kundido kutau ka‑n kuechi n‑ka kida‑n. N‑ka jandixa se ka xijan tvini nandajan gobierno xi'in ñadɨ'ɨ diko mee‑ña xijan, ko mee‑n ña'a. Juini n‑ka teku‑n xijan, ña n‑ka natu ini‑n xa n‑ka kida‑n kuechi ni ña n‑ka jandixa‑n xa n‑ja'an‑s.
40021033	ʼKunini koio ɨnka ntuku tnu'u kandee na ja'an‑r. N‑xio ɨɨn se n‑dandee tnu uva nuu ñu'u‑s. N‑xani‑s yu'a xa n‑chikurali‑s ñu'u tnu uva jan. N‑kidava'a‑s ɨɨn nuu ki'ni‑s ndudi uva jan. Dɨuni n‑kidava'a‑s ɨɨn ve'e dujun. Te n‑xia'an‑s ñu'u‑s se kundee xi'in‑s tnu uva jan. Ijan dada jua'an‑s ɨɨn nuu xika.
40021034	N‑xee yoo xichi uva, te n‑tunda'a‑s se ka xinokuechi nuu‑s xa na jɨn nuka'nde dava‑s xi'in se xndee xi'in‑s tnu uva uva n‑juun jan.
40021035	Nu n‑ka xee‑s ijan, te n‑ka tnɨɨ ña'a se xndee xi'in‑s tnu uva jan. N‑ka jani‑s dava‑s. Dava‑s n‑ka xa'ni ña'a‑s. Dava‑s n‑ka jani‑s yuú.
40021036	Ijan dada n‑tunda'a se kuu xto'o ñu'u jan kue'e ka ntuku se ka xinokuechi nuu‑s dada xaki'na nuu te dani n‑ka kida ña'a se xndee xi'in‑s tnu uva jan.
40021037	Ndijun nga n‑tunda'a‑s da'ya yɨɨ‑s xa na jɨ'ɨn‑s nuu se ijan xa na ka'nde‑s xi'in‑s uva jan, te n‑ja'an mee n‑ja'an ɨɨn‑s: “Koo koio‑s xañu'u nuu da'ya yɨɨ‑ro.”
40021038	Nu n‑ka xini se xndee xi'in‑s tnu uva jan xa n‑kuyatni da'ya yɨɨ‑s ijan, te ka xia'an tna'a‑s: “Dɨu‑s kendoo xi'in ñu'u taa‑s. Ne'e koio na ka'ni‑ro‑s na kua'a na ndoo‑ro xi'in ta'u‑s.”
40021039	Te n‑ka kine'e ña'a‑s yu'u ñu'u tnu uva jan, te n‑ka xa'ni ña'a‑s.
40021040	Na nangondita xto'o ñu'u tnu uva jan, ¿Nax kada‑s se xndee xi'in‑s tnu uva jan? —kuu Jesús, xia'an‑ia.
40021041	Te ka xia'an dutu ka taxnuni xi'in sexa'nu ka kunxa'nu n‑ka xee ijan: —Ka'ni‑s se unu loko ijan. Ma kunda'u ini‑s‑sɨ. Juña'a ntuku‑s ñu'u‑s ɨnka se kundee xi'in‑s tnu uva jan. Se ijan na ka'nde dava xi'in‑s uva yoo tnɨɨ koio‑s —kuu‑s, ka xia'an‑s nuu Jesús.
40021042	Te xia'an‑ia nuu‑s: —¿Ta ka'u koio ka‑n tnu'u Ianyuux du'a yodotnuni a?: Ná kuu yuú ña xe ini se ka kidava'a ve'e kuu‑s. Yuú ña n‑ka xe ini se ijan n‑ndunuu yɨtnɨɨ nama ve'e. N‑kida Ianyuux, Ia kuu Xto'o‑ro, xa na jini‑ro xa ña uu n‑xini‑ro.
40021043	Xaxe'e xa du'a ya'a ma taxnuni koio ka‑n nuu ñayiu ka jandixa xa taxnuni Ianyuux nuu‑i, te kada‑r xa ñayiu ña ka kuu ñayiu Israel taxnuni nuu ñayiu kɨu tna'a nuu ñayiu ka jandixa xa taxnuni Ianyuux nuu‑i. Ñayiu ijan kada xa ta'u tniu‑r.
40021044	Ñayiu na jungava ndodo nuu yuú ijan, kukuechi‑i, te nux junkava ndodo ña'a yuú jan, dandi'i ña'a‑i —kuu Jesús, xia'an‑ia.
40021045	Nu n‑ya'a n‑ka xo nini dutu ka kunxa'nu xi'in se fariseu tnu'u ijan, te n‑ka kutnuni ini‑s xa dɨu‑s n‑kakune'e ña'a Jesús.
40021046	Te n‑ka nduku ini‑s xa tnɨɨ‑s‑ia te kandeka‑s‑ia jɨ'ɨn nuu juxtixia xa tekuechi neñuu‑s‑ia, ko n‑ka yu'u‑s nuu ñayiu xyuku ijan chi ka jandixa‑i xa tnu'u Ianyuux ja'an‑ia.
40022001	Ijan dada n‑kakune'e Jesús ɨnka ntuku xa n‑kakune'e‑ia. Xia'an‑ia nuu‑s:
40022002	—Kuenda kɨu ɨɨn se kunxa'nu kida viko xa tnunda'a da'ya‑s kuu Ianyuux xa taxnuni‑ia nde andɨu. N‑xio ɨɨn se n‑kunxa'nu n‑kida viko xa n‑tnunda'a da'ya‑s.
40022003	N‑tunda'a se ijan se ka xinokuechi nuu‑s xa na jɨn juña tnu'u‑s ñayiu n‑ja'an‑s xa xá io hora jɨ'ɨn koio‑i viko jan, ko ñayo‑i n‑ka juini xa jɨ'ɨn koio‑i viko‑s.
40022004	Ijan dada n‑tunda'a ntuku‑s dava ka se ka xinokuechi nuu‑s xa na juña'a koio ntuku‑s ñayiu ijan xa na jɨ'ɨn na'i koio‑i viko tnunda'a jan. Dɨuni xia'an‑s xa na juña'a‑s xa xá io tu'a ntdanditu'u xa kaxde'ñu koio‑i. Dɨuni juña'a‑s xa xá n‑xa'ni‑s nkutu na'nu xi'in ncerru xndandee.
40022005	Te du'a n‑ka xe juña tnu'u se ka xinokuechi nuu‑s ñayiu ijan, ko ñayo‑i n‑ka chinuu ntuku. Nudɨɨn n‑ka kee‑i, ka xe'en‑i. Ɨɨn‑s jua'an nuu ñu'u‑s. Ɨnka‑s juan jueen xa nadiko‑s.
40022006	Dava ñayiu n‑ja'an se n‑kunxa'nu jan, n‑ka tnɨɨ se ka xinokuechi nuu‑s xa n‑ka kida u'u ña'a‑i te n‑ka xa'ni ña'a‑i.
40022007	Yo n‑kiti ini se n‑kunxa'nu jan, te n‑tunda'a‑s soldado‑s xa na nka'ni‑s ñayiu n‑ka xa'ni se n‑ka xinokuechi nuu‑s. Dɨuni n‑ka teñu'u‑s ñuu‑i.
40022008	Ijan dada xia'an‑s nuu dava ka se ka xinokuechi nuu‑s: “Xá io tu'a ndeyu viko tnunda'a, ko xaxe'e xa ñatuka natau xa kixi ñayiu n‑ja'an‑r viko‑r ma yoo‑i kixi.
40022009	Jua'an koio nuu nujuntna'a ichi yu'u ñuu, te ja'an koio‑n dava'a nga ñayiu juntna'a xi'in‑n xa na kixi koio‑i viko tnunda'a kida‑r”, kuu‑s, xia'an‑s.
40022010	Te n‑ka kee se ka xinokuechi nuu‑s; ka xe'en‑s. Xndeka‑s ntdaa ñayiu n‑ka ni'i‑s n‑ka xee, nuu ñayiu va'a, nuu ñayiu loko, te n‑chitu ve'e nuu kuu viko tnunda'a. N‑ka nukoo ñayiu nuu mexa xa kaxi‑i ndeyu.
40022011	N‑xo nde'a se kunxa'nu jan ñayiu xtuu nuu mexa‑s, te n‑chinuu‑s xa ɨɨn se nukoo yumexa‑s, ñatu ni'no‑s da'ma ka xkui'no ñayiu hora ka xe'en‑i viko tnunda'a.
40022012	N‑ja'an‑s nuu‑s: “¿Janda n‑kɨkɨu‑n ya'a xa ña tuu na da'ma viko tnunda'a ni'no‑n?”, kuu‑s, xia'an‑s. Te ña tuu nax n‑ja'an se ijan.
40022013	Ijan dada n‑ja'an se kunxa'nu jan nuu se ka xinokuechi nuu‑s: “Duku koio nduu nda'a nduu xe'e‑s, te jɨn dajane koio‑n‑sɨ nuu nee xa nee. Ijan nde'e nda'i‑s te nde'e kiti ini‑s nuu Ianyuux”, kuu se kunxa'nu jan, n‑ja'an‑s.
40022014	Daa ka kuu ñayiu ka teku tnu'u Ianyuux. Kue'e‑i ka teku tnu'u‑ia, ko xaku ni‑i kaxí ni'no‑ia xa kutuu‑i nuu tuu‑ia —kuu Jesús, xia'an‑ia nuu‑s.
40022015	Ijan dada n‑ka ndee se fariseu xi'in dutu ka taxnuni xa ka nu'u koio‑s, te n‑ka kida ɨnuu‑s janda kada koio‑s xa daka ni'no‑s Jesús.
40022016	Ijan dada n‑ka tunda'a‑s se ka dakua'a‑s xi'in se partido Herodes nuu Jesús. Ka xia'an se ijan: —Maestru, ka xini‑da xa ndaa ja'an‑n nuu ntdaa ñayiu te najanu ichi‑n‑yɨ ichi Ianyuux, te ñatu kaxí‑n ñayiu chi ɨnuu kuu ini va'a‑n nuu‑i ntdaa‑i.
40022017	¿Nax xani ini‑n? ¿Io va'a xa najuña'a‑ro tvini nandajan César a ña'a u? —kuu‑s, ka xia'an‑s nuu‑ia.
40022018	N‑kutnuni ini Jesús xa xaloko ka juini‑s. Xijan kuu xa xia'an‑ia nuu‑s: —Ka kida nga‑n xa va'a‑n. ¿Nakuenda ka xitotnuni ña'a‑n?
40022019	Dande'a ña'a ɨɨn tvini roma. Te n‑ka dande'a‑s‑ia tvini ijan.
40022020	Nu n‑xini Jesús tvini jan te n‑xijan tnu'u‑ia‑s: —¿Jundu nuu ndenee nuu tvini ya'a? ¿Jundu dɨu ndenee?
40022021	Ka xia'an‑s: —Nuu César. Dɨu César. Xia'an‑ia nuu‑s: —Ate, najuña'a koio César xa nandajan‑s te juña'a koio‑n Ianyuux xa io xa najuña'a‑n‑ia.
40022022	Nu n‑ka teku‑s xa'a n‑ka yu'u‑s chi ñatu n‑ka xani ini‑s xa daa ja'an‑ia. Te n‑ka dandoo‑s‑ia.
40022023	Kɨu ijan ni n‑ka xee se saduceu nuu Jesús. Ka ja'an se ya'a nuu ñayiu xa ñayo ndɨyɨ nandoto. N‑ka ja'an‑s nuu‑ia:
40022024	—Maestru, n‑chidotnuni Moisés: “Nux na kuú ɨɨn seyɨɨ te ña n‑xio da'ya‑s xi'in ñadɨ'ɨ‑s, io xa natnunda'a ñani‑s xi'in ñadɨ'ɨ‑s xa na koo da'ya‑ña xi'in ñani‑s te kuenda kɨu da'ya se n‑xi'í jan ku kuu da'ya ijan.”
40022025	N‑xio ɨɨn se n‑xio uxa tna'a ñani‑s. Sexa'nu n‑tnunda'a xi'in ñadɨ'ɨ‑s, te ñayo na da'ya‑s n‑xio xi'in‑ña te n‑xi'í‑s. N‑natnunda'a ñadɨ'ɨ‑s xi'in ñani‑s.
40022026	Daa ni n‑ya'a ñani‑s. Daa ni n‑ya'a ɨnka ñani‑s. Ntdaa‑s n‑ka tnunda'a xi'in ñá ijan, te n‑ka xi'í‑s.
40022027	Ijan dada ndijun nga mee‑ña n‑xi'í.
40022028	¿Ndeda ɨɨn‑s ñadɨ'ɨ ku kuu‑ña na nandoto ñayiu n‑ka xi'í?, chi ntdaa‑s n‑kuu yɨɨ‑ña —ka kuu‑s, n‑ka xijan tnu'u‑s Jesús.
40022029	Xia'an Jesús nuu‑s: —Ka ja'an lilu‑n. Ña ka xini‑n tnu'u Ianyuux xyodotnuni, ni ña ka xini‑n nax kua'a Ianyuux xa kada‑ia.
40022030	Na xee kɨu nandoto ñayiu n‑ka xi'í io xa kutuu andɨu ma datnunda'a tna'a‑i, ni ma kuú‑i ɨnka vuelta chi kutuu koio‑i ná xtuu ángel, ia ka xinokuechi nuu Taa‑ro Ianyuux andɨu.
40022031	Tnu'u Ianyuux yodotnuni kakune'e xa ndaa xa nandoto ñayiu n‑ka xi'í. ¿Ñatu n‑ka ka'u‑n xijan u? Du'a yodotnuni:
40022032	“Kuu‑r Ianyuux Abraham, kuu‑r Ianyuux Isaac, kuu‑r Ianyuux Jacob.” Ñatu ndeka‑ia ndɨyɨ chi ndeka‑ia ñayiu xndito —kuu‑ia, xia'an‑ia.
40022033	N‑ka teku ñayiu xyuku ijan tnu'u‑ia te n‑ka yu'u anu‑i xa daa n‑ja'an‑ia.
40022034	N‑xa'nu Jesús tnu'u se saduceu te ña n‑ka ja'an ka‑s. Nu n‑ka teku se fariseu xijan, te n‑ka nataka‑s nuu Jesús.
40022035	Abogado kuu ɨɨn‑s. Se kuu abogado jan n‑xijan tnu'u‑ia ɨɨn xa n‑xijan tnu'u‑s‑ia xa kototnuni‑s‑ia.
40022036	Xia'an‑s: —Maestru, ¿ndeda ɨɨn ley Ianyuux ndandɨ'ɨ ka?
40022037	Te n‑ja'an‑ia nuu‑s: —Io xa juemani koio‑n Ianyuux, Ia kuu Xto'o‑n, xi'in nde yɨkɨ, nde tuchi‑n.
40022038	Ley ya'a ndandɨ'ɨ ka.
40022039	Ɨnka ley ndandɨ'ɨ kuu xa'a: “Io xa juemani koio‑n ñanitna'a‑n ná ka xemani‑n mee‑n.”
40022040	Nux na jandixa koio‑n nduu ley Ianyuux ya'a, ndaku‑n xa jandixa koio‑n ntdantu'u ley n‑chidotnuni Moisés xi'in ntdantu'u xa n‑chidotnuni se n‑ka ja'an tnu'u Ianyuux nuu ñayiu —kuu Jesús.
40022041	Ijan dada n‑xijan tnu'u‑ia dava ka se fariseu n‑ka nataka nuu‑ia:
40022042	—¿Jundu kuu Cristu ka xani ini‑n? ¿Jundu da'ya dana kuu‑ia? Ka xia'an‑s nuu Jesús: —Da'ya dana David kuu‑s.
40022043	Xia'an‑ia nuu‑s: —N‑ja'an David xa Xto'o‑s kuu Cristu na n‑keé ña'a Espíritu Ianyuux. ¿Ñatu ke ini koio‑n nax n‑kutnuni ini‑s na daa n‑ja'an‑s a? Du'a n‑chidotnuni‑s:
40022044	N‑ja'an Taa‑ro Ianyuux nuu Ia kuu xto'o‑ro: “Nkoo diñi kua'a‑r nɨni na xee kɨu kada‑r xa taxnuni‑n nuu se ka xini u'u ña'a.”
40022045	Xaxe'e xa na n‑xo tuu David n‑ja'an‑s xa xto'o‑s kuu Cristu, ¿Janda kuu Cristu da'ya dana‑s? —kuu Jesús, xia'an‑ia.
40022046	Ni ɨɨn tnu'u ñayo ka‑s n‑ka ja'an nuu‑ia. Ñayo ka‑s n‑kuyɨɨ xa kajan tnu'u‑s‑ia.
40023001	Ijan dada n‑ja'an Jesús nuu‑da ntdaa‑da xi'in nuu ñayiu xyuku ijan:
40023002	—Nani n‑kuu Moisés maestru, dani ka kuu se ka tu'a va'a tnu'u n‑chidotnuni‑s xi'in se fariseu maestru.
40023003	Xijan kuu xa ntdaa xa ta'u tniu‑s kada koio‑n te jandixa koio‑n‑sɨ, ko maxku kada‑n xa ka kida‑s chi tuku ka ja'an‑s xa kada‑s te tuku ka kida‑s.
40023004	Kuenda kɨu ɨɨn xa yo vee ndido ñayiu kuu xa ka ta'u tniu‑s nuu‑n. Ka duku‑s xa yo vee jan, te ka ta'u tniu‑s xa kuido koio‑n, ko mee‑s ñatu ka xido‑s, ni xa kaju'un ɨɨn dɨkɨ nda'a‑s xijan ña kuu.
40023005	Ka kida ndɨka‑s tutu yodotnuni tnu'u Ianyuux xndenee te'u‑s. Ka kida nani ka‑s chate da'ma ka xkui'no‑s na xijan ta'u‑s nuu Ianyuux. Xa na kunde'a ña'a ni ñayiu ka kida‑s xijan.
40023006	Yo ka tna ini‑s xa kunukoo‑s nuu silla ka xko nukoo ñayiu ndandɨ'ɨ hora ka xaxde'ñu‑s ɨɨn nuu kuu viko. Yo nde'e ka tna ini‑s xa kunukoo yatni‑s nuu ka xko nukoo se ja'an ndodo nuu ñayiu xyuku xiti veñu'u kuechi.
40023007	Yo ka tna ini‑s xa koo ñayiu xañu'u nuu‑s nuu ya'u. Yo ka tna ini‑s xa ja'an ñayiu nuu‑s: “Maestru.”
40023008	Ko ndo'o, maxku juejoon koio‑n xa ja'an ñayiu nuu‑n: “Maestru”, chi ñani‑n kuu tna'a xi'in ñayiu ka kukanu ini ña'a ru'u te idii ni maestru‑n io.
40023009	Maxku ja'an‑n nuu ɨɨn ñayiu: “Ndixi kuu Taa ñayiu ñuñayiu”, chi idii ni Taa‑ro ntdaa‑ro io. Andɨu tuu‑ia.
40023010	Maxku juejoon koio‑n xa ja'an ñayiu: “Kuu‑n Maestru ñayiu ñuñayiu”, chi Maestru‑i kuu ña'a ru'u, Ia kuu Cristu.
40023011	Se na junukuechi nuu koio‑n ku kuu se ndandɨ'ɨ ka.
40023012	Ñayiu najuen tnu'u mee‑i, nduu‑i ñayiu dakuu nga te kujanuu‑i. Ñayiu xko kida na kida ñayiu dakuu nga, najuen tnu'u ña'a ñayiu —kuu Jesús, n‑ja'an‑ia nuu‑da ntdaa‑da xi'in nuu ñayiu xyuku ijan.
40023013	-
40023014	Ijan dada xia'an‑ia nuu se ka kunxa'nu: —Nda'u ya'a koio ndo'o, se ka kuu maestru xi'in se fariseu chi unu loko‑n. Ka kida nga‑n xa va'a‑n. Ka dada'an‑n xa maxku kɨu tna'a koio ñayiu nuu ñayiu ka jandixa xa taxnuni Ianyuux nuu‑i. Juini juini‑i xa kɨu tna'a koio‑i nuu ñayiu ijan, ko ka dada'an‑n, te ni mee‑n ña kɨu tna'a koio nuu‑i.
40023015	ʼNda'u ya'a koio mee‑n, se ka tu'a va'a ley n‑chidotnuni Moisés xi'in mee‑n, se fariseu. Ka kida nga‑n xa va'a‑n. Ka xe'en‑n ñuu xndatuu ɨnka lado yu'u mar xa dakua'a koio‑n to'o xa na jandixa koio‑i ná ka jandixa mee‑n. Nani ka xe'en‑n do nuu mar, dani ka xe'en‑n do nuu ñu'u yichi xa dakua'a‑n ñayiu ijan. Ka kida‑n xa kue'e ka kuechi ka kida ñayiu ka dakua'a‑n jan dada mee‑n.
40023016	ʼNda'u ya'a koio mee‑n chi ka kuu‑n na ka kuu se kuaa xndeka ñayiu jua'an ɨɨn nuu jua'an‑i. Ka ja'an‑n: “Ñayiu chinaa xaxe'e veñu'u, ña tuu na tnu'u vete kuu nux ña xetna'a tnu'u‑i, juini n‑kida‑i uxi dɨkɨ nda'a‑i, ko ñayiu chinaa xaxe'e oro io veñu'u, nux ña xetna'a tnu'u‑i, kida‑i kuechi chi vete‑i”, ka kuu‑n.
40023017	Ka ja'an lilu‑n. Ná kuu ñayiu kuaa ka kuu‑n. Ndandɨ'ɨ ka veñu'u nuu n‑nduu ii oro jan dada oro io xiti veñu'u jan.
40023018	Dɨuni ka ja'an‑n: “Ñayiu chinaa xaxe'e altar veñu'u, nux ña xetna'a tnu'u‑i, ña tuu na kuechi kuu, juini n‑kida‑i uxi dɨkɨ nda'a‑i, ko nux ka chinaa‑i xaxe'e kɨtɨ ka doko‑i nuu altar te ña xetna'a tnu'u‑i, kuechi kuu xijan”, ka kuu‑n.
40023019	Ná kuu ñayiu kuaa ka kuu‑n. Ndandɨ'ɨ ka altar nuu n‑nduu ii ntdaa xa n‑ka doko‑n dada ɨɨn xa ka doko‑n chi nuu altar jan n‑nduu ii xijan.
40023020	Ñayiu ka chinaa altar, ñadu altar ni ka chinaa‑i hora ka kida‑i uxi dɨkɨ nda'a‑i chi dɨuni ka chinaa‑i ntdantu'u xa ka doko‑i nuu altar.
40023021	Tuu Ianyuux xiti veñu'u Jerusalén. Xijan kuu xa na ka kida ñayiu uxi dɨkɨ nda'a‑i xa ka chinaa‑i veñu'u, ka kakune'e‑i Ianyuux chi ka ja'an‑i: “Nandi'a Ianyuux.”
40023022	Ñayiu ka chinaa xaxe'e andɨu, dɨuni chinaa‑i silla nukoo Ianyuux xa taxnuni‑ia. Dɨuni ka kakune'e ñayiu ijan Ianyuux chi ka ja'an‑i: “Nandi'a Ianyuux.”
40023023	ʼNda'u ya'a koio mee‑n, se ka tu'a va'a ley n‑chidotnuni Moisés xi'in se fariseu. Ka kida nga‑n xa va'a‑n. Ntna'a uxi nu'ne mino castila ka ni'i‑n, ka najuña'a‑n ɨɨn Ianyuux. Dɨuni daa ka najuña'a‑n anís xi'in comino. Maxku nujani‑n xa kada‑n xava'a ya'a. Juini ka kida‑n xava'a ya'a, ko ña ka jandixa‑n ɨɨn xa ndandɨ'ɨ ka. Ñatu daya'a‑n juxtixia ñayiu ka kida kuechi, te ka kidandaa‑n kuechi ñayiu ña tuu nax kida. Ñatu ka kunda'u ini‑n dava ka ñayiu. Ñatu ka kukanu ini‑n Ianyuux. Maxku daa ka kada‑n; jandixa koio xa ta'u tniu‑ia.
40023024	Ka kuu‑n ná kuu se kuaa xndeka ñayiu jua'an ɨɨn nuu jua'an‑s. Ka chinuu‑n kuechi luchi kuu ná kuu ɨɨn kɨtlavichi luchi ñu'u nuu ndute kida ɨnka ñayiu. Ka dakeé ni'ni ñayiu ndute ñu'u kɨtlavichi jan ɨɨn da'ma xa na ña'a kojon‑i‑tɨ, ko ndo'o, ñatu dakeé ni'ni‑n ndute ñu'u kɨtɨ kuu camello xa na ña'a kojon‑n‑tɨ.
40023025	ʼNda'u ya'a koio mee‑n, se ka tu'a va'a ley n‑chidotnuni Moisés xi'in se fariseu. Ka kida nga‑n xa va'a‑n. Kuenda kɨu taxa xi'in ko'o ka kuu‑n. Io ndoo yata xijan, ko kui'a kaa xa ñu'u xiti‑i. Ka du'u‑n xaxii ñayiu, te ka kida‑n dava'a nga xa ka juini mee‑n.
40023026	Mee‑n, se fariseu, ná kuu se kuaa ka kuu‑n. Ki'na ka najini‑n xiti ko'o jan xi'in xiti taxa jan na kua'a daa na koo ndoo yata‑i tuku.
40023027	ʼNda'u ya'a koio mee‑n, se ka tu'a va'a tnu'u n‑chidotnuni Moisés xi'in se fariseu. Ka kida nga‑n xa va'a‑n. Kuenda kɨu kava nuu xyɨnduxi ndɨyɨ ka kuu‑n. Naka'i ñayiu kava jan te ndukuixi. Vili kaa yata‑i, ko kui'a kaa xiti‑i chi ñu'u yɨkɨ ndɨyɨ.
40023028	Daa ka kuu‑n. Ka kida nga‑n xa ka kida‑n xava'a xa na kunde'a ña'a ñayiu, ko mee ni xaloko xñu'u anu‑n. Ñatu ka jandixa‑n Ianyuux.
40023029	ʼNda'u ya'a koio mee‑n, se ka tu'a va'a tnu'u n‑chidotnuni Moisés xi'in dava ka se fariseu chi ka kida nga‑n xa va'a‑n. Ka kaan‑n nuu xndaa se n‑ka ja'an tnu'u Ianyuux nuu ñayiu. Ka kidakutu‑n capilla nuu xndaa ñayiu va'a.
40023030	Te ka ja'an‑n: “Nu n‑ka xio‑ro tiempo n‑ka xa'ni xixitna‑ro se n‑ka ja'an nuu ñayiu xa n‑ja'an Ianyuux, ma kuatu‑ro xa n‑ka kida‑s.”
40023031	Xndido tau‑n kuechi‑n xi'in‑s xaxe'e xa dɨuni ka xa'ni mee‑n se ka ja'an tnu'u Ianyuux nuu ñayiu.
40023032	Vitna daxinokava koio‑n xa n‑ka kixe'e‑s xa kada‑s.
40023033	Da'ya Kui'na ka kuu‑n. Ma kaku‑n na ndadandaa Ianyuux kuechi‑n chi jɨ'ɨn koio‑n andea.
40023034	N‑kuu tɨtnɨ se ja'an tnu'u Ianyuux nuu‑n tunda'a‑r vaxi. Dɨuni tunda'a‑r se yo unu kaxi ini xi'in se ka tu'a va'a tnu'u n‑chidotnuni Moisés. Dava‑s ka'ni koio‑n. Dava‑s katakaa dika‑n. Dava‑s jani koio‑n chirrión ñɨɨ xiti veñu'u kuechi‑n. Dava‑s nkuijun koio‑n ntaka ñuu jɨ'ɨn koio‑s.
40023035	Xaxe'e xa'a kundido kutau koio‑n xi'in xixitna‑n ntdaa ñayiu va'a anu n‑ka xa'ni‑s nde tiempo n‑xo tuu Abel xi'in nde tiempo n‑xo tuu Zacarías, da'ya yɨɨ Berequías. Zacarías jan n‑ka xa'ni xixitna‑n me'ñu altar xi'in veñu'u.
40023036	Na ja'an ndaa‑r xa kundido kutau mee‑n, ñayiu io vitna ntdaa se ijan —kuu Jesús, xia'an‑ia nuu‑s.
40023037	Ijan dada n‑nukonde'a‑ia ñuu Jerusalén. Te n‑ja'an‑ia: —Ndo'o xa kuu‑n ñayiu Jerusalén, ka xa'ni‑n se ka ja'an tnu'u Ianyuux nuu ñayiu, te ka jani‑n se n‑tunda'a ña'a Ianyuux yuú. Naka kue'e vuelta n‑juini‑r xa kada‑r ná kida chuun xa nadataka‑tɨ da'ya‑t te chi'i ña'a‑t ka'a ndixi‑t. Du'a n‑juini‑r xa kada‑r, ko ñayo‑n n‑juini.
40023038	Kuna'a koio xa mayo ka ñayiu kutuu Jerusalén,
40023039	ni mayo ka‑n jini ña'a nde na xee kɨu ja'an‑n: “Naka ta'u Ia n‑natunda'a ña'a Ianyuux xa juan ndixi‑ia ñuñayiu.” —Kuu‑ia, xia'an‑ia.
40024001	Ijan dada n‑kee‑ia veñu'u Jerusalén xa jua'an‑ia ɨɨn nuu jua'an‑ia, te n‑ka xetna'a‑da‑ia. N‑ka dane'e nda'a‑da xa na kunde'a‑ia veñu'u xi'in tɨtnɨ ve'e xndenee tna'a xi'in‑i.
40024002	Te n‑ja'an Jesús nuu‑da ntdaa‑da: —Va'a n‑kua'a ntdaa xa xnde'a‑ro ya, ko xandaa xakuiti ma kava ndodo tna'a ka ni ɨɨn yuú n‑kua'a veñu'u ya'a chi ntdanditu'u junkoio.
40024003	Te jua'an koio‑da xi'in‑ia Yuku Tnu Olivo. Daa ni kue'e ñayiu xndijun ña'a. N‑nukoo‑ia ijan te n‑ka xetu'a‑da‑ia. N‑ka xijan tnu'u‑da‑ia: —Kachitnu'u ña'a‑n na kɨu ya'a ntdaa xijan. ¿Na seña taxi Taa‑ro Ianyuux xa na kutnuni ini koio‑da xa vax kuyatni kɨu ndixi‑n ñuñayiu, te naa ñuñayiu?
40024004	N‑ja'an Jesús: —Koo koio‑n cuedado xa maxku danda'u ña'a se kixi.
40024005	Kue'e‑s kixi te ja'an‑s xa n‑tunda'a‑r‑sɨ. Ja'an‑s: “Ru'u kuu Cristu.” Kue'e ñayiu danda'u koio‑s.
40024006	Kɨu na teku koio‑n xa jantna'a ɨɨn ñuu xi'in ɨnka ñuu, te dɨuni teku tnu'u‑n xa jantna'a ɨɨn nación xi'in ɨnka nación, maxku ña'a chi ini koio‑n. Maxku kundu ini‑n. Ki'na ka io xa ya'a ntdaa xijan, ijan dada naa ñuñayiu.
40024007	Ndandita ɨɨn país nuu ɨnka país. Jantna'a koio soldado ɨɨn se kunxa'nu xi'in soldado ɨnka se kunxa'nu. Kixi tnama. Kue'e vuelta tnaa dava ñuu xndatuu ñuñayiu.
40024008	Na ya'a ntdaa xa'a, nda'u ya'a koio mee‑n xi'in dava ka ñayiu ñuñayiu. Ná ya'a ñá xajan da'ya ya'a koio‑n.
40024009	Kandeka ña'a ñayiu jɨ'ɨn nuu juxtixia. Kada u'u ña'a‑s te ka'ni ña'a‑s. Dɨuni jini u'u ña'a ñayiu xaxe'e xa ka jandixa ña'a‑n ru'u.
40024010	Tiempu ijan ma kukanu ini ña'a ka dava‑n. Datuu tna'a‑n nuu juxtixia te jini u'u tna'a‑n.
40024011	Tiempu ijan kue'e se vete kixi. Ja'an koio‑s xa kuu‑s se ka ja'an tnu'u Ianyuux nuu ñayiu, ko ña ndaa. Kue'e‑n danda'u ña'a‑s.
40024012	Xaxe'e xa yo kuloko ka ñayiu daa, ma juemani tna'a ka dava‑i.
40024013	Nux dani na kukanu ini ña'a‑n xi'in nux ma kande ini‑n xa kukanu ini ña'a‑n, dakaku ña'a‑r.
40024014	Teku ñayiu nitu'u ñuu tnu'u‑r na kua'a na teku‑i nax io xa kada‑i xa kɨu tna'a‑i nuu ñayiu taxnuni Ianyuux nuu‑i. Tnu'u va'a kuu. Ki'na ka daa ya'a te ijan dada naa ñuñayiu.
40024015	ʼJini koio‑n xa kine'e ñayiu ñatu ii ndatniu ii io xiti veñu'u, te ma chinuu‑i xa ii xijan. Jɨn tna'a xa n‑chidotnuni Daniel se n‑ja'an nuu ñayiu xa n‑ja'an Ianyuux.
40024016	Ñayiu xtuu Judea kɨu ijan na kunu koio‑i; jɨ'ɨn‑i yuku.
40024017	Ñayiu iin ndodo dɨkɨ ve'e‑i kɨu ijan, maxku ndɨu‑i ve'e‑i xa kine'e‑i xaxii‑i.
40024018	Ñayiu kidatniu nuu ñu'u‑i, maxku nu'u‑i ve'e‑i xa kine'e‑i doo‑i.
40024019	Nda'u ya'a koio ñadɨ'ɨ xñu'u da'ya xi'in ñadɨ'ɨ ka dakadi yɨjɨn kɨu ijan.
40024020	Kajan ta'u koio nuu Ianyuux xa maxku ya'a xijan tiempo vixi, ni kɨu ka ndetatu‑ro
40024021	chi nux kɨu ijan na ya'a xa'a yo nda'u ka ya'a koio ñayiu. Nde na n‑xe kavatuu ñuñayiu xi'in nde vitna ñatu uun ya'a xa'a. Na ya'a xijan, te ma uu ka du'a kuu.
40024022	Nu ma ndadaluchi Ianyuux kɨu ijan n‑kuu, ni ɨɨn ma yoo kaku, ko ndadaluchi‑ia kɨu ijan xaxe'e ñayiu n‑kaxi dɨɨn‑ia xa kaku koio‑i.
40024023	Tiempu ijan ja'an koio ñayiu: “Ya'a tuu Cristu.” Ja'an ɨnka ntuku ñayiu: “Ijan tuu Cristu.” Maxku jandixa koio‑n‑yɨ
40024024	chi kixi se ja'an xa kuu‑s Cristu xa danda'u‑s ñayiu. Kixi se ja'an xa se ja'an tnu'u Ianyuux nuu ñayiu ka kuu‑s. Kada Kui'na xa kada se ijan kue'e milagru te kue'e ñayiu danda'u koio‑s nde ñayiu n‑kaxi dɨɨn Ianyuux ku kuu‑s xa danda'u‑s, ko ma ndaku‑s.
40024025	Kachitnu'u ña'a da'u ni‑r xa ya'a. Kuna'a koio xa n‑ja'an‑r nuu‑n.
40024026	Nux ja'an ñayiu nuu‑n kɨu ijan, “Kachitnu'u ña'a‑r xa tuu‑ia nuu ñayo ñayiu io te ñatu nga juun dau”, maxku jɨ'ɨn koio‑n ijan. A nux na ja'an ɨnka ñayiu nuu‑n, “Ɨɨn xiti ve'e yɨva'a‑ia”, maxku jandixa koio‑n‑yɨ
40024027	chi ma du'a kada‑r. Ná kuu xa kee taxa nde nuu kane ngandii te xeye'e nde nuu keé ngandii, daa ku kuu na ndixi ru'u, Ia kuu ñayiu.
40024028	Ná xko yuku ñau nuu katuu ɨɨn kɨtɨ n‑xi'í, daa kuyuku koio ñayiu nuu‑r na ndixi‑r.
40024029	ʼNa ya'a xa nda'u ya'a ñayiu ntdaa kɨu ijan, te ijan dada kunee nuu ngandii. Ma ndii ka yoo. Junkoio chudini xi'in ntdaa ka xa io andɨu.
40024030	ʼIjan dada kada Ianyuux ɨɨn xa ña uun xini ñayiu. Kue'e xa kada‑ia andɨu xaxe'e xa n‑kuyatni kɨu ndixi mee‑r, Ia kuu ñayiu. Kunde'a‑i xa ndixi‑r nuu vikó, te taxnuni‑r nuu ntaka ñuu ñuñayiu. Yo nde'e ndii‑r. Nda'i ntdantu'u ñayiu ñuñayiu na jini ña'a‑i.
40024031	Tunda'a‑r, ángel, ia ka xinokuechi nuu‑r, xa tɨu koio‑ia strompeta xa nadataka‑ia ntdaa ñayiu n‑kaxi dɨɨn Ianyuux. Nadataka‑ia ntdantu'u ñayiu io nde nuu keé ngandii xi'in nde nuu kane ngandii xi'in nduu lado ka ñuñayiu.
40024032	ʼXna'a‑n xa hora nandɨdɨ tnu higo te ndukuii‑tnu xa vax nduyatni yoo i'ni.
40024033	Nani ka xini‑n xa vax nduyatni yoo i'ni, dani jini koio‑n xa vax kuyatni kɨu ndixi‑r na jini‑n xa ya'a ntdaa xijan chi xijan kuu seña xa daa ya'a.
40024034	Xandaa xakuiti ma kuú ndɨ'ɨ ñayiu io vitna nde na ya'a ntdaa xijan.
40024035	Naa andɨu, naa ñuñayiu, ko xa n‑ja'an‑r ma kuita.
40024036	ʼÑayo xini na kɨu ya'a xa'a, ni ángel, ia ka xinokuechi nuu Ianyuux, ni mee‑r, Ia kuu Da'ya Yɨɨ‑ia, ña xini. Mee ni Taa‑ro Ianyuux na'a na kɨu daa ya'a.
40024037	Nani n‑ya'a na n‑xo tuu Noé ñuñayiu, dani ya'a kɨu na ndixi mee‑r, Ia kuu ñayiu.
40024038	Nani n‑ya'a na n‑kuyatni kɨu n‑ndindodo ndute ñuñayiu, dani ya'a kɨu ijan. N‑ka xo xaxi n‑ka xo xi'i ñayiu. N‑ka xo tnunda'a‑i, te n‑ka xo datnunda'a‑i da'ya‑i tiempo ijan. Ntdaa xijan n‑ka xo kida ñayiu tiempo n‑keé Noé xiti barcu.
40024039	Ña n‑ka xani ini ñayiu jan xa naa‑i. Nde kɨu n‑ndindodo ndute nitu'u ñuñayiu dada n‑ka kutnuni ini‑i xa naa koio‑i, te n‑ka naa‑i ntdaa‑i. Daa ya'a ñayiu na ndixi mee‑r, Ia kuu ñayiu.
40024040	Tiempu na ndixi‑r, daa kutuu ka'nu uu seyɨɨ nuu ñu'u ka xitu‑s. Ɨɨn‑s kandeka ña'a Ianyuux jɨ'ɨn andɨu. Ɨɨn‑s dandoo‑ia.
40024041	Uu ñadɨ'ɨ ku ndiko ka'nu. Ɨɨn‑ña kandeka ña'a Ianyuux jɨ'ɨn andɨu; ɨnka‑ña dandoo‑ia.
40024042	Kuna'a koio‑n xa ndixi‑r te kundetu ña'a‑n chi ña yoo‑n xini na kɨu na hora ndixi ru'u, Ia kuu Xto'o‑n.
40024043	Vava'a kunini koio xa na ja'an‑r xa na kutnuni ini koio‑n. Nu n‑xini ɨɨn seyɨɨ na hora xee ñadu'u ve'e‑s n‑kuu, kundito‑s te ma juejoon‑s xa kɨu ñadu'u jan ve'e‑s xa du'u‑s xaxii‑s.
40024044	Xijan kuu xa kada tu'a koio‑n mee‑n xa koo tu'a‑n xa jɨ'ɨn‑ro andɨu na ndixi‑r chi hora ña xñu ini‑n xa ndixi‑r, ndixi ru'u, Ia kuu ñayiu.
40024045	ʼKuenda kɨu ɨɨn se yo kaxi ini ka kuu‑n. N‑xio ɨɨn se yo kaxi ini n‑tetutniu ña'a xto'o‑s xa taxnuni‑s nuu dava ka se ka xinokuechi nuu‑s. Va'a xinokuechi‑s nuu‑s. Dɨu se ya'a dakexio xa kaxi dava ka se ka xinokuechi jan na xee hora.
40024046	Naka ta'u kuu se ijan hora na naxee xto'o‑s chi jini‑s xa n‑kida‑s ntdaa xa n‑ta'u tniu‑s.
40024047	Tetutniu ña'a xto'o‑s xa junuu‑s ntdantu'u xaxii‑s. Xandaa xakuiti tetutniu ña'a‑s.
40024048	Ko nuxa se xinokuechi nuu‑s ya'a kuu seloko te ja'an mee ja'an ɨɨn‑s: “Na'a jɨ'ɨn Xto'o‑ro, te kukuee‑s xa nxee‑s.”
40024049	Kixe'e‑s xa kani‑s dava ka se ka xinokuechi xi'in ñá ka xinokuechi nuu xto'o‑s, te kixe'e‑s kaxi‑s, ko'o‑s xi'in se nde'e ka xi'i te xini‑s.
40024050	Naxee xto'o se jan kɨu a hora ña ñu ini‑s xa naxee‑s.
40024051	Nde'e kada u'u ña'a xto'o‑s. Ya'a‑s na ya'a se ka kida nga xa va'a‑s. Yo nde'e nda'i‑s te nde'e kiti ini‑s nuu Ianyuux.
40025001	-
40025002	ʼNá n‑ka ya'a uxi soltera ta jini ka seyɨɨ, daa ya'a koio ñayiu taxnuni Ianyuux nuu‑i xa dava‑i n‑ka xani ini lilu te dava‑i n‑ka xani ini va'a. Xne'e soltera jan candil‑yɨ jua'an nuu nanitna'a koio‑i xi'in noviu.
40025003	O'on dichi n‑ka xani ini lilu, xne'e‑i candil‑yɨ jua'an, ko ña n‑kane'e koio‑i aciti olivo jɨ'ɨn xa dandee‑i candil‑yɨ jan.
40025004	O'on dichi n‑ka xani ini va'a, xne'e‑i aciti olivo xi'in candil‑yɨ jua'an.
40025005	N‑kukuee noviu jan xa xee‑s nuu nanitna'a‑s xi'in dichi ka kuu soltera ya, te n‑ka kuu nuu‑i xa kidi te n‑ka kidi‑i.
40025006	Nu n‑kuu niu dava, dana ini n‑ka kana ñayiu: “Vaxi noviu. Na jɨn tna'a koio‑ro‑i.”
40025007	N‑ka ndokoo soltera jan te n‑ka dita‑i nuu xá n‑kayu yu'a candili‑i. Te n‑ka natnuu‑i.
40025008	Dichi n‑ka xani ini lilu, n‑ka ja'an‑i nuu dichi n‑ka xani ini va'a: “Taxi koio xaku aciti olivo‑un chi vax nda'va candili‑r ɨɨn ɨɨn‑r.”
40025009	Te n‑ka ja'an dichi n‑ka xani ini va'a: “Ma taxi koio‑r chi ma kendita xa juetniu‑ro ntdaa‑ro. Va'a ka nuu jua'an koio nuu kuya'u aciti olivo te jueen koio‑un xa juetniu koio‑un”, ka kuu dichi ijan, ka xia'an‑i.
40025010	Nɨni juan jueen koio dichi ijan aciti n‑xee noviu jan ijan. Ndeka‑s soltera n‑ka kida tu'a aciti jan jua'an ve'e nuu io viko‑s. Te n‑nakadɨ‑s ye'e.
40025011	N‑ka kukuee soltera n‑ka xani ini lilu xa jɨ'ɨn‑i nuu kuu viko. Nu n‑ka xee‑i ijan n‑ka kana‑i: “Dito, Dito, najaan‑n ye'e xa na xe kɨu koio‑da.”
40025012	Te xia'an‑s nuu dichi ka kuu soltera jan: “Ña xini ña'a‑r,” kuu‑s, n‑xia'an‑s.
40025013	Xa maxku du'a ya'a koio‑n kada tu'a koio‑n mee‑n chi ña ka xini‑n na kɨu, na hora ndixi‑r.
40025014	-
40025015	ʼDɨuni taxnuni Ianyuux ná taxnuni ɨɨn se taxnuni. N‑kana ɨɨn se taxnuni se ka xinokuechi nuu‑s, te n‑xia'an‑s tvini xa dakanduu koio‑s. Ɨɨn‑s n‑xia'an‑s o'on talento. Ɨnka‑s n‑xia'an‑s uu talento, te ɨnka‑s n‑xia'an‑s ɨɨn talento. N‑xia'an‑s según janda kua'a koio‑s dakanduu‑s tvini. Ijan dada xika jua'an‑s.
40025016	Se n‑ni'i o'on talento jan, n‑ni'i ka‑s o'on talento xa n‑dadɨkɨ‑s xi'in tvini ijan.
40025017	Dani n‑kida se n‑tnɨɨ uu talento jan, te n‑ni'i ka‑s uu talento.
40025018	Se n‑ni'i ɨɨn talento ni, tuku n‑kida‑s. N‑xate‑s ɨɨn yau nuu ñu'u‑s te n‑chinduxi‑s tvini xto'o‑s.
40025019	Na'a n‑xe'en xto'o‑s ɨɨn ɨɨn‑s. Ijan dada n‑naxee‑s xa kada‑s cuenta nuu nadaa tvini n‑ka ni'i koio‑s.
40025020	Se n‑tnɨɨ o'on talento jan, ne'e ka‑s o'on talento naxee nuu xto'o‑s, te xia'an‑s: “Dito, na o'on talento n‑dadɨkɨ‑da ya'a. Te ya'a io o'on ka talento n‑ni'i‑da.”
40025021	Xia'an xto'o‑s nuu‑s: “Naka va'a. Va'a n‑xinokuechi‑n chi va'a‑n. Juini xaku ni tvini n‑yɨnda'a‑n, ko xaxe'e xa va'a n‑dakanduu‑n tvini‑r, kue'e xa kɨnda'a‑n. Na kɨu‑ro ve'e, te na kaxi na ko'o‑ro, te kada‑ro xadɨ ini.”
40025022	Ijan dada n‑xee se n‑tnɨɨ uu talento jan, te xia'an‑s: “Dito, na uu talento n‑dadɨkɨ‑da ya'a, te ya'a io uu ka talento n‑ni'i‑da.”
40025023	Xia'an xto'o‑s nuu‑s: “Naka va'a. Va'a n‑xinokuechi‑n. Juini xaku ni tvini n‑yɨnda'a‑n, ko xaxe'e xa va'a n‑dakanduu‑n tvini‑r kue'e xa kɨnda'a‑n. Na kɨu‑ro ve'e, te na kaxi na ko'o‑ro, te kada‑ro xadɨ ini.”
40025024	Se n‑tnɨɨ ɨɨn ni talento, ne'e‑s n‑naxee, te xia'an‑s: “Dito, xini‑da xa ma kachi ini‑n. Nataxtna'a‑n xa ña n‑dakeé‑n. Dɨuni nakueka‑n xa ña n‑dada'u‑n.
40025025	N‑chinduxi‑da tvini‑n chi n‑yu'u‑da nuu‑n. Na tvini‑n ya'a”, kuu‑s, xia'an‑s.
40025026	Te n‑ja'an se kuu xto'o‑s jan: “Lilu‑n. Ña kua'a‑n junukuechi‑n, te kudi‑n. Ando xá na'a xa nataxtna'a‑r xa ña n‑dakeé‑r, te dɨuni nakueka‑r xa ña n‑dada'u‑r.
40025027	¿Nakuenda ña n‑xe chi'i‑n tvini‑r bancu xa kɨu na nxee‑r nakueka‑r tvini n‑taxi‑r xi'in da'ya‑i?”, kuu‑s, xia'an‑s nuu se xinokuechi jan.
40025028	Te xia'an‑s nuu se xnii yatni: “Tnɨɨ koio tvini‑s te juña'a se n‑xia'an‑r o'on talento
40025029	chi ñayiu xneva'a kue'e, kue'e ka ni'i‑i. Ñayiu ita'u neva'a, dita ñayiu ntdaa xa neva'a‑i.
40025030	Se ya'a xa ña n‑kua'a‑s junukuechi‑s nuu‑r, dajane‑s nuu nee xa nee nuu nde'e nda'i‑s te nde'e kiti ini‑s”, kuu se kuu xto'o jan, xia'an‑s nuu se ijan.
40025031	ʼNa ndixi ru'u, Ia kuu ñayiu, te nde'e ndii‑r te kunukoo‑r silla nuu taxnuni‑r. Ndixi‑r xi'in ángel, ia ka xinokuechi nuu Ianyuux.
40025032	Nataka koio ntdantu'u ñayiu nuu‑r te kine'e dɨɨn‑r ñayiu va'a nuu ñayiu loko ná kida ɨɨn ñayiu xa kine'e dɨɨn‑i tkachi nuu nchiva.
40025033	Janyuku‑r ñayiu kuu ná kuu tkachi diñi kua'a‑r te janyuku‑r ñayiu kuu ná kuu nchiva diñi datni‑r.
40025034	Ijan dada ja'an ru'u, Ia taxnuni nuu dava ka‑n: “Ta kinde'e koio chi n‑kida Taa‑ro Ianyuux xa ta'u kuu koio‑n. Nu n‑kidava'a‑ia ñuñayiu, n‑kida tu'a‑ia nuu taxnuni koio‑n. Xijan kuu ta'u‑n
40025035	chi n‑ka taxi‑n xa n‑xaxi‑r na n‑kojon‑r. N‑yichi‑r ndute te n‑ka taxi‑n xa n‑xi'i‑r. Ñayiu to'o n‑kuu‑r te n‑ka ja'an ña'a‑n ve'e‑n.
40025036	Ñatu da'ma‑r n‑xio te n‑ka taxi‑n da'ma. N‑ku'u‑r te n‑ka xo ndeka ña'a‑n. N‑yɨndi'u‑r vekaa, te n‑ka xitoni'ni ña'a‑n.”
40025037	Ijan dada ja'an ndo'o xi'in dava ka ñayiu n‑kida Ianyuux xa n‑ka nduu‑n ñayiu ñatu ka xndido xtau kuechi n‑ka kida‑n: “Ña na'a‑da xa n‑kojon‑n te n‑taxi‑da xa n‑xaxi‑n. Ña na'a‑da xa n‑yichi‑n ndute te n‑taxi‑da xa n‑xi'i‑n.
40025038	Ña na'a‑da xa seto'o n‑kuu‑n te n‑ja'an ña'a‑da ve'e‑da. Ña na'a‑da xa ña n‑xio da'ma‑n te n‑taxi‑da da'ma.
40025039	Ña na'a‑da xa n‑ku'u‑n. Dɨuni ña na'a‑da xa n‑yɨndi'u‑n vekaa te n‑xe kotoni'ni ña'a‑da.”
40025040	Te kachi ru'u, Ia taxnuni nuu‑n ntdaa‑n: “Xaxe'e xa du'a n‑ka kida‑n xaxe'e ñayiu yo n‑ka kunda'u ndeka‑r, kuenda kɨu mee‑r n‑ka kida ña'a‑n. Xa ndaa kuu xa ja'an‑r ya.”
40025041	ʼÑayiu kunujuiin diñi datni‑r, Ja'an‑r nuu‑i: “Xikojuiin koio. N‑ja'an Taa‑r xa jɨ'ɨn koio‑n nuu nu'u koko nɨkava nɨkuita nuu n‑xani ini‑ia xa ni'i Satanás xi'in ntdaa ángel ndeka‑i ta'u‑i
40025042	chi n‑kojon‑r te ña n‑taxi‑n xa kaxi‑r. N‑yichi‑r ndute, te ña n‑ka taxi‑n xa ko'o‑r.
40025043	Seto'o n‑kuu‑r te ña n‑ja'an ña'a‑n ve'e‑n. Ñatu da'ma‑r n‑xio, te ña n‑taxi‑n da'ma. N‑ku'u‑r te n‑yɨndi'u‑r vekaa, ko ña n‑xitoni'ni ña'a‑n.”
40025044	Ijan dada ja'an koio‑i nuu‑r: “Ña xna'a‑da xa ña n‑chindee ña'a‑da hora n‑kojon‑n a n‑yichi‑n ndute a seto'o n‑kuu‑n a n‑xio vichi‑n a n‑ku'u‑n, ni ñatu xna'a‑da xa n‑yɨndi'u‑n vekaa, te ñatu n‑xe kotoni'ni ña'a‑da.”
40025045	Te ja'an‑r nuu‑i: “Xaxe'e xa ña n‑chindee‑n ni ɨɨn ñayiu, ni ñayiu ka kunda'u ka, kuenda kɨu ña n‑ka chindee ña'a‑n.”
40025046	Dava‑n jɨ'ɨn nuu nda'u ya'a koio‑n nɨkava nɨkuita, ko dava‑n, jɨ'ɨn nuu kutuu koio‑n xi'in Ianyuux nɨkava nɨkuita chi ka jandixa‑n xa ta'u tniu Ianyuux —kuu Jesús, n‑ja'an‑ia nuu‑da ntdaa‑da.
40026001	Nu n‑ya'a xa n‑ja'an Jesús ntdantu'u tnu'u ijan, te n‑ja'an‑ia nuu ntdaa daña, se n‑dakua'a ña'a‑ia:
40026002	—Xa ka xini‑n xa nuu uu kɨu kuu viko Paxcua. Kɨu ijan kada ɨɨn se kada xa tnɨɨ ña'a koio juxtixia ru'u, Ia kuu ñayiu, xa nkuitakaa dika‑r.
40026003	Tiempu ijan xyuku dutu ka kunxa'nu xi'in sexa'nu ka taxnuni nuu ñayiu Israel nuke'e dutu taxnuni ka nani Caifás.
40026004	N‑ka kida ɨnuu‑s nuu janda danda'u‑s ñayiu ñuu‑s xa na kua'a tnɨɨ‑s Jesús te ka'ni ña'a koio‑s.
40026005	Ko n‑ka xia'an tna'a‑s: —Maxku du'a kada‑ro kɨu kuu viko Paxcua na ña'a ndandita ñayiu nuu‑ro.
40026006	N‑xee Jesús ñuu nani Betania, te jua'an‑ia ve'e Simón. Ka dandee ñayiu Simón: “Se Te'yu Ñɨɨ”, chi n‑xo te'yu ñɨɨ‑s.
40026007	Ijan n‑xee ɨɨn ñá ne'e ɨɨn vidriu alabastro ñu'u perfume yo ya'u. Nɨni nukoo‑ia yu'u mexa xa xaxde'ñu‑ia, n‑xodo‑ña perfume jan dɨkɨ‑ia.
40026008	Nu n‑ka xini daña, se dakua'a ña'a‑ia, te n‑ka kiti ini‑da. N‑ka xia'an tna'a‑da: —¿Nakuenda tɨu perfume ya'a?
40026009	Nu n‑kuya'u, kue'e tvini ni'i‑ro xa kuu xi'in ñayiu ka kunda'u n‑kuu.
40026010	N‑teku Jesús xa n‑ka ndatnu'u‑da te n‑ja'an‑ia nuu‑da ntdaa‑da: —¿Nakuenda jan tnu'u‑n ñá ya'a? Ɨɨn xava'a n‑kida ña'a‑ña
40026011	chi mee‑n ɨɨn ɨɨn‑n, dani kutuu‑n xi'in ñayiu ka kunda'u, ko mee‑r, ma kutuu ka‑ro.
40026012	Xa n‑xodo ña'a‑ña perfume kuu xa xá n‑kida tu'a‑ña yɨkɨ kuñu‑r xa maxku tɨu yachi ni.
40026013	Xandaa xakuiti xa dava'a nga ñuu nuu ja'an‑n nuu ñayiu nax kada koio‑i xa nanita'u‑i, ja'an koio‑n nax n‑kida ña'a ñá ya'a xa na kuna'a ña'a ñayiu mee‑ña —kuu Jesús, n‑ja'an‑ia.
40026014	N‑xe'en Judas Iscariote, ɨɨn se n‑xo kandeka tna'a xi'in‑da nuu dutu ka taxnuni.
40026015	Xia'an‑s: —¿Nadaa tvini taxi‑n te na kandeka‑da‑s xee? Te n‑ka ja'an‑s xa juña'a‑s oko uxi moneda kuu plata.
40026016	N‑nduku ini Judas xa kada‑s xijan na ma yoo ñayiu kunde'a ña'a.
40026017	Kɨu ki'na nu viko ka xaxi ñayiu tila ña n‑kɨu levadura, daa n‑ka xetu'a nɨ uxi uu‑da Jesús te n‑ka xijan tnu'u‑da‑ia: —¿Ndexu kuu ini‑n xa kada tu'a koio‑da xa kaxdini‑ro viko Paxcua? —kuu‑da, ka xia'an‑da.
40026018	N‑ja'an‑ia: —Jua'an ñuu katuu yatni. Ijan nitna'a‑n xi'in ɨɨn se nitna'a xi'in‑n, te du'a juña'a‑n nuu‑s: “Ja'an maestru‑da: Ve'e‑n juetniu‑r xa kaxdini‑r xi'in se dakua'a‑r viko Paxcua chi vax kuyatni xa ya'a‑r ɨɨn xa ya'a‑r.”
40026019	Jua'an koio‑s xa kada‑s na n‑ta'u tniu Jesús. N‑ka kida tu'a‑s xa kaxdini koio‑s xi'in‑ia.
40026020	Nu n‑ñini, te n‑ka nukoo nɨn uxi uu daña, se n‑dakua'a ña'a‑ia xi'in‑ia nuu mexa xa kaxdini koio‑da.
40026021	Nɨni ka xaxdini‑da xi'in‑ia n‑ja'an‑ia nuu‑da ntdaa‑da: —Xandaa xakuiti kandeka ña'a ɨɨn‑n jɨ'ɨn nuu se loko.
40026022	Te yo nde'e n‑ka kuko'yo ini‑da, te n‑ka kixe'e‑da ka xijan tnu'u‑da‑ia: —Maestru, ¿Kuiti mee‑da du'a kada ña'a u?
40026023	N‑ja'an‑ia: —Se na dakee ndita xi'in‑r tila ɨɨn ni nuu ko'o, se ijan kada xa tnɨɨ ña'a juxtixia.
40026024	Ya'a mee‑r, Ia kuu ñayiu, ná yodotnuni tnu'u Ianyuux, te nda'u ya'a se kada xa tnɨɨ ña'a juxtixia. Va'a ka nuu n‑xi'í ni'no‑s xiti dɨ'ɨ‑s n‑kuu —kuu‑ia.
40026025	Ijan dada xia'an Judas, se n‑kida xa n‑ka tnɨɨ juxtixia Jesús: —Maestru, ¿kuiti mee‑da du'a kada ña'a u? Te xia'an‑ia nuu‑s: —Joon.
40026026	Nɨni ka xaxdini daña, se dakua'a ña'a‑ia xi'in‑ia, n‑tnɨɨ‑ia tila te n‑xijan ta'u‑ia nuu Ianyuux. Ijan dada n‑ta'u‑ia tila jan, te n‑ja'an‑ia nuu‑da ntdaa‑da: —Tnɨɨ koio tila‑ia te kaxi koio. Tila ya'a kuu ñɨɨ‑r.
40026027	Ijan dada n‑tnɨɨ‑ia taxa ñu'u vinu uva te n‑ja'an‑ia xa n‑kuta'u‑ia nuu Ianyuux te n‑taxi‑ia xa ko'o koio‑da ntdaa‑da te n‑ja'an‑ia: —Ko'o koio ntdaa‑n.
40026028	Xa'a kuu nɨñɨ‑r katuu xaxe'e xa kada Ianyuux tratu xee xi'in kue'e ñayiu taxkanu ini‑ia xa n‑ka kida‑i kuechi‑i.
40026029	Xandaa xakuiti ma ko'o ka‑r ndudi uva nde na xee kɨu kixe'e Taa‑ro Ianyuux xa taxnuni‑ia.
40026030	Nu n‑ya'a xa n‑ka xita‑da xi'in‑ia ɨɨn salmo, jua'an koio‑da xi'in‑ia Yuku Tnu Olivo.
40026031	Ijan n‑ja'an‑ia nuu‑da ntdaa‑da: —Kujanuu koio‑n xaxe'e xa ndeka tna'a‑ro te dandoo ña'a koio‑n xakuaa vitna. Du'a ya'a xa na jɨn tna'a tnu'u Ianyuux yodotnuni. Du'a yodotnuni: Kada‑r xa kuú se ñunuu tkachi‑r. Te du'a du'a kute ni'no‑tɨ.
40026032	Na nandoto‑r te ki'na ka‑r ku nu'u Galilea —kuu‑ia.
40026033	Xia'an Spedru nuu‑ia: —Juini ntdaa‑s, na kujanuu xaxe'e xa ndeka tna'a‑ro xi'in‑s te dandoo ña'a‑s, ko daña nuncas ma kujanuu‑da xaxe'e xa ndeka tna'a‑ro, ni ma dandoo ña'a‑da.
40026034	Xia'an Jesús nuu‑s: —Xandaa xakuiti xa xakuaa vitna uni vuelta ja'an‑n xa ña xini ña'a‑n, ijan dada kana ɨɨn li'i.
40026035	Xia'an Spedru nuu‑ia: —Juini na ka'ni ña'a‑s xaxe'e xa ndeka tna'a‑ro, nuncas ma ja'an‑da xa ña xini ña'a‑da —kuu‑s, xia'an‑s. Dani ka xia'an‑da ntdaa‑da.
40026036	Ijan dada ndeka ña'a Jesús jua'an nuu nani Getsemaní. Ijan n‑ja'an‑ia nuu dava‑da: —Nkoo koio ya'a nɨni na jɨ'ɨn‑r do ijan xa nkajan ta'u‑r nuu Ianyuux.
40026037	Ijan dada ndeka‑ia Spedru, Sua, Jacobo jua'an. Da'ya yɨɨ Zebedeo kuu Sua xi'in Jacobo jan. Nu n‑xee‑ia ijan, yo vichi n‑kuko'yo ini‑ia.
40026038	Te n‑ja'an‑ia nuu‑s: —Yo nde'e kuko'yo ini‑r. Kuu anu‑r xa kuú‑r. Ndoo koio ya'a te kunde'a va'a‑n nax na ya'a, te dani ru'u kunde'a va'a‑r nax na ya'a tuku.
40026039	Ijan dada jua'an ka‑ia ita'u te n‑xe juiin xiti‑ia te n‑xijan ta'u‑ia nuu Ianyuux. N‑ja'an‑ia: —Taa‑ro Ianyuux, nux vatuka xa dakaku ña'a‑n nuu xa u'u ya'a, dakaku ña'a‑n, ko maxku kada‑n xa juini mee‑da. Kada‑n xa juini mee‑n.
40026040	Ijan dada n‑naxee‑ia nde nuu xtuu ndruni se ndeka tna'a xi'in‑ia jua'an. N‑xini‑ia xa ka kidi‑s, te xia'an‑ia nuu Spedru: —¿Ni ɨɨn nunuu ña n‑kuu xa kunde'a va'a‑n nax ya'a u? —kuu‑ia.
40026041	Ijan dada xia'an‑ia nuu ndruni‑s: —Chinuu koio naxa ya'a te kajan ta'u koio nuu Ianyuux xa maxku daja'an ña'a Kui'na xa kada koio‑n kuechi. Io anu‑n xa ma kada koio‑n kuechi, ko xaxe'e xa ñayiu ñuñayiu ka kuu‑n ma kundedi ini‑n, te kada na'i‑n kuechi —kuu‑ia, xia'an‑ia.
40026042	Vuelta kuu uu jua'an‑ia te du'a n‑xijan ta'u‑ia nuu Ianyuux: —Taa‑ro Ianyuux, nux ma kuu xa dakaku ña'a‑n nuu xa u'u ya'a, na ya'a na juini mee‑n.
40026043	Nu n‑naxee ntuku Jesús nuu xtuu ndruni se ndeka‑ia jua'an, te n‑xini‑ia xa ka kidi ntuku‑s chi yo vichi n‑ka kuu nuu‑s xa kidi.
40026044	Ɨnka ntuku vuelta n‑dandoo‑ia‑s te jua'an‑ia xa kajan ta'u‑ia nuu Ianyuux vuelta kuu uni. Nani n‑xijan ta'u‑ia xa kuu uu, dani n‑xijan ta'u‑ia xa kuu uni.
40026045	Ijan dada n‑naxee‑ia nuu n‑ka ndoo ndruni‑s te xia'an‑ia nuu‑s: —¿Ka kidi ntuku‑n a? ¿Ka ndetatu na'i‑n a? Xa n‑xee hora kada se kada xa tnɨɨ ña'a se unu loko ru'u, Ia kuu ñayiu.
40026046	Ndokoo koio. Na nu'u‑ro chi vaxi‑s —kuu‑ia, n‑ja'an‑ia.
40026047	Nɨni ja'an‑ia xijan, n‑xee Judas, se n‑xo kandeka tna'a xi'in‑da ntdaa‑da. Kue'e se ndeka‑s n‑xee ijan. Xne'e se ijan espada‑s xi'in karruti‑s n‑ka xee. Dutu ka taxnuni xi'in sexa'nu ka taxnuni nuu ñayiu Israel n‑ka tunda'a ña'a.
40026048	Xá daa n‑ja'an Judas janda kada‑s xa kutnuni ini se xnetna'a xi'in‑s n‑xee ijan jundu kuu Jesús. Du'a n‑ja'an‑s nuu se ijan: —Se na teyu'u‑da, se ijan tnɨɨ koio‑n.
40026049	N‑xe tu'a‑s Jesús, te xia'an‑s nuu‑ia: —Va'a nga ta'u kuu‑n, Maestru. Te n‑teyu'u‑s‑ia.
40026050	Xia'an Jesús nuu‑s: —Kada xa vax ki kada‑n. Ijan dada n‑ka xetu'a se ijan Jesús te n‑ka tnɨɨ‑s‑ia.
40026051	N‑tava ɨɨn se ndeka tna'a xi'in‑da espada‑s, te n‑xa'nde‑s do'o se xinokuechi nuu dutu taxnuni ka.
40026052	Xia'an Jesús nuu se du'a n‑kida: —Dandee na'i espada‑n chi ñayiu ka xa'ni ñayiu espada dɨuni espada kuú koio‑i.
40026053	¿Xani ini‑n xa ma kuu kajan ta'u‑r nuu Ianyuux xa chindee ña'a‑ia u? Nux na juña'a‑r nuu Ianyuux xa tunda'a‑ia ángel, ia xinokuechi nuu‑Ia, nunuvii ni tunda'a‑ia vi'i ka uni diko uxi uu mil‑ia,
40026054	ko nux daa na kada‑r ma jɨn tna'a na yodotnuni tnu'u‑ia —kuu‑ia.
40026055	Ijan dada n‑ja'an‑ia nuu se n‑ka xee ijan: —¿Nakuenda xne'e‑n espada‑n xi'in karruti‑n n‑ka kixee xa tnɨɨ ña'a koio‑n kuenda kɨu ñadu'u kuu‑r? Ndɨkɨu ndɨñuu n‑xo dakua'a‑r ñayiu xiti veñu'u Jerusalén. N‑xo xo nukoo‑r ijan te ñayo‑n n‑ka tnɨɨ ña'a,
40026056	ko ntdaa xa'a io xa ya'a xa jɨn tna'a ntdaa xa n‑chidotnuni se n‑ka ja'an tnu'u Ianyuux nuu ñayiu —kuu‑ia, xia'an‑ia. Hora ijan, ntdantu'u‑da n‑ka dandoo Jesús, te n‑ka xino‑da.
40026057	N‑ka tnɨɨ‑s Jesús, te xndeka ña'a‑s jua'an ve'e Caifás, dutu taxnuni ka, nuu xyuku se ka tu'a va'a ley n‑chidotnuni Moisés xi'in sexa'nu ka taxnuni nuu ñayiu Israel.
40026058	Xika xika ni ndijun Spedru‑ia jua'an. N‑xee‑s nuke'e dutu jan, te n‑nukoo‑s nuu xtuu ñayiu ka xinokuechi nuu dutu jan dava nuke'e jan xa kunde'a‑s ntdaa xa ya'a Jesús.
40026059	N‑ka nduku ini dutu ka taxnuni xi'in juxtixia Israel na tnu'u ja'an koio‑s xa tekuechi neñuu‑s‑ia te ka'ni‑s‑ia.
40026060	Juini kue'e ñayiu n‑ka tekuechi neñuu Jesús, ko ñatu n‑kundee tnu'u‑i. Ijan dada n‑ka xetu'a ka uu‑s.
40026061	Ka xia'an‑s: —Du'a ja'an se ya'a: “Vatuka kanu‑r veñu'u Ianyuux Jerusalén te vatuka nadaxino‑r nuu uni kɨu” —kuu‑s, ka xia'an‑s.
40026062	N‑ndojuiin dutu taxnuni ka te n‑xijan tnu'u‑s‑ia: —¿Ña tuu nax ja'an‑n a? ¿Nax kida‑n xikonuu‑n xa du'a ka tekuechi ña'a se ya'a?
40026063	Ni ɨɨn tnu'u ñatu n‑ja'an‑ia. Te xia'an ntuku‑s nuu‑ia: —Xaxe'e xa n‑tetutniu ña'a Ianyuux ndixa, ta'u tniu‑r nuu‑n xa ja'an ndaa‑n nuu mee‑n kuu Cristu, Da'ya Yɨɨ Ianyuux a ña'a.
40026064	Te xia'an Jesús nuu‑s: —Joon, te na ja'an‑r xa xee kɨu jini ña'a koio‑n mee‑r, Ia kuu ñayiu, diñi kua'a Ia taxnuni. Kunukoo‑r ijan xa taxnuni‑r nuu ñayiu, te ndixi‑r nuu viko.
40026065	N‑ndata dutu taxnuni ka jan dijun‑s xaxe'e tnu'u n‑ja'an Jesús. Xia'an‑s: —Jan kui'a‑s Ianyuux. Ña ndoñu'u ka‑ro testiu chi n‑ka teku‑ro xa n‑jan kui'a‑s Ianyuux.
40026066	¿A nax ka kachi‑n? —kuu dutu jan, xia'an‑s nuu se xyuku ijan. Te ka xia'an se ijan nuu‑s: —Io kuechi‑s. Na kuú‑s.
40026067	Ijan te n‑ka tudɨɨ‑s nuu‑ia te n‑ka janña'a‑s. Dava‑s n‑ka katuu nuu‑ia.
40026068	Ka xia'an‑s: —Ndo'o xa kuu‑n Cristu, jinitnuni jundu n‑janña'a.
40026069	Nɨni nukoo Spedru nuke'e jan, n‑xetu'a ña'a ɨɨn soltera xino kuechi nuu dutu jan. N‑ja'an‑i: —Dani ndixi n‑xo kunduu‑n xi'in Jesús, te Galilea.
40026070	Xia'an Spedru nuu‑i xa ña'a, te n‑ka teku ntdaa ñayiu xyuku ijan. Xia'an ntuku‑s: —Ña kutnuni. Ñatu xini‑r‑sɨ.
40026071	Ijan dada jua'an‑s ye'e ndɨu‑ro nuke'e jan, te n‑xini ña'a ɨnka soltera. N‑ja'an‑i nuu ñayiu xnii ijan: —Te ya'a kuu té n‑xo kunduu xi'in Jesús, té Nazaret.
40026072	Vuelta ya'a n‑chinaa Spedru te xia'an‑s: —Ña xini tna'a‑r xi'in‑s.
40026073	Nana'a ni n‑kuu, te n‑ka xetu'a ña'a ñayiu xnii ijan. Ka xia'an‑i: —Xandaa xakuiti ndeka tna'a‑n xi'in‑s chi ná ja'an‑n ja'an‑s de —ka kuu‑i, ka xia'an‑i.
40026074	Te n‑nukuita ntuku‑s chinaa‑s te xia'an‑s xa na ya'a‑s ɨɨn xa u'u nux vete‑s. —Ña xini‑da‑s —kuu‑s, n‑xia'an‑s. Hora ijan ni n‑kana ɨɨn li'i,
40026075	te n‑naja'an Spedru tnu'u n‑ja'an Jesús nuu‑s: “Ki'na ka ja'an‑n uni vuelta xa ña xini ña'a‑n, ijan dada kana li'i.” N‑kee dɨɨn‑s te vichi n‑tnau ini‑s te nde'e n‑nda'i‑s.
40027001	Nu n‑tuu kɨu kuu uu, te n‑ka kida ɨnuu dutu ka taxnuni xi'in sexa'nu ka taxnuni nuu ñayiu Israel xa ka'ni koio‑s Jesús.
40027002	N‑ka duku ña'a‑s te xndeka ña'a‑s jua'an nuu se kuu gobernador romano nani Pilato.
40027003	Xaxe'e xa n‑xini Judas, se n‑kida xa n‑ka tnɨɨ juxtixia Jesús, xa xá n‑ka ja'an‑s xa io kuechi Jesús te ka'ni koio‑s‑ia, xijan kuu xa n‑natu ini‑s, te n‑xe'en‑s veñu'u xa n‑nangone'e‑s oko uxi tvini kuu plata jan nuu dutu ka taxnuni xi'in nuu sexa'nu ka taxnuni nuu ñayiu Israel.
40027004	Xia'an‑s: —N‑kida‑da kuechi chi n‑kida‑da xa tnɨɨ juxtixia ɨɨn se ña tuu na kuechi n‑kida. Ka xia'an‑s: —¿Nax kada koio‑r u? Dian koto mee‑n.
40027005	Te n‑dajane Judas tvini jan xiti veñu'u Jerusalén te n‑kee‑s. Jua'an‑s, te n‑xe dakue'ne‑s mee‑s.
40027006	N‑ka ndone'e dutu ka taxnuni jan tvini jan, te n‑ka xia'an tna'a‑s: —Ña va'a xa dakeé‑ro tvini ya'a alcancía veñu'u chi ya'u ndɨyɨ n‑kuu.
40027007	N‑ka kida ɨnuu‑s xa jueen koio‑s ñu'u ɨɨn se kidava'a ko'o xi'in kɨdɨ ñu'u xa koo ɨɨn nuu ku nkonduxi ñayiu to'o.
40027008	Xijan kuu xa nde vitna, dandee ñayiu ñu'u ijan Ñu'u Ndɨyɨ.
40027009	N‑xetna'a tnu'u n‑chidotnuni Jeremías, se n‑ja'an nuu ñayiu xa n‑ja'an Ianyuux. Du'a n‑chidotnuni‑s: “Oko uxi moneda kuu plata kuu ya'u‑s. Ya'u n‑xantuu se Israel kuu.
40027010	N‑ka tnɨɨ‑s tvini n‑ka ni'i‑s xa n‑ka diko‑s‑sɨ, te n‑ka xe jueen‑s ñu'u ɨɨn se kidava'a ko'o xi'in kɨdɨ.” Dɨuni n‑chidotnuni‑s: “Du'a n‑ta'u tniu Ianyuux xa kada‑da.”
40027011	N‑xee Jesús nuu se kuu gobernador jan, te n‑xijan tnu'u‑s‑ia: —¿Mee‑n kuu se taxnuni nuu ñayiu Israel a? Te n‑ja'an Jesús: —Joon.
40027012	N‑ka tekuechi neñuu dutu ka taxnuni xi'in sexa'nu ka taxnuni nuu ñayiu Israel‑ia, te ni ɨɨn tnu'u ñatu n‑ja'an‑ia.
40027013	Xijan kuu xa n‑xijan tnu'u ña'a Pilato: —¿Ñatu chinuu‑n xa ka ja'an‑s xa io kuechi‑n a?
40027014	Xaxe'e xa ni ɨɨn xa ña tuu nax n‑ja'an‑ia nuu‑s, tuku n‑kuu ini‑s.
40027015	Ntna'a kuia n‑xo dayaa gobernador jan ɨɨn se yɨndi'u vekaa kɨu kuu viko Paxcua. Dayaa‑s dava'a nga se ka kaxí ni'no ña'a ñayiu ka xko yuku viko jan.
40027016	Tiempu ijan yɨndi'u ɨɨn se nani Jesús Barrabás. Ntdaa ñayiu n‑xo xini xa se loko kuu‑s.
40027017	N‑ka nataka ñayiu nuu Pilato te xia'an‑s: —¿Ndeda ɨɨn‑s ka juini‑n xa dayaa‑r, Barrabás a Jesús, se ka ja'an‑n xa kuu‑s Cristu a?
40027018	Du'a n‑ja'an‑s chi n‑kutnuni ini‑s xa n‑ka tekuechi neñuu‑s‑ia xaxe'e xa n‑ka kukuedi ini‑s.
40027019	Nɨni nukoo Pilato jan nuu xko nukoo‑s xa ndadandaa‑s kuechi ñayiu, n‑tunda'a ñadɨ'ɨ‑s ɨɨn tutu nuu‑s. Du'a n‑chidotnuni‑ña: —Maxku ña'a kada‑n té dian chi n‑daxene ña'a‑te na tuu datne vitna, te nda'u n‑ya'a‑da, te té va'a kuu‑te —kuu‑ña, xia'an‑ña.
40027020	N‑ka daja'an dutu ka taxnuni xi'in sexa'nu ka taxnuni nuu ñayiu Israel se xyuku ijan xa ja'an koio‑s nuu gobernador jan xa dayaa‑s Barrabás te na ka'ni‑s Jesús.
40027021	Te n‑xijan tnu'u ntuku gobernador jan ñayiu: —¿Ndeda‑s ka juini‑n xa dayaa‑r? Ka xia'an‑i: —Barrabás.
40027022	N‑xijan tnu'u ka‑s‑yɨ: —¿Te nax kada‑r Jesús, se ka ja'an‑n xa kuu‑s Cristu? Ka xia'an‑i ntdaa‑i: —Katakaa dika‑n‑sɨ.
40027023	Te xia'an‑s: —¿Nakuenda? ¿Na kuechi n‑kida‑s? Xee ka n‑ka kana‑i. Ka xia'an ntuku‑i: —Katakaa dika‑n‑sɨ.
40027024	Xaxe'e xa ña n‑kundee tnu'u Pilato xa daxino ini‑s ñayiu xi'in xa xee ka n‑ka kana‑i xi'in xa n‑ka ndunde'e‑i, xijan kuu xa n‑nanda'a Pilato nuu‑i. Xia'an ntuku‑s nuu‑i: —Ña tuu na kuechi‑r xa ka'ni‑n‑sɨ. Kundido kutau koio mee‑n‑sɨ. Xaxe'e xijan n‑nanda'a‑s.
40027025	Te ka xia'an‑i ntdaa‑i: —Kundido kutau‑da ntdaa‑da xi'in da'ya dana‑da‑s.
40027026	Ijan dada n‑dayaa Pilato Barrabás te n‑ta'u tniu‑s nuu soldado‑s xa na kani koio‑s‑ia chirrión ñɨɨ, te katakaa dika ña'a koio‑s.
40027027	Xndeka soldado ka xinokuechi nuu gobernador jan Jesús jua'an vetniu te n‑ka nadataka‑s ntdaa soldado yɨnda'a‑s nuu nujuiin Jesús.
40027028	N‑ka tava‑s da'ma‑ia te n‑ka dakandixi‑s‑ia ɨɨn capa tndee kue'e xndixi se taxnuni.
40027029	N‑ka kava ni'no‑s tnuyɨkɨ te n‑ka kidava'a‑s ɨɨn corona. N‑ka tnaa‑s dɨkɨ‑ia te n‑ka xa'nu‑s nda'a kua'a‑ia ɨɨn vara te n‑ka xakundee‑s‑ia. Ka xia'an‑s: —Na najuetnu'u‑ro se taxnuni nuu ñayiu Israel.
40027030	N‑ka tudɨɨ‑s nuu‑ia, te n‑ka tnɨɨ‑s vara ne'e‑ia, te n‑ka jani‑s dɨkɨ‑ia.
40027031	Nu n‑ya'a xa n‑ka xakundee‑s‑ia, te n‑ka tava‑s capa ni'no‑ia te n‑ka dandukutu‑s‑ia da'ma mee‑ia. Ijan dada xndeka‑s‑ia jua'an xa katakaa dika‑s‑ia.
40027032	Nu n‑ka kee soldado xi'in‑ia xa nkatakaa dika‑s‑ia, te n‑ka xe juntna'a‑s xi'in ɨɨn se nani Simón. Se Cirene kuu‑s. N‑ka ta'u tniu soldado jan xa kadoko‑s curuxi Jesús.
40027033	N‑ka xee‑s xi'in‑ia nuu nani Gólgota. Gólgota kuu Yɨkɨ Dɨkɨ Ndɨyɨ.
40027034	Te n‑ka xia'an‑s‑ia vinu daka kava kɨtɨ. N‑xitotnuni‑ia, ko ña n‑juini‑ia xa ko'o‑ia.
40027035	N‑ka xatakaa dika‑s‑ia te n‑ka dadɨkɨ‑s suerte‑s da'ma‑ia.
40027036	Te n‑ka nukoo‑s ijan xa kundee‑s‑ia.
40027037	N‑ka chidotnuni‑s nuu tutu nakuenda n‑ka xatakaa dika ña'a‑s te n‑ka tenee‑s dɨkɨ curuxi‑ia. Du'a yodotnuni: “Se ya'a kuu Jesús. Taxnuni‑s nuu ñayiu Israel.”
40027038	Dɨuni n‑ka xatakaa dika‑s uu ñadu'u. Ɨɨn‑s diñi kua'a‑ia, te ɨnka‑s diñi datni‑ia.
40027039	Dava ñayiu n‑ka xee ijan, n‑ka xetu'a‑i curuxi‑ia, te n‑ka jan kui'a‑i‑ia. Dɨuni n‑ka dakuiko‑i dɨkɨ‑i xaxe'e xa ka xini u'u‑i‑ia.
40027040	Te ka xia'an‑i nuu‑ia: —Ndo'o n‑ja'an xa kanu‑n veñu'u Jerusalén te nuu uni kɨu nadaxino‑n. Xaxe'e xa ɨɨn xa ña yoo ka kua'a kada‑i kua'a kada‑n, dakaku mee‑n vitna. Nux kuu‑n Da'ya Yɨɨ Ianyuux, tanuu nuu curuxi de.
40027041	Dɨuni n‑ka xakundee dutu ka taxnuni xi'in se ka tu'a va'a ley n‑chidotnuni Moisés xi'in sexa'nu ka taxnuni nuu ñayiu Israel Jesús. Ka xia'an tna'a‑s:
40027042	—N‑dakaku‑s dava ñayiu, ko ña ndaku‑s xa dakaku‑s mee‑s. Nux kuu‑s se taxnuni nuu roo, ñayiu Israel, na nuu‑s nuu curuxi vitnadii te kukanu ini‑ro‑s.
40027043	Na dakaku ña'a Ianyuux chi n‑ja'an‑s xa kukanu ini‑s‑ia. Nuxa yo tna ini ña'a‑ia, na dakaku ña'a‑ia vitnadi chi n‑ja'an‑s xa kuu‑s Da'ya Yɨɨ‑ia —kuu‑s, ka xia'an tna'a‑s.
40027044	Dɨuni n‑ka jan kui'a ña'a ñadu'u xtakaa dika diñi‑ia.
40027045	Nitu'u ñuñayiu ñatuka ndii nde kaa x‑uu xi'in nde kaa uni xañini.
40027046	Te hora ijan ni xee xa xee n‑kana Jesús: —Elí, Elí, ¿lema sabactani? —kuu‑ia. (Tnu'u ya'a kuu: Taa‑ro Ianyuux, Taa‑ro Ianyuux, ¿nakuenda n‑dandoo ña'a‑n?)
40027047	N‑ka teku dava se xnii yatni xe'e curuxi xa n‑ja'an‑ia, te n‑ka ja'an‑s: —Elías kana‑s.
40027048	Hora ijan ni n‑kendava ɨɨn se tna'a nuu ñayiu xyuku ijan. N‑xe je'en‑s ɨɨn esponja, te n‑dakee ndita‑s nuu vinagri, te n‑tendijun ndee‑s dɨkɨ ɨɨn vara, te n‑tenee ndee‑s esponja jan yu'u‑ia xa tɨ'u‑ia vinagri jan.
40027049	Dava ka‑s, n‑ka ja'an: —Daa na koo na'i‑s. Na koto‑ro nuu na kixi Elías te dakaku‑s‑sɨ.
40027050	Xee xa xee n‑kana Jesús ɨnka vuelta te n‑xi'í‑ia.
40027051	Hora ijan n‑ndata dava cortina ndita dava xiti veñu'u Jerusalén. Nde dɨkɨ‑i xi'in nde xe'e‑i n‑ndexio xa n‑ndata. N‑tnaa, te n‑ka ta'u toto.
40027052	N‑ka najaan yau kava nuu xyɨnduxi ñayiu n‑ka xi'í, te n‑ka nandoto kue'e ñayiu n‑kida Ianyuux xa nduu‑i ñayiu ii.
40027053	N‑ka kee‑i yau kava na n‑ya'a xa n‑nandoto Jesús, te n‑ka ndɨu‑i Jerusalén, ñuu ii, xa na jini ñayiu ijan xa n‑ka nandoto‑i.
40027054	Nu n‑ka xini centurión xi'in soldado n‑ka xo ndee xi'in‑s Jesús xa n‑tnaa, yo vichi n‑ka yu'u‑s. Te ka xia'an tna'a‑s: —Xandaa xakuiti xa se ya'a kuu Da'ya Yɨɨ Ianyuux.
40027055	Kue'e ñadɨ'ɨ n‑ka xo nde'a xika xa n‑ya'a Jesús. Nde Galilea n‑ka xe kuitandijun ña'a‑ña xa n‑ka chindee ña'a‑ña, te dani xndijun ña'a‑ña n‑ka xee Jerusalén.
40027056	Nuu ñá ya'a yɨtna'a María Magdalena. Yɨtna'a María dɨ'ɨ Jacobo xi'in José. Yɨtna'a dɨ'ɨ da'ya Zebedeo du.
40027057	Nu n‑kutuku nuu ñu'u, te n‑xee ɨɨn se kuika n‑jandixa Jesús ijan. Se Arimatea kuu‑s. José nani‑s.
40027058	Ijan dada n‑xe nundajan‑s Jesús nuu Pilato. Te n‑ta'u tniu Pilato xa na najuña'a koio soldado‑s‑ia.
40027059	Ijan dada n‑xe june'e‑s‑ia te n‑chiduku‑s‑ia ɨɨn da'ma lino io ndoo.
40027060	Te n‑xajan ni'ni‑s‑ia ɨɨn xiti yau kava dijan n‑ka kaan se ka xinokuechi nuu‑s xa kava ndɨyɨ. N‑xadɨ‑s yau kava jan ɨɨn yuú tkute ka'nu n‑datuu‑s, te juan nu'u‑s.
40027061	Yatni nuu kaa ni'ni yɨkɨ kuñu‑ia n‑ka xo nukoo María Magdalena xi'in ɨnka María.
40027062	Kɨu kuu uu jua'an koio dutu ka taxnuni nuu ñayiu Israel xi'in se fariseu nuu Pilato. Kɨu ka xko kida ñayiu Israel ntdanditu'u tniu‑i xa na ndetatu koio‑i ɨnka kɨu kuu.
40027063	Ka xia'an‑s nuu‑s: —Dito, ntdaa‑da ka xini xa n‑ja'an se n‑danda'u ñayiu jan: “Nuu uni kɨu nandoto‑r”, kuu‑s, n‑ja'an‑s na n‑xo ndito‑s.
40027064	Xaxe'e xa daa n‑ja'an‑s ta'u tniu‑n xa yo va'a na nkondi'u yau kava nuu kaa‑s. Va'a na kundi'u uni kɨu na ña'a jɨ'ɨn koio se n‑dakua'a‑s te du'u‑s yɨkɨ kuñu‑s te ja'an koio‑s nuu ñayiu xa n‑nandoto‑s. Nux daa na kada koio‑s, naka kue'e ka nayiu danda'u‑s dada xa ki'na —kuu‑s, ka xia'an‑s nuu Pilato.
40027065	Te xia'an Pilato nuu‑s: —Kandeka koio soldado jua'an xa na kundee‑s yau kava jan, te va'a kadɨ koio mee‑n.
40027066	Te jua'an koio‑s xi'in soldado Pilato yau kava jan, te yo va'a n‑ka xadɨ‑s. N‑ka tenee‑s sellu nuu yuú ndi'u nuu kaa‑ia, te n‑ka taxndee‑s soldado jan.
40028001	Kɨu kixe'e semana ntanene ka jua'an María Magdalena xi'in ɨnka María xa koto koio‑ña yau kava nuu n‑kaa‑ia.
40028002	Danaa nde'e n‑tnaa. N‑juun ɨɨn ángel, ia xinokuechi nuu Ianyuux, nde andɨu. N‑xetu'a‑ia yau kava jan te n‑dita‑ia yuú tkute ndi'u yau kava jan, te n‑nukoo‑ia nuu yuú jan.
40028003	Kaa‑ia na kaa taxa hora kee. Kuixi da'ma ni'no‑ia na kuixi yu'a juun.
40028004	N‑ka yu'u soldado xndee yau kava jan. N‑ka nɨ'ɨ‑s te n‑ka kuyutnu‑s na kuyutnu ndɨyɨ.
40028005	N‑ja'an ángel, ia xinokuechi nuu Ianyuux, nuu ñá xnii ijan: —Maxku yu'u koio‑n. Xa na'a‑r xa Jesús, Ia n‑xitakaa dika ka nanduku‑n.
40028006	Ñayo ka‑ia. ¿Ñatu xna'a‑n xa n‑ja'an‑ia xa nandoto‑ia u? Juan nde'a nuu n‑kaa ni'ni‑ia.
40028007	Juan juña tnu'u koio se n‑dakua'a‑ia xa n‑nandoto‑ia, te ñadu xa ku kukuee koio‑n. Ki'na ka‑ia nu'u Galilea; ijan dada nu'u koio‑n ijan, te kunde'a‑n‑ia. Xa'a kuu xa kachi tnu'u ña'a‑r —kuu ángel, ia xinokuechi nuu Ianyuux, xia'an‑ia.
40028008	Ñatu n‑ka kukuee‑ña xa n‑ka ndee‑ña yau kava jan chi hora ijan ni n‑ka ndee‑ña. N‑ka yu'u‑ña te dɨuni n‑ka kudɨ ini‑ña. N‑ka kendava‑ña. Juan nu'u koio‑ña xa kachi tnu'u ña'a‑ña ntdaa daña, se n‑dakua'a ña'a Jesús.
40028009	Nɨni juan nu'u koio‑ña, n‑ka nanitna'a‑ña xi'in Jesús. Xia'an‑ia nuu‑ña: —Va'a nga ta'u kuu‑n. N‑ka xetu'a‑ña‑ia te n‑ka xe juiin xiti‑ña nuu‑ia. N‑ka nundee‑ña xe'e‑ia te n‑ka nakuetu‑ña nuu‑ia.
40028010	Xia'an‑ia nuu‑ña: —Maxku yu'u koio‑n. Juan juña'a‑n ñayiu n‑dakua'a‑r xa na nu'u koio‑i Galilea. Te ijan nanitna'a‑r xi'in‑i.
40028011	Juan nu'u koio‑ña te dɨuni juan nu'u dava soldado n‑ka xo ndee yau kava nuu n‑kaa yɨkɨ kuñu‑ia Jerusalén xa juña tnu'u‑s dutu ka taxnuni ntdaa xa n‑ya'a.
40028012	N‑ka kida ɨnuu dutu jan xi'in sexa'nu ka taxnuni nuu ñayiu Israel xa juña'a koio‑s kue'e tvini soldado jan.
40028013	Ka xia'an‑s nuu soldado jan: —Ja'an koio‑n nuu ñayiu xa nɨni ka kidi‑n n‑ka xe'en se n‑dakua'a ña'a Jesús xakuaa ijan, te n‑ka du'u‑s yɨkɨ kuñu‑s.
40028014	Te nux na teku gobernador, juña'a koio‑r nuu‑s xa maxku ña'a kada ña'a‑s te jandixa‑s xa ja'an koio‑r nuu‑s —kuu‑s, ka xia'an‑s nuu soldado jan.
40028015	N‑ka tnɨɨ‑s tvini te n‑ka kida‑s na n‑ka ta'u tniu‑s nuu‑s. Te nitu'u nación Israel n‑ka teku ñayiu xijan. Nde vitna du'a ka najani ñayiu.
40028016	Ijan dada juan nu'u nɨn uxi ɨɨn daña, se n‑dakua'a ña'a Jesús Galilea. Nu n‑ka naxee‑da ijan, te jua'an koio‑da ɨɨn yuku nuu n‑ta'u tniu‑ia xa jɨ'ɨn koio‑da.
40028017	Nu n‑ka xini‑da Jesús ijan, te n‑ka xe juiin xiti‑da nuu‑ia. N‑ka nakuetu‑da nuu‑ia, ko n‑ka xe tnɨɨ anu dava ñayiu chi n‑ka xani ini‑i xa ña dɨu‑ia.
40028018	N‑xetu'a ña'a Jesús te n‑ja'an‑ia nuu‑da: —N‑kida Ianyuux xa taxnuni‑r andɨu xi'in ñuñayiu ná taxnuni mee‑ia.
40028019	Jua'an koio te kada‑n xa na kukanu ini ña'a ñayiu ntdantu'u ñuu ñuñayiu ru'u. Dajuendute koio‑n ñayiu kukanu ini koio Taa‑ro Ianyuux, Da'ya Yɨɨ‑ia xi'in Espíritu‑ia.
40028020	Juña'a koio‑n nuu‑i xa na jandixa koio‑i ntdaa xa n‑ta'u tniu‑r. Jun ini koio‑n xa kunduu‑ro ndɨkɨu ndɨñuu, te dani kunduu na'i‑ro nde kɨu na naa ñuñayiu —kuu‑ia, n‑ja'an‑ia nuu‑da ntdaa‑da.
41001001	Du'a kixe'e tnu'u va'a Jesucristu. Da'ya Yɨɨ Ianyuux kuu‑ia.
41001002	Xá n‑kuu kue'e kuia n‑xo tuu ɨɨn se nani Isaías. N‑xian tnu'u‑s tnu'u Ianyuux nuu ñayiu. N‑chidotnuni‑s nax n‑ja'an Ianyuux nuu Da'ya‑ia: Tunda'a‑r ɨɨn seyɨɨ na juindodo nuu ka‑s nuu‑n jɨ'ɨn. Kada‑s xa koo tu'a koio ñayiu hora na jɨ'ɨn mee‑n.
41001003	Kutuu‑s ɨɨn yuku te kana xee‑s ñayiu: “Koo tu'a koio‑n, chi vaxi Ia kuu Xto'o‑n. Kada koio ichi ndaa nuu‑ia.” Du'a n‑chidotnuni Isaías xá n‑kuu kue'e kuia.
41001004	Te du'a n‑kuu. Yuku n‑xee se nani Sua Bautista. N‑dajuendute‑s ñayiu. N‑ka natu ini ñayiu kuechi‑i te n‑dajuendute‑s‑yɨ. N‑ja'an‑s xa dajuendute‑s ñayiu natu ini kuechi‑i te taxkanu ini Ianyuux kuechi‑i.
41001005	N‑ka xee ntdaa ñayiu lado Judea, ntdaa ñayiu ñuu nani Jerusalén. N‑ka na'ma‑i kuechi‑i nuu Ianyuux, te n‑dajuendute ña'a Sua nuu ndute de'va nani Jordán.
41001006	N‑xi'na Sua da'ma n‑kua'a idi kɨtɨ nani camello, te n‑xo duku xiti‑s cinturón ñɨɨ. Xa n‑xaxi‑s kuu tɨka langosta xi'in ndudi ñuñu yuku.
41001007	N‑ja'an‑s nuu ñayiu: —Xaku nga kɨu te kixee ɨɨn se taxnuni ka dada mee‑r. Nde xa kuu‑r muxu‑s ma kua'a‑r. Ni xa nandaxi‑r correa ndixa‑s ma kua'a‑r.
41001008	Nuu ndute n‑dajuendute ña'a mee‑r mee‑n, ko xi'in Espíritu Ii dajuendute ña'a mee‑s mee‑n.
41001009	Kɨu ijan n‑kee Jesús ñuu nani Nazaret lado Galilea, te n‑xee‑ia de'va Jordán. Ijan n‑dajuendute Sua Jesús.
41001010	Na nane Jesús nuu ndute, n‑xini‑ia xa nune andɨu, te vax juun Espíritu Ii. Ná kaa data vax juun, da n‑kaa Espíritu Ii vax juun nuu Jesús.
41001011	Nde andɨu n‑ja'an ɨɨn tnu'u: —Ndo'o kuu Da'ya Mani‑r. Yo kuvete‑r xaxe'e‑n.
41001012	Te nuni'no ni n‑tunda'a Espíritu Ii Jesús jua'an‑ia nde nuu ñayo ñayiu io.
41001013	Nuu ñayo ñayiu io n‑xo tuu‑ia uu diko kɨu. Te n‑kixee Satanás ijan. Kui'na kuu‑i. N‑juini‑i xa kadajuexa‑i Jesús xa kada‑ia xa juini mee‑i, ko ña n‑kida Jesús ni ɨɨn. Ijan n‑xo tuu Jesús xi'in kɨtlavichi io yuku. Te n‑ka xee ángel, ia xinokuechi nuu Ianyuux, xa chindee ña'a‑ia.
41001014	Kɨu ijan n‑ka chindi'u‑s Sua Bautista vekaa. Te n‑xee Jesús Galilea. Ijan n‑xian tnu'u‑ia tnu'u va'a Ianyuux nuu ñayiu.
41001015	N‑ja'an‑ia: —Vitna va'a tiempo xá n‑kuyatni ña'a Ianyuux mee‑n. Kunde'a koio‑n xa taxnuni‑ia ñuñayiu. Natu ini koio kuechi‑n te jandixa koio tnu'u va'a.
41001016	Ɨɨn kɨu n‑xika Jesús yundute ka'nu. Ndute jan nani Mar Galilea. N‑xini‑ia Simón xi'in ñani‑s Ndrixi. Ka dakeé‑s ñunu nuu ndute, chi se ka tava chaka ka kuu‑s.
41001017	N‑ja'an Jesús: —Kunduu koio xi'in mee‑r. Nani n‑ka dataka‑n chaka, dani dataka‑n ñayiu, xa kunduu koio‑i xi'in mee‑r.
41001018	Nuni'no ni n‑ka dandoo‑s ñunu‑s, te jua'an koio‑s xi'in‑ia.
41001019	Ijan n‑xini‑ia Jacobo. Da'ya Zebedeo kuu‑s. N‑xini‑ia Jacobo xi'in ñani‑s Sua. Xiti barcu‑s nukoo‑s, ka ndadava'a‑s ñunu‑s.
41001020	N‑ja'an‑ia‑s, te jua'an koio‑s xi'in‑ia. Xiti barcu n‑ka dandoo‑s taa‑s Zebedeo xi'in se ka xinokuechi nuu‑s.
41001021	N‑ka xee‑s xi'in‑ia ñuu nani Capernaum. Kɨu ndetatu ñayiu Israel, kɨu ijan, n‑kɨu Jesús veñu'u luchi. Ijan n‑dakua'a‑ia ñayiu.
41001022	N‑ka teku‑i nax ja'an‑ia, te n‑ka yu'u‑i, chi xi'in xa taxnuni‑ia dakua'a‑ia‑i. Ñatu dakua'a‑ia‑i ná dakua'a ña'a se tu'a va'a tnu'u n‑chidotnuni Moisés.
41001023	Veñu'u luchi ijan n‑xee ɨɨn seyɨɨ ñu'u tachi u'u anu‑s. N‑kana xee‑s:
41001024	—Jesús, se ñuu Nazaret, ¿nax juini‑n ya'a? ¿Vaxi‑n, vax ki danaa ña'a‑n a? Xini ña'a mee‑r jundu kuu‑n. Ia Ii Ianyuux kuu‑n.
41001025	N‑kudeen Jesús nuu tachi u'u jan: —¡Kadɨ yu'u‑n! ¡Ta kee anu‑s!
41001026	N‑kida‑i xa n‑xiyɨ'ɨ ka‑s. Nde'e n‑kana xee‑i, te n‑kee‑i anu‑s.
41001027	Te n‑ka yu'u ntdaa ñayiu xyuku ijan. N‑ja'an ɨɨn‑i nuu ɨnka‑i: —¿Nax kuu xa'a? Ɨɨn xa xee dakua'a ña'a‑s. ¡Ta'u tniu‑s nuu tachi u'u, te jandixa ña'a‑i!
41001028	Te yachi n‑ka datekutnu'u tna'a ñayiu nitu'u lado Galilea ntdaa xa n‑kida Jesús.
41001029	Na n‑kee Jesús veñu'u luchi, jua'an‑ia ve'e Simón xi'in Ndrixi. N‑ka kɨu‑s, ntdaa‑s xi'in‑ia. Simón xi'in Ndrixi xi'in Jacobo xi'in Sua.
41001030	Te ku'u didido Simón. Kaa‑ña. Ka'ni tna'a‑ña. N‑ka ja'an ñayiu nuu Jesús xa ku'u‑ña.
41001031	N‑kɨu‑ia nuu kaa‑ña. N‑tnɨɨ‑ia nda'a‑ña te n‑ndone'e ña'a‑ia. Hora ijan ni n‑ndiko ña'a ka'ni, te mee‑ña n‑xia'an xa kax koio‑s.
41001032	Xañini ijan ni, na juan keé ngandii, te xndeka ñayiu ñayiu ku'u jua'an nuu tuu Jesús. Ntdaa ñayiu ku'u xi'in ntdaa ñayiu ñu'u tachi u'u anu‑i, xndeka‑i‑yɨ jua'an nuu tuu Jesús.
41001033	Ntdaa ñayiu Capernaum n‑ka taka ve'e ijan.
41001034	N‑ndadava'a‑ia kue'e ñayiu ku'u. Kue'e nuu kue'e ka ku'u ñayiu. N‑kine'e‑ia kue'e tachi u'u anu‑i. Ña n‑xejoon‑ia xa ja'an tachi u'u, chi kutnuni ini‑i jundu kuu‑ia.
41001035	Ne'e datne, na ta kukanda va'a ka, te n‑ndokoo Jesús. N‑kee‑ia ñuu jan, te jua'an‑ia nuu ñayo ñayiu io. Ijan n‑xe'en‑ia n‑xijan ta'u‑ia.
41001036	Simón xi'in ɨnka se kunduu xi'in‑s n‑ka xe nunduku‑s Jesús.
41001037	Na n‑ka nani'i‑s‑ia, n‑ja'an‑s: —Ka nanduku ña'a ntdaa ñayiu mee‑n.
41001038	N‑xia'an‑ia: —Na jɨ'ɨn‑ro. Jɨ'ɨn‑ro ntdaa ñuu do ya'a, na dakua'a‑r ñayiu ijan tuku. Chi xaxe'e xijan vaa‑r.
41001039	Du'a n‑kuu. N‑dakua'a‑ia ntdaa ñayiu veñu'u kuechi nitu'u lado Galilea. Te n‑kine'e‑ia tachi u'u anu ñayiu.
41001040	Ɨɨn kɨu n‑xee ɨɨn se te'yu ñɨɨ‑s nuu tuu Jesús. N‑xijan‑s xamani nuu‑ia. N‑xe juiin xiti‑s nuu‑ia, te n‑ja'an‑s: —Xini‑da xa kua'a‑n xa ndadava'a ña'a‑n. Nux juini‑n, te du'a koo.
41001041	N‑kundau ini Jesús mee‑s. N‑dakaa‑ia nda'a‑ia, te n‑tnɨɨ‑ia‑s ita'u. N‑xia'an‑ia: —Joon, juini‑r xa ndadava'a ña'a‑r.
41001042	Na n‑ja'an Jesús tnu'u ya'a, te hora ijan ni n‑ndundoo ñɨɨ‑s te n‑ndva'a‑s.
41001043	N‑tunda'a‑ia‑s jua'an‑s. N‑ta'u tniu‑ia nuu‑s:
41001044	—Maxku najani‑n nuu ni ɨɨn ñayiu naxa n‑kuu xi'in mee‑n. Jua'an nuu dutu. Dande'a‑n‑sɨ ñɨɨ‑n. Juña'a xa doko‑n nuu dutu, ná n‑ta'u tniu Moisés, xaxe'e xa n‑ndundoo ñɨɨ‑n vitna. Du'a kutnuni ini koio ñayiu xa n‑ndva'a‑n.
41001045	Ko mee‑s jua'an ntdaa lado ijan, juan nujani‑s naxa n‑kuu. Xaxe'e xijan, n‑kuu xa ña n‑kua'a Jesús xa kɨu‑ia ñuu ijan. N‑ndoo‑ia yuku nuu ñayo ñayiu io. Te ntdaa ñuu xi'in ñuu ijan n‑ka xee ñayiu nuu tuu‑ia.
41002001	Uni koon ka kɨu, daa n‑xiko Jesús n‑naxee‑ia Capernaum, te n‑ka datekutnu'u tna'a ñayiu xa tuu‑ia ɨɨn ve'e ijan.
41002002	Nunuvii ni n‑ka taka kue'e ñayiu ve'e ijan. N‑chitu‑i ye'e. Ña n‑kua'a ka ya'a‑i xa kɨu‑i ve'e. Te n‑ja'an‑ia tnu'u va'a Ianyuux nuu‑i.
41002003	Ijan n‑ka xee seyɨɨ xndeka se ku'u nuu tuu Jesús. Koon tna'a‑s xndido se ku'u nda'a ku'u xe'e.
41002004	Ña n‑kua'a kandeka koio‑s se ku'u kɨu ye'e, chi xaxe'e xa chitu ñayiu ye'e. Ijan n‑ka dakaa‑s se ku'u dɨkɨ ve'e. N‑ka xanu‑s ita'u dɨkɨ ve'e nuu tuu Jesús. Nuu nune jan n‑ka june'e‑s yuu ñu'u se ku'u.
41002005	Na n‑xini Jesús xa ka jandixa‑s‑ia, n‑ja'an‑ia nuu se ku'u jan: —Da'ya, xá n‑taxkanu ini‑r kuechi‑n.
41002006	Ijan xtuu se ka tu'a va'a tnu'u n‑chidotnuni Moisés. N‑ka xani ini‑s:
41002007	“¿Nakuenda du'a ja'an‑s? Kui'a ja'an‑s Ianyuux. Idini Ianyuux kua'a xa taxkanu ini‑ia kuechi‑ro.”
41002008	Ko na'a Jesús nax ka xani ini‑s, te n‑xia'an‑ia: —¿Nakuenda du'a ka xani ini‑n?
41002009	Ñatu u'u xa ja'an‑r nuu se ku'u ya xa taxkanu ini‑r kuechi‑s. Te ñatu u'u xa ja'an‑r xa ndokoo‑s te ndone'e‑s yuu‑s te kaka‑s.
41002010	Ko juini‑r xa jini koio‑n xa taxnuni Se kuu ñani tna'a ñayiu nuu ñayiu ñuñayiu. Xijan kuu xa dande'a ña'a‑r xa kua'a‑r xa taxkanu ini‑r kuechi ñayiu. Te n‑ja'an‑ia nuu se ku'u:
41002011	—Ja'an‑r nuu mee‑n. Ndokoo. Ndone'e yuu‑n. Te juan nu'u ve'e‑n.
41002012	Hora ijan ni n‑ndokoo‑s. Nuu ntdaa ñayiu jan n‑ndone'e‑s yuu‑s, te n‑kee‑s ve'e, te juan nu'u‑s ve'e‑s. Te n‑ka yu'u‑i ntdaa‑i, te n‑ka xia'an‑i xa n‑kuta'u‑i nuu Ianyuux. N‑ka ja'an‑i: —¡Nuncas ña n‑xini‑ro xa n‑kuu vitna!
41002013	Ɨnka vuelta n‑xikonuu Jesús yundute ka'nu. Ijan n‑ka taka kue'e ñayiu nuu tuu‑ia, te n‑dakua'a‑ia‑i.
41002014	Na n‑ya'a‑ia ijan, n‑xini‑ia Leví, da'ya Alfeo. Nukoo‑s ve'e nuu keya'u tvini impuestu. N‑ja'an Jesús nuu Leví: —Na kunduu‑ro. N‑ndojuiin Leví, te jua'an‑s xi'in‑ia.
41002015	Te n‑ya'a xa n‑xaxi Jesús dita ve'e Leví. N‑xaxi‑ia xi'in kue'e seyɨɨ ka tnɨɨ tvini impuestu, xi'in kue'e ɨnka se ka kida xa u'u. Se dakua'a Jesús xtuu ijan tuku. Chi kue'e‑s n‑ka kunduu xi'in‑ia.
41002016	Te n‑ka xini se tu'a va'a tnu'u n‑chidotnuni Moisés xi'in se fariseu, xa n‑xaxi Jesús xi'in se kida xa u'u xi'in se tnɨɨ tvini impuestu. N‑ka ja'an‑s nuu se dakua'a‑ia: —¿Nakuenda xaxi‑s te xi'i‑s xi'in se ka tnɨɨ tvini impuestu xi'i‑n se ka kida xa u'u?
41002017	N‑teku Jesús nax n‑ka ja'an‑s, te n‑ja'an‑ia: —Se io va'a, ñatu ndoñu'u‑s doctor. Se ka ku'u, ndoñu'u‑s doctor. Ñatu vaxi‑r xa ja'an‑r se xani ini xa ña tuu na kuechi‑s. Vaxi‑r xa ja'an‑r se na'a xa io kuechi‑s, xa kutuu koio‑s xi'in mee‑r.
41002018	Se ka kunduu xi'in Sua Bautista, xi'in se fariseu, ɨɨn kɨu ña ka xaxi‑s. Ña ka xaxi‑s xaxe'e xa xne'e ii‑s. Te n‑ka xee ɨnka seyɨɨ nuu tuu Jesús, te n‑ka xijan tnu'u‑s: —¿Nax kuu xa ña ka xaxi se ka kunduu xi'in Sua, te dani se ka kunduu xi'in se fariseu, ko se ka kunduu xi'in mee‑n, ka xaxi‑s?
41002019	Te n‑xia'an Jesús: —Hora io viko tnunda'a, se n‑ja'an noviu ka xaxi‑s, chi tuu noviu xi'in‑s. Ka xaxi‑s xi'in noviu, hora tuu noviu.
41002020	Ko vax kuyatni kɨu xa kandeka ñayiu noviu jɨ'ɨn. Kɨu ijan ma kaxi ka se ka kunduu xi'in noviu.
41002021	ʼNuu da'ma tu'u ni ɨɨn mayo dandee da'ma xee. Nux du'a kada‑i, nandɨyɨ da'ma xee, te ndata ka da'ma tu'u.
41002022	Te ni ɨɨn mayo kua'a tnaa‑i ndɨdɨ́ xee ñɨɨ tu'u. Nux du'a kada‑i, dandava ndɨdɨ́ xee ñɨɨ tu'u, te tɨu ndɨdɨ́, te tɨu ñɨɨ. Io xa tnaa‑ro ndɨdɨ́ xee ñɨɨ xee.
41002023	Ɨɨn kɨu ndetatu ñayiu Israel, n‑ya'a Jesús nuu kaa trɨu. Se ka kunduu xi'in‑ia, n‑ka kixe'e‑s xa tnundodo‑s yoko trɨu xa kaxi‑s.
41002024	Te n‑ka ja'an se fariseu: —¡Kunde'a xa ka kida se dakua'a‑n! Tnu'u ta'u tniu Moisés ja'an xa ma kadatniu‑ro kɨu ndetatu.
41002025	Ko n‑ja'an Jesús: —¿Nuncas ña n‑ka'u‑n nax n‑kida David, na n‑kunda'u‑s te n‑ka kojon‑s xi'in se ka kunduu xi'in‑s a?
41002026	Kɨu ijan se nani Abitar n‑kuu dutu taxnuni ka nuu ñayiu Israel, te n‑kɨu David veñu'u Ianyuux, te n‑xaxi‑s tila ii kandodo xiti veñu'u jan. Ja'an tnu'u n‑chidotnuni Moisés xa maxku du'a kada ñayiu. Meni dutu ka xaxi tila ii. Ko n‑xaxi David tila ijan, te n‑xia'an‑s tila xa kax koio se ka kunduu xi'in‑s tuku.
41002027	ʼN‑kidava'a Ianyuux kɨu ndetatu xaxe'e ñayiu, xa ndetatu‑i. Io xa kune'e ii‑ro kɨu ndetatu, ko dɨuni io xa kutnuni ini‑n xa ndandɨ'ɨ ka ñayiu dada kɨu ndetatu.
41002028	Taxnuni Se kuu ñani tna'a ñayiu nuu ntdaa xa io. Te dɨuni taxnuni‑ia kɨu ndetatu ñayiu.
41003001	Ɨnka vuelta n‑kɨu Jesús ɨɨn veñu'u luchi. Ijan nukoo ɨɨn se ku'u nda'a‑s. N‑yichi nda'a‑s, ñatuka xiniñu'u.
41003002	Se xyuku ijan, n‑ka xo nde'a va'a‑s Jesús, nux na ndadava'a‑ia se ku'u kɨu ndetatu. N‑ka xo xitoyu'u‑s xa tekuechi‑s‑ia.
41003003	N‑ja'an Jesús nuu se n‑yichi nda'a: —Ndojuiin me'ñu ñayiu ya'a.
41003004	N‑xijan tnu'u‑ia nuu seyɨɨ xyuku ijan: —¿Nax ja'an tnu'u ta'u tniu? Kɨu ndetatu‑ro, ¿kada‑ro xava'a, a kada‑ro xa u'u a? ¿Kada‑ro xa kutuu va'a ñayiu, a ka'ni‑ro ñayiu a? Ko mee‑s, ña n‑ka ja'an‑s ni ɨɨn.
41003005	Xi'in xa kiti ini‑ia n‑xo nde'a‑ia ntdaa se ijan. Yo n‑tnau ini‑ia xaxe'e xa ñatu ka juini‑s xa kutnuni ini‑s. N‑ja'an‑ia nuu se ku'u: —Dakaa nda'a‑n. N‑dakaa‑s nda'a‑s, te hora ijan ni n‑ndva'a‑s.
41003006	Te n‑ka kee se fariseu. Xi'in se partido Herodes n‑ka kida ɨɨn nuu‑s xa ka'ni‑s‑ia.
41003007	Ɨnka vuelta jua'an Jesús xi'in se dakua'a‑ia nde yundute ka'nu. N‑ka xe kuitandijun ña'a kue'e ñayiu Galilea. Ñayiu Judea du.
41003008	N‑ka xe kuitandijun ña'a ñayiu Jerusalén xi'in ñayiu Idumea. Ñayiu nde ɨnka lado de'va Jordán xi'in ñayiu Tiro xi'in ñayiu Sidón du. N‑ka xee kue'e xa kue'e ñayiu nuu tuu‑ia, chi n‑ka datekutnu'u tna'a‑i milagru n‑kida‑ia.
41003009	Xijan kuu xa n‑ja'an‑ia nuu se dakua'a‑ia xa na koo tu'a barcu na keé‑ia, xa maxku chita'i ña'a ñayiu.
41003010	Chi n‑ndadava'a‑ia kue'e xa kue'e ñayiu ijan. Ntdaa ñayiu ku'u ka tunda'a tna'a‑i xa kuyatni koio‑i xa tnɨɨ‑i‑ia.
41003011	Te na n‑ka xini tachi u'u Jesús, te n‑ka ndua‑i nuu mee‑ia, te n‑ka kana xee‑i: —Ndo'o kuu Da'ya Yɨɨ Ianyuux.
41003012	Te nde'e n‑kudeen‑ia‑i xa maxku ja'an ka‑i jundu kuu‑ia.
41003013	Te n‑xe xee Jesús yuku, te n‑ja'an‑ia nuu se n‑kaxí‑ia xa kandijun ña'a‑s. Te n‑ka xee‑s nuu tuu‑ia.
41003014	N‑kaxí‑ia uxi uu tna'a‑s xa kunduu‑s xi'in‑ia. Tunda'a‑ia‑s xa jɨ'ɨn‑s xa juña tnu'u‑s tnu'u va'a nuu ñayiu.
41003015	N‑xia'an‑ia xa taxnuni‑ia nuu mee‑s, xa ndadava'a‑s ñayiu ku'u, te kua'a‑s xa kine'e‑s tachi u'u xñu'u anu ñayiu.
41003016	N‑kaxí‑ia uxi uu seyɨɨ. Ɨɨn‑s kuu Simón. N‑nadanani ña'a‑ia Spedru.
41003017	Jacobo, da'ya Zebedeo, xi'in ñani‑s Sua. N‑nadanani‑ia‑s Boanerges, xaxe'e xa xee ka ja'an‑s ná kana dau tnu'u‑s.
41003018	Ndrixi xi'in Slipe xi'in Bartolomé. Dɨuni Steu xi'in Tomaxi, xi'in Jacobo, da'ya Alfeo. Tadeo xi'in Simón, se partido cananista.
41003019	Te Judas Iscariote, se n‑diko Jesús.
41003020	Ijan dada n‑kɨu Jesús ɨɨn ve'e, te ɨnka vuelta n‑ka taka ñayiu nuu tuu‑ia. Xaxe'e xa kue'e ñayiu xyuku, ni xa kaxi‑ia dita ña n‑kuu.
41003021	Na n‑ka tekutnu'u ñayiu kutna'a xi'in‑ia xa du'a n‑kuu, n‑ka xee‑i xa kandeka ña'a‑i nu'u. N‑ka ja'an‑i xa n‑nduloko‑ia.
41003022	Se Jerusalén, se tu'a va'a tnu'u n‑chidotnuni Moisés, n‑ka xee nuu tuu‑ia, te n‑ja'an‑s: —Kidatniu Beelzebú anu‑s. Xi'in xa taxnuni kui'na kine'e‑s tachi u'u ñu'u anu ñayiu.
41003023	N‑kana Jesús se ijan, te n‑ja'an‑ia ɨɨn tnu'u xa dakua'a‑ia‑s: —¿Nax xiniñu'u nux na kine'e Satanás mee mee‑i?
41003024	Ɨɨn se kunxa'nu ka, nux na kada‑s xa jantna'a ntna'a mee‑s se ñuu‑s, te du'a danaa‑s ñuu‑s.
41003025	Ɨɨn ve'e, nux n‑jantna'a ñayiu ntna'a mee‑i n‑kuu, te ma na'a kuyuku koio‑i ve'e‑i.
41003026	Te Satanás, nux n‑jantna'a‑i ntna'a mee‑i n‑kuu, te jɨn ndɨ'ɨ ntdaa xa taxnuni‑i.
41003027	ʼNi ɨɨn ñayiu ma kua'a kɨu‑i ve'e se ndaku ka. Ma kua'a‑i xa tnɨɨ‑i xaxii‑s. Ditna ka duku va'a‑i se ndaku ka, te dada kua'a‑i tnɨɨ‑i ntdaa xa io ve'e‑s.
41003028	ʼXandaa kuu xa ja'an‑r. Taxkanu ini Ianyuux ntdaa kuechi ñayiu ñuñayiu. Ntdaa kuechi‑i xi'in xa kui'a ja'an‑i Ianyuux. Dava'a nga xa kui'a ka ja'an‑i‑ia, te taxkanu ini‑ia‑i.
41003029	Ko nux kui'a ka ja'an‑i Espíritu Ii, ma taxkanu ini Ianyuux mee‑i. Nde kuia ma jɨn ndɨ'ɨ nuncas ma taxkanu ini‑ia‑i. Tekuechi‑ia‑i nde kuia ma jɨn ndɨ'ɨ.
41003030	Du'a n‑ja'an‑ia, xaxe'e xa n‑ka ja'an‑s xa kidatniu kui'na anu‑ia.
41003031	Ijan n‑xee dɨ'ɨ Jesús xi'in ñani‑ia. Nujuiin koio‑s xi'in‑ña yata ve'e, te n‑tunda'a‑s tnu'u xa na kee‑ia xa ndatnu'u‑ia xi'in‑s.
41003032	Xiti ve'e jan nukoo kue'e ñayiu nduu lado diñi Jesús. N‑ka ja'an‑s: —Dɨ'ɨ‑n xi'in ñani‑n xnii yata ve'e. Ka nanduku ña'a‑s.
41003033	N‑xia'an‑ia: —¿Jundu kuu dɨ'ɨ‑r xi'in ñani‑r?
41003034	Nde'a‑ia se xtuu ijan, se naduku nduu ña'a, n‑ja'an‑ia: —Ñayiu ya'a kuu dɨ'ɨ‑r xi'in ñani‑r.
41003035	Dava'a nga ñayiu ka kida xa juini Ianyuux, mee‑i kuu ñani‑r, kuu‑i ku'a‑r, kuu‑i dɨ'ɨ‑r.
41004001	Ɨnka vuelta n‑kixe'e Jesús xa dakua'a‑ia ñayiu yu'u ndute ka'nu. Yo kue'e ñayiu n‑ka taka nuu tuu‑ia. Xijan kuu xa n‑keé‑ia ɨɨn barcu nuu ndute. Ijan nukoo mee‑ia, te xyuku ntdaa ñayiu nuu ñu'u yundute.
41004002	N‑ja'an‑ia ɨɨn tnu'u xa dakua'a‑ia ñayiu ijan. N‑xia'an‑ia:
41004003	—Kunini koio‑n. Ɨɨn se xajan trɨu, n‑kee‑s juan kate‑s trɨu.
41004004	Na xate‑s tata, te xaku tata n‑xino ichi, te n‑xee chilidaa, te n‑nachii‑tɨ tata.
41004005	Xaku ka tata n‑xino nuu ñu'u yadi nuu kaa kue'e yuú. Yachi n‑xite tata, chi ñu'u yadi kuu.
41004006	Ko hora n‑ndii ngandii, te n‑kayu ditu trɨu kuechi. Xaxe'e xa ña n‑xika yo'o‑i, te n‑yichi‑i.
41004007	Xaku ka tata n‑xino nuu kaa iñu. Na n‑xite trɨu, te n‑xa'nu ka iñu dada trɨu. N‑chida'u iñu trɨu, te ña n‑kee nuni yoko trɨu.
41004008	Ko dava ka tata n‑xino nuu ñu'u kojon, te va'a n‑xite te n‑xa'nu, te va'a n‑kee nuni yoko trɨu. Dava yoko trɨu n‑kee oko uxi nuni, dava yoko trɨu n‑kee uni diko nuni, dava yoko trɨu n‑kee ɨɨn cientu nuni.
41004009	ʼXandaa kuu xa xndaxio do'o‑n. Io xa kunini koio‑n.
41004010	Ndɨ'ɨ ñayiu juan nu'u. Menga Jesús, xi'in uxi uu se dakua'a‑ia, xi'in ɨnka se ka kunduu xi'in‑ia, n‑ka ndoo. N‑ka xijan tnu'u‑s‑ia nax juini kachi tnu'u n‑xia'an‑ia.
41004011	N‑xia'an‑ia: —Kaxi ja'an Ianyuux nuu mee‑n. Kida‑ia xa kutnuni ini koio mee‑n nanda taxnuni mee‑ia ñuñayiu. Ko nuu ɨnka ñayiu meni tnu'u dakua'a ja'an‑ia.
41004012	ʼJuini xnde'a‑i xa xnde'a‑i, ko ma kutnuni ini‑i. Juini xnini‑i xa xnini‑i, ko ma taxkanu ini Ianyuux kuechi‑i.
41004013	ʼNux ñatu kutnuni ini‑n tnu'u ya'a, ¿nanda kutnuni ini‑n dava ka tnu'u dakua'a?
41004014	Ná kuu se xajan trɨu, da kuu se xian tnu'u tnu'u va'a Ianyuux nuu ñayiu.
41004015	Ná kuu tata n‑xino ichi, da kuu dava ñayiu. Hora teku‑i tnu'u Ianyuux, te xee Satanás, te dita‑i tnu'u Ianyuux anu ñayiu jan.
41004016	Ná kuu tata n‑xite nuu ñu'u yuú, da kuu ɨnka ñayiu. Teku‑i tnu'u Ianyuux, te xeka va'a‑i tnu'u, te kuvete‑i.
41004017	Ko kuu‑i ná kuu trɨu chachi ña n‑xika yo'o. Nux kue'e vida ya'a‑i, o nux jini u'u ña'a ñayiu xaxe'e xa jandixa‑i tnu'u Ianyuux, te ma kundee ini‑i xa jandixa ka‑i Ianyuux.
41004018	Ná kuu tata n‑xite nuu kaa iñu kuu ɨnka ñayiu. Teku‑i tnu'u Ianyuux.
41004019	Ko juini‑i xa kutuu va'a‑i ñuñayiu. Juini‑i xa ni'i‑i tvini, te kukajan ini‑i ntdaa xa io ñuñayiu. Du'a danda'u‑i mee‑i, te ma kane tnu'u Ianyuux anu‑i.
41004020	Te ná kuu tata n‑xite nuu ñu'u kojon, da kuu dava ñayiu. Teku‑i tnu'u va'a Ianyuux, te xeka va'a‑i. Juini‑i xa kada‑i ntdaa xa juini Ianyuux. Ná kuu yoko trɨu ne'e oko uxi nuni, a uni diko nuni, a ɨɨn cientu nuni ka kuu mee‑i.
41004021	ʼKani ini koio candil koko. Ma chiva'a‑ro candil koko xiti maquila. Ni ka'a xito‑ro. Jandodo‑ro candil nuu dujun, na kua'a xa kukanda va'a.
41004022	Ni ɨɨn xa yɨva'a ma kɨva'a, chi koo kanda. Ni ɨɨn xa na'i ma koo na'i, chi ketuu.
41004023	Xandaa kuu xa xndaxio do'o‑n. Io xa kunini koio‑n.
41004024	ʼChinuu nax kunini‑n. Nani chiku'a mee‑n, dani nachiku'a ña'a Ianyuux. Te tax ka‑ia.
41004025	Ɨɨn ñayiu, nux neva'a kue'e‑i, te xia'an ka Ianyuux. Ɨɨn ñayiu ña tuu nax io, dita Ianyuux nde ita'u xa neva'a‑i.
41004026	ʼXa taxnuni Ianyuux kuu ná kuu xa xate ɨɨn seyɨɨ trɨu nuu ñu'u.
41004027	Kidi‑s. Ndokoo‑s. Nduu, xakuaa xite tata te xa'nu. Te ña xini‑s nanda xite, nanda xa'nu.
41004028	Mee nuu ñu'u kee xa kaxi‑ro. Ditna ka xite trɨu kuii. Ijan dada xino yoko trɨu. Ijan dada kee nuni.
41004029	Na n‑yichi trɨu, xa'nde‑s trɨu xa nakueka‑s, chi xá n‑xee kɨu ta'nde.
41004030	ʼ¿Ndeda ɨɨn xa io dadavatna'a‑r xi'in xa taxnuni Ianyuux?
41004031	Ná kuu ndɨjɨn maxtaxa, da kuu xa taxnuni Ianyuux. Yava ka ndɨjɨn maxtaxa dada dava ka xa xate‑ro nuu ñu'u.
41004032	Na n‑xite, nde'e ka xa'nu dada dava ka ku'u. Nde'e kee nda'a maxtaxa, te xee chilidaa andɨu xa ndetatu‑tɨ ka'a maxtaxa.
41004033	Kue'e tnu'u dakua'a n‑ja'an Jesús nuu ñayiu, nde nuu n‑xee xa kutnuni ini‑i.
41004034	Tnu'u ya'a n‑ja'an‑ia nuu ñayiu, ko hora n‑ndoo menga‑ia xi'in se dakua'a‑ia, n‑dakua'a‑ia mee‑s nax juini ja'an tnu'u jan.
41004035	Na vax kunee kɨu ijan, n‑xia'an Jesús nuu se dakua'a‑ia: —Na ya'a‑ro nde ɨnka lado yundute ka'nu.
41004036	N‑ka dandoo‑s kue'e ñayiu jan, te xndeka‑s Jesús jua'an barcu. Dɨuni jua'an tɨtnɨ ka barcu tuku.
41004037	Yo n‑kane tachi nde'e. N‑tuxndee ndute barcu, te vax chitu‑té xiti barcu.
41004038	Xiti barcu, lado do nino, ijan kaa Jesús, kidi‑ia yɨ'ɨ almohada dɨkɨ‑ia. N‑ka dandoto ña'a‑s ka xia'an‑s: —¡Maestru! ¿Ña tuu nax vi'i‑n xa vax nduxi‑ro nuu ndute a?
41004039	N‑ndokoo‑ia, te n‑kudeen‑ia nuu tachi. Te n‑ja'an‑ia nuu ndute: —Kadɨ yu'u‑n. Na nini. N‑kuna'i tachi, te ntdaa n‑kendoo va'a.
41004040	N‑ja'an‑ia nuu se dakua'a‑ia: —¿Nax kuu xa yo ka yu'u‑n? ¿Ta jandixa ka‑n xa ñunuu ña'a‑r a?
41004041	Yo nde'e n‑ka yu'u‑s. N‑ka ja'an‑s ɨɨn‑s nuu ɨnka‑s: —¿Na seyɨɨ kuu se ya'a, xa jandixa ña'a tachi xi'in ndute?
41005001	Te n‑ka xee‑s nde ɨnka lado yundute ka'nu, nuu katuu ñuu ñayiu Gadara.
41005002	Na n‑kane Jesús barcu, n‑nanitna'a‑ia xi'in ɨɨn se ñu'u tachi u'u anu‑s.
41005003	Se ya'a n‑kee‑s kava nuu xyɨnduxi ndɨyɨ, chi ijan tuu‑s. Ni cadena ña kua'a ka xa tetnɨɨ ña'a ni ɨɨn ñayiu.
41005004	Kue'e vuelta n‑ka tetnɨɨ‑s‑sɨ yo'o, ko xa'nde‑s yo'o, te kue'e vuelta n‑ka tetnɨɨ‑s‑sɨ cadena, ko xa'nde‑s cadena. Ni ɨɨn‑s ñayo ka ndaku nuu‑s.
41005005	Kɨu xi'in kɨu, nduu, xakuaa, n‑xikonuu‑s nua yuku. N‑xo kana xiin‑s, te xi'in yuú n‑xo datnukue'e‑s mee‑s.
41005006	Nde ijan n‑xini xika‑s Jesús, te n‑kendava‑s jua'an‑s nuu tuu‑ia, te n‑xe juiin xiti‑s nuu‑ia.
41005007	Nde'e n‑kana xee‑s: —Jesús, Da'ya Yɨɨ Ianyuux taxnuni, maxku ña'a kada ña'a‑n. Na kada Ianyuux xa maxku kada u'u ña'a‑n.
41005008	Du'a n‑ja'an tachi u'u, xaxe'e xa n‑ta'u tniu Jesús xa kee‑i anu‑s.
41005009	N‑xijan tnu'u‑ia‑i: —¿Nax nani‑n? N‑xia'an‑i: —Nani‑da Ejército, chi kue'e‑da io.
41005010	Kue'e n‑xijan ta'u tachi u'u xa maxku tunda'a‑ia‑i jɨ'ɨn‑i.
41005011	Te yatni yuku ijan ka xaxi kue'e xa kue'e kuchi.
41005012	N‑ka xijan ta'u tachi u'u: —Tunda'a ña'a‑n nuu yuku kuchi de, xa na kɨu koio‑da anu‑tɨ.
41005013	N‑xejoon Jesús. N‑ka kee tachi u'u anu se ijan, te n‑ka kɨu‑i anu kuchi. N‑ka kendava‑tɨ. N‑ka nuu‑tɨ nuu ndichi. N‑ka keé‑tɨ nuu ndute ka'nu. Ijan n‑ka nduxi‑tɨ. Vaa naxa uu mil kuchi n‑ka xi'í nuu ndute.
41005014	Se xñunuu kuchi, n‑ka kendava‑s juan nu'u‑s ñuu‑s, ranchu‑s, xa juña tnu'u‑s ntdaa xa n‑kuu, te n‑ka kee kue'e ñayiu ka xe koto‑i.
41005015	N‑ka xee‑i nuu tuu Jesús. N‑ka xini‑i se n‑ñu'u tachi u'u anu‑s. Nukoo‑s, ni'no‑s da'ma‑s, te va'a xani ini‑s. Se n‑ñu'u tachi u'u anu‑s, se nani Ejército, mee‑s kuu‑s. Te loko n‑ka yu'u ñayiu jan.
41005016	Se n‑ka xini nax n‑kuu se n‑ñu'u tachi u'u anu‑s, n‑ka najani‑s nuu ñayiu jan ntdaa xa n‑ka xini‑s. Te dɨuni n‑ka najani‑s xa n‑ka ya'a kuchi.
41005017	N‑kixe'e ñayiu ijan xa kajan koio‑i nuu Jesús xa na kee‑ia ñuu‑i.
41005018	Na n‑ndeé Jesús barcu, te n‑xijan se n‑ñu'u tachi u'u anu‑s xa jɨ'ɨn‑s xi'in‑ia.
41005019	Ko ña n‑xejoon‑ia. N‑xia'an‑ia: —Juan nu'u ve'e‑n nuu xtuu ñayiu kutna'a xi'in‑n. Juña tnu'u nax n‑kida Xto'o‑n xaxe'e‑n. Juña tnu'u xa n‑kundau ini ña'a‑ia.
41005020	Juan nu'u‑s, te n‑xian tnu'u‑s ntdaa xa n‑kida Jesús xaxe'e‑s. N‑daxandodo tnu'u‑s nitu'u distrito Decápolis, te n‑ka yu'u ntdaa ñayiu ijan.
41005021	N‑naxee Jesús xiti barcu ɨnka lado yundute ka'nu nuu n‑kee‑ia. Ijan n‑ka taka kue'e xa kue'e ñayiu nde nuu tuu‑ia. Nujuiin‑ia yundute jan.
41005022	Ijan n‑xee ɨɨn se yɨnda'a veñu'u luchi, se nani Jairo. Na n‑xini‑s Jesús, n‑xe juiin xiti‑s nuu‑ia.
41005023	Kue'e n‑xijan‑s: —Da'ya‑da xá io‑i xa kuú‑i. Na jɨ'ɨn‑ro ve'e‑da xa kajan ndodo‑n nda'a‑n mee‑i, xa ndva'a‑i te kutuu va'a‑i.
41005024	Jua'an Jesús xi'in‑s. Kue'e xa kue'e ñayiu xndijun ña'a, xa diko ka data'i‑i‑ia.
41005025	Nuu ñayiu ijan tna'a ɨɨn ñadɨ'ɨ. Xá n‑kuu uxi uu kuia xatu nɨñɨ‑ña.
41005026	N‑ka xito ña'a kue'e doctor, te kue'e vida n‑ya'a‑ña. N‑chiya'u‑ña‑s ntdaa xaxii‑ña, ko dani ña n‑ndva'a‑ña. Du'a n‑kuka'u ka‑ña.
41005027	Xá n‑tekutnu'u‑ña ntdaa xa n‑kida Jesús. Ndijun‑ña‑ia, na'i ni n‑tnɨɨ‑ña da'ma‑ia.
41005028	Chi n‑ja'an‑ña: “Nux na xee‑ro xa tnɨɨ‑ro da'ma ni‑ia, te ndva'a‑ro.”
41005029	Hora ijan ni n‑nujuiin xa xatu nɨñɨ‑ña, te n‑kutnuni ini‑ña xa n‑ndva'a‑ña.
41005030	Te hora ijan ni n‑kutnuni ini Jesús xa xi'in xa taxnuni‑ia n‑ndva'a ɨɨn ñayiu. Me'ñu kue'e ñayiu ijan n‑konenuu‑ia, te n‑xijan tnu'u‑ia: —¿Jundu n‑tnɨɨ da'ma‑r?
41005031	N‑ka ja'an se dakua'a‑ia: —Xini‑n xa kue'e xa kue'e ñayiu data'i ña'a, ¿te xijan tnu'u‑n jundu n‑tnɨɨ ña'a?
41005032	Ko dani n‑xo nde'a Jesús nitu'u lado xa jini‑ia jundu n‑tnɨɨ ña'a.
41005033	N‑yu'u ñadɨ'ɨ jan, te n‑nɨ'ɨ‑ña, chi n‑kutnuni ini‑ña nax n‑kuu. N‑xee‑ña n‑nduandee‑ña nuu‑ia, te n‑na'ma‑ña ntdaa xa n‑ya'a‑ña.
41005034	N‑xia'an Jesús: —Da'ya, xaxe'e xa jandixa ña'a‑n, te n‑ndva'a‑n. Na kutuu va'a‑n. Kue'e ya'a ma ku'u ka‑n.
41005035	Nɨni ja'an ka Jesús nuu ñadɨ'ɨ jan, te n‑ka xee se xinokuechi nuu se yɨnda'a veñu'u luchi. N‑ja'an‑s: —Xá n‑xi'í da'ya dɨ'ɨ‑n. Maxku datna'a ka‑n maestru.
41005036	N‑teku Jesús nax n‑ja'an‑s, te n‑ja'an‑ia nuu se yɨnda'a veñu'u luchi: —Maxku yu'u‑n. Diko ni jandixa ña'a‑n.
41005037	Ña n‑xejoon‑ia xa kandijun ña'a ntdaa ñayiu jan. Diko ni Spedru xi'in Jacobo xi'in Sua ñani Jacobo.
41005038	N‑ka xee‑s ve'e se yɨnda'a veñu'u luchi, te n‑teku Jesús xa kuvaa xa kuvaa ñayiu n‑ka taka ijan. Ka nda'i‑i xa ka nda'i‑i, te ka kana xee‑i.
41005039	N‑kɨu Jesús ve'e, te n‑xia'an‑ia: —¿Nax kuu xa da ka kuvaa‑n, te ka nda'i‑n? Ña n‑xi'í dichi luchi, chi diko ni kidi‑i.
41005040	Ñayiu xyuku ijan n‑ka xakundee‑i, chi xna'a mee‑i xa n‑xi'í dichi luchi. N‑kine'e Jesús ntdaa ñayiu xyuku xiti ve'e, te ndeka‑ia tadɨ'ɨ‑i xi'in uni se dakua'a‑ia, n‑kɨu‑ia nde nuu kaa dichi luchi.
41005041	N‑tnɨɨ‑ia nda'a‑i, te n‑ja'an‑ia nuu‑i: —Talita, cumi. (Tnu'u hebreu juini kachi: Dichi luchi, nuu mee‑n ja'an‑r. Ndokoo.)
41005042	Hora ijan ni n‑ndokoo‑i, n‑ndojuiin‑i, te n‑nakaka‑i. Uxi uu kuia io‑i. Te se n‑ka xo nde'a nax n‑kuu, n‑ka yu'u‑s te n‑ka kuvete‑s.
41005043	Ko n‑ta'u tniu Jesús nuu‑s xa maxku juña tnu'u‑s nuu ñayiu nax n‑kuu. Te n‑ja'an‑ia xa na juña'a koio‑s xa kaxi dichi luchi n‑nandoto.
41006001	Ijan n‑kee Jesús, te juan nu'u‑ia ñuu nuu n‑xa'nu‑ia. N‑ka kunduu se dakua'a‑ia xi'in‑ia.
41006002	Na n‑xee kɨu ndetatu ñayiu Israel, n‑kixe'e‑ia xa dakua'a‑ia se xyɨ'ɨ veñu'u luchi ijan. N‑ka teku kue'e ñayiu tnu'u‑ia, te n‑ka yu'u‑i. N‑ka xijan tnu'u tna'a‑i: —¿Ndexu n‑dakua'a se ya'a ntdaa tnu'u dakua'a ña'a‑s? ¿Ndexu xá n‑dakua'a‑s xa tu'a va'a‑s? ¿Nax kuu xa xi'in nda'a mee‑s kida‑s milagru ñayo ñayiu kua'a xa kada‑i?
41006003	¿Ñadu se ya'a kuu carpinteru, da'ya María u? ¿Ñadu se ya'a kuu ñani Jacobo xi'in José xi'in Judas xi'in Simón a? ¿Ñadu ya'a io‑ro xi'in ku'a‑s a? Te mee‑s, ña n‑ka chinuu‑s xa ja'an Jesús, ña n‑ka chinuu‑s xa kida‑ia.
41006004	Ko n‑xia'an Jesús: —Ntdaa ñayiu io xañu'u nuu se xian tnu'u tnu'u Ianyuux nuu‑i. Ko ñayiu ñuu mee‑s xi'in se kutna'a xi'in‑s xi'in ñayiu kee ve'e mee‑s, ña'a. Mee‑i ña ka jandixa ña'a.
41006005	Ijan ña n‑kua'a xa kada Jesús milagru. Diko ni n‑xajan ndodo‑ia nda'a‑ia uu uni ñayiu ku'u xa ndadava'a‑ia‑i.
41006006	Te n‑kutnuni ini‑ia xa ma jandixa ña'a‑i, te n‑tnau ini‑ia xa du'a kuu xaxe'e xa'a. Dada n‑xikonuu‑ia ñuu xi'in ñuu n‑dakua'a‑ia ñayiu ijan.
41006007	N‑kana Jesús n‑uxi uu se dakua'a‑ia, te n‑kixe'e‑ia xa tunda'a‑ia‑s xa jɨ'ɨn‑s. Ndɨ uu ndɨ uu tna'a‑s n‑tunda'a‑ia‑s jua'an‑s. N‑xia'an‑ia xa taxnuni mee‑ia xa kine'e‑s tachi u'u anu ñayiu.
41006008	N‑ta'u tniu‑ia‑s xa ña tuu nax kane'e‑s jɨ'ɨn. Ni dita, ni ñunu, ni tvini maxku juun duku xiti ñadio‑s. Diko ni ɨɨn vara yichi na kane'e‑s.
41006009	N‑ta'u tniu‑ia xa kɨ'ɨ‑s ndixa‑s, te kui'na‑s idini du'nu‑s jɨ'ɨn.
41006010	N‑xia'an‑ia: —Dava'a nga ve'e kɨu‑n, te ndoo‑n ijan xa nde kee‑n ñuu jan.
41006011	Nux ña xeka va'a ña'a ñayiu ɨɨn ñuu, ni ña juini‑i xa kunini‑i tnu'u‑n, te kee‑n ñuu jan, te kɨdɨ‑n ñuyaka xe'e‑n. Du'a dande'a‑n ñayiu jan xa ña n‑ka xeka va'a‑i tnu'u va'a Ianyuux. Xandaa kuu xa ja'an‑r. Kɨu ndadandaa Ianyuux ntdaa xa io, kada u'u ka‑ia ñayiu ñuu jan dada ñayiu ñuu nani Sodoma xi'in ñayiu ñuu nani Gomorra.
41006012	Jua'an koio‑s xian tnu'u‑s xa io xa najani ini ñayiu kuechi‑i.
41006013	N‑ka kine'e‑s tachi u'u anu kue'e ñayiu. Ita'u aciti n‑ka xajan‑s kue'e ñayiu ku'u, te du'a n‑ka ndva'a‑i.
41006014	Te se kunxa'nu ka nani Herodes, n‑tekutnu'u‑s ntdaa xa kida Jesús. Chi ka daxandodo tnu'u ñayiu ntdaa xa kida‑ia. Te n‑ja'an Herodes: —¿N‑nandoto Sua Bautista xá n‑kuu‑s ndɨyɨ a? Xijan kuu xa kida se ya'a milagru ñayo ñayiu kua'a xa kada‑i.
41006015	N‑ka ja'an dava ñayiu: —Elías kuu‑s. Dava‑i n‑ka ja'an: —Se xian tnu'u tnu'u Ianyuux kuu‑s. Nani n‑ka ja'an se n‑ka xian tnu'u tnu'u Ianyuux nuu ñayiu xá n‑kuu kue'e kuia, dani ja'an mee‑s.
41006016	Ko na n‑tekutnu'u Herodes xijan, n‑ja'an‑s: —¡Axa Sua Bautista kuu‑s! ¡Se n‑xa'nde‑r dɨkɨ‑s, ko n‑nandoto‑s vitna!
41006017	Chi xaxe'e xa n‑tnunda'a Herodes xi'in Herodías, n‑xo kudeen Sua nuu‑s. Xijan kuu xa n‑tunda'a Herodes soldado, xa tnɨɨ‑s Sua te chindi'u ña'a‑s vekaa. Cadena n‑ka duku‑s‑sɨ. Te Herodías kuu ñadɨ'ɨ Slipe, te Slipe kuu ñani mee Herodes.
41006018	Kɨu ijan n‑ja'an Sua nuu Herodes: —Xa n‑tnunda'a‑n xi'in ñadɨ'ɨ ñani‑n, kuu xa kida‑n kuechi.
41006019	Xaxe'e xijan n‑xini u'u Herodías Sua. N‑juini‑ña xa ka'ni‑ña‑s, ko ña n‑kua'a‑ña.
41006020	Chi n‑yu'u Herodes nuu Sua. Xini‑s xa se kida xava'a kuu Sua, se ii kuu‑s. Te ña n‑xejoon Herodes xa kada u'u Herodías Sua. Juini ña n‑xo kutnuni ini Herodes ntdaa xa n‑ja'an Sua hora n‑xo xo ndatnu'u‑s xi'in‑s, ko n‑xo tna ini‑s xa kunini‑s‑sɨ.
41006021	Ko n‑ni'i Herodías xa juini‑ña hora n‑kida Herodes viko xa n‑daxino‑s kuia xika‑s. N‑ja'an‑s juxtixia, xi'in soldado kunxa'nu, xi'in se taxnuni nuu ñayiu distrito Galilea, xa kaxdini‑s xi'in‑s ve'e‑s.
41006022	Te ijan n‑xe kɨu da'ya dɨ'ɨ Herodías nuu n‑ka xaxdini se ijan, te n‑xtaxe'e‑i nuu‑s, te yo n‑tna ini Herodes xi'in se ka xaxi xi'in‑s tuku. N‑ja'an se kunxa'nu ka Herodes nuu‑i: —Kajan nuu‑r dava'a nga xa juini‑n, te taa‑r.
41006023	Na'a Ianyuux xa dava'a nga xa kajan‑n nuu‑r te taa‑r, juini nde dava ñuu nuu taxnuni‑r.
41006024	N‑xe'en‑i nuu dɨ'ɨ‑i, te n‑xijan tnu'u‑i: —¿Nax kajan‑da nuu‑te? N‑ja'an‑ña: —Kajan dɨkɨ Nxua Bautista.
41006025	Yachi jua'an‑i nuu se kunxa'nu ka, te n‑xia'an‑i: —Juini‑da xa vitnadii taa‑n dɨkɨ Nxua Bautista. Na kava ndodo nuu ko'o.
41006026	Yo n‑kuko'yo ini se kunxa'nu ka, xaxe'e xa n‑chinaa‑s Ianyuux, te ntdaa se ka xaxi xi'in‑s n‑ka teku tnu'u‑s, te ña n‑juini‑s xa natu ini‑s tnu'u‑s.
41006027	Hora ijan ni n‑tunda'a se kunxa'nu ka Herodes ɨɨn soldado jua'an vekaa. N‑ta'u tniu Herodes xa kane'e‑s dɨkɨ Sua xee nuu xtuu‑s.
41006028	N‑xe'en‑s vekaa, te ijan n‑xa'nde‑s dɨkɨ Sua. N‑xe ne'e‑s dɨkɨ Sua kandodo nuu ko'o, te n‑xia'an‑s dichi n‑xtaxe'e. Mee‑i, n‑najuña'a dɨkɨ Sua nuu dɨ'ɨ‑i.
41006029	Na n‑ka tekutnu'u se dakua'a Sua Bautista nax n‑kuu, te n‑ka xe'en‑s, n‑ka xe ndane'e‑s yɨkɨ kuñu Sua, te n‑ka xe kuxi ña'a‑s.
41006030	N‑ka taka se n‑tunda'a Jesús nuu tuu‑ia. N‑ka najani‑s ntdaa xa n‑ka kida‑s, ntdaa xa n‑ka dakua'a‑s ñayiu.
41006031	N‑ja'an Jesús: —Na'i ni na jɨ'ɨn‑ro nde nuu ñayo ñayiu io, te ndetatu koio‑n ita'u. Chi kue'e xa kue'e ñayiu ka ndee‑i te ka ndɨu‑i nuu tuu‑ia xi'in‑s. Xa ña n‑kuu xa kax koio‑s.
41006032	Xijan kuu xa menga‑ia xi'in se dakua'a‑ia, n‑ka keé‑ia xi'in‑s barcu, te jua'an‑ia xi'in‑s nde nuu ñayo ñayiu io.
41006033	Ko n‑ka xini ñayiu jan hora jua'an koio‑s, te n‑ka najini‑i‑ia. N‑ka kendava ñayiu jan ntdaa ñuu ijan, te ki'na ka mee‑i n‑ka xee.
41006034	Na n‑kane Jesús barcu, te n‑xini‑ia kue'e ñayiu xyuku ijan. N‑kundau ini‑ia‑i, chi nani kuu tkachi ñayo se ñunuu‑tɨ, dani ka kuu mee‑i. N‑kixe'e‑ia xa dakua'a‑ia‑i.
41006035	Na n‑ñini, n‑ka kuyatni se dakua'a‑ia nuu‑ia, te n‑ka xia'an‑s: —Ya'a ña tuu nax io, te yo n‑ñini.
41006036	Tunda'a‑n ñayiu ya'a, na jɨ'ɨn koio‑i ranchu, ñuu xa jueen‑i xa kax koio‑i, chi ña tuu nax kax koio‑i.
41006037	Ko n‑xia'an‑ia: —Juña'a koio mee‑n xa na kaxi‑i. N‑ka xia'an‑s: —¿Njueen‑ro tila xa kaxi‑i a? ¡Io xa kada gastu‑ro uu cientu denario, nux jueen‑ro xa kax koio ntdaa ñayiu ya'a!
41006038	N‑xijan tnu'u Jesús: —¿Nada tila io? Juan koto koio‑n. Na n‑ka xe koto‑s, xia'an‑s nuu‑ia: —Io o'on tila te uu chaka.
41006039	N‑ta'u tniu Jesús xa na nkoo koio ñayiu nuu ite kuii.
41006040	Ɨɨn cientu, ɨɨn cientu‑i te uu diko uxi, uu diko uxi‑i n‑ka nukoo ijan.
41006041	N‑tnɨɨ Jesús o'on tila te uu chaka, te nukonde'a‑ia andɨu, n‑xia'an‑ia xa n‑kuta'u‑ia nuu Ianyuux. N‑ta'u dava‑ia tila, te n‑xia'an‑ia nuu se dakua'a‑ia, xa na dakee xio‑s nuu ñayiu jan. Dɨuni n‑xia'an‑ia uu chaka jan.
41006042	Te va'a n‑ka xaxi ntdaa ñayiu jan.
41006043	Te n‑ka naje'en se dakua'a‑ia pedazu ndoo ka. N‑ka dachitu‑s uxi uu yɨka, pedazu tila xi'in chaka ndoo ka.
41006044	Te o'on mil seyɨɨ n‑ka xaxi tila xi'in chaka kɨu ijan.
41006045	Na n‑ya'a xa'a, te n‑xijan Jesús nuu se dakua'a‑ia, xa na keé‑s barcu jɨ'ɨn nde ɨnka lado yu'u ndute ka'nu. N‑ja'an‑ia xa dakaka‑s barcu juindodo nuu‑s nde ñuu nani Betsaida, nɨni tunda'a mee‑ia ñayiu jan, xa nu'u koio‑i ve'e‑i.
41006046	Du'a n‑kida‑ia, te jua'an‑ia yuku, xa kajan ta'u‑ia.
41006047	Na n‑kunee, nukoo barcu jan dava nuu ndute ka'nu, te ndoo menga Jesús yu'u ndute jan.
41006048	N‑xini‑ia xa yo n‑ka xiau se dakaka barcu, chi kane tachi nde'e nuu‑s. Vaa kaa uni kaa datne n‑kuyatni‑ia‑s, xika ndodo‑ia jua'an nuu ndute. N‑juini‑ia xa ya'a‑ia ɨɨn xio nuu xtuu‑s.
41006049	Ko n‑ka xini‑s‑ia xika ndodo‑ia nuu ndute, te n‑ka xani ini‑s xa anu kuu‑ia, te n‑ka kana xee‑s.
41006050	Chi ntdaa‑s n‑xini‑ia, te loko n‑ka yu'u‑s. Yachi n‑ja'an‑ia nuu‑s: —Koo ka'nu anu koio‑n. Chi mee‑r. Maxku yu'u koio ka‑n.
41006051	N‑keé‑ia xi'in‑s barcu, te n‑nujuiin tachi. N‑ka xani ini‑s: “¿Nax n‑kuu? ¿Nax koo?” Te yo n‑ka yu'u‑s.
41006052	Chi ña n‑ka kutnuni ini‑s nax n‑kuu hora n‑xia'an‑ia tila n‑ka xaxi kue'e ñayiu jan. Chi u'u n‑ka jandixa‑s.
41006053	N‑ka dakaka‑s barcu nde ɨnka lado ndute ka'nu. Ijan n‑ka xee‑s ñuu nani Genesaret, te n‑ka tetnɨɨ‑s barcu yu'u ndute.
41006054	Na n‑ka kane‑s barcu, te n‑ka najini ñayiu Jesús.
41006055	Nitu'u ñuu ijan n‑ka kendava ñayiu jua'an. N‑ka kixe'e‑i xa kandeka‑i ñayiu ku'u jɨ'ɨn nuu n‑tekutnu'u‑i xa tuu Jesús.
41006056	Dava'a nga nuu n‑xo xe'en‑ia, ijan n‑xo xe'en ñayiu. Na n‑kɨu‑ia ñuu kuechi, ñuu na'nu, ranchu, dava'a nga nuu n‑xika‑ia, n‑ka xajan tuu‑i ñayiu ku'u ichi ijan. N‑ka xijan‑i xamani nuu‑ia, xa na tnɨɨ ñayiu ku'u juini ni yuda'ma‑ia. Te ntdaa ñayiu ka ku'u n‑ka tnɨɨ ita'u yuda'ma‑ia, te n‑ka ndva'a‑i.
41007001	Nuu tuu Jesús, n‑ka xee se fariseu xi'in se tu'a va'a tnu'u n‑chidotnuni Moisés. N‑ka kee‑s Jerusalén xa jɨ'ɨn‑s nuu tuu Jesús.
41007002	N‑ka xini‑s xa dava se dakua'a Jesús ka xaxi tila hora ñatu io ndoo nda'a‑s. Ña n‑ka nanda'a‑s xa kune'e ii‑s. Te xijan n‑ka tekuechi ña'a se fariseu.
41007003	Chi se fariseu xi'in ntdaa ñayiu Israel, ña xaxi‑s nux ña nanda'a‑s xa kune'e ii‑s. Ka kida‑s ná io ná jua'an ntdaa xa n‑xetniu taxa'nu tnetnu‑s.
41007004	Hora xe'en‑s nuya'u, te io xa kuchi ñɨɨ‑s antecas xa kaxi‑s. Te kue'e ka io ɨnka xa xetniu‑s. Najini‑s vasu‑s, tndo'o‑s, kɨdɨ kaa‑s, yuu‑s, xa ne'e ii‑s.
41007005	N‑ka xijan tnu'u se fariseu xi'in se tu'a va'a tnu'u n‑chidotnuni Moisés: —¿Nakuenda ña ka jandixa se dakua'a‑n tnu'u n‑ta'u tniu taxa'nu tnetnu‑ro? ¿Nakuenda xa ña io ndoo nda'a‑s te ka xaxi‑s?
41007006	N‑ja'an Jesús: —Va'a n‑kakune'e ña'a Isaías mee‑n. Na n‑xian tnu'u‑s tnu'u Ianyuux nuu ñayiu, n‑kakune'e‑s se io ɨɨn xa ja'an‑s ko ɨnka xa kida‑s: Ja'an ñayiu ya'a xa xemani ña'a‑i mee‑r, ko ña ndaa, chi ñatu jandixa ña'a anu‑i.
41007007	Ñatu xiniñu'u xa ndadaka'nu ña'a‑i. Meni xa ta'u tniu seyɨɨ dakua'a‑i ñayiu.
41007008	N‑ka dandoo‑n tnu'u ta'u tniu Ianyuux, te kida‑n xa xetniu seyɨɨ. Ka najini‑n tndo'o‑n, vasu‑n, te ntdaa ɨnka xa ɨɨn nuu kuu, ko ñatu ka kida‑n xa juini Ianyuux.
41007009	ʼÑatu ka chinuu‑n xa ta'u tniu Ianyuux, xa kada na'i ka‑n xa xetniu mee‑n.
41007010	Chi n‑ja'an Moisés: “Koo xañu'u nuu taa‑n, nuu dɨ'ɨ‑n.” N‑ja'an‑s: “Ɨɨn ñayiu, nux kui'a ja'an‑i taa‑i, dɨ'ɨ‑i, io xa ka'ni‑n‑yɨ.”
41007011	Ko ja'an mee‑n xa ɨɨn seyɨɨ kua'a xa ndunde'e‑s nuu taa‑s, dɨ'ɨ‑s, te ja'an‑s: “Ma kua'a‑da xa chindee ña'a‑da, chi ntdaa xa neva'a‑da Corbán kuu.” (Corbán juini kachi: “Xa'a kuu ɨɨn xa n‑doko‑da nuu Ianyuux.”)
41007012	Te ñatu ka xejoon‑n xa kada‑s ni ɨɨn xaxe'e taa‑s, dɨ'ɨ‑s.
41007013	Te ka ta'u tniu‑n nuu ñayiu xa kada mee‑i ná kida mee‑n. Xá n‑ka dandoo‑n tnu'u ta'u tniu Ianyuux. Te kue'e ɨnka xa ɨɨn nuu xi'in xijan ka kida‑n.
41007014	Ɨnka vuelta n‑ja'an Jesús nuu ntdaa ñayiu ijan. N‑xia'an‑ia: —Kunini koio‑n ntdaa‑n, te kutnuni ini koio‑n.
41007015	Ni ɨɨn xa keé xiti ñayiu ma kada xa ñatu ne'e ii ñayiu jan. Xa kee anu ñayiu, kida xa ñatu ne'e ii‑i.
41007016	Xandaa kuu xa io do'o‑n. Io xa kunini‑n.
41007017	N‑dandoo‑ia ñayiu, te n‑kɨu‑ia ve'e, te n‑ka xijan tnu'u se dakua'a‑ia nax juini kachi tnu'u jan.
41007018	N‑xia'an‑ia: —¿Dani mee‑n tuku, ñatu ka kutnuni ini‑n a? ¿Ta kutnuni ka ini‑n xa ɨɨn xa xaxi ɨɨn ñayiu ma kua'a xa kada xa ma kune'e ii‑i a?
41007019	Ña kɨu xa xaxi‑i nde anu‑i. Diko ni xiti‑i keé‑i. Te dada ndexio ña'a‑i. Te du'a n‑ja'an Jesús xa ntdaa xa io, kuu xa io ndoo xa kaxi‑ro.
41007020	Te n‑ja'an‑ia: —Xa kee anu ñayiu, kida xa ña io ndoo ka anu‑i.
41007021	Nde anu‑i vaxi xa xani ini‑i xa u'u. Kidi‑i xi'in ñayiu ña n‑tnunda'a xi'in‑i, o dandoo tna'a‑i, o ka'ni‑i ndɨyɨ.
41007022	Du'u‑i, o kukajan ini‑i xaxii ɨnka ñayiu, o xa u'u kida‑i nuu ɨnka ñayiu. Danda'u‑i ñayiu, o kida‑i dava'a nga xa juini mee‑i, o xini u'u‑i ɨnka ñayiu. Jantnu'u‑i ñayiu, o najuen tnu'u‑i mee‑i, o kuxee ini‑i.
41007023	Ntdaa xa u'u kee nde anu ñayiu, te kida xa ña io ndoo ka anu‑i.
41007024	Ijan n‑kee Jesús jua'an‑ia distrito Tiro, distrito Sidón. Ijan n‑kɨu‑ia ɨɨn ve'e. Ña n‑juini‑ia xa tekutnu'u ñayiu xa tuu‑ia ijan, ko ña n‑kua'a xa kɨva'a‑ia.
41007025	Chi yachi n‑tekutnu'u ɨɨn ñadɨ'ɨ xa tuu‑ia ijan. Ñu'u tachi u'u anu da'ya dɨ'ɨ‑ña. N‑xee‑ña nuu tuu Jesús, n‑xe juiin xiti‑ña nuu‑ia.
41007026	Te ñadɨ'ɨ ja'an tnu'u griegu kuu‑ña. Ñatu kuu‑ña ñadɨ'ɨ ñuu Israel, ñadɨ'ɨ Sirofenicia kuu‑ña. Te n‑xijan‑ña nuu Jesús xa kine'e‑ia tachi u'u anu da'ya dɨ'ɨ‑ña.
41007027	N‑xia'an‑ia: —Ditna ka kada‑r xa kax koio ñayiu ñuu Israel. Ñatu xiniñu'u, nux tnɨɨ‑r xa ka xaxi ñayiu mee‑r, xa dajane‑r nuu ti‑ina.
41007028	N‑xia'an‑ña: —Joon, dito. Ko ti‑ina nukoo ka'a mexa, xax koio‑tɨ pedazu kuechi nungoio, hora ka xaxi dichi kuechi io ve'e.
41007029	N‑xia'an‑ia: —Xaxe'e xa du'a n‑ja'an‑n, juan nu'u ve'e‑n vitna. Xá n‑kee tachi u'u anu da'ya dɨ'ɨ‑n.
41007030	Te juan nu'u‑ña ve'e‑ña. Na n‑naxee‑ña, n‑nani'i‑ña da'ya‑ña. Kaa‑i nuu xito‑i ndetatu‑i, chi xá n‑kee tachi u'u n‑ñu'u anu‑i.
41007031	N‑kee Jesús distrito Tiro, te n‑ya'a‑ia ñuu nani Sidón. Ijan n‑xikonuu‑ia distrito Decápolis, xa xee‑ia nde ndute ka'nu nani Mar Galilea.
41007032	Ijan xndeka ñayiu ɨɨn se ku'u nuu tuu‑ia. Se do'o kuu‑s, te dɨuni ñatu ja'an va'a‑s. N‑ka xijan‑i‑ia xa kajan ndodo‑ia nda'a‑ia se ku'u, xa ndadava'a‑ia‑s.
41007033	N‑dandoo‑ia ñayiu jan, te ndeka dɨɨn‑ia se ku'u jua'an. Dɨkɨ nda'a‑ia n‑tnɨɨ‑ia yau do'o‑s, te xi'in dɨkɨ nda'a‑ia n‑xajan‑ia dɨɨ‑ia yaa‑s.
41007034	Nukonde'a‑ia andɨu, n‑xenu ini‑ia, te n‑xia'an‑ia: —¡Efata! (Tnu'u juini kachi: ¡Na najaan do'o‑s!)
41007035	Hora ijan ni n‑ndva'a‑s. N‑teku‑s te n‑ndva'a yaa‑s, te kaxi n‑naja'an‑s.
41007036	Te n‑ta'u tniu Jesús xa maxku najani koio ñayiu jan nax n‑kuu. N‑ta'u tniu‑ia xa maxku ja'an koio‑i, ko kue'e ka n‑ka ja'an‑i.
41007037	N‑ka yu'u‑i te n‑ka kuvete‑i. N‑ka xia'an nuu tna'a‑i: —Va'a kida‑ia ntdaa. Kida‑ia xa nukonini ñayiu do'o, te kida‑ia xa naja'an ñayiu ñatu ja'an.
41008001	Kɨu ijan n‑ka taka kue'e xa kue'e ñayiu nuu tuu Jesús. Te ña tuu nax kax koio‑i io. N‑kana Jesús se dakua'a‑ia, te n‑xia'an‑ia:
41008002	—Kundau ini‑r ñayiu ya'a. Xá n‑kuu uni kɨu xtuu‑i xi'in‑ro ya'a, te ña tuu nax kax koio‑i io.
41008003	Nux tunda'a‑r‑yɨ nu'u koio‑i ve'e‑i, te ma kaxi‑i, te kuita koio‑i doko ichi, chi dava‑i yo xika vaxi‑i.
41008004	N‑ka ja'an se dakua'a‑ia: —¿Ndexu ni'i‑ro tila xa kax koio‑i?, chi ñayo ñayiu io ya'a.
41008005	N‑xijan tnu'u‑ia: —¿Nada tila io? N‑ka ja'an‑s: —Uxa.
41008006	N‑ta'u tniu‑ia xa na nkoo koio ñayiu nuu ñu'u ijan. N‑tnɨɨ‑ia uxa tila jan, te n‑xia'an‑ia xa n‑kuta'u‑ia nuu Ianyuux. N‑ta'u dava‑ia tila, te n‑xia'an‑ia nuu se dakua'a‑ia, xa na dakee xio‑s, xa kax koio ñayiu. N‑ka dakee xio‑s tila nuu ntdaa ñayiu jan.
41008007	Dɨuni n‑xio uni koon chaka kuechi. N‑xia'an Jesús xa n‑kuta'u‑ia nuu Ianyuux, te n‑ja'an‑ia xa na dakee xio‑s chaka tuku.
41008008	Te va'a n‑ka xaxi ntdaa ñayiu jan. Te n‑ka naje'en se dakua'a‑ia pedazu ndoo ka. Uxa yɨka na'nu n‑ka dachitu‑s.
41008009	Te naxa koon mil ñayiu n‑ka xaxi kɨu ijan. Te n‑tunda'a Jesús ñayiu jan juan nu'u koio‑i ve'e‑i.
41008010	Te n‑keé mee‑ia xi'in se dakua'a‑ia barcu, te n‑ka xee‑s distrito Dalmanuta.
41008011	Te ijan n‑ka xee se fariseu, te n‑ka kixe'e‑s xa jantna'a tnu'u‑s xi'in Jesús. N‑ka juini‑s xa kada‑ia ɨɨn milagru, ɨɨn seña vaxi nde andɨu. Ka xitotnuni‑s‑ia.
41008012	N‑xenu ini‑ia, te n‑ja'an‑ia: —¿Nax kuu xa ka xijan ñayiu ya'a ɨɨn milagru? Xandaa kuu xa ja'an‑r. Nuu ñayiu ya'a, ma dande'a‑r‑yɨ ni ɨɨn.
41008013	Te n‑dandoo‑ia se fariseu jan. Ɨnka vuelta n‑keé‑ia barcu, te n‑xee‑ia nde ɨnka lado yu'u ndute ka'nu jan.
41008014	Te n‑ka ndunaa se dakua'a‑ia xa kane'e‑s tila jɨ'ɨn. Idini tila ne'e‑s xiti barcu jan.
41008015	Te n‑ta'u tniu Jesús: —Koo koio cuedado. Ñatu xiniñu'u levadura se fariseu, ni levadura se kunxa'nu ka Herodes.
41008016	Te n‑ka ja'an‑s nuu ɨɨn‑s nuu ɨnka‑s: —Du'a ja'an‑ia xaxe'e xa ña tuu na tila ne'e‑ro.
41008017	Te n‑teku Jesús nax n‑ka ja'an‑s, te n‑xia'an‑ia: —¿Nax kuu xa ka ndatnu'u‑n xa ña tuu na tila ne'e‑n? ¿Ta kutnuni ka ini‑n a? ¿Ñatu juini‑n xa kutnuni ini‑n?
41008018	¿Io nduchi nuu‑n, ko ña xnde'a va'a‑n a? ¿Io do'o‑n, ko ña xnini va'a‑n a? ¿Ñatu xna'a‑n nax n‑kuu a?
41008019	Na n‑ta'u dava‑r o'on tila, na n‑ka xaxi o'on mil seyɨɨ, te, ¿nada yɨka n‑chitu pedazu ndoo ka n‑ka nakueka‑n? N‑ka ja'an‑s: —Uxi uu.
41008020	—Te na n‑ta'u dava‑r uxa tila, na n‑ka xaxi koon mil ñayiu, te, ¿nada yɨka n‑chitu pedazu ndoo ka n‑ka nakueka‑n? N‑ka ja'an‑s: —Uxa.
41008021	N‑xia'an‑ia nuu‑s: —Te dani, ¿ta ña'a ka kutnuni ini‑n a?
41008022	Te ijan n‑ka xee‑s ñuu nani Betsaida. Ijan xndeka ñayiu ɨɨn se kuaa nuu tuu Jesús. N‑ka xijan‑i‑ia xa tenee‑ia nda'a‑ia nduchi nuu‑s.
41008023	N‑tnɨɨ‑ia nda'a‑s, te ndeka‑ia‑s jua'an nde yuñuu. Ijan n‑xajan‑ia dɨɨ‑ia nduchi nuu‑s, te n‑tenee‑ia nda'a‑ia nuu‑s. N‑xijan tnu'u‑ia‑s: —¿Nukonde'a‑n ita'u a?
41008024	Nde'a‑s, te n‑ja'an‑s: —Nde'a‑da seyɨɨ. Ná xndaa yutnu xndaa‑s, ko ka xikonuu‑s.
41008025	Ɨnka vuelta n‑tenee‑ia nda'a‑ia nduchi nuu‑s, te n‑kida‑ia xa nukonde'a‑s. N‑ndva'a‑s, te nukonde'a kaxi‑s ntdaa, nde xika.
41008026	N‑tunda'a‑ia‑s xa nu'u‑s ve'e‑s. N‑xia'an‑ia: —Maxku ndɨu‑n ñuu katuu ya'a vitna. Maxku najani‑n nuu ni ɨɨn ñayiu ya'a nax n‑kuu.
41008027	Te n‑kee Jesús xi'in se dakua'a‑ia jua'an‑ia ntdaa ñuu kuechi xndatuu yatni Cesarea Filipo. Ichi ijan n‑xijan tnu'u‑ia se dakua'a‑ia: —¿Ndese kuu‑r ka ja'an ñayiu?
41008028	N‑ka ja'an‑s: —Ka ja'an‑i xa Sua Bautista kuu‑n. Ka ja'an ɨnka ñayiu xa Elías kuu‑n. Te ɨnka‑i ka ja'an xa ɨɨn se xian tnu'u tnu'u Ianyuux nuu ñayiu xá n‑kuu kue'e kuia kuu‑n.
41008029	N‑xijan tnu'u‑ia: —Te mee‑n, ¿ndese kuu‑r ka ja'an mee‑n? N‑xia'an Spedru: —Ndixi kuu Cristu. Ia n‑tunda'a Ianyuux kuu‑n.
41008030	N‑ta'u tniu‑ia nuu‑s xa maxku ja'an koio‑s nuu ni ɨɨn ñayiu jundu kuu‑ia.
41008031	Te n‑kixe'e‑ia xa dakua'a‑ia‑s xa Se kuu ñani tna'a ñayiu, io xa kue'e vida ya'a‑s. N‑ja'an‑ia xa ma jandixa ña'a sexa'nu ka taxnuni nuu ñayiu Israel. Ni dutu ka taxnuni, ni se ka tu'a va'a tnu'u n‑chidotnuni Moisés, ma jandixa ña'a koio‑s. N‑ja'an‑ia xa ka'ni ña'a koio‑s, te nuu uni kɨu nandoto‑ia.
41008032	Kaxi n‑ja'an‑ia. Xijan kuu xa n‑kee dɨɨn Spedru xi'in‑ia jua'an‑s, te n‑kixe'e‑s xa kudeen‑s nuu‑ia, chi ña n‑juini‑s xa du'a koo.
41008033	Ko n‑nkonenuu Jesús te n‑nukonde'a‑ia se dakua'a‑ia, te n‑kudeen‑ia nuu Spedru. N‑xia'an‑ia: —¡Xiko juiin, Satanás! Ñatu chinuu‑n xa juini Ianyuux. Diko ni xa xani ini seyɨɨ xani ini mee‑n vitna.
41008034	N‑kana‑ia kue'e ñayiu jan xi'in se dakua'a‑ia, te n‑xia'an‑ia: —Ɨɨn seyɨɨ, nux juini‑s xa kunduu‑s xi'in mee‑r, ma kua'a kada‑s xa juini mee‑s. Kuu ná kuu xa doko‑s curuxi nuu kuú‑s. Io xa kande ini‑s xa juini mee‑s, xa kada‑s ná kida mee‑r.
41008035	Dava'a nga ñayiu juini xa kada‑i xa juini mee‑i, ma kutuu va'a‑i. Ko nux kande ini‑i xa juini mee‑i, xa jandixa ña'a‑i mee‑r te juña tnu'u‑i tnu'u va'a Ianyuux nuu ñayiu, te kutuu va'a‑i.
41008036	Chi, ¿nax va'a nux ni'i ɨɨn ñayiu ntdaa xa io ñuñayiu, ko du'a chiya'u‑i ntdaa xa kuu‑i xi'in nde anu‑i dakuita‑i?
41008037	Chi, ¿nax juña'a‑i xa najueen‑i anu‑i? Ña tuu.
41008038	Ná kuu ñadɨ'ɨ dandoo yɨɨ‑ña kuu ñayiu xtuu vitna. Meni xa u'u ka kida‑i. Ɨɨn seyɨɨ, nux kujanuu‑s xaxe'e mee‑r xi'in tnu'u‑r nuu ñayiu ya'a, te dani kujanuu mee‑r xaxe'e mee‑s, hora na ndixi‑r xi'in xa taxnuni Taa‑r. Se kuu ñani tna'a ñayiu kuu‑r, te ndixi‑r xi'in ángel, ia ka xinokuechi nuu Ianyuux.
41009001	N‑ja'an Jesús: —Xandaa kuu xa ja'an‑r. Dava ñayiu nujuiin ya'a, ma kuú‑i nde jini‑i xa taxnuni Ianyuux. Jini koio‑i xa Ia kunxa'nu ka kuu‑ia te taxnuni‑ia ñuñayiu.
41009002	Nuu iñu kɨu, ndeka Jesús Spedru xi'in Jacobo xi'in Sua jua'an. Ndruni ni‑s ndeka ña'a‑ia jua'an, nde dɨkɨ yuku dujun. Ijan nɨni xnde'a‑s, te n‑nadama Ianyuux Jesús. Danaa, diñu xa diñu nuu‑ia, te diñu xa diñu ñɨɨ‑ia.
41009003	Ná kaa yu'a yodo dɨkɨ tnduu kaa da'ma‑ia. Kuixi xa kuixi, te diñu xa diñu. Ña tuu ni ɨɨn xa kɨyɨ ná kɨyɨ da'ma‑ia hora ijan.
41009004	Danaa, n‑nujuiin ndi Elías xi'in ndi Moisés ijan. Ndatnu'u‑s xi'in Jesús.
41009005	N‑ja'an Spedru nuu Jesús: —Maestru, ¡naka va'a xa tuu‑ro ya'a! Na kadava'a koio‑da uni ve'e todo. Ɨɨn ve'e mee‑n, ɨɨn ve'e Moisés, ɨɨn ve'e Elías.
41009006	Chi ña n‑kutnuni ini Spedru nax n‑ja'an‑s, chi yo n‑ka yu'u‑s, ndruni‑s.
41009007	Ijan nuu vikó, te n‑chida'u ña'a vikó jan ntdaa‑s. Xiti vikó jan n‑ka teku‑s tnu'u: —Se ya'a kuu Da'ya mani‑r. Kunini koio‑n nax ja'an‑s.
41009008	Hora ijan ni n‑ka xo nde'a‑s nitu'u lado ijan, ko ña n‑ka xini ka‑s ni Elías ni Moisés. Menga Jesús nujuiin xi'in‑s ijan.
41009009	Nɨni ka nuu‑s yuku, te n‑ta'u tniu‑ia xa maxku najani‑s ni ɨɨn nuu ñayiu nax n‑ka xini‑s. Nde na ya'a xa nandoto Se kuu ñani tna'a ñayiu, dada najani koio‑s ntdaa xa n‑ka xini‑s.
41009010	Xijan kuu xa ña n‑ka ja'an‑s ni ɨɨn. Diko ni n‑xijan tnu'u tna'a‑s nax juini kachi xa kuú‑ia te nandoto‑ia.
41009011	N‑ka xijan tnu'u‑s Jesús: —¿Nakuenda ka ja'an se tu'a va'a tnu'u n‑chidotnuni Moisés xa io xa ki'na ka Elías ndixi?
41009012	N‑xia'an‑ia: —Xandaa kuu xa ki'na ka ndixi Elías xa ndadava'a‑s ntdaa. Te ja'an tnu'u Ianyuux xa kue'e vida ya'a Se kuu ñani tna'a ñayiu, te ja'an ñayiu xa ña ndoñu'u ña'a‑i.
41009013	Ko ja'an‑r nuu mee‑n xa xá n‑ndixi Elías. Te n‑ka kida ñayiu Elías ntdaa xa n‑ka juini mee‑i. Nani yodotnuni tnu'u Ianyuux, dani n‑ka kida‑i‑sɨ.
41009014	Juan nu'u Jesús xi'in ndruni se dakua'a‑ia, nde nuu xtuu dava ka se dakua'a‑ia. Ijan n‑ka xini‑s kue'e xa kue'e ñayiu naduku nduu nuu‑s. Se tu'a va'a tnu'u n‑chidotnuni Moisés, n‑ka jantna'a tnu'u‑s xi'in se dakua'a Jesús.
41009015	Na n‑ka xini ñayiu jan Jesús, te n‑ka yu'u‑i. N‑ka kendava‑i jua'an‑i nuu‑ia, te n‑ka ja'an‑i xa vanga takuu‑ia.
41009016	N‑xijan tnu'u‑ia‑i: —¿Nax ka jantna'a tnu'u‑n xi'in‑s?
41009017	Te ɨɨn se nujuiin me'ñu ñayiu jan n‑ja'an: —Maestru, ndeka‑da da'ya yɨɨ‑da vaxi nuu‑n. Ñu'u ña'a tachi u'u, te ña ja'an‑s.
41009018	Dava'a nga nuu tnɨɨ ña'a‑i, te dajane ña'a‑i nuu ñu'u. Xido t‑iñu yu'u‑s, te xax ndodo tna'a nu'u‑s, te nde'e nduyutnu‑s. Xá n‑xijan‑da nuu se dakua'a‑n xa kine'e‑s‑yɨ, ko ña n‑ka kua'a‑s.
41009019	N‑ja'an Jesús: —Ñayiu ña jandixa ka kuu‑n. ¿Nada ka kɨu io xa kutuu‑r xi'in‑n? ¿Nada ka kɨu io xa kundetu kuee‑r xaxe'e‑n? N‑xia'an‑ia nuu taa seluchi jan: —Taxi‑s.
41009020	Te ndeka‑s seluchi nuu‑ia. Hora n‑xini tachi u'u Jesús, loko nde'e n‑daxiyɨ'ɨ‑i‑sɨ. N‑ndua seluchi nuu ñu'u, te n‑tuni'na‑s, te n‑xido t‑iñu yu'u‑s.
41009021	N‑xijan tnu'u Jesús taa seluchi jan: —¿Nada kuia n‑kuu ku'u‑s kue'e ya'a? N‑ja'an taa seluchi: —Nde na luchi‑s.
41009022	Kue'e vuelta n‑dajane ña'a‑i nuu ñu'u koko a nuu ndute, xa ka'ni ña'a‑i. Ko nux kua'a‑n, chindee ña'a‑n xaxe'e‑s. Kundau ini ña'a‑n, mee‑da xi'in mee‑s.
41009023	N‑xia'an Jesús: —Nux kua'a‑n xa jandixa‑n. Nuu ñayiu jandixa Ianyuux, kua'a‑ia xa kada‑ia ntdaa.
41009024	N‑kana taa seluchi jan: —¡Jandixa‑da! Chindee ña'a‑n xa na jandixa ka‑da.
41009025	N‑xini Jesús xa ka taka kue'e xa kue'e ka ñayiu ijan, te n‑kudeen‑ia nuu tachi u'u jan. N‑ja'an‑ia: —Tachi u'u do'o, tachi u'u ña ja'an, ta'u tniu ña'a mee‑r. ¡Ta kee seluchi de! Te maxku ndɨu ka‑n‑sɨ.
41009026	N‑kana xee tachi u'u jan, te n‑kida‑i xa n‑xiyɨ'ɨ ka seluchi, te n‑kee‑i. Katuu seluchi ná katuu ndɨyɨ, te n‑ka ja'an kue'e ñayiu jan xa n‑xi'í‑s.
41009027	Ko n‑tnɨɨ Jesús nda'a‑s, te n‑ndone'e‑ia‑s. Ijan n‑ndojuiin‑s.
41009028	Ijan dada n‑kɨu Jesús ve'e, te n‑ka xijan tnu'u se dakua'a‑ia: —¿Nakuenda ña n‑ka kua'a‑da xa kine'e‑da tachi u'u seluchi jan?
41009029	N‑xia'an‑ia: —U'u kuu xa kine'e koio‑n tachi u'u ya'a. Io xa kajan ta'u‑n, te ma kaxi‑n xa kune'e ii‑n, dada ndaku‑n.
41009030	Ijan n‑kee‑ia xi'in se dakua'a‑ia, te n‑ya'a‑ia xi'in‑s distrito Galilea. Te ña n‑juini‑ia xa jini ña'a ñayiu ijan.
41009031	Chi n‑dakua'a‑ia se dakua'a‑ia. N‑xia'an‑ia: —Ɨɨn seyɨɨ, diko‑s Se kuu ñani tna'a ñayiu nuu se ka'ni‑s. Ka'ni koio‑s‑sɨ, te nuu uni kɨu nandoto‑s.
41009032	Ko se dakua'a‑ia, ña n‑ka kutnuni ini‑s tnu'u‑ia. Te n‑ka yu'u‑s xa kajan tnu'u‑s‑ia.
41009033	N‑xee‑ia xi'in‑s ñuu nani Capernaum. Na n‑xo tuu‑ia ve'e, n‑xijan tnu'u‑ia‑s: —¿Nax n‑ka jantna'a tnu'u‑n ichi?
41009034	Ko ña n‑ka ja'an‑s ni ɨɨn. Chi ichi n‑ka jantna'a tnu'u‑s ndeda mee‑s kunxa'nu ka.
41009035	N‑nukoo Jesús ijan, te n‑kana‑ia n‑uxi uu se dakua'a‑ia, te n‑xia'an‑ia‑s: —Ɨɨn ñayiu, nux juini‑i xa kunxa'nu ka‑i, io xa ku kuu‑i ná kuu ñayiu ndijun da'u ni nga nuu ntdaa ñayiu. Io xa junukuechi‑i nuu ntdaa ñayiu.
41009036	N‑tnɨɨ Jesús nda'a ɨɨn seluchi nujuiin ijan. N‑xantuu‑ia‑s me'ñu ntdaa‑s, te n‑nundee‑ia‑s. N‑ja'an‑ia:
41009037	—Ɨɨn ñayiu, nux kueka va'a‑i idini seluchi, kuu ná kuu seluchi ya'a, xaxe'e mee‑r, dani kueka ña'a va'a‑i mee‑r tuku. Te nux kueka va'a‑i mee‑r, dani kueka va'a‑i Ia n‑tunda'a ña'a mee‑r vaxi.
41009038	N‑xia'an Sua: —Maestru, n‑ka xini‑da ɨɨn se kine'e tachi u'u ñu'u anu ñayiu. N‑ja'an‑s xa kine'e‑s‑yɨ xi'in xa taxnuni mee‑n, ko ña kunduu‑s xi'in‑ro. N‑ka ta'u tniu‑da‑s xa maxku du'a kada ka‑s, chi ña kunduu‑s xi'in‑ro.
41009039	Ko n‑ja'an Jesús: —Maxku ja'an ka‑n xa maxku kada‑s. Chi ɨɨn seyɨɨ, nux kada‑s milagru xi'in xa taxnuni mee‑r, te dada ma kua'a‑s xa yachi kui'a ja'an ña'a‑s mee‑r.
41009040	Chi ɨɨn seyɨɨ, nux ña xini u'u ña'a‑s, dani chindee ña'a‑s.
41009041	Dava'a nga ñayiu taxi ɨɨn yaxi ndute mee‑n, xaxe'e mee‑r, te chiya'u‑r‑yɨ. Xandaa kuu xa ja'an‑r. Nux taxi‑i idini yaxi ndute na ko'o mee‑n xaxe'e xa kunduu‑n xi'in Cristu, nuncas ma kuita xa ni'i‑i ta'u‑i.
41009042	ʼƗɨn seluchi jandixa ña'a mee‑r, nux kada ɨɨn ñayIu xa kada‑s kuechi, te va'a ka xa n‑ka dakeé seyɨɨ ñayiu jan nuu ndute ka'nu n‑kuu. Va'a ka xaxe'e ñayiu jan nux ɨɨn yodo molinu, ɨɨn yodo yo vee, ñu'u dujun‑i, te dakeé koio‑s‑yɨ nuu ndute ka'nu, te kuú‑i n‑kuu.
41009043	Nux na kada nda'a‑n xa kada‑n kuechi, ka'nde‑n. Va'a ka xaxe'e‑n xa idini nda'a‑n koo, te kɨu‑n nuu kutuu va'a‑n kuia ma jɨn ndɨ'ɨ, dada xa io nduu nda'a‑n, te jɨ'ɨn‑n andea nuu ñu'u koko nuncas ma nda'va.
41009044	Andea ma kuú tndaku ka xaxi kuñu ñayiu, te nuncas ma nda'va ñu'u.
41009045	Nux na kada xe'e‑n xa kada‑n kuechi, ka'nde‑n. Va'a ka xaxe'e‑n, xa idini xe'e‑n koo, te kɨu‑n nuu kutuu va'a‑n kuia ma jɨn ndɨ'ɨ, dada xa io nduu xe'e‑n te dakeé ña'a‑ia andea nuu ñu'u koko nuncas ma nda'va.
41009046	Andea ma kuú tndaku ka xaxi kuñu ñayiu, te nuncas ma nda'va ñu'u.
41009047	Nux na kada nduchi nuu‑n xa kada‑n kuechi, tava‑n. Va'a ka xaxe'e‑n, xa idini nduchi nuu‑n koo, te kɨu‑n nuu taxnuni Ianyuux, dada xa io nduu nduchi nuu‑n te dakeé ña'a‑ia andea.
41009048	Andea ma kuú tndaku ka xaxi kuñu ñayiu, te nuncas ma nda'va ñu'u.
41009049	ʼChi'i‑ro ñɨɨ́ ntdaa xa doko‑ro nuu Ianyuux. Ná kuu ñɨɨ́ jan kuu xa kue'e vida ya'a‑n ñuñayiu ya'a. Dɨuni ná kuu ñu'u koko, kuu xa kue'e vida ya'a koio‑n ñuñayiu ya'a.
41009050	Ná kuu ñɨɨ́ kuu mee‑n. Va'a xiniñu'u ñɨɨ́. Ko nux ñatuka ede, ¿nax kada‑n xa nduu ede ɨnka vuelta? Xijan kuu xa, io xa ku kuu koio mee‑n ná kuu ñɨɨ́ va'a, ñɨɨ́ ede, nɨni xtuu‑n ñuñayiu ya'a. Io xa kutuu mani‑n ɨɨn‑n xi'in ɨnka‑n.
41010001	Ijan n‑kee Jesús, te n‑xee‑ia distrito Judea nde ɨnka lado de'va Jordán. N‑ka taka kue'e xa kue'e ñayiu ijan, te ɨnka vuelta n‑kixe'e Jesús xa dakua'a‑ia‑i.
41010002	N‑ka kuyatni se fariseu, xa kototnuni‑s‑ia, te n‑xijan tnu'u‑s‑ia: —¿Vatuka xa dandoo ɨɨn seyɨɨ ñadɨ'ɨ‑s, a ña'a u?
41010003	N‑xia'an‑ia: —¿Nax n‑ta'u tniu Moisés?
41010004	N‑ka xia'an‑s: —N‑xejoon Moisés xa kadava'a ɨɨn seyɨɨ ɨɨn tutu xa dandoo‑s ñadɨ'ɨ‑s.
41010005	N‑xia'an Jesús: —Xaxe'e xa unu xee ini‑n n‑kidava'a Moisés tnu'u ta'u tniu ya'a.
41010006	Ko ki'na nuu, na n‑kidava'a Ianyuux ntdaa xa io, “n‑kidava'a‑ia seyɨɨ xi'in ñadɨ'ɨ”.
41010007	“Xijan kuu xa dandoo seyɨɨ taa‑s, dɨ'ɨ‑s, xa kutuu‑s xi'in ñadɨ'ɨ n‑tnunda'a xi'in‑s.
41010008	Te mee‑s xi'in ñadɨ'ɨ‑s, nduu‑s xi'in‑ña, kuu idini ñayiu. Ñatuka kuu‑s uu ñayiu, chi idini ñayiu n‑nduu‑s.”
41010009	N‑kida Ianyuux xa idini ñayiu ka kuu‑s, te xijan kuu xa maxku kada ni ɨɨn ñayiu xa dandoo tna'a‑s.
41010010	Ɨnka vuelta xiti ve'e, n‑ka xijan tnu'u se dakua'a Jesús nax juini kachi tnu'u n‑ja'an‑ia.
41010011	N‑xia'an‑ia: —Nux dandoo ɨɨn seyɨɨ ñadɨ'ɨ‑s, te natnunda'a‑s xi'in ɨnka ñadɨ'ɨ, kida‑s kuechi nuu ñadɨ'ɨ ki'na nuu.
41010012	Te nux dandoo ɨɨn ñadɨ'ɨ yɨɨ‑ña, te natnunda'a‑ña xi'in ɨnka seyɨɨ, dɨuni kida‑ña kuechi tuku.
41010013	Te ijan xndeka ñayiu sekuechi xi'in dichi kuechi nuu Jesús, xa kajan ndodo‑ia nda'a‑ia dɨkɨ‑s. Ko se dakua'a‑ia n‑ka kudeen nuu ñayiu jan.
41010014	Na n‑xini Jesús nax ka kida se dakua'a‑ia, n‑kiti ini‑ia. N‑xia'an‑ia: —Juejoon xa na kix na'i sekuechi, dichi kuechi nuu mee‑r, maxku kudeen ka‑n nuu ñayiu de. Chi ná kuu sekuechi, dichi kuechi ya'a, da kuu ñayiu kutuu va'a nuu taxnuni Ianyuux.
41010015	Xandaa kuu xa ja'an‑r. Io xa ku kuu koio ñayiu ná kuu sekuechi, dichi kuechi ya'a. Ndeda ɨɨn ñayiu ma juejoon xa taxnuni Ianyuux anu‑i, nuncas ma kua'a‑i xa kutuu va'a‑i xi'in Ianyuux.
41010016	N‑nundee‑ia sekuechi xi'in dichi kuechi jan, te n‑xajan ndodo nda'a‑ia dɨkɨ‑s, te n‑xia'an‑ia: —Na kada Ianyuux xa kutuu va'a koio‑n ntdaa‑n.
41010017	Na n‑kee Jesús xa jɨ'ɨn‑ia, te xino ɨɨn seyɨɨ vaxi ichi ijan. N‑xe juiin xiti‑s nuu Jesús, te n‑xijan tnu'u‑s: —Maestru va'a, ¿nax kada‑da xa ni'i‑da xa kutuu‑da xi'in Ianyuux kuia ma jɨn ndɨ'ɨ?
41010018	N‑xia'an Jesús: —¿Nakuenda ja'an‑n xa va'a mee‑r? Ni ɨɨn ñayiu ña va'a. Idini Ianyuux va'a.
41010019	Va'a xini‑n tnu'u n‑ta'u tniu Moisés: “Maxku ka'ni‑n ndɨyɨ. Maxku dandoo‑n ñadɨ'ɨ‑n xa kidi‑n xi'in ɨnka ñadɨ'ɨ. Maxku du'u‑n. Maxku tekuechi‑n ñayiu tnu'u ña ndaa. Maxku danda'u‑n ñayiu. Koo xañu'u nuu taa‑n, nuu dɨ'ɨ‑n.”
41010020	N‑xia'an‑s: —Maestru, ntdaa xa'a kida‑da nde na luchi‑da.
41010021	Nde'a Jesús se ijan, te n‑xemani‑ia‑s, te n‑ja'an‑ia: —Idinga xa io xa kada‑n. Jua'an, te diko‑n ntdaa xaxii‑n, te juña'a‑n nuu ñayiu kunda'u. Te ni'i‑n xa va'a ka andɨu. Ne'e, te doko‑n curuxi, ná doko ɨɨn seyɨɨ curuxi‑s xa kuitakaa‑s, te kunduu‑n xi'in mee‑r.
41010022	Ko se ijan, na n‑teku‑s tnu'u Jesús, te yo n‑kuko'yo ini‑s. Tnau ini‑s jua'an‑s, chi kue'e xaxii‑s io.
41010023	Nde'a Jesús nuu ntdaa se dakua'a‑ia xtuu ijan, te n‑xia'an‑ia: —Naka u'u kua'a se kuika xa xee‑s nuu taxnuni Ianyuux.
41010024	Te n‑ka yu'u se dakua'a‑ia xaxe'e tnu'u‑ia. Ɨnka vuelta n‑ja'an‑ia: —Da'ya‑r, naka u'u kua'a ñayiu neva'a kue'e xaxii‑i, xa kɨu‑i nde nuu taxnuni Ianyuux.
41010025	Yo u'u xa ya'a kɨtɨ nani camello yau yɨkɨ kiku, ko u'u ka xa kɨu ɨɨn se kuika nde nuu taxnuni Ianyuux.
41010026	Loko n‑ka yu'u se dakua'a‑ia. N‑ka xijan tnu'u tna'a‑s: —Xijan kuu xa, ¿jundu kua'a xa dakaku‑i mee‑i, xa ma jɨ'ɨn‑i andea?
41010027	N‑nukonde'a Jesús se ijan, te n‑xia'an‑ia: —Meni mee ñayiu, ña kua'a‑i xa dakaku‑i mee‑i, ko Ianyuux, joon, kua'a‑ia xa dakaku‑ia‑i. Chi ntdaa xa kua'a Ianyuux xa kada‑ia.
41010028	N‑kixe'e Spedru xa ja'an‑s nuu‑ia: —Mee‑da, n‑ka dandoo‑da ntdaa, xa kunduu‑da xi'in mee‑n.
41010029	N‑xia'an Jesús: —Xandaa kuu xa ja'an‑r. Ɨɨn seyɨɨ, nux n‑dandoo‑s ve'e‑s a ñani‑s a ku'a‑s a dɨ'ɨ‑s a taa‑s a ñadɨ'ɨ‑s a da'ya‑s a xaxii‑s, xaxe'e mee‑r xi'in xaxe'e tnu'u Ianyuux, te kue'e ka natnɨɨ‑s.
41010030	Nde ɨɨn cientu ka ve'e, ñani‑s, ku'a‑s, dɨ'ɨ‑s, da'ya‑s, xaxii‑s natnɨɨ‑s, juini ka kida u'u ña'a ñayiu mee‑s. Antecas xa ndixi mee‑r, natnɨɨ‑s ntdaa xijan, te na ndixi‑r, kutuu va'a‑s xi'in Ianyuux kuia ma jɨn ndɨ'ɨ.
41010031	Kue'e ñayiu xndodo nuu vitna, ko kɨu ijan dɨu‑i nukuitandijun koio. Te ñayiu xndijun koio vitna, dɨu‑i nujuindodo nuu koio kɨu ijan.
41010032	Te ka xika Jesús xi'in se dakua'a‑ia jua'an ichi xe xee nde ñuu Jerusalén. Ndodo nuu Jesús, te n‑ka yu'u se dakua'a‑ia. Xndijun‑s‑ia, te n‑ka yu'u‑s. Ɨnka vuelta ndeka dɨɨn‑ia n‑uxi uu se dakua'a‑ia jua'an, te n‑kixe'e‑ia xa ja'an‑ia nuu‑s nax ya'a‑ia.
41010033	N‑xia'an‑ia: —Vitna, jɨn xee‑ro Jerusalén, te diko ɨɨn seyɨɨ Se kuu ñani tna'a ñayiu, nuu dutu ka taxnuni, xi'in se ka tu'a va'a tnu'u n‑chidotnuni Moisés. Ta'u tniu koio‑s xa kuú Se kuu ñani tna'a ñayiu, te kandeka ña'a‑s jɨ'ɨn nuu ñayiu ña ka kuu ñayiu Israel.
41010034	Kada koio ñayiu ña ka kuu ñayiu Israel xa januu, te tudɨɨ ña'a koio‑i. Chirrión ñɨɨ janña'a‑i, te ka'ni ña'a‑i. Ko nuu uni kɨu, nandoto‑s.
41010035	Ijan dada, n‑ka kuyatni Jacobo xi'in Sua nuu Jesús. Da'ya yɨɨ Zebedeo ka kuu‑s. Te n‑ka ja'an‑s: —Maestru, ka juini‑da xa kada ña'a‑n dava'a nga xa kajan‑da nuu‑n.
41010036	N‑xia'an‑ia: —¿Nax ka juini‑n xa kada‑r xaxe'e‑n?
41010037	N‑ka ja'an‑s: —Juejoon‑n xa ɨɨn‑da nkoo nda'a kua'a‑n, te ɨnka‑da nkoo nda'a datni‑n, hora na taxnuni‑n.
41010038	N‑xia'an‑ia: —Ña ka kutnuni ini‑n nax ka xijan‑n. ¿Kua'a‑n xa kue'e vida ya'a koio mee‑n, ná kue'e vida ya'a mee‑r a? Xa kue'e vida ya'a mee‑r, kuu ná kuu xa ko'o‑r ɨɨn taxa ñu'u ɨɨn xa yo nde'e ua. Kuu ná kuu xa dajuendute ña'a se diko ña'a. ¿Kua'a‑n xa kundee ini mee‑n, nux du'a koo a?
41010039	N‑ka xia'an‑s: —Joon, kua'a‑da. N‑xia'an Jesús nuu‑s: —Xandaa kuu xa kue'e vida ya'a koio mee‑n, ná kue'e vida ya'a mee‑r. Nani kada ña'a koio‑s mee‑r, dani kada ña'a koio‑s mee‑n. Kuu ná kuu xa kada koio‑s xa ko'o‑n ɨɨn xa ua, te kuu ná kuu xa dajuendute ña'a koio‑s mee‑n tuku.
41010040	Ko ma ja'an mee‑r jundu nkoo nda'a kua'a‑r, te jundu nkoo nda'a datni‑r. Ntdaa xá io tu'a, te mee Taa‑r ja'an jundu nkoo ijan.
41010041	Na n‑ka teku uxi ka‑s nax n‑ka xijan Jacobo xi'in Sua nuu Jesús, te n‑ka kixe'e‑s xa kiti ini‑s nuu‑s.
41010042	N‑kana Jesús uxi ka se ijan xa xee koio‑s nuu‑ia, te n‑xia'an‑ia: —Xini‑n nax ka kida se taxnuni nuu ñayiu ña ka kuu ñayiu Israel. Io xa koo koio ntdaa ñayiu xañu'u nuu‑s. Ka kunuu‑s nuu ñayiu. Se kunxa'nu ka ñayiu ña ka kuu ñayiu Israel, yo nde'e ka ta'u tniu‑s nuu ñayiu.
41010043	Ko mee‑n, maxku du'a kada koio‑n. Ndeda ɨɨn‑n juini xa kunxa'nu ka‑n, io xa junukuechi‑n nuu ntdaa‑n.
41010044	Ndeda ɨɨn‑n juini xa juindodo nuu‑n nuu ntdaa‑n, io xa kadatniu du'a‑n nuu dava ka‑n.
41010045	Nde Se kuu ñani tna'a ñayiu, ña n‑kixee‑s xa junukuechi ñayiu nuu mee‑s. Chi n‑kixee‑s xa junukuechi mee‑s nuu ñayiu. N‑kixee‑s xa chiya'u‑s kuechi ñayiu. Kuú mee‑s, xa maxku kuú koio ñayiu xi'in kuechi‑i.
41010046	Ijan n‑kee‑ia, te n‑xee‑ia xi'in se dakua'a‑ia ñuu nani Jericó. Ijan n‑ndee‑ia xi'in se dakua'a‑ia, te kue'e xa kue'e ñayiu. Ɨɨn xio ichi ijan nukoo ɨɨn seyɨɨ nani Bartimeo. Da'ya yɨɨ Timoteo kuu‑s. Se kuaa kuu‑s, te xijan nda'u‑s ñayiu ka ya'a ichi ijan.
41010047	Na n‑teku‑s xa ya'a Jesús, se Nazaret, ichi ijan, n‑kixe'e‑s xa kana xee‑s. N‑ja'an‑s: —¡Jesús, da'ya dana se kunxa'nu ka David, kundau ini ña'a‑n!
41010048	N‑ka kudeen kue'e ñayiu jan nuu‑s, xa maxku kana ka‑s, ko ni'i ka n‑kana xee‑s: —¡Da'ya dana se kunxa'nu ka David, kundau ini ña'a‑n!
41010049	Nujuiin Jesús, n‑xia'an‑ia: —Kana‑s, na kixi‑s. N‑ka kana‑s se kuaa. N‑ka ja'an‑s: —Koo ka'nu anu‑n. Chi kana ña'a‑ia mee‑n.
41010050	N‑dajane‑s doo‑s, te tunga n‑ndojuiin‑s, xa xee‑s nuu Jesús.
41010051	N‑ja'an Jesús nuu‑s: —¿Nax juini‑n xa kada‑r xaxe'e‑n? N‑xia'an se kuaa: —Maestru, juini‑da xa nukonde'a‑da.
41010052	N‑xia'an Jesús nuu‑s: —Juan nu'u ve'e‑n. Xaxe'e xa jandixa ña'a‑n, n‑ndva'a‑n vitna. Hora ijan ni n‑nukonde'a‑s, te n‑xe kuitandijun‑s Jesús jua'an ichi.
41011001	Te n‑kuyatni Jesús, xi'in se dakua'a‑ia, ñuu Jerusalén. N‑xee‑ia xi'in‑s ñuu nani Betfagé xi'in ñuu nani Betania. Ñuu jan katuu ndi'i xe'e Yuku Yutnu Olivo. Ijan n‑tunda'a Jesús uu se dakua'a‑ia jua'an‑s.
41011002	N‑ja'an‑ia: —Jua'an koio ñuu katuu ichi jɨ'ɨn‑ro. Hora na kɨu‑n ñuu ijan, te jini‑n ɨɨn burru luchi ndijun ijan. Ni ɨɨn ñayiu ta kodo ka‑tɨ. Ndaxi‑n‑tɨ, te kandeka‑n‑tɨ kixi.
41011003	Nux xijan tnu'u ñayiu jan nakuenda ndaxi‑n‑tɨ, te ja'an‑n xa Xto'o‑n ndoñu'u‑tɨ te ma kukuee‑ia xa natunda'a‑ia‑tɨ.
41011004	Jua'an‑s, te n‑nani'i‑s ɨɨn burru luchi ndijun yatni ye'e ijan. Nujuiin‑tɨ ichi yata ve'e. N‑ka nandaxi‑s‑tɨ.
41011005	Dava ñayiu xnii ijan, n‑ka xijan tnu'u‑i: —¿Nakuenda ka ndaxi‑n burru de? ¿Nax ka kida‑n?
41011006	N‑ka ja'an‑s nax n‑ta'u tniu Jesús, te n‑ka xejoon‑i xa kandeka‑s‑tɨ jɨ'ɨn.
41011007	Xndeka‑s‑tɨ jua'an nuu Jesús. N‑ka xajan‑s doo‑s yata‑tɨ, te n‑yodo‑ia‑tɨ.
41011008	Te kue'e ñayiu, n‑ka xajan‑i doo‑i ichi nuu n‑xika‑ia. Dava‑i n‑xa'nde nda'a yutnu kuii, te n‑ka xajan‑i‑tnu nuu ichi. Du'a n‑ka xio‑i xañu'u nuu Jesús.
41011009	Xee n‑ka kana ñayiu xndodo nuu nuu Jesús. Te dɨuni xee n‑kana ñayiu xndijun Jesús. N‑ka ja'an‑i: —¡Hosanna! ¡Na kada Ianyuux xa kutuu va'a se vaxi ya'a! ¡Xi'in xa taxnuni Ianyuux vaxi‑s!
41011010	¡Na kada Ianyuux xa taxnuni se vaxi ya'a, ná n‑taxnuni taxa'nu tnetnu‑ro David! ¡Hosanna! ¡Na kuta'u‑ro Ianyuux!
41011011	N‑kɨu Jesús Jerusalén, te n‑kɨu‑ia veñu'u. N‑xini‑ia ntdaa xa io ijan, te xá vax kunee. Xijan kuu xa n‑kee‑ia, jua'an‑ia xi'in n‑uxi uu se dakua'a‑ia ñuu nani Betania.
41011012	Kɨu kuu uu n‑ndee‑ia xi'in se dakua'a‑ia Betania, te n‑kojon‑ia.
41011013	N‑xini xika‑ia ɨɨn yutnu higo. Io nda'a kuii‑tnu. N‑kuyatni‑ia‑tnu, xa ni'i‑ia xavidi‑tnu xa kaxi‑ia. Na n‑xee‑ia xe'e yutnu, ña n‑ni'i‑ia ni ɨɨn xavidi‑tnu. Meni nda'a‑tnu io. Chi ta juun ka nde'a‑tnu.
41011014	N‑ja'an‑ia nuu yutnu jan: —Maxku juun ka ni ɨnka xavidi. Maxku kaxi ka ni ɨɨn ñayiu xavidi‑n nɨkava nɨkuita. Te n‑ka teku se dakua'a‑ia nax n‑ja'an‑ia.
41011015	Na n‑naxee‑ia xi'in se dakua'a‑ia Jerusalén, n‑kɨu‑ia veñu'u ka'nu, te n‑kixe'e‑ia xa kine'e‑ia se ka xeen xi'in se ka diko ijan. N‑dajane‑ia mexa se ka dama tvini, xi'in silla se ka diko data.
41011016	Ña n‑xejoon‑ia xa ni ɨnka ñayiu maxku kane'e ndatniu‑i ya'a veñu'u ka'nu.
41011017	N‑kixe'e‑ia xa dakua'a‑ia ñayiu ijan. N‑xia'an‑ia: —¿Ñadu yodotnuni xa ve'e Ianyuux kuu ve'e nuu kua'a ntdaa ñayiu xa kajan ta'u‑i nuu‑ia u? Ko mee‑n ka kida xa ve'e Ianyuux kuu ná kuu yau ñadu'u.
41011018	N‑ka tekutnu'u dutu ka taxnuni, xi'in se ka tu'a va'a tnu'u n‑chidotnuni Moisés, nax n‑ja'an Jesús, te n‑ka nduku‑s mudu xa ka'ni‑s‑ia. Chi n‑ka yu'u‑s nuu‑ia, xaxe'e xa n‑dakua'a‑ia kue'e xa kue'e ñayiu, te n‑ka tna ini‑i tnu'u‑ia.
41011019	Na n‑kunee, te n‑kee Jesús, xi'in se dakua'a‑ia, ñuu Jerusalén.
41011020	Ne'e datne, n‑ka naya'a ntuku‑s nuu nukoo yutnu higo jan, te n‑ka xini‑s xa nde yo'o‑tnu n‑yichi.
41011021	N‑naja'an Spedru tnu'u Jesús, te n‑xia'an‑s‑ia: —¡Maestru, jira! N‑kida u'u‑n yutnu higo ya, te n‑yichi‑tnu.
41011022	N‑ja'an Jesús: —Io xa jandixa koio‑n Ianyuux.
41011023	Xandaa kuu xa ja'an‑r. Nux ja'an ɨɨn ñayiu nuu yuku ya'a, xa na dita Ianyuux yuku ya te na dakeé‑ia nuu ndute ka'nu, te du'a koo. Io xa maxku ja'an‑i xi'in anu‑i, nux du'a koo a ña'a. Io xa jandixa‑i xa koo ná n‑ja'an‑i, te du'a koo.
41011024	Xijan kuu xa, ja'an‑r xa ntdaa xa xijan ta'u‑n, io xa jandixa‑n xa xá n‑tnɨɨ‑n xa xijan‑n, te tnɨɨ‑n.
41011025	Hora xijan ta'u‑n, io xa taxkanu ini‑n ndeda ɨɨn ñayiu n‑kida xa u'u nuu mee‑n. Te dada taxkanu ini ña'a Taa‑r, Ianyuux tuu andɨu, ntdaa kuechi mee‑n.
41011026	Ko nux ma taxkanu ini mee‑n nuu ñayiu, te ma taxkanu ini Taa‑r, Ianyuux tuu andɨu, kuechi mee‑n tuku.
41011027	Ɨnka vuelta n‑naxee Jesús xi'in se dakua'a‑ia Jerusalén. Xikonuu‑ia xiti veñu'u ka'nu. Ijan n‑ka xee dutu ka taxnuni, xi'in se ka tu'a va'a tnu'u n‑chidotnuni Moisés, xi'in sexa'nu ka taxnuni nuu ñayiu Israel.
41011028	N‑ka xijan tnu'u‑s‑ia: —¿Jundu n‑taxnuni xa kida‑n ntdaa xa kida‑n? ¿Jundu xi'in xa taxnuni kida‑n xa'a?
41011029	N‑ja'an Jesús: —Dani mee‑r, kajan tnu'u ña'a‑r ɨɨn tnu'u. Nux na ja'an koio‑n, te ja'an mee‑r jundu n‑taxnuni xa du'a kida‑r.
41011030	—N‑xijan tnu'u‑ia‑s— ¿Jundu n‑tunda'a Sua Bautista? ¿Ianyuux a ñayiu a? Kachitnuña'a‑n.
41011031	Se ijan n‑ka kixe'e xa xijan tnu'u‑s: —Nux ja'an‑ro xa n‑tunda'a Ianyuux Sua, te ja'an se ya'a: “Xijan kuu xa, ¿nax kuu xa ña n‑ka jandixa‑n‑sɨ?”
41011032	Ko nux ja'an‑ro xa n‑tunda'a seyɨɨ Sua, te, ¿nax koo? Chi n‑ka yu'u‑s nuu kue'e xa kue'e ñayiu xyuku ijan, chi n‑ka jandixa ntdaa ñayiu xa xandaa kuu xa Sua n‑kuu se xian tnu'u tnu'u Ianyuux nuu‑i.
41011033	Xijan kuu xa n‑ka xia'an‑s nuu Jesús: —Ña ka xini‑r. N‑ja'an Jesús: —Dani mee‑r, ma ja'an‑r jundu n‑taxnuni xa kida‑r xa'a.
41012001	Te ijan n‑kixe'e Jesús xa ja'an‑ia ɨɨn tnu'u, xa dakua'a‑ia ñayiu ijan: —Ɨɨn seyɨɨ n‑dakeé kue'e yutnu uva. N‑kidava'a‑s yu'a yuú. N‑chixaku‑s yutnu uva. N‑kidava'a‑s ɨɨn pozo ka'nu, nuu ki'ni‑s ndudi uva. Te n‑kidava'a‑s ɨɨn ve'e yuú, ɨɨn ve'e dujun, xa junuu‑s yutnu uva ijan. ʼN‑xajan ndee‑s ñu'u yutnu uva nuu uni koon seyɨɨ, xa kadatniu koio‑s nuu ñu'u‑s, te mee‑s n‑kee‑s. Jua'an‑s ɨɨn ñuu xika.
41012002	Na n‑xee yoo xichi uva, n‑tunda'a‑s ɨɨn se xinokuechi nuu‑s jua'an‑s nuu se ka kidatniu nuu ñu'u‑s, xa tnɨɨ‑s uva xa kane'e‑s nu'u nuu‑s.
41012003	Ko se ka kidatniu nuu ñu'u‑s, n‑ka tnɨɨ‑s se xinokuechi jan. N‑ka janña'a‑s, te n‑ka nakuijun ña'a‑s. Ni ɨɨn xavidi yutnu uva, ña n‑tnɨɨ xto'o‑tnu.
41012004	Ɨnka vuelta, n‑tunda'a xto'o‑tnu ɨnka se xinokuechi nuu‑s nuu se ñunuu yutnu uva‑s. N‑ka janña'a‑s, te n‑ka ta'u‑s dɨkɨ‑s. Kui'a n‑ka ja'an‑s nuu‑s.
41012005	Ɨnka ntuku se xinokuechi nuu‑s, n‑tunda'a ntuku‑s. Se ijan, n‑ka xa'ni‑s. Te kue'e ɨnka‑s. Dava‑s n‑ka janña'a‑s, te dava‑s n‑ka xa'ni ña'a‑s.
41012006	ʼIdinga seyɨɨ n‑ndoo xi'in‑s. Da'ya mani‑s kuu‑s. N‑tunda'a‑s da'ya‑s, ndijun nga‑s jua'an, nuu se ka kidatniu nuu ñu'u‑s. N‑ja'an‑s: “Koo koio‑s xañu'u nuu da'ya‑r.”
41012007	Ko se ka kidatniu nuu ñu'u‑s, n‑ka ja'an nuu tna'a mee‑s: “Se ya'a vaxi xa tnɨɨ‑s ntdaa xaxii xto'o‑ro. ¡Na jɨ'ɨn‑ro! Ka'ni‑ro‑s, te ndoo mee‑ro xi'in ntdaa xaxii‑s.”
41012008	N‑ka tnɨɨ ña'a‑s, te n‑ka xa'ni ña'a‑s. N‑ka dajane‑s ndɨyɨ yata yu'a yuú yutnu uva.
41012009	Te n‑xijan tnu'u Jesús: —Xijan kuu xa, ¿nax kada xto'o ñu'u yutnu uva? Jɨ'ɨn‑s, te danaa‑s se ka kidatniu nuu ñu'u‑s. Juña'a‑s ñu'u yutnu uva nuu ɨnka ñayiu.
41012010	ʼ¿Ña n‑ka ka'u‑n tnu'u Ianyuux a? Yodotnuni tnu'u Ianyuux: N‑ka kidava'a seyɨɨ ɨɨn ve'e. Ɨɨn yuú n‑ka dajane‑s ɨɨn xio. Ña n‑ka kutnuni ini‑s xa yuú jan xá n‑kaxí Ianyuux xa kuu yuú ki'na nuu.
41012011	Du'a n‑kida Ianyuux, te kuu ná kuu xa nde'a‑ro ɨɨn xa vii ɨɨn xa va'a ka.
41012012	Te se n‑ka teku nax n‑ja'an Jesús, n‑ka juini‑s xa tnɨɨ‑s‑ia, ko n‑ka yu'u‑s nuu kue'e xa kue'e ñayiu xyuku ijan. Chi va'a n‑ka kutnuni ini‑s xa n‑ja'an‑ia tnu'u ya'a xaxe'e mee‑s. N‑ka dandoo‑s‑ia, te jua'an‑s.
41012013	Ijan n‑ka tunda'a‑s dava se fariseu xi'in se partido Herodes nuu tuu Jesús, xa kunini‑s tnu'u‑ia, xa tekuechi‑s‑ia.
41012014	N‑ka xee‑s nuu nujuiin‑ia, te n‑ka ja'an‑s: —Maestru, ka xini‑r xa se ndaa anu kuu‑n, ña yu'u‑n ni ɨɨn nuu ñayiu. Idini tnu'u ja'an‑n nuu ntdaa ñayiu. Tnu'u ndaa dakua'a‑n ñayiu ichi Ianyuux. ¿Vatuka xa chiya'u‑ro tvini impuestu xijan se kuu emperador, se nani César, a ña'a u? ¿Juña'a‑ro, a ña'a u?
41012015	Ko xini Jesús xa ɨɨn xa ja'an‑s te ɨnka xa kida‑s. N‑ja'an‑ia: —¿Nax kuu xa xitotnuni ña'a‑n? Kane'e ɨɨn tvini ne'e, na kunde'a‑r.
41012016	Xne'e‑s ɨɨn tvini n‑xee nuu‑ia. N‑xia'an‑ia: —¿Jundu nuu ndenee nuu tvini ya'a? ¿Jundu dɨu yodotnuni nuu tvini ya'a? N‑ka ja'an‑s: —Se kuu emperador, se nani César.
41012017	N‑ja'an Jesús: —Najuña'a koio xa kuu xaxii César nuu César, te najuña'a koio xa kuu xaxii Ianyuux nuu Ianyuux. Te n‑ka yu'u‑s‑ia.
41012018	Te n‑ka xee se saduceu nuu nujuiin Jesús. Ka ja'an mee‑s xa ma nandoto ndɨyɨ. N‑ka xijan tnu'u‑s‑ia:
41012019	—Maestru, n‑chidotnuni Moisés xa ɨɨn seyɨɨ, nux kuú‑s te ndoo ñadɨ'ɨ‑s te ñayo da'ya‑s io xi'in‑ña, io xa natnunda'a ñani‑s xi'in viuda, xa koo da'ya‑s xi'in‑ña xaxe'e ndɨyɨ.
41012020	Uxa seyɨɨ n‑xio. Se ki'na nuu n‑tnunda'a xi'in ñadɨ'ɨ‑s. N‑xi'í‑s, te ñayo da'ya‑s xi'in‑ña n‑xio.
41012021	N‑natnunda'a ñani‑s xi'in‑ña, te n‑xi'í‑s, te dɨuni ñayo da'ya‑s xi'in‑ña n‑xio. Dani ñani kuu uni‑s.
41012022	N‑uxa‑s n‑ka tnunda'a xi'in ñadɨ'ɨ jan, te ni ɨɨn‑s ña n‑xio da'ya‑s xi'in‑ña. Te dada n‑xi'í mee‑ña tuku.
41012023	Xijan kuu xa kɨu na nandoto ndɨyɨ, ¿ndeda‑s ñadɨ'ɨ kuu‑ña? Chi n‑tnunda'a‑ña xi'in n‑uxa‑s.
41012024	N‑xia'an Jesús: —Ka danda'u‑n mee‑n. Ñatu ka kutnuni ini‑n nax ja'an tnu'u Ianyuux. Dani ñatu ka kutnuni ini‑n nanda kuu xa taxnuni Ianyuux.
41012025	Na nandoto koio ñayiu, ma tnunda'a seyɨɨ ni ñadɨ'ɨ. Nani xtuu ángel, ia ka xinokuechi nuu Ianyuux tuu andɨu, dani kutuu koio ñayiu nandoto.
41012026	Ko xandaa xakuiti kuu xa nandoto koio ndɨyɨ. ¿Nuncas ña n‑ka ka'u‑n nax n‑chidotnuni Moisés a? N‑ja'an Ianyuux nuu Moisés, nuu nukoo ɨɨn yutnu koko te ña nda'va‑tnu. N‑ja'an‑ia: “Mee‑r kuu Ianyuux jandixa Abraham, kuu‑r Ianyuux jandixa Isaac, kuu‑r Ianyuux jandixa Jacob.”
41012027	Ianyuux, ña kuu‑ia Ianyuux ndɨyɨ. Chi kuu‑ia Ianyuux ñayiu ndito. Yo kue'e ka danda'u‑n mee‑n.
41012028	Te nuu Jesús, kuyatni ɨɨn se tu'a va'a tnu'u n‑chidotnuni Moisés. N‑teku‑s xa ka jantna'a tnu'u‑s xi'in‑ia, te n‑kutnuni ini‑s xa va'a ja'an‑ia. N‑xijan tnu'u‑s‑ia: —¿Ndeda tnu'u ta'u tniu taxnuni ka?
41012029	N‑ja'an Jesús: —Tnu'u ta'u tniu taxnuni ka kuu: “Ñayiu Israel, kunini koio‑n. Taa‑ro Ianyuux, idini Ianyuux kuu‑ia.
41012030	Io xa juemani koio‑n Taa‑ro Ianyuux. Xi'in nde yɨkɨ‑n, nde tuchi‑n, nde xaxtnuni‑n, nde anu‑n, juemani koio‑n‑ia.” Xa'a kuu tnu'u ta'u tniu taxnuni ka.
41012031	Te du'a ja'an tnu'u ta'u tniu kuu uu: “Juemani koio‑n ñayiu, nani xemani‑n mee‑n.” Ña tuu ɨnka tnu'u ta'u tniu taxnuni ka.
41012032	N‑xia'an se tu'a va'a tnu'u n‑chidotnuni Moisés: —Io va'a ni, Maestru. Ndaa ja'an‑n xa idini Ianyuux kuu‑ia te ñayo ɨnka Ianyuux io.
41012033	Ndaa ja'an‑n, xa xi'in nde yɨkɨ‑ro, nde tuchi‑ro, nde xaxtnuni‑ro, nde anu‑ro, io xa juemani‑ro‑ia, te io xa juemani‑ro ñayiu, nani xemani‑ro mee‑ro. Va'a ka xa jandixa‑ro tnu'u ya'a dada xa teñu'u‑ro kɨtɨ doko‑ro nuu Ianyuux. Va'a ka xa jandixa‑ro tnu'u ya'a dada ntdaa xa doko‑ro nuu‑ia.
41012034	Na n‑xini Jesús xa n‑kutnuni ini‑s tnu'u‑ia te va'a n‑ja'an‑s, te n‑xia'an‑ia: —Vax kuyatni xa xee kɨu xa kɨu mee‑n nuu taxnuni Ianyuux. Te n‑ka yu'u ñayiu xyuku ijan. Ni ɨɨn se ijan ña n‑xijan tnu'u ka‑ia.
41012035	Ijan n‑dakua'a Jesús ñayiu xyuku veñu'u ka'nu. N‑ja'an‑ia: —Se ka tu'a va'a tnu'u n‑chidotnuni Moisés, ¿nanda kuu xa ka ja'an‑s xa Cristu, Ia n‑tunda'a Ianyuux, kuu da'ya dana se kunxa'nu ka nani David?
41012036	N‑kida Espíritu Ii xa mee David n‑ja'an: N‑ja'an Ianyuux nuu Xto'o‑da: “Nkoo ya'a, nda'a kua'a‑r, nde na kada‑r xa taxnuni‑n nuu se ka xini u'u ña'a.”
41012037	N‑danani David se ijan Xto'o‑s. ¿Nanda kuu xa ɨɨn da'ya dana‑s kuu Xto'o‑s? Te kue'e xa kue'e ñayiu xyuku ijan. N‑ka kuvete‑i xa n‑ka kuvete‑i, hora n‑ka teku‑i tnu'u Jesús.
41012038	Na n‑dakua'a Jesús ñayiu ijan, n‑ja'an‑ia: —Koo koio‑n cuedado nuu se ka tu'a va'a tnu'u n‑chidotnuni Moisés. Ka tna ini‑s xa kuikonuu‑s jui'na‑s da'ma nani, da'ma ni'no maestru. Nuya'u ka juini‑s xa ntdaa ñayiu na ja'an xañu'u nuu‑s.
41012039	Ka tna ini‑s xa ku nukoo‑s silla nuu ka xko nukoo se taxnuni veñu'u kuechi. Te hora kaxi‑s dita ɨɨn viko, ka tna ini‑s xa ku nukoo‑s nuu va'a ka.
41012040	Ka tnɨɨ nga‑s ve'e ñadɨ'ɨ ka kuu viuda. Te hora ka xijan ta'u‑s, te na'a ka xijan ta'u‑s, xa kani ini koio ñayiu xa yo va'a xemani‑s Ianyuux. Kue'e ka kada u'u Ianyuux mee‑s dada xa kada‑ia ɨnka ñayiu.
41012041	Xiti veñu'u jan nukoo Jesús yatni nuu katuu xatnu nuu ka dakeé ñayiu tvini ka doko‑i nuu Ianyuux. Nde'a‑ia kue'e ñayiu ka ya'a ijan. Kue'e se kuika n‑ka dakeé kue'e tvini.
41012042	Ijan n‑xee ɨɨn viuda yo kunda'u. Mee‑ña n‑dakeé uu ni tvini kuechi ka. Yo ita'u tvini kuu.
41012043	N‑kana Jesús se dakua'a‑ia, te n‑xia'an‑ia: —Xandaa kuu xa ja'an‑r. Kue'e ka dakeé viuda ya'a, viuda yo kunda'u, dada xa n‑ka dakeé ntdaa ñayiu kuika n‑ka dakeé kue'e tvini.
41012044	Mee‑i, kue'e tvini xneva'a‑i, te tvini ndoo nga ka dakeé‑i. Ko ñadɨ'ɨ ya'a, ñadɨ'ɨ yo kunda'u, ñatuka nax neva'a‑ña. Ntdaa xa n‑xo neva'a‑ña n‑dakeé‑ña.
41013001	Na n‑kee Jesús veñu'u Jerusalén, te n‑ja'an ɨɨn se dakua'a‑ia: —Maestru, ¡kunde'a‑n! ¡Naka na'nu yuú veñu'u ya'a! ¡Naka ka'nu veñu'u ya'a, te naka vili kaa!
41013002	N‑ja'an Jesús: —¿Nde'a‑n veñu'u ka'nu, veñu'u vili kaa ya u? Ya'a ma ndoo ka ni ɨɨn yuú xa kava ndodo tna'a xi'in ɨnka yuú. Ntdaa jungoio.
41013003	Ijan dada, nukoo‑ia dɨkɨ Yuku Yutnu Olivo, te nde'a ndaa‑ia nde nuu katuu veñu'u Jerusalén. Na'i ni n‑ka xijan tnu'u Spedru xi'in Jacobo xi'in Sua xi'in Ndrixi nuu‑ia:
41013004	—Ja'an‑n nakɨu koo tnu'u n‑ja'an‑n. Ja'an‑n na seña koo, xa jɨn tna'a ná io ná jua'an tnu'u ya'a.
41013005	Te n‑kixe'e Jesús xa juña tnu'u‑ia nuu‑s: —Koo koio cuedado, xa maxku danda'u ña'a ni ɨɨn ñayiu.
41013006	Kixee kue'e se ja'an xa io xa jandixa koio‑n mee‑s. Ja'an koio‑s xa Cristu kuu‑s, te du'a koo xa danda'u‑s kue'e ñayiu.
41013007	ʼTeku koio‑n xa jantna'a ñayiu, te tekutnu'u koio‑n xa jantna'a ka‑i, ko maxku kɨ ini‑n, te maxku yu'u‑n. Io xa du'a ya'a, ko ta xinokava ka ntdaa xa io.
41013008	Jantna'a koio ñuu xi'in ñuu, se kunxa'nu ka xi'in se kunxa'nu ka. Koo xa kixi ñutnaa nde'e. Te kixi tnama, xa kojon koio ñayiu ñuu xi'in ñuu. Du'a kixe'e xa kue'e xa kue'e vida ya'a koio ñayiu ñuñayiu. Kuu ná kuu xa kixe'e kue'e ñadɨ'ɨ xa u'u kaku da'ya‑ña.
41013009	ʼKo mee‑n, koo koio‑n cuedado. Kandeka ña'a koio‑s jɨ'ɨn nuu juxtixia, te xiti veñu'u kuechi janña'a koio‑s. Xaxe'e mee‑r ku nujuiin‑n nuu se taxnuni xi'in se kunxa'nu ka. Hora ijan, ja'an ndaa‑n nuu‑s xaxe'e‑r.
41013010	Du'a koo, chi antecas xa xinokava ntdaa xa io, te io xa juña tnu'u koio se jandixa ña'a mee‑r tnu'u va'a Ianyuux nuu ntdaa ñayiu ñuñayiu.
41013011	Na kandeka ña'a‑s jɨ'ɨn nuu juxtixia, maxku kɨ ini‑n na tnu'u ja'an‑n. Hora ijan ni, dava'a nga tnu'u taxi Ianyuux, te ja'an‑n. Ñadu mee‑n ja'an, chi ja'an Espíritu Ii.
41013012	Kandeka ɨɨn seyɨɨ ñani‑s jɨ'ɨn nuu juxtixia, xa ka'ni ña'a koio‑s. Dɨuni kandeka ɨɨn seyɨɨ da'ya mee‑s jɨ'ɨn, xa ka'ni ña'a koio‑s. Kuxee ini koio ñayiu nuu taa‑i, nuu dɨ'ɨ‑i. Kandeka koio ñayiu taa‑i, dɨ'ɨ‑i jɨ'ɨn nuu juxtixia, xa ka'ni ña'a koio‑s.
41013013	Jini u'u ña'a koio ntdaa ñayiu mee‑n, xaxe'e xa jandixa ña'a‑n mee‑r. Ko nux kundee ini‑n, xa jandixa ña'a na'i‑n mee‑r, nde na xee xa kuú‑n, te dakaku ña'a Ianyuux mee‑n, xa ma kuú‑n xi'in kuechi‑n.
41013014	ʼKunde'a koio‑n ɨɨn xa yo kui'a kaa, ɨɨn xa ñatu ii, nujuiin xiti veñu'u Jerusalén. Hora ijan dandoo Ianyuux veñu'u ñayiu Israel, xa ma kutuu ka‑ia xiti veñu'u ijan. Se n‑xian tnu'u tnu'u Ianyuux nuu ñayiu, se nani Daniel, n‑xo kakune'e‑s xa du'a koo. Hora na kunde'a koio‑n xa kui'a kaa nujuiin nuu maxku ku nujuiin, io xa kunu koio ñayiu xtuu Judea, jɨ'ɨn‑i yuku. (Te ndeda‑n ka ka'u tnu'u yodotnuni ya'a, io xa kutnuni ini‑n tnu'u ya'a.)
41013015	Te se yodotuu dɨkɨ ve'e‑s, maxku nuu‑s xa ndɨu‑s ve'e‑s, xa tnɨɨ‑s ni ɨɨn.
41013016	Se kidatniu nuu ñu'u‑s, maxku jɨn nuje'en‑s doo‑s.
41013017	¡Naka nda'u ñadɨ'ɨ ñu'u da'ya xi'in ñadɨ'ɨ dakadi da'ya kɨu ijan!
41013018	Kajan ta'u koio‑n nuu Ianyuux, xa maxku juun dau nde'e hora na junu koio‑n.
41013019	Chi kɨu ijan, kue'e xa kue'e vida ya'a koio ñayiu. Nde ki'na nuu, na n‑kidava'a Ianyuux ntdaa xa io, xi'in nde vitna, nuncas ña n‑kuu xa ya'a ñayiu kue'e vida ná ya'a‑i kɨu ijan. Ni ma kada ka Ianyuux ɨnka vuelta.
41013020	Nux ña n‑xa'nde Xto'o‑ro Ianyuux kɨu ijan n‑kuu, te ma kaku ni ɨɨn ñayiu. Ko xaxe'e ñayiu mee‑ia, ñayiu n‑kaxí dɨɨn‑ia, xaxe'e mee‑i, xá n‑xa'nde‑ia kɨu ijan.
41013021	ʼKɨu ijan, nux ja'an ɨɨn ñayiu: “Jira, ya'a tuu Cristu”, a “Jira, ijan tuu‑ia”, te maxku jandixa koio‑n xa ka ja'an‑i.
41013022	Chi kix koio se danda'u ñayiu, se ja'an xa mee‑s kuu Cristu, se ja'an xa xian tnu'u‑s tnu'u Ianyuux nuu ñayiu, ko ña ndaa. Kada koio‑s milagru xa danda'u‑s ñayiu. Nux n‑kua'a n‑kuu, danda'u‑s nde mee ñayiu n‑kaxí dɨɨn Ianyuux, ko du'a ma kua'a‑s xa kada‑s.
41013023	Xijan kuu xa, koo koio‑n cuedado. Xá n‑ja'an‑r nax koo, antecas xa xetna'a.
41013024	ʼKɨu ijan, na ya'a xa kue'e xa kue'e vida ya'a koio ñayiu, ijan dada ma ndii ka ngandii, ma ndii ka yoo.
41013025	Jungoio chudini nde andɨu, te nɨ'ɨ ntdaa xa io andɨu.
41013026	Te ijan kunde'a koio ntdaa ñayiu Se kuu ñani tna'a ñayiu. Ndixi‑ia xiti vikó. Kunde'a koio ntdaa ñayiu xa Ia kunxa'nu ka kuu‑ia, kunde'a koio‑i xa taxnuni mee‑ia nuu ntdaa ñayiu ñuñayiu.
41013027	Te ijan tunda'a‑ia ángel, ia ka xinokuechi nuu mee‑ia. N‑koon lado ñuñayiu, dataka‑ia ñayiu n‑kaxí dɨɨn Ianyuux. Nde dɨkɨ ñuñayiu xi'in nde xe'e ñuñayiu, dataka‑ia‑i.
41013028	ʼIo xa dakua'a koio‑n nax dakua'a ña'a yutnu higo. Hora nandɨdɨ‑tnu te xe nane nda'a yute‑tnu, xini‑n xa vax nduyatni dau.
41013029	Mee‑n tuku. Hora jini koio‑n xa ya'a nani n‑ja'an‑r, io xa kutnuni ini koio‑n xa xá n‑xee kɨu xa jɨn tna'a ntdaa xa'a. Kuu ná kuu xa xá nujuiin Se kuu ñani tna'a ñayiu ye'e.
41013030	Xandaa xakuiti ja'an‑r xa ma kuú koio ñayiu ya'a, nde na ya'a ntdaa xa n‑ja'an‑r.
41013031	Vax ndɨ'ɨ andɨu xi'in ñuñayiu, ko nuncas ma jɨn ndɨ'ɨ tnu'u mee‑r.
41013032	ʼKo nakɨu, nahora ya'a ntdaa xa'a, ña xini ni ɨɨn ñayiu. Ni ángel, ia ka xinokuechi nuu Ianyuux, ña ka xini‑ia nakɨu koo. Ni mee Da'ya Yɨɨ Ianyuux ña xini. Idini Ianyuux, meni mee‑ia na'a nakɨu ya'a ntdaa xa'a.
41013033	ʼXijan kuu xa, koo koio‑n cuedado. Kunde'a va'a‑n, te kajan ta'u na'i‑n. Chi ña xini‑n nakɨu ya'a xa'a.
41013034	Kuu ná kuu xa jua'an xika ɨɨn seyɨɨ. Antecas xa kee‑s ve'e, n‑tetutniu‑s se ka xinokuechi nuu‑s. Nuu dɨɨn n‑tetutniu‑s ɨɨn ɨɨn‑s natniu kada koio‑s. Se ndee ye'e, n‑ta'u tniu‑s xa va'a na kunde'a‑s.
41013035	Xijan kuu xa kunde'a va'a koio mee‑n. Chi ña xini‑n nahora ndixi xto'o ve'e. Xañini, a niu, a hora kana li'i, a ne'e datne.
41013036	Koo koio‑n cuedado, nada danaa ndixi‑ia, te nani'i ña'a‑ia ka kidi‑n.
41013037	Nani ja'an‑r nuu mee‑n, dani ja'an‑r nuu ntdaa ñayiu. ¡Kundito koio‑n!
41014001	Te ijan, juini ka‑i uu kɨu xa koo viko Paxcua xi'in viko ka xaxi ñayiu tila ña yɨ'ɨ levadura. Dutu ka taxnuni xi'in se ka tu'a va'a tnu'u n‑chidotnuni Moisés, ka juini‑s xa tnɨɨ presu‑s Jesús, xa ka'ni koio‑s‑ia. Ko ña n‑ka juini‑s xa jini koio ñayiu nax kada‑s.
41014002	N‑ka ja'an‑s: —Maxku tnɨɨ‑ro‑s hora kuu viko, nada da jantna'a‑ro ñayiu.
41014003	Te n‑xo tuu Jesús ñuu Betania, ve'e Simón. Se ijan ka danani ñayiu se ñɨɨ te'yu. Nukoo Jesús yumexa ve'e Simón, te n‑xetu'a ña'a ɨɨn ñadɨ'ɨ. Ne'e‑ña ɨɨn frascu luchi, frascu yuú, ñu'u ndute yo ya'u, ndute vili xe'en nani nardo. N‑ta'u‑ña frascu yuú, te n‑xodo‑ña ndute yo ya'u dɨkɨ Jesús. Du'a n‑xio‑ña xañu'u nuu‑ia.
41014004	Te dava se xnii ijan n‑ka kiti ini. N‑ka ja'an‑s ɨɨn‑s nuu ɨnka‑s: —¿Nax kuu xa n‑datɨu‑ña xa ya'u de?
41014005	Nux n‑diko‑ro ndute ya'a n‑kuu, ni'i‑ro uni cientu denario xa chindee‑ro ñayiu kunda'u. Te yo n‑ka kudeen‑s nuu ñadɨ'ɨ jan.
41014006	Ko n‑ja'an Jesús: —Maxku kudeen ka‑n nuu‑ña. ¿Nakuenda datna'a ka‑n‑ña? Xava'a n‑kida‑ña xaxe'e mee‑r.
41014007	Ntdaa kɨu xtuu ñayiu kunda'u xi'in‑n. Dava'a nga kɨu juini‑n, kua'a‑n xa kada‑n xava'a nuu mee‑i. Ko mee‑r, ma kutuu ka‑r xi'in‑n ntdaa kɨu.
41014008	N‑kida‑ña xa n‑kua'a‑ña. Antecas xa kuú‑r, te n‑kida tu'a‑ña ñɨɨ‑r xa nkonduxi‑r.
41014009	Xandaa kuu xa ja'an‑r. Dava'a nga ñuu ñuñayiu juña tnu'u koio ñayiu tnu'u va'a Ianyuux, dɨuni ja'an koio‑i nax n‑kida ñadɨ'ɨ ya'a tuku. Te naja'an koio ñayiu nax n‑kida‑ña.
41014010	Te Judas Iscariote, ɨɨn se kuu uxi uu tna'a se dakua'a Jesús, jua'an‑s nuu dutu ka taxnuni, juan diko‑s Jesús nuu‑s.
41014011	Na n‑ka teku dutu ka taxnuni nax n‑ja'an Judas, n‑ka kudɨ ini‑s, te n‑ka xia'an‑s tnu'u‑s xa juña'a‑s tvini. Te n‑nduku Judas mudu kada‑s xa juña'a‑s‑ia.
41014012	Kɨu ki'na nuu viko ka xaxi ñayiu tila ñatu yɨ'ɨ levadura, hora io xa ka'ni koio‑s tkolelu ka xaxi‑s viko Paxcua, n‑ka xijan tnu'u se dakua'a Jesús nuu‑ia: —¿Ndexu juini‑n xa jɨ'ɨn koio‑da, xa kada tu'a‑da ndeyu viko Paxcua, xa kaa‑n?
41014013	N‑tunda'a‑ia uu se dakua'a‑ia, te n‑xia'an‑ia: —Jua'an Jerusalén. Ijan nanitna'a‑n xi'in ɨɨn seyɨɨ ndido yoo ndute. Kandijun‑n‑sɨ jɨ'ɨn.
41014014	Dava'a nga ve'e ndɨu‑s, ja'an‑n nuu xto'o ve'e jan: “Ja'an Maestru: ¿Nde io cuartu nuu kutuu‑r, cuartu nuu kaxdini‑r xi'in se dakua'a‑r ndeyu viko Paxcua?”
41014015	Mee‑s dande'a ña'a ɨɨn cuartu dujun, cuartu ka'nu, io tu'a. Ijan kada tu'a‑n xa kaxdini‑ro.
41014016	N‑ka kee uu se dakua'a‑ia, te n‑ka kɨu‑s Jerusalén. Ijan n‑ka xini‑s xa io tu'a ntdaa, nani n‑ja'an‑ia, te n‑ka kidava'a‑s ndeyu viko Paxcua.
41014017	Ijan na n‑kunee, n‑xee mee Jesús xi'in uxi uu se dakua'a‑ia.
41014018	Nɨni nukoo‑ia xi'in‑s, te ka xaxi‑s xi'in‑ia, n‑ja'an Jesús: —Xandaa kuu xa ja'an‑r. Ɨɨn mee‑n diko ña'a mee‑r. Ɨɨn se xax ka'nu xi'in‑r vitna.
41014019	N‑ka kixe'e‑s xa ka tnau ini‑s. Ɨɨn ɨɨn‑s n‑ka xijan tnu'u‑ia: —¿Ñadu daña kuu‑s a?
41014020	N‑xia'an‑ia: —Ɨɨn se kuu tna'a uxi uu‑n, se dandoyo tila idini ko'o xi'in‑r, kuu‑s.
41014021	Chi Se kuu ñani tna'a ñayiu, nani n‑ka chidotnuni‑s xa ya'a‑s, dani ya'a‑s. ¡Ko naka nda'u se diko Se kuu ñani tna'a ñayiu! Va'a ka nux ña n‑kaku seyɨɨ jan n‑kuu.
41014022	Hora ka xaxi‑s xi'in‑ia, n‑tnɨɨ‑ia tila te n‑xia'an‑ia xa n‑kuta'u‑ia nuu Ianyuux. N‑ta'u dava‑ia tila, te n‑dakee xio‑ia nuu‑s ntdaa‑s. N‑ja'an‑ia: —Kax koio‑n. Xa'a kuu yɨkɨ kuñu mee‑r.
41014023	Te ijan, n‑tnɨɨ‑ia ɨɨn vasu ñu'u ndudi uva. N‑xia'an‑ia xa n‑kuta'u‑ia nuu Ianyuux, te n‑xia'an‑ia vasu ñu'u ndudi uva, xa ko'o koio‑s ita'u ita'u, ntdaa‑s.
41014024	N‑ja'an‑ia: —Xa'a kuu nɨñɨ‑r katu xaxe'e ñayiu. Xaxe'e nɨñɨ mee‑r, ndadandaa Ianyuux kuechi ñayiu, xa kutuu va'a koio kue'e ñayiu xi'in mee‑ia.
41014025	Xandaa kuu xa ja'an‑r. Nuncas ma ko'o ka‑r ndudi uva ya'a, nde kɨu ijan, na ko'o xee‑r nuu taxnuni Ianyuux.
41014026	Na n‑ka xita‑s ɨɨn alabanza Ianyuux, n‑ka kee‑s ve'e ijan. Jua'an‑s Yuku Yutnu Olivo.
41014027	N‑xia'an Jesús: —Dandoo ña'a koio‑n, ntdaa‑n, xakuaa vitna. Chi koo ná n‑ka chidotnuni seyɨɨ xá n‑kuu kue'e kuia: “Ka'ni‑r se ñunuu tkachi, te kute ni'na koio tkachi.”
41014028	Ko na ya'a xa nandoto‑r, te juindodo nuu‑r nuu‑n nde Galilea.
41014029	N‑ja'an Spedru nuu‑ia: —Juini ntdaa ñayiu na dandoo ña'a mee‑n, ko mee‑da, ña'a.
41014030	N‑xia'an Jesús: —Xandaa kuu xa ja'an‑r. Xakuaa vitna, antecas xa kana li'i uu vuelta, te uni vuelta ja'an mee‑n xa ña xini ña'a‑n.
41014031	Ko kue'e ka n‑ja'an Spedru: —Juini na kuú‑da xi'in‑n, ko nuncas ma ja'an‑da xa ña xini ña'a‑da. Te du'a n‑ka ja'an‑s, ntdaa‑s.
41014032	Te n‑xee‑ia xi'in‑s nuu nani Getsemaní. Ijan n‑xia'an‑ia nuu‑s: —Nkoo koio mee‑n ya'a, nɨni jɨ'ɨn mee‑r xa kajan ta'u‑r.
41014033	Ndeka‑ia Spedru xi'in Jacobo xi'in Sua jua'an, te n‑kixe'e‑ia xa yo yu'u‑ia te kuko'yo ini‑ia.
41014034	N‑xia'an‑ia: —Ka'ni ña'a xa kuko'yo ini. Ndoo‑n ya'a, te kundito koio‑n.
41014035	Jua'an ka‑ia ita'u, te n‑xe kava ndeyu‑ia nuu ñu'u. N‑xijan ta'u‑ia nuu Ianyuux, nux kua'a xa ma ya'a‑ia ntdaa xa koo.
41014036	N‑xijan ta'u‑ia: —Abba. (Juini kachi: “Taa mani‑da.”) Taa‑da, kua'a mee‑n xa kada‑n ntdaa. Kada‑n xa ma ya'a‑da ntdaa xa koo, chi kuu ná kuu xa io xa ko'o‑da ɨɨn xa yo ua. Ko maxku kada‑n xa juini mee‑da, kada ña'a‑n xa juini mee‑n.
41014037	Na n‑naxee‑ia nuu xtuu ndruni se dakua'a‑ia, n‑xini‑ia xa ka kidi‑s. N‑ja'an‑ia nuu Spedru: —Simón, ¿kidi‑n a? ¿Ña n‑kua'a‑n xa kundito‑n xi'in‑r idini hora u?
41014038	Kundito koio, te kajan ta'u koio, xa maxku kada kui'na xa kada koio‑n kuechi. Io anu‑n xa ma kada‑n kuechi, ko ma kundee ini yɨkɨ kuñu‑n.
41014039	Jua'an‑ia ɨnka vuelta, te n‑xijan ta'u‑ia, ná n‑xijan ta'u‑ia vuelta ki'na nuu.
41014040	Na n‑naxee‑ia nuu xtuu ndruni se dakua'a‑ia, vuelta kuu uu, n‑xini‑ia xa dani ka kidi‑s. Chi yo n‑kuu nuu‑s xa kidi. Te ña n‑ka xini‑s nax ja'an‑s nuu‑ia.
41014041	Na n‑naxee‑ia vuelta kuu uni, n‑ja'an‑ia: —Kidi na'i koio vitna. Xá n‑kuu. Xá n‑xee hora. Xá n‑diko‑s Se kuu ñani tna'a ñayiu nuu se ka kida xa u'u.
41014042	Ndokoo koio. Na jɨ'ɨn‑ro. Vax kuyatni ña'a se n‑diko ña'a.
41014043	Danaa, nɨni ja'an‑ia, te n‑xee Judas, ɨɨn se kuu uxi uu. N‑ka xee kue'e ñayiu xi'in‑s. Xne'e‑i machiti, carruti. Dutu ka taxnuni, xi'in se ka tu'a va'a tnu'u n‑chidotnuni Moisés, xi'in sexa'nu ka taxnuni nuu ñayiu Israel, n‑ka tunda'a‑s‑yɨ.
41014044	N‑xia'an se n‑diko Jesús ɨɨn seña nuu ñayiu jan. N‑xia'an‑s: —Se teyu'u‑r, se ijan, kuu‑s. Tnɨɨ koio‑n‑sɨ, te kandeka‑n‑sɨ jɨ'ɨn. Duku‑n‑sɨ.
41014045	Hora n‑xee‑s, n‑kuyatni‑s Jesús, te n‑xia'an‑s: —¡Maestru! ¡Maestru! Te n‑teyu'u‑s‑ia.
41014046	Se ijan n‑ka tnɨɨ Jesús, te xndeka ña'a presu‑s jua'an.
41014047	Ko ɨɨn se nujuiin ijan, n‑tava‑s machiti‑s, te n‑xa'nde‑s do'o ɨɨn se xinokuechi nuu dutu taxnuni ka.
41014048	Te n‑xijan tnu'u Jesús nuu se n‑ka xee: —¿Kuu‑r ñadu'u xa n‑ka kixee‑n xne'e‑n machiti, carruti, xa kandeka ña'a presu‑n jɨ'ɨn a?
41014049	Kɨu xi'in kɨu n‑xo tuu‑r xi'in‑n. N‑xo dakua'a‑r ñayiu veñu'u, ko ña n‑ka tnɨɨ ña'a‑n. Du'a kuu xa jɨn tna'a xa ja'an tnu'u Ianyuux.
41014050	Ijan se dakua'a‑ia, ntdaa‑s n‑ka dandoo‑ia, te n‑ka xino‑s.
41014051	Te ɨɨn se kuu solteru ndijun‑s Jesús. Ndixi‑s da'ma kidi‑s. Te n‑ka tnɨɨ ña'a se ijan.
41014052	Te n‑dandoo‑s da'ma‑s, te n‑xino‑s. Jua'an vichi‑s.
41014053	Te se ijan, xndeka‑s Jesús jua'an nuu dutu taxnuni ka. Ijan n‑ka nataka ntdaa dutu ka taxnuni, xi'in sexa'nu ka taxnuni nuu ñayiu Israel, xi'in se ka tu'a va'a tnu'u n‑chidotnuni Moisés.
41014054	Xika ndijun Spedru Jesús, nde nuke'e dutu taxnuni ka. Ijan nukoo‑s, xi'in se ka kuu policía ka ndvidi‑s yunu'u koko.
41014055	N‑ka nduku dutu ka taxnuni xi'in ntdaa juxtixia, seyɨɨ tekuechi koio Jesús, xa ka'ni koio‑s‑ia. Ko ña n‑ka ni'i‑s ni ɨɨn kuechi‑ia.
41014056	Chi kue'e‑s n‑ka tekuechi ña'a, ko meni tnu'u vete n‑ka ja'an‑s. Ni ɨɨn tnu'u, ña n‑ka ja'an ɨɨn nuu‑s.
41014057	Dava‑s n‑ka ndojuiin, te n‑ka tekuechi‑s‑ia. Ko ña ndaa xa n‑ka ja'an‑s. N‑ka ja'an‑s:
41014058	—N‑ka teku‑da xa n‑ja'an‑s: “Kanu‑r veñu'u ya'a, veñu'u n‑ka kidava'a seyɨɨ, te nuu uni kɨu ndadava'a mee‑r ɨnka xa ña kidava'a nda'a seyɨɨ.”
41014059	Ko ni xa'a ña n‑ka ja'an ɨɨn nuu‑s.
41014060	N‑ndojuiin dutu taxnuni ka me'ñu‑s ntdaa‑s, te n‑xijan tnu'u‑s Jesús: —¿Ma ja'an‑n ni ɨɨn tnu'u xa ka tekuechi ña'a se ya'a u?
41014061	Ña n‑ja'an‑ia. Ni ɨɨn tnu'u ña n‑ja'an‑ia. Ɨnka vuelta n‑xijan tnu'u dutu taxnuni ka nuu‑ia: —¿Ndo'o kuu Cristu, Da'ya Yɨɨ Ianyuux Ii a?
41014062	N‑ja'an Jesús: —Kuu‑r. Kunde'a koio‑n Se kuu ñani tna'a ñayiu ku nukoo nda'a kua'a Ia Taxnuni. Kunde'a koio‑n‑ia, hora ndixi‑ia xiti vikó andɨu.
41014063	Te n‑ndata dutu taxnuni ka da'ma‑s, xa dande'a‑s ñayiu xa jandixa mee‑s xa kui'a n‑ja'an Jesús Ianyuux. N‑ja'an‑s nuu juxtixia: —Ña ndoñu'u ka‑ro se kajan tnu'u‑ro.
41014064	Xá n‑ka teku mee‑n xa n‑ja'an‑s xa ɨɨn nuu kuu mee‑s xi'in Ianyuux. ¿Nax ka kachi koio‑n? Te ntdaa‑s n‑ka ja'an xa io xa ka'ni‑s‑ia.
41014065	Dava‑s n‑ka kixe'e xa tudɨɨ‑s‑ia. Te n‑ka duku‑s nuu‑ia. N‑ka jani‑s‑ia. Yo u'u n‑ka kida‑s‑ia. Te n‑ka ja'an‑s: —¡Jinitnuni jundu janña'a! Te loko n‑ka jani se ka kuu policía nuu‑ia.
41014066	Te nukoo Spedru nuke'e ndi'i. Ijan n‑xee ɨɨn dichi xinokuechi nuu dutu taxnuni ka.
41014067	N‑xini‑i Spedru ndvidi‑s yunu'u koko. N‑xo nde'a‑i‑sɨ. N‑ja'an‑i nuu‑s: —Mee‑n tuku n‑xo kunduu xi'in Jesús, té Nazaret.
41014068	N‑ja'an‑s: —Ña ndaa. Ña xini‑r‑sɨ. Ña kutnuni ini‑r nax ja'an‑n. Te n‑kee‑s nuke'e. Hora ijan ni, n‑kana li'i.
41014069	Ɨnka vuelta n‑xo nde'a‑i‑sɨ. Te n‑kixe'e‑i ja'an‑i nuu se xnii ijan: —Mee‑te kuu ɨɨn tna'a mee‑te.
41014070	Ɨnka vuelta n‑ja'an Spedru xa ña xini‑s Jesús. Na'a ka n‑kuu, te se xnii ijan n‑ka ja'an nuu Spedru: —Xandaa kuu xa tna'a mee‑n kuu‑s. Chi se Galilea kuu‑n, chi ɨɨn nuu tnu'u ja'an‑n xi'in se Galilea.
41014071	N‑kixe'e Spedru xa chinaa‑s: —¡Ña xini‑r se ja'an‑n!
41014072	Hora ijan ni, n‑kana li'i vuelta kuu uu. Te n‑naja'an Spedru tnu'u n‑ja'an Jesús nuu‑s: “Antecas xa kana li'i uu vuelta, te uni vuelta ja'an mee‑n xa ña xini ña'a‑n.” Te xaxe'e xa n‑naja'an‑s xa'a, n‑kixe'e‑s xa nda'i‑s.
41015001	Ne'e datne, n‑ka kida ɨɨn nuu dutu ka taxnuni, xi'in sexa'nu ka taxnuni nuu ñayiu Israel, xi'in se ka tu'a va'a tnu'u n‑chidotnuni Moisés, xi'in ntdaa juxtixia ñayiu Israel. Duku Jesús xndeka ña'a‑s jua'an nuu gobernador nani Pilato.
41015002	N‑xijan tnu'u Pilato Jesús: —¿Ndo'o kuu se kunxa'nu ka nuu ñayiu Israel a? N‑ja'an Jesús: —Mee‑n ja'an.
41015003	Te kue'e n‑ka tekuechi dutu ka taxnuni mee‑ia.
41015004	Ɨnka vuelta n‑xijan tnu'u Pilato nuu‑ia: —¿Ma ja'an‑n ni ɨɨn tnu'u a? Teku‑n xa kue'e xa kue'e ka tekuechi ña'a‑s.
41015005	Ko ña n‑ja'an Jesús ni ɨɨn tnu'u. Te ña n‑kua'a Pilato xa kutnuni ini‑s xa du'a kuu.
41015006	Te viko Paxcua dayaa gobernador ɨɨn se yɨndi'u vekaa. Dava'a nga seyɨɨ ka juini ñayiu.
41015007	Vekaa yɨndi'u ɨɨn se nani Barrabás. N‑ndunde'e‑s xi'in se xnetna'a xi'in‑s nuu gobierno, te n‑xa'ni‑s ndɨyɨ.
41015008	N‑ka xee kue'e ñayiu nuu tuu Pilato, te n‑ka xijan‑i xa kada Pilato nani kida‑s.
41015009	Te n‑ja'an Pilato: —¿Ka juini‑n xa dayaa‑r se kunxa'nu ka nuu ñayiu Israel a?
41015010	Chi na'a‑s xa dutu ka taxnuni xndeka Jesús jua'an nuu‑s, xaxe'e xa ka kukuedi ini‑s nuu‑ia.
41015011	Ko n‑ka kidajuexa dutu ka taxnuni nuu ñayiu, xa kajan koio‑i xa dayaa Pilato Barrabás.
41015012	Ɨnka vuelta n‑xijan tnu'u Pilato ñayiu: —¿Te nax kada‑r se ka danani‑n se kunxa'nu ka ñayiu Israel?
41015013	Ɨnka vuelta n‑ka kana‑i: —¡Katakaa‑s nuu curuxi!
41015014	N‑xijan tnu'u Pilato: —¿Na kuechi n‑kida‑s? Ko kue'e ka n‑ka kana xee‑i: —¡Katakaa‑s nuu curuxi!
41015015	N‑xani ini Pilato xa va'a ka xa kada‑s xa ka juini ñayiu. N‑dayaa‑s Barrabás. N‑ta'u tniu‑s soldado xa chirrión ñɨɨ jani koio‑s Jesús, te n‑xia'an‑s‑ia nuu‑s, xa katakaa ña'a koio‑s.
41015016	Xndeka soldado Jesús jua'an nde nuke'e vetniu nani pretorio. Ijan n‑ka kana‑s dava ka soldado xyuku ijan.
41015017	N‑ka dandukutu‑s Jesús da'ma tndee. N‑ka kidava'a‑s corona tnuyɨkɨ, te n‑ka dakeé‑s dɨkɨ‑ia.
41015018	N‑ka kixe'e‑s xa kada kee‑s viva‑ia. N‑ka kida bula ña'a‑s: —¡Viva, se kunxa'nu ka nuu ñayiu Israel!
41015019	Vara n‑ka jani‑s dɨkɨ‑ia, te n‑ka tudɨɨ‑s‑ia. N‑ka xe juiin xiti‑s nuu‑ia, ná kuu xa koo koio‑s xañu'u nuu‑ia. Ko ña ndaa, chi ka kida bula‑s‑ia.
41015020	Na n‑ya'a xa loko n‑ka xakundee‑s‑ia, n‑ka tava‑s da'ma tndee, te xi'in da'ma mee‑ia n‑ka nadandukutu ña'a‑s. Ijan xndeka‑s‑ia jua'an, xa katakaa‑s‑ia nuu curuxi.
41015021	N‑ka kidajuexa‑s ɨɨn seyɨɨ, xa kuido‑s curuxi Jesús. Nani‑s Simón, se ñuu nani Cirene kuu‑s. Taa Alejandro xi'in Rufo kuu‑s. Juan ndixi‑s ichi yuku.
41015022	Xndeka‑s‑ia jua'an nde nuu nani Gólgota. Gólgota juini kachi Nuu Yɨkɨ Dɨkɨ Ndɨyɨ.
41015023	N‑ka xia'an‑s vinu daka xi'in yuku nani mirra, xa ko'o‑ia. Ko ña n‑juini‑ia.
41015024	N‑ka xatakaa‑s‑ia. Te n‑ka tava‑sɨ suerte, xa jini‑s nuu ndeda‑s ni'i da'ma‑ia.
41015025	Kaa ɨɨ́n datne kuu hora n‑ka xatakaa‑s‑ia.
41015026	Nuu ɨɨn pedazu tabla, n‑ka chidotnuni‑s xa n‑ka tekuechi‑s‑ia: “Se kunxa'nu ka nuu ñayiu Israel.” N‑ka tenee‑s letreru jan dɨkɨ curuxi.
41015027	Dɨuni n‑ka xatakaa‑s uu ñadu'u. Ɨɨn‑s nuu curuxi diñi kua'a‑ia, te ɨnka‑s nuu curuxi diñi datni‑ia.
41015028	Du'a n‑xetna'a tnu'u Ianyuux: “Nani n‑ka kida‑s se ka kida kuechi, dani n‑ka kida‑s Jesús.”
41015029	Kui'a n‑ka ja'an ñayiu ka ya'a ichi ijan. Ka dakuiko dɨkɨ‑i, xa ka xakundee‑i‑ia. Ka xia'an‑i: —¡Aa! ¡Se kanu veñu'u, te ndadava'a‑s nuu uni kɨu!
41015030	¡Dakaku mee‑n! ¡Ta nuu nuu curuxi!
41015031	Dutu ka taxnuni du. Xi'in se ka tu'a va'a tnu'u n‑chidotnuni Moisés, n‑ka xakundee‑s‑ia. N‑ka ja'an ɨɨn‑s nuu ɨnka‑s: —N‑dakaku‑s ɨnka ñayiu, ko ña kua'a‑s xa dakaku‑s mee‑s.
41015032	Na nuu Cristu curuxi. Se kunxa'nu ka nuu ñayiu Israel, na nuu‑s curuxi xa kunde'a‑ro, te jandixa‑ro‑s. Dɨuni uu se n‑takaa xi'in‑ia, kui'a n‑ka ja'an‑s‑ia tuku.
41015033	Kaa x‑uu xi'in nde kaa uni kaa xañini, n‑kunee ñuñayiu.
41015034	Te kaa uni kaa xañini, n‑kana xee Jesús: —Eloi, Eloi, ¿lama sabactani? (Juini kachi: Taa‑da Ianyuux, Taa‑da Ianyuux, ¿nakuenda n‑dandoo ña'a‑n?)
41015035	N‑ka teku dava se xnii ijan nax n‑ja'an‑ia, te n‑ka ja'an‑s: —Kunini koio‑n, kana‑s Elías.
41015036	Te xino ɨɨn‑s, te vinagri n‑dandoyo‑s ɨɨn xa ndatachi. N‑tetnɨɨ‑s dɨkɨ tnuyoo, te n‑xia'an‑s‑ia xa ko'o‑ia. N‑ja'an‑s: —Da na koo na'i‑s. Na jini‑ro nux kixi Elías, xa nune'e ña'a‑s nuu curuxi.
41015037	Ko n‑kana xee Jesús, te n‑xi'í‑ia.
41015038	Hora ijan ni, n‑ndata dava da'ma ndi'u veñu'u Jerusalén. Nde dɨkɨ xi'in nde xe'e da'ma, n‑ndata.
41015039	Te yatni curuxi, nujuiin daa ɨɨn centurión. Se taxnuni nuu soldado romano kuu‑s. N‑xo nde'a‑s‑ia, hora n‑kana xee‑ia te n‑xi'í‑ia, te n‑ja'an‑s: —Xandaa kuu xa se ya'a n‑kuu Da'ya Yɨɨ Ianyuux.
41015040	Ijan xnde'a xika ñadɨ'ɨ tuku. Nuu ñadɨ'ɨ jan tna'a María, ñadɨ'ɨ ñuu nani Magdala, xi'in ɨnka María kuu dɨ'ɨ Jacobo se luchi ka xi'in José. Ñá nani Salomé du.
41015041	Na n‑xo tuu Jesús Galilea, n‑ka kunduu ñadɨ'ɨ jan xi'in‑ia, te n‑ka chindee‑ña‑ia. Kue'e ɨnka ñadɨ'ɨ tuku. N‑ka xee‑ña xi'in‑ia Jerusalén.
41015042	Te xañini, na vax kunee, ka kida tu'a ñayiu xa xee kɨu ndetatu.
41015043	Te José, se ñuu nani Arimatea, n‑xee‑s nuu tuu Pilato. Juxtixia va'a kuu José. Ndetu‑s xa taxnuni Ianyuux nuu ñayiu. N‑xajan‑s anu‑s, te jua'an‑s nuu Pilato, te n‑xijan‑s yɨkɨ kuñu ndi Jesús.
41015044	Ña n‑kua'a Pilato xa jandixa‑s xa yachi n‑xi'í‑ia. N‑kana‑s centurión, te n‑xijan tnu'u‑s nahora n‑xi'í Jesús.
41015045	Na n‑teku‑s tnu'u centurión, te n‑xejoon‑s xa kandeka José yɨkɨ kuñu ndi Jesús jua'an.
41015046	N‑xeen José da'ma va'a, te n‑nune'e‑s yɨkɨ kuñu ndi Jesús nuu curuxi. N‑duku ni'na‑s‑ia da'ma jan, te n‑dakeé ña'a‑s xiti ɨɨn yau kava. Dada n‑dakuiko tutuu‑s ɨɨn toto ka'nu, toto tkute, xa kundi'u yuyau.
41015047	Te nde'a María Magdalena xi'in María, dɨ'ɨ José, ndexu n‑xajan‑s‑ia.
41016001	Na n‑ya'a kɨu ndetatu, n‑ka xeen ñadɨ'ɨ yuku xe'en va'a, xa jɨ'ɨn‑ña jɨn dakuchi‑ña ñɨɨ ndi Jesús. María Magdalena xi'in María, dɨ'ɨ Jacobo, xi'in Salomé.
41016002	Kɨu ki'na nuu semana, ne'e n‑ka kee‑ña xa xee‑ña nuu kaa yɨkɨ kuñu ndi Jesús. Na n‑tuu, n‑ka xee‑ña yau kava jan.
41016003	N‑xijan tnu'u tna'a‑ña: —¿Jundu dita toto ndi'u yuyau?
41016004	Ko hora n‑ka xo nde'a‑ña, n‑ka xini‑ña xa xá n‑xiko juiin toto yuyau. Yo loko ka'nu toto jan, yo vee.
41016005	Na n‑ka kɨu‑ña xiti yau kava, n‑ka xini‑ña ɨɨn solteru nukoo ɨɨn lado nda'a kua'a. Ni'na‑s da'ma kuixi, da'ma kani. Te n‑ka yu'u‑ña.
41016006	Ko n‑ja'an‑s: —Maxku yu'u ka‑n. Nanduku‑n Jesús, se ñuu Nazaret, se n‑xitakaa nuu curuxi. Ko xá n‑nandoto‑ia, ña yoo‑ia ya'a. Kunde'a koio‑n nuu n‑kaa‑ia.
41016007	Juan nu'u‑n. Juña tnu'u koio‑n se n‑dakua'a‑ia xi'in Spedru: “Ditna ka mee‑ia naxee Galilea. Ijan kunde'a koio‑n‑ia, nani n‑ja'an‑ia nuu‑n.”
41016008	Xino‑ña n‑ka kee‑ña yau kava. Xnɨ'ɨ‑ña, te ka yu'u anu‑ña. Ña n‑ka ja'an ka‑ña ni ɨɨn tnu'u nuu ni ɨɨn ñayiu, chi n‑ka yu'u anu‑ña.
41016009	Ne'e datne, kɨu ki'na nuu semana, n‑nandoto Jesús. Ditna ka n‑xee‑ia nuu María Magdalena. Te xá n‑kuu kue'e kɨu, n‑kine'e‑ia uxa tachi u'u anu‑i.
41016010	Te mee‑i juan juña tnu'u nuu ñayiu n‑ka xo kunduu xi'in‑ia. Ñayiu jan, kue'e n‑ka xo tnau ini‑i, te n‑ka xo nda'i‑i.
41016011	Na n‑ka teku‑i xa n‑nandoto Jesús te n‑xini María Magdalena mee‑ia, ña n‑ka jandixa‑i xa n‑nandoto‑ia.
41016012	Na n‑ñini ka, ka xika uu seyɨɨ ichi jua'an yuku. N‑xee Jesús nuu‑s, ko tuku kaa‑ia.
41016013	Juan nu'u‑s, te n‑ka xian tnu'u‑s nuu dava ka‑s, ko dani ña n‑ka jandixa‑s mee‑s.
41016014	N‑ñini ka, n‑ka nukoo uxi ɨɨn se n‑dakua'a‑ia, xa kax koio‑s, te n‑xee Jesús nuu‑s. N‑kudeen‑ia nuu‑s, xaxe'e xa ña ka jandixa‑s, te ña juini anu‑s xa jandixa‑s. N‑kudeen‑ia nuu‑s, xaxe'e xa ña n‑ka jandixa‑s ñayiu n‑ka xini‑ia xa n‑nandoto‑ia.
41016015	N‑ja'an‑ia nuu‑s: —Jua'an koio ntdaa ñuu ñuñayiu, juan juña tnu'u koio tnu'u va'a Ianyuux nuu ntdaa ñayiu.
41016016	Dava'a nga ñayiu jandixa ña'a mee‑r, te juendute‑i, te dakaku ña'a Ianyuux mee‑i, xa ma jɨ'ɨn‑i andea. Dava'a nga ñayiu ma jandixa ña'a mee‑r, ma dakaku ña'a Ianyuux mee‑i.
41016017	Nux jandixa ña'a ñayiu mee‑r, te kada‑r xa kada koio‑i milagru, te kada‑r xa kine'e koio‑i tachi u'u anu ñayiu. Ja'an koio‑i tnu'u xee.
41016018	Nux tnɨɨ koio‑i koo, ko ña tuu nax kada ña'a‑tɨ. Te nux ko'o‑i ɨɨn xa kuu venenu, ma kada dañu ña'a. Kajan ndodo koio‑i nda'a‑i ñayiu ku'u, te ndva'a ñayiu ku'u.
41016019	Na n‑ya'a xa n‑ja'an‑ia tnu'u ya'a, n‑nakueka Ianyuux Xto'o‑ro Jesús juan nu'u nde andɨu. Ijan nukoo‑ia vitna, nda'a kua'a Ianyuux.
41016020	Te n‑ka xe'en se n‑dakua'a‑ia nitu'u ñuñayiu. N‑ka xian tnu'u‑s tnu'u va'a Ianyuux nuu ñayiu. Te n‑chindee Xto'o‑ro Jesús mee‑s. N‑kida‑ia xa n‑ka kida‑s milagru, te du'a n‑ka jandixa kue'e ñayiu tnu'u‑s. Amén, du'a na koo.
42001001	-
42001002	Dito, Ta Teófilo, tnu'u dijan kakune'e‑da ya nakaxtna'a xi'in xa n‑ka chidotnuni se n‑ka ja'an tnu'u Ianyuux nuu ñayiu. Ñayiu n‑ka xini xi'in nuu‑i xa n‑ya'a n‑ka najani‑i nuu‑da xijan, te n‑ka chidotnuni dava‑i xa na ka'u koio‑ro xijan. N‑ka kixe'e dava ka ñayiu xa chidotnuni‑i ntdanditu'u xijan, ko ñatu n‑ka daxinokava‑i. Kue'e‑i n‑ka chidotnuni xijan.
42001003	Dani daña, vii nene n‑nduku tnu'u‑da, te n‑xini‑da nax n‑kuu nax n‑xino, te xini‑da xandaa. Xijan kuu xa xini‑da xa io va'a xa chidotnuni‑da xa n‑kuu xa n‑xino.
42001004	Kachitnu'u ña'a‑da xa na kuna'a‑n xa xandaa kuu xa n‑ka ja'an ñayiu jan nuu‑n tuku.
42001005	Na n‑taxnuni Herodes distrito Judea, n‑xio ɨɨn dutu nani Zacarías. Da'ya dana dutu Abías n‑xo kuu‑s. Isabel nani ñadɨ'ɨ‑s. Da'ya dana Aarón kuu‑ña.
42001006	Va'a‑s nduu‑s nuu Ianyuux. N‑ka xo jandixa‑s xa n‑xo ta'u tniu‑ia. Ña n‑ka kuxee ini‑s nuu‑ia. Xijan kuu xa ña n‑ja'an‑ia xa io kuechi‑s nduu‑s.
42001007	Ña n‑xio da'ya Zacarías xi'in Isabel chi ña n‑kua'a xa koo da'ya‑ña, te n‑ka yɨɨ‑s nduu‑s.
42001008	Ntna'a semana n‑xo nadama tna'a dutu ka xinokuechi veñu'u Jerusalén xa n‑ka xo kida‑s tniu Ianyuux, te n‑xee semana kada Zacarías xi'in dava ka dutu xnetna'a xi'in‑s tniu‑ia.
42001009	N‑ka dadɨkɨ‑s suerte‑s ná xne'e tnɨɨ‑s vaxi nuu ndeda ɨɨn‑s na kakunuu xa kɨu‑s veñu'u Jerusalén xa jandodo‑s kuu ñu'u duxa nuu altar Ianyuux kɨu ijan, te n‑kakunuu Zacarías.
42001010	Nɨni kayu duxa ka xijan ta'u ñayiu xyuku nukeñu'u. Kue'e‑i xyuku.
42001011	Danaa n‑xini‑s ɨɨn ángel, ia xinokuechi nuu Ianyuux, nujuiin lado kua'a altar nuu kayu duxa jan.
42001012	Nu n‑xini‑s‑ia, yo n‑yu'u‑s, te kue'e xa n‑xani ini‑s.
42001013	Te n‑ja'an ángel, ia xinokuechi nuu Ianyuux, nuu‑s: —Maxku yu'u‑n, Zacarías, chi chinuu Ianyuux vaxi xa xko xijan ta'u‑n nuu‑ia. Koo da'ya ñadɨ'ɨ‑n vitna. Seyɨɨ kajan‑ña. Danani‑n‑sɨ Sua.
42001014	Xaxe'e xa kaku‑s yo kudɨ ini‑n nduu‑n, te kue'e ñayiu kudɨ ini tuku.
42001015	Se ndandɨ'ɨ ku kuu‑s nuu Ianyuux, te ma ko'o‑s vinu. Ni ɨɨn nuu ndɨdɨ́ ma ko'o‑s, te ju'un ña'a Espíritu Ianyuux nde kɨu jun tuu‑s xiti dɨ'ɨ‑s.
42001016	Kada‑s xa kue'e da'ya dana Israel dama mudu‑i, te jandixa koio‑i Ianyuux, Ia kuu Xto'o‑ro, Ia ndeka ña'a.
42001017	Ki'na ka‑s kixi dada Ia kuu Xto'o‑ro. Ju'un ña'a espíritu n‑ñu'u Elías. Nani n‑kua'a Elías xa kada‑s, dani kua'a‑s xa kada‑s. Kada‑s xa juemani se ka kuu taa da'ya‑s. Kada‑s xa ñayiu ka kuxee ini, kixe'e‑i xa kani ini‑i ná ka xani ini ñayiu va'a anu. Kada‑s xa kada tu'a ñayiu mee‑i xa xe ini‑i Ia kuu Xto'o‑ro —kuu ángel, ia xinokuechi nuu Ianyuux, xia'an‑ia.
42001018	—¿Janda kada‑da xa jini‑da xa du'a ya'a?, chi yo n‑ka kuxa'nu‑da xi'in ñadɨ'ɨ‑da —kuu Zacarías, xia'an‑s.
42001019	—Ru'u kuu Gabriel, te xinokuechi‑r nuu Ianyuux. N‑tunda'a ña'a‑ia xa kachitnu'u ña'a‑r ɨɨn xava'a ya'a,
42001020	ko xaxe'e xa ña n‑jandixa‑n xa n‑ja'an‑r, ma kuu ka xa ja'an‑n. Nde na kaku da'ya ñadɨ'ɨ‑n, ijan dada naja'an‑n. Kɨu n‑xantuu Ianyuux jɨn tna'a xa'a —kuu‑ia, xia'an‑ia.
42001021	Xndetu ñayiu xyuku nukeñu'u jan Zacarías. Ka yu'u anu‑i xa na'a n‑kuu n‑kɨu‑s xiti veñu'u.
42001022	Nu n‑ndee‑s veñu'u jan, ña n‑kuu ka xa ja'an‑s. N‑ka kutnuni ini ñayiu jan xa n‑kida Ianyuux xa n‑xini‑s ɨɨn xa n‑xini‑s. Ña n‑kuu ka xa ja'an‑s; diko nga seña n‑kida‑s.
42001023	Nu n‑xinokava kɨu n‑kidatniu‑s veñu'u, te juan nu'u‑s ve'e‑s.
42001024	Nu n‑ya'a xijan, te n‑ni'i da'ya ñadɨ'ɨ‑s, Isabel. O'on yoo ñatu n‑kee Isabel ve'e‑ña chi n‑xo tuu kutu n‑xo tuu kuu‑ña. N‑xo xani ini‑ña:
42001025	“N‑kida Ianyuux xa koo da'ya‑r, te ma kujanuu ka‑r nuu ñayiu.”
42001026	Nu n‑kuu iñu yoo ñu'u da'ya‑ña, te n‑tunda'a Ianyuux Gabriel, ia xinokuechi nuu‑ia, ñuu nani Nazaret, distrito Galilea.
42001027	N‑tunda'a ña'a‑ia nuu ɨɨn dichi ii nani María. Xá n‑xia'an María tnu'u‑ña xa tnunda'a‑ña xi'in se nani José, se kuu da'ya dana David.
42001028	N‑kɨu‑ia ve'e‑ña, n‑ja'an‑ia nuu‑ña: —Va'a nga ta'u kuu‑n. Kunduu‑n xi'in Ianyuux. Ta'u kuu‑n chi kada ña'a‑ia ɨɨn xava'a —kuu‑ia, xia'an‑ia.
42001029	Xaxe'e xa du'a n‑ja'an‑ia, n‑chi ini María, te n‑xani ini‑ña nuu nax kuu xa n‑ja'an‑ia nuu‑ña.
42001030	Te xia'an‑ia nuu‑ña: —Maxku yu'u‑n, María chi ɨɨn xa va'a kada ña'a Ianyuux.
42001031	Vitna ni'i da'ya‑n, kajan‑n da'ya yɨɨ. Jesús danani‑n‑ia.
42001032	Ia ya'a, ndandɨ'ɨ‑ia, te kuu‑ia Da'ya Yɨɨ Ianyuux, Ia kuu Xto'o‑ro. Juña'a‑ia ñuu da'ya dana Israel nuu n‑taxnuni David, se kuu xixitna‑ia,
42001033	xa taxnuni‑ia nɨkava nɨkuita —kuu‑ia.
42001034	Te n‑ja'an‑ña nuu‑ia: —¿Janda io xa du'a ya'a?, chi ta jini ka‑da teyɨɨ.
42001035	Te xia'an ángel nuu‑ña: —Keé ña'a Espíritu Ianyuux, te ni'i da'ya‑n. Da'ya Yɨɨ Ianyuux kuu‑ia. Ii‑ia.
42001036	Juini n‑yɨɨ Isabel, ñá kuu tna'a‑n, ko n‑kuu iñu yoo ñu'u da'ya‑ña. N‑ka xani ini ñayiu xa ma koo da'ya‑ña, ko koo da'ya‑ña vitna.
42001037	Xaxa Ianyuux ntdanditu'u xa ñatu kua'a ñayiu xa kada‑i kida‑ia —kuu ángel, xia'an‑ia.
42001038	—Daña xinokuechi‑da nuu Ianyuux, Ia kuu Xto'o‑ro. Na kuu na n‑ja'an‑n —kuu‑ña, xia'an‑ña. Ijan dada juan nu'u ángel, ia xinokuechi nuu Ianyuux.
42001039	Kɨu ijan ni jua'an‑ña yuku distrito Judea nuu katuu ɨɨn ñuu luchi.
42001040	N‑xee‑ña ijan, te n‑xe'en‑ña ve'e Zacarías, te n‑ja'an‑ña nyuux nuu Isabel.
42001041	Nu n‑teku Isabel xa n‑ja'an‑ña nuu‑ña, te n‑kanda da'ya ñu'u xiti‑ña chi n‑kudɨ ini‑s, te n‑keé Espíritu Ianyuux Isabel.
42001042	Xee n‑ja'an‑ña. Xia'an‑ña nuu María: —N‑kida ña'a Ianyuux xava'a. Ta'u kuu‑un, te ta'u kuu da'ya kajan‑un.
42001043	Nava vaxi dichi kuu dɨ'ɨ Ia kuu Xto'o‑ro ve'e‑r.
42001044	Nu n‑teku‑r xa n‑ja'an‑un nyuux nuu‑r, n‑kudɨ ini da'ya ñu'u xiti‑r, te n‑kanda‑i.
42001045	Naka ta'u‑un chi jandixa‑un xa jɨn tna'a xa n‑ja'an Ianyuux, Ia kuu Xto'o‑ro —kuu Isabel, xia'an‑ña.
42001046	Xia'an María: Ndadaka'nu‑da Ia kuu Xto'o‑ro.
42001047	Te kudɨ ini‑da chi dananita'u ña'a‑ia.
42001048	N‑chinuu Ianyuux xa kunda'u kukee‑da. Na'a ña'a‑ia, te na'a‑ia xa xinokuechi‑da nuu‑ia. Vitna kixe'e ntdaa ñayiu xa ja'an‑i xa ta'u kuu‑da,
42001049	chi kue'e xava'a n‑kida ña'a Ianyuux. Ii‑ia.
42001050	Kunda'u ini‑ia ñayiu ka yu'u nuu‑ia. N‑kunda'u ini‑ia xixitna‑ro, te n‑kunda'u ini ña'a‑ia roo, te dani kunda'u ini‑ia da'ya dana‑ro.
42001051	Kue'e xava'a n‑kida ña'a‑ia. N‑xate ni'no‑ia ñayiu xe ini. Ñayiu ijan ka xani ini xa ña ka ndoñu'u‑i‑ia.
42001052	N‑kida‑ia xa te ka taxnuni, ña taxnuni ka‑te. N‑kida‑ia xa ñayiu ka kunda'u ka kukee, nduu‑i ñayiu ndandɨ'ɨ.
42001053	Kue'e xa n‑taxi‑ia roo, ñayiu ka kojon ka yichi chi ka kunda'u‑ro, te ma kojon ka‑ro. Ni ɨɨn ña tuu nax n‑xia'an‑ia ñayiu kuika; du'a ntakaa nda'a‑i ka nu'u‑i.
42001054	N‑chindee ña'a‑ia roo, ñayiu Israel, ñayiu xinokuechi nuu‑ia chi na'a ña'a‑ia, te kunda'u ini ña'a‑ia.
42001055	Na'a‑ia nax n‑ja'an‑ia nuu xixitna‑ro Abram xi'in nuu da'ya dana‑te. Nɨkava nɨkuita koo xijan, kuu María, xia'an‑i.
42001056	Naxa uni yoo n‑xo tuu María ve'e Isabel. Ijan dada juan nu'u‑ña ve'e‑ña.
42001057	N‑xee kɨu kaku da'ya Isabel, te n‑xajan‑ña ɨɨn seyɨɨ.
42001058	Yo n‑kudɨ ini‑ña. N‑ka teku ñayiu xndaxio yatni xi'in‑ña xi'in ñayiu ka kuu tna'a‑ña xa yo n‑kunda'u ini ña'a Ianyuux, te n‑ka kudɨ ini‑i tuku.
42001059	Nu n‑kuu una kɨu seluchi jan, te xndeka ña'a tadɨ'ɨ‑s jua'an xa ta'nde ndodo ñɨɨ nuu ii‑s, te n‑ka juini ñayiu xyuku ijan xa danani‑i‑sɨ Zacarías ná nani taa‑s,
42001060	ko xia'an dɨ'ɨ‑s nuu ñayiu jan: —Ña'a, chi Nxua kunani‑i.
42001061	Te ka xia'an ñayiu jan nuu‑ña: —Ko ñayo ñayiu ka kuu tna'a‑n nani du'a.
42001062	N‑ka kida ñayiu jan seña xa kajan tnu'u‑i taa‑s janda juini‑s xa kunani seluchi jan.
42001063	N‑xijan taa‑s tutu, te n‑chidotnuni‑s: “Sua kunani‑s.” N‑ka yu'u anu ñayiu xyuku ijan.
42001064	Hora ni ijan n‑kida Ianyuux xa n‑naja'an Zacarías, te n‑nakuetu‑s nuu‑ia.
42001065	N‑ka yu'u ntdaa ñayiu xndaxio yatni xi'in Zacarías xi'in Isabel. N‑ka xo kakune'e ntdaa ñayiu xndaxio nitu'u yuku distrito Judea ntdaa xa n‑ya'a.
42001066	Ntdantu'u ñayiu n‑ka teku xijan n‑ka xani ini nax ya'a. Te n‑ka xo xijan tnu'u tna'a‑i: —¿Nax ku kuu seluchi ya'a na tnuu ini‑s u? Du'a n‑ka xo xia'an tna'a‑i chi n‑ka chinuu‑i xa Ianyuux chindee chituu ña'a.
42001067	N‑keé Espíritu Ianyuux Zacarías, te du'a n‑ja'an‑s nuu ñayiu:
42001068	Na ndadaka'nu‑ro Ianyuux, Ia ndeka ña'a roo, ñayiu Israel. N‑kixee‑ia xa dakaku ña'a‑ia roo, ñayiu ndeka‑ia.
42001069	N‑kida Ianyuux xa kixi Ia dananita'u ña'a. Kuu‑ia da'ya dana David, se n‑xinokuechi nuu Ianyuux.
42001070	Jɨn tna'a tnu'u n‑ja'an‑ia nuu se ka ja'an tnu'u‑ia nuu ñayiu ka kuu da'ya‑ia.
42001071	N‑kixee‑ia xa dakaku ña'a‑ia nuu se ka kida u'u ña'a xi'in nuu se ka xini u'u ña'a.
42001072	N‑kunda'u ini‑ia xixitna‑ro. Na'a‑ia xa n‑ja'an‑ia xa du'a kada‑ia. Ii tnu'u‑ia.
42001073	N‑xia'an‑ia tnu'u‑ia Abraham, taa xixitna‑ro, xa du'a kada ña'a‑ia mee‑ro.
42001074	N‑ja'an‑ia xa dakaku ña'a‑ia nuu se ka xini u'u ña'a. Ma yu'u ka‑ro nuu‑s vitna, te ndaa vatuu junukuechi‑ro nuu‑ia.
42001075	Xaxe'e xijan ndaku‑ro xa kada‑ro xava'a, te junukuechi‑ro nuu‑ia ndɨkɨu ndɨñuu, kuu Zacarías, n‑ja'an‑s.
42001076	Te n‑ja'an‑s nuu seluchi jan: Ndo'o, seluchi, ja'an‑n tnu'u Ianyuux, Ia taxnuni ka nuu ñayiu. Ki'na ka‑n n‑kixee dada Ia kuu Xto'o‑ro xa kada tu'a‑n ñayiu xa na xe ini‑i‑ia.
42001077	Juña tnu'u‑n ñayiu ka kuu da'ya Ianyuux nax io xa kada‑i xa nanita'u koio‑i, te taxkanu ini‑ia kuechi n‑ka kida‑i.
42001078	Xaxe'e xa kunda'u ini ña'a‑ia, xijan kuu xa daa kada‑ia. Te nde andɨu tunda'a‑ia Ia kuu ná kuu ngandii xino datne, datne.
42001079	Kixi Ia kachitnu'u ña'a jundu kuu Ianyuux. Kuenda kɨu nuu nee nuu kuu‑ro ka xikonuu‑ro, xa ñatu ka kutnuni ini‑ro jundu kuu‑ia, Te dandumani ña'a‑ia xi'in‑ia, kuu Zacarías, xia'an‑s nuu seluchi jan.
42001080	N‑tnuu ini seluchi jan, te idii vuelta n‑xajan‑s anu‑s xa kada‑s tniu Ianyuux. Jua'an‑s nuu ñayo ñayiu io, te ñatu nga juun dau. N‑xo tuu‑s ijan nde kɨu n‑xee‑s nuu ka nataka ñayiu Israel xa jini‑i jundu kuu‑s.
42002001	Tiempu ijan, n‑ta'u tniu Augusto César, se kuu emperador, xa nkodotnuni dɨu ntdaa ñayiu xndaxio ntakaa ñuu nuu n‑taxnuni‑s xa jini‑s nuu nadaa‑i io. Te n‑xe kodotnuni xa n‑ta'u tniu‑s.
42002002	Tiempu daa n‑taxnuni se nani Cirenio distrito Siria. Vuelta ya'a kuu vuelta ki'na nuu n‑ka ka'u‑s ñayiu.
42002003	Xijan kuu xa n‑ka xe'en ntdaa ñayiu ñuteyu xixitna‑i xa nkodotnuni dɨu‑i.
42002004	Xijan kuu xa n‑kee José xi'in María ñuu Nazaret, distrito Galilea xa ka xe'en‑s Belén, distrito Judea. Belén kuu ñuteyu‑s chi da'ya dana David kuu‑s.
42002005	Jua'an‑s nduu‑s xi'in María, ñá tnunda'a xi'in‑s xa nkodotnuni‑s. Xa ñu'u da'ya‑ña daa.
42002006	Nɨni xtuu‑s Belén n‑xee kɨu kaku da'ya‑ña.
42002007	N‑kaku da'ya ki'na nuu‑ña. Seyɨɨ kuu‑s. N‑duku ni'no ña'a‑ña da'ma, te n‑xajan ni'no ña'a‑ña ɨɨn nuu xju'un xa ka xaxi kɨtɨ chi ñatu ni'i José mesón nuu ndoo koio‑s.
42002008	Yuku yu'u ñuu Belén xtuu se xñunuu tkachi‑s xakuaa ijan.
42002009	Nɨni xtuu‑s ijan, danaa n‑juun ɨɨn ángel, ia xinokuechi nuu Ianyuux, te n‑kida Ianyuux xa n‑ndii nɨkaduku nuu xtuu‑s, te yo vichi n‑ka yu'u‑s.
42002010	N‑ja'an ángel, ia xinokuechi nuu Ianyuux, nuu‑s: —Maxku yu'u koio‑n chi ɨɨn xa va'a kachitnu'u ña'a‑r, te yo kudɨ ini‑n xi'in ntdaa ñayiu teku xa'a.
42002011	Vitna n‑kaku Ia dananita'u ña'a. Kuu‑ia Cristu, te dɨuni kuu‑ia Ianyuux. Kuu‑ia Xto'o‑ro tuku. N‑kaku‑ia ñuteyu David.
42002012	Duku ni'no‑ia da'ma, te kaa ni'no‑ia ɨɨn nuu xju'un xa ka xaxi kɨtɨ. Na jini koio‑n‑ia, te jini‑n xa dɨu‑ia kuu Ia kakune'e‑r.
42002013	Danaa kue'e ka ángel, ia xinokuechi nuu Ianyuux, n‑ka juun andɨu. Yo kue'e ka‑ia n‑kuu. N‑ka nakuetu‑ia nuu Ianyuux. N‑ka ja'an‑ia:
42002014	Na ndadaka'nu koio‑ro Ianyuux, Ia tuu andɨu. Kutuu mani‑ia xi'in ñayiu kada xa juini‑ia, ka kuu‑ia.
42002015	Nɨni juan ndaa koio ángel, ia ka xinokuechi nuu Ianyuux, andɨu, te n‑ka xia'an tna'a se xñunuu tkachi jan: —Na jɨ'ɨn‑ro Belén. Na jɨn koto‑ro nax n‑ya'a. Na jɨn koto‑ro xa n‑ka kune'e ia n‑tunda'a ña'a Ianyuux —kuu‑s, ka xia'an tna'a‑s.
42002016	Hora ijan jua'an koio‑s Belén, te n‑ka nanduku‑s Jesús, te n‑ka nani'i‑s‑ia xi'in dɨ'ɨ‑ia xi'in José. Kaa ni'no‑ia ɨɨn nuu xju'un xa ka xaxi kɨtɨ.
42002017	Nu n‑ka xini‑s Ia luchi jan, te n‑ka xiko‑s, te n‑ka xian tnu'u‑s ñayiu xa n‑ka ja'an ángel, ia ka xinokuechi nuu Ianyuux.
42002018	Te n‑ka yu'u ñayiu n‑ka teku xa n‑ka najani se xñunuu tkachi jan.
42002019	N‑xo na'a María ntdaa xa n‑ya'a, te kue'e xa n‑xo xani ini‑ña.
42002020	N‑ka nakuetu se xñunuu tkachi jan nuu Ianyuux ichi ka nu'u‑s xaxe'e xa n‑ka xo nde'a‑s xa n‑ya'a xi'in xaxe'e ntdaa xa n‑ka teku‑s. Dɨuni n‑ka najuen tnu'u‑s‑ia. N‑ka xini‑s xa n‑xetna'a xa n‑xian tnu'u ángel, ia ka xinokuechi nuu Ianyuux.
42002021	Nu n‑kuu una kɨu Jesús, n‑ta'nde ndodo ñɨɨ nuu ii‑ia, te n‑ka danani ña'a tadɨ'ɨ‑ia Jesús na n‑ja'an ángel, ia xinokuechi nuu Ianyuux, xa kunani‑ia na ta juntuu ka‑ia xiti dɨ'ɨ‑ia.
42002022	N‑ndundoo María xa n‑xajan‑ña da'ya chi n‑chidotnuni Moisés xa daa kada ñadɨ'ɨ Israel. Nu n‑xinokava xa n‑ndundoo‑ña, xndeka‑ña nduu‑ña xi'in José Jesús jua'an veñu'u Jerusalén xa juña'a‑s xi'in‑ña nuu Ianyuux xa kuenda mee‑ia kuu‑ia.
42002023	Du'a n‑ka kida‑s chi yodotnuni xa n‑ta'u tniu Ianyuux xa da'ya yɨɨ ki'na nuu n‑kaku, ñadu kuenda tadɨ'ɨ‑s kuu‑s chi kuenda mee‑ia kuu‑s.
42002024	Dɨuni yodotnuni tnu'u Ianyuux xa ndoñu'u xa doko‑s ɨɨn tayu nleu (ɨɨn kɨt yɨɨ, ɨɨn kɨt dɨ'ɨ) a uu data kuechi nuu altar‑ia.
42002025	Ñuu Jerusalén io ɨɨn se yo va'a nani Simeón, tiempo daa. Va'a xinokuechi‑s nuu Ianyuux, te ñu'u ña'a Espíritu Ianyuux. N‑xo ndetu‑s xa kixi se juña'a tnu'u kanu ini nuu ñayiu Israel.
42002026	N‑ja'an Espíritu Ianyuux nuu‑s xa ki'na ka jini‑s Cristu, Ia tunda'a‑ia; ijan dada kuú‑s.
42002027	Dɨuni n‑ja'an Espíritu‑ia nuu‑s xa na jɨ'ɨn‑s veñu'u. Xndeka tadɨ'ɨ Jesús‑ia jua'an veñu'u daa. N‑ka kɨu‑s xa kada koio‑s Jesús na io ley n‑chidotnuni Moisés xa kada ntdaa ñayiu.
42002028	N‑nundee Simeón Jesús, te n‑najuen tnu'u‑s Ianyuux. Dɨuni nakuetu‑s nuu‑ia. N‑ja'an‑s:
42002029	Taa‑ro Ianyuux, xa kuu‑n Ia taxnuni nuu ntdanditu'u ñayiu ñuñayiu, ndaa vatu na kuu‑da. Nakueka‑n anu‑da. Na kuu ná n‑ja'an ná n‑kachi‑n vitna.
42002030	Chi n‑xini‑da xi'in nuu‑da Ia dananita'u ña'a.
42002031	N‑kida‑n xa daa kada‑ia, te n‑kixee‑ia xa kunde'a ña'a ntdaa ñayiu.
42002032	Kuenda kɨu ɨɨn xa datnuni kuu‑ia xa kada‑ia xa na jini ñayiu ña ka kuu ñayiu Israel jundu kuu Ianyuux. Kuvete ñayiu Israel chi kuu‑ia se Israel. Israel kuu nación ndeka‑n, Taa‑ro Ianyuux, kuu Simeón, n‑ja'an‑s nuu Ianyuux.
42002033	N‑ka yu'u tadɨ'ɨ Jesús nu n‑ka teku‑s xa du'a n‑ja'an Simeón.
42002034	N‑xijan ta'u Simeón nuu Ianyuux xa kada‑ia xa na kuu José xi'in dɨ'ɨ Jesús xavii xava'a. Te xia'an‑s nuu‑ña: —Kuna'a‑n xa kue'e ñayiu Israel ma kukanu ini‑i‑ia, te kada Ianyuux xa kujanuu‑i chi ma ku kuu ka‑i ñayiu ndandɨ'ɨ. Dɨuni kue'e ñayiu Israel kukanu ini‑ia, te nduu‑i ñayiu ndandɨ'ɨ. Dɨu‑ia kada xa jini ñayiu ñuñayiu jundu kuu Ianyuux, te kui'a ja'an ña'a dava‑i.
42002035	Hora kui'a na ja'an ña'a ñayiu, jini‑ia janda kuu anu‑i, te ndo'o, yo tnau ini‑n kuenda kɨu espada tuu ña'a ñayiu —kuu Simeón, n‑xia'an‑s nuu María.
42002036	Hora ijan nujuiin ɨɨn ñá yo n‑kuxa'nu nani T‑ana nukeñu'u jan. Ñá ja'an tnu'u Ianyuux nuu ñayiu kuu‑ña. Taa‑ña n‑kuu Fanuel, se n‑kuu da'ya dana Aser. Idii ni yɨɨ‑ña n‑xio. Uxa kuia n‑xo tuu‑ña xi'in‑s, te n‑xi'í‑s.
42002037	Koon diko koon kuia io‑ña. Ña n‑xo kee‑ña veñu'u Jerusalén xaxe'e xa n‑xo xijan ta'u‑ña nuu Ianyuux. N‑xo xo ne'e ii‑ña, te n‑xo xio ndite‑ña. Mee ni xa xinokuechi‑ña nuu Ianyuux. Nduu, xakuaa n‑xo xinokuechi‑ña.
42002038	N‑kendita‑ña nuu xnii tadɨ'ɨ Jesús. N‑nakuetu‑ña nuu Ianyuux. N‑xo kakune'e‑ña‑ia nuu ñayiu Jerusalén n‑ka xo ndetu se dakaku ña'a.
42002039	N‑ka daxinokava José xi'in María ntdaa xa n‑ta'u tniu Ianyuux n‑chidotnuni Moisés, te n‑ka xiko‑s. Ka ndixi‑s Nazaret, distrito Galilea.
42002040	Vax kue'nu Jesús, te n‑xia'an Ianyuux xandendaku. Yo kaxi n‑xo kuu ini‑ia, te n‑chindee n‑chituu ña'a Ianyuux.
42002041	Ntna'a kuia n‑xo xe'en tadɨ'ɨ Jesús viko Paxcua Jerusalén.
42002042	Na io Jesús uxi kuia, jua'an‑ia xi'in tadɨ'ɨ‑ia viko Paxcua ná ka kida ntdaa ñayiu ñuteyu‑ia vaxi.
42002043	Nu n‑xinokava viko jan, te n‑ka xiko tadɨ'ɨ‑ia xa ka ndixi‑s ñuu‑s, te ña n‑ka chinuu‑s xa n‑ndoo‑ia Jerusalén.
42002044	N‑ka xani ini‑s xa yɨtna'a‑ia nuu ñayiu ka ndixi koio xi'in‑s Nazaret. Ɨɨn kɨu n‑kuu ka xika‑s juan ndixi koio. Ijan dada n‑ka nanduku‑s‑ia nuu ñayiu kuu tna'a‑s xi'in nuu ñayiu ka xini tna'a xi'in‑s.
42002045	Xaxe'e xa ña n‑ka nani'i‑s‑ia, xijan kuu xa n‑ka nangondita‑s; jua'an ntuku‑s Jerusalén, te n‑ka nanduku‑s‑ia ichi n‑ka nangondita‑s.
42002046	Kɨu kuu uni, dada n‑ka nani'i‑s‑ia veñu'u Jerusalén. Nukoo‑ia xi'in se ka dakua'a ñayiu xa n‑chidotnuni Moisés. Nini‑ia tnu'u‑s, te dandichi ña'a‑ia.
42002047	Diko n‑ka yu'u ntdantu'u se ijan xaxe'e xa va'a kutnuni ini‑ia xi'in xaxe'e tnu'u n‑ja'an‑ia nuu‑s.
42002048	Nu n‑ka xini ña'a tadɨ'ɨ‑ia, te n‑ka yu'u‑s. N‑ja'an dɨ'ɨ‑ia: —Jesús, ¿nakuenda du'a n‑kida ña'a‑un? Te ka nanduku ña'a‑r xi'in taa‑un. Yo n‑ka chi ini‑r xaxe'e‑un —kuu‑ña, xia'an‑ña.
42002049	Te xia'an‑ia nuu‑ña nduu‑ña xi'in yɨɨ‑ña: —¿Nakuenda ka nanduku ña'a‑n u? ¿Ñadu xa ka xini‑n xa io xa kutuu‑da ve'e Taa‑da u? —kuu‑ia, xia'an‑ia.
42002050	Ña n‑ka kutnuni ini tadɨdɨ‑ia nakuenda xa daa n‑ja'an‑ia.
42002051	N‑xiko‑ia xi'in‑s, te n‑ka naxee‑s xi'in‑ia Nazaret. N‑xo jandixa‑ia xa n‑ka xo ta'u tniu tadɨ'ɨ‑ia nuu‑ia. N‑xo na'a dɨ'ɨ‑ia ntdaa xa n‑kuu.
42002052	Vax kue'nu‑ia, te va'a xani ini‑ia. N‑chindee n‑chituu ña'a Ianyuux, te n‑ka tna ini ña'a ñayiu.
42003001	Tiempu ijan n‑kuu uxi koon kuia taxnuni Tiberio César. Daa n‑taxnuni Poncio Pilato distrito Judea, te n‑taxnuni Herodes distrito Galilea, te n‑taxnuni ñani Herodes, se nani Slipe distrito Iturea xi'in nuu nani Traconite, te Lisanias n‑taxnuni distrito Abilinia.
42003002	Dutu taxnuni ka n‑ka kuu Anás xi'in Caifás. Tiempu daa n‑ja'an Ianyuux nuu Sua, se kuu da'ya yɨɨ Zacarías. N‑xo tuu‑s nuu ñatu nga juun dau, te ñayo io.
42003003	N‑xe'en‑s ntdaa ñuu kuechi xndatuu yu'u ndute xika De'va Jordán xa n‑xo ja'an‑s nuu ñayiu ijan xa na natu ini‑i xa n‑ka kida‑i kuechi te na juendute‑i xa na taxkanu ini Ianyuux xa n‑ka kida‑i.
42003004	N‑ja'an‑s nuu ñayiu ná n‑chidotnuni Isaías, se n‑xo ja'an tnu'u Ianyuux nuu ñayiu. Du'a n‑ja'an Isaías: Xee kana ɨɨn se kutuu nuu ñatu nga juun dau, te ñayo io: “Kada tu'a‑n mee‑n ɨɨn ɨɨn‑n na kua'a na xe ini‑n Ianyuux, Ia kuu Xto'o‑ro. Kuenda kɨu ichi ka kuu‑n. Ndadandaa‑n ichi jan.
42003005	Nadachitu‑n de'va, ndada ndaa‑n yuku xi'in tnduu. Ndine'e ndaa‑n ichi. Ndada ndaa‑n nuu kui'a kaa.
42003006	Te jini ntdaa ñayiu Ia dananita'u ña'a”, kuu‑s, xia'an‑s.
42003007	Kue'e ñayiu n‑ka xo xe'en nuu Sua xa dajuendute ña'a‑s. N‑xo ja'an‑s nuu‑i: —Da'ya Kui'na ka kuu‑n. ¿Jundu n‑kachitnu'u ña'a xa kaku koio‑n nuu Ianyuux? ¿Ka kachi ini‑n xa ma kiti ini‑ia nuu‑n na kixi‑ia u? ¿Jundu n‑kachitnu'u ña'a xa ma ndadandaa‑ia kuechi‑n?
42003008	Nux xandaa xakuiti n‑ka natu ini‑n xa n‑ka kida‑n kuechi, kada koio xava'a. Maxku ku ja'an koio‑n: “Ndandɨ'ɨ‑ro nuu Ianyuux chi da'ya dana Abraham ka kuu‑ro”, chi ru'u ja'an xa kua'a Ianyuux xa kada‑ia xa yuú ya'a nduu da'ya dana Abraham.
42003009	Ka kuu‑n kuenda kɨu yutnu ta'nde xa xá katuu kaa xe'e‑tnu. Ntdaa yutnu ñatu juun xavidi va'a, ta'nde‑tnu, te keé‑tnu nuu nu'u koko.
42003010	Te n‑ka xo xijan tnu'u ñayiu Sua: —Nux du'a ya'a, ¿nax io xa kada koio‑da?
42003011	Te n‑xo xia'an Sua nuu‑i: —Nux xneva'a‑n uu du'nu, juña'a koio ɨɨn ñayiu ñatu du'nu io. Dani nux xneva'a kue'e‑n xa kaxi‑n, juña'a koio ñayiu ña tuu nax kaxi io.
42003012	Se ka xijan tvini nandajan gobierno, n‑ka xee‑s xa dajuendute ña'a Sua, te n‑ka ja'an‑s nuu‑s: —Maestru, ¿nax io xa kada koio‑da?
42003013	Te xia'an Sua nuu‑s: —Maxku kajan‑n kue'e tvini nuu ñayiu; kajan koio‑n nani ta'u tniu se ka taxnuni.
42003014	Dɨuni n‑ka xee soldado nuu‑s. N‑ka ja'an‑s: —¿Nax io xa kada koio‑da? Te xia'an‑s: —Maxku tnɨɨ koio‑n ñayiu xa taxjuexa‑i tvini. Maxku tekuechi‑n ñayiu kuechi neñuu xa ni'i koio‑n tvini. Kajan koio tvini ñayiu nani ta'u tniu gobierno, te ndoo koio‑n xi'in tvini kuu ya'u‑n; maxku kukajan ini koio ka‑n tvini.
42003015	N‑xo ñu ini ñayiu jan xa kixi se n‑xia'an Ianyuux tnu'u‑ia xa kixi‑s, te ñayo‑i n‑xini nuu ndaa xa Sua kuu Cristu a ña'a.
42003016	Xijan kuu xa du'a xia'an Sua nuu‑i: —Ru'u, dajuendute ña'a, te Ia kixi kada xa keé ña'a Espíritu Ianyuux, te ndadandaa‑ia kuechi‑n. Taxnuni ka‑ia dada ru'u. Ñatu natau xa junukuechi‑r nuu‑ia, ni xa nandaxi‑r correa ndixa‑ia chi se dakuu nga kuu‑r.
42003017	Kuenda kɨu ɨɨn se ne'e pala‑s xa dandechi‑s trɨu‑s kuu‑ia. Kuenda kɨu trɨu jan kuu ñayiu. Se ijan nataxtna'a‑s trɨu‑s, te chi'i‑s ɨɨn ve'e, te teñu'u‑s paja nuu nu'u koko nɨkava nɨkuita —kuu Sua, xia'an‑s.
42003018	Yo kue'e ka xa n‑dakua'a Sua ñayiu na n‑ja'an‑s tnu'u Ianyuux nuu ñayiu. Ɨɨn xandaa kuu xa n‑xo ja'an‑s.
42003019	Dɨuni n‑ja'an do'o‑s se taxnuni nani Herodes chi n‑xeka‑s ñadɨ'ɨ ñani‑s. Herodías nani‑ña. Dɨuni n‑kanandee‑s‑sɨ chi kue'e ka kuechi n‑kida‑s.
42003020	N‑xe xee ka kuechi Herodes jan chi n‑chindi'u‑s Sua vekaa.
42003021	Na ta chindi'u ka Herodes Sua, n‑dajuendute Sua ñayiu. Dɨuni n‑dajuendute‑s Jesús. Nɨni xijan ta'u‑ia nuu Ianyuux n‑najaan andɨu,
42003022	te n‑juun Espíritu Ianyuux dɨkɨ‑ia. Data n‑nduu‑ia. Nde andɨu n‑ja'an Ianyuux nuu Jesús: —Da'ya Yɨɨ Mani‑r kuu ña'a. Vichi tna ini‑r xa kida‑n —kuu‑ia, xia'an‑ia.
42003023	N‑kixe'e Jesús xa kada‑ia tniu Ianyuux. Io‑ia naxa oko uxi kuia daa. N‑xo xani ini ñayiu xa kuu‑ia da'ya yɨɨ José. José n‑kuu da'ya Elí.
42003024	Elí n‑kuu da'ya Matat. Matat n‑kuu da'ya Leví. Leví n‑kuu da'ya Melqui. Melqui n‑kuu da'ya Jana. Jana n‑kuu da'ya José.
42003025	José n‑kuu da'ya Matatías. Matatías n‑kuu da'ya Amós. Amós n‑kuu da'ya Nahúm. Nahúm n‑kuu da'ya Esli. Esli n‑kuu da'ya Nagai.
42003026	Nagai n‑kuu da'ya Maat. Maat n‑kuu da'ya Matatías. Matatías n‑kuu da'ya Semei. Semei n‑kuu da'ya José. José n‑kuu da'ya Judá.
42003027	Judá n‑kuu da'ya Joana. Joana n‑kuu da'ya Resa. Resa n‑kuu da'ya Zorobabel. Zorobabel n‑kuu da'ya Salatiel. Salatiel n‑kuu da'ya Neri.
42003028	Neri n‑kuu da'ya Melqui. Melqui n‑kuu da'ya Adi. Adi n‑kuu da'ya Cosam. Cosam n‑kuu da'ya Elmodam. Elmodam n‑kuu da'ya Er.
42003029	Er n‑kuu da'ya Josué. Josué n‑kuu da'ya Eliezer. Eliezer n‑kuu da'ya Jorim. Jorim n‑kuu da'ya Matat.
42003030	Matat n‑kuu da'ya Leví. Leví n‑kuu da'ya Simeón. Simeón n‑kuu da'ya Judá. Judá n‑kuu da'ya José. José n‑kuu da'ya Jonán. Jonán n‑kuu da'ya Eliaquim.
42003031	Eliaquim n‑kuu da'ya Melea. Melea n‑kuu da'ya Mainán. Mainán n‑kuu da'ya Matata. Matata n‑kuu da'ya Natán.
42003032	Natán n‑kuu da'ya David. David n‑kuu da'ya Isaí. Isaí n‑kuu da'ya Obed. Obed n‑kuu da'ya Booz. Booz n‑kuu da'ya Salmón. Salmón n‑kuu da'ya Naasón.
42003033	Naasón n‑kuu da'ya Aminadab. Aminadab n‑kuu da'ya Aram. Aram n‑kuu da'ya Esrom. Esrom n‑kuu da'ya Fares. Fares n‑kuu da'ya Judá.
42003034	Judá n‑kuu da'ya Jacob. Jacob n‑kuu da'ya Isaac. Isaac n‑kuu da'ya Abraham. Abraham n‑kuu da'ya Taré. Taré n‑kuu da'ya Nacor.
42003035	Nacor n‑kuu da'ya Serug. Serug n‑kuu da'ya Ragau. Ragau n‑kuu da'ya Peleg. Peleg n‑kuu da'ya Heber. Heber n‑kuu da'ya Sala.
42003036	Sala n‑kuu da'ya Cainán. Cainán n‑kuu da'ya Arfaxad. Arfaxad n‑kuu da'ya Sem. Sem n‑kuu da'ya Noé. Noé n‑kuu da'ya Lamec.
42003037	Lamec n‑kuu da'ya Matusalén. Matusalén n‑kuu da'ya Enoc. Enoc n‑kuu da'ya Jared. Jared n‑kuu da'ya Mahalaleel. Mahalaleel n‑kuu da'ya Cainán.
42003038	Cainán n‑kuu da'ya Enós. Enós n‑kuu da'ya Set. Set n‑kuu da'ya Adán. Adán n‑kuu da'ya Ianyuux chi n‑kidava'a‑ia‑s.
42004001	N‑keé Espíritu Ianyuux Jesús nuu n‑nane‑ia nuu ndute xika De'va Jordán, te n‑ja'an Espíritu Ianyuux nuu‑ia xa na jɨ'ɨn‑ia nuu ñatu nga juun dau, te ñayo io.
42004002	Ijan n‑xo tuu‑ia uu diko kɨu. Ntdaa kɨu ijan n‑kuu Kui'na xa daja'an ña'a‑i xa kada‑ia kuechi. Ni ɨɨn xa ña tuu nax n‑xaxi‑ia uu diko kɨu ijan. Ijan dada yo n‑kojon‑ia.
42004003	N‑ja'an Kui'na nuu‑ia: —Nux ndaa xa Da'ya Yɨɨ Ianyuux kuu‑n juña'a yuú ya'a na nduu‑i tila.
42004004	Te n‑ja'an Jesús nuu‑i: —Yodotnuni tnu'u Ianyuux xa: “Ñadu diko ni xa kaxi koio ñayiu kundito‑i.”
42004005	Ijan te ndeka ña'a Kui'na jua'an ɨɨn nuu dujun, te nuni'no ni n‑dande'a ña'a‑i ntdaa ñuu ñuñayiu nuu ka taxnuni se ka taxnuni.
42004006	Te xia'an‑i nuu‑ia: —Ntdanditu'u xa'a taxi‑r, te tetutniu ña'a‑r xa taxnuni‑n ntdanditu'u ñuñayiu ya'a. Ndadaka'nu ña'a ñayiu ya mee‑n chi mee‑r n‑taxi Ianyuux ntdaa xa'a, te ñayiu kuu ini mee‑r juña'a‑r.
42004007	Nux njuiin xiti‑n nuu‑r te nakuetu‑n nuu‑r, te xaxii‑n kuu ntdanditu'u xa'a.
42004008	Xia'an Jesús nuu‑i: —Yodotnuni tnu'u Ianyuux xa: “Nuu Ianyuux, Ia kuu Xto'o‑ro, njuiin xiti koio, te nakuetu koio. Nuu mee ni‑ia junukuechi koio.”
42004009	Dɨuni ndeka ña'a Kui'na jua'an xa jandodo ña'a‑i nuu dujun ka dɨkɨ veñu'u Jerusalén. Te xia'an‑i nuu‑ia: —Nux ndaa xa Da'ya Yɨɨ Ianyuux kuu‑n, jungava nde nuu ñu'u jan
42004010	chi yodotnuni tnu'u Ianyuux xa: “Ta'u tniu Ianyuux nuu ángel, ia ka xinokuechi nuu‑ia, xa junuu ña'a‑ia.”
42004011	Dɨuni yodotnuni tnu'u‑ia: “Junuu ña'a koio‑ia xa na ña'a tnukue'e xe'e‑n nuu yuú” —kuu Kui'na, n‑xia'an‑i.
42004012	Te xia'an Jesús nuu‑i: —Dɨuni yodotnuni tnu'u‑ia: “Maxku kototnuni‑n Ianyuux, Ia kuu Xto'o‑ro.”
42004013	Nu n‑ya'a xa n‑xitotnuni Kui'na Jesús, te n‑dandoo ña'a‑i, te ña n‑naxee ka‑i nde kɨu n‑ngondita‑i ɨnka vuelta.
42004014	Ñu'u Espíritu Ianyuux Jesús, te n‑kua'a‑ia xa kada‑ia tniu‑ia. N‑xiko‑ia juan ndixi distrito Galilea. Yo n‑ka xo najani ñayiu Galilea xa n‑kida‑ia.
42004015	N‑xo dakua'a‑ia ñayiu Israel xiti veñu'u kuechi‑i, te n‑ka xo najuen tnu'u‑i‑ia.
42004016	N‑xiko‑ia, n‑naxee‑ia Nazaret, ñuteyu‑ia. Nani n‑xo xe'en‑ia veñu'u kuechi ntna'a sabado nuu n‑xo tuu‑ia, dani n‑xo xe'en‑ia veñu'u luchi ñuu‑ia. N‑xee ntuku kɨu sabado, te jua'an‑ia veñu'u luchi jan, te n‑nukoo‑ia. Ijan dada n‑ndojuiin‑ia xa ka'u ndodo‑ia tnu'u Ianyuux yodotnuni nuu ñayiu xyuku ijan,
42004017	te n‑xia'an se xko kida veñu'u tutu tuni'no n‑kidava'a Isaías, se n‑ja'an tnu'u Ianyuux nuu ñayiu. N‑nandɨka‑ia tutu jan, te nu n‑nani'i‑ia tnu'u ka'u‑ia, n‑ka'u ndodo‑ia nuu ñayiu xyuku ijan:
42004018	N‑tetutniu ña'a Espíritu Ianyuux xa ja'an‑r tnu'u‑ia nuu ñayiu ka kunda'u. Ɨɨn xava'a kuu xa ja'an‑r nuu‑i. Ñu'u ña'a Espíritu‑ia. N‑tunda'a ña'a‑ia xa ja'an‑r nuu ñayiu xyɨndi'u nax kada koio‑i xa yaa‑i. N‑tunda'a ña'a‑ia xa ndadava'a‑r ñayiu kuaa na kua'a na nukonde'a‑i. N‑tunda'a ña'a‑ia xa kada‑r xa yaa ñayiu nuu ñayiu kida u'u ña'a.
42004019	N‑tunda'a ña'a‑ia xa ja'an‑r xa n‑xee kɨu n‑xantuu Ianyuux xa kada‑ia ɨɨn xa kada‑ia.
42004020	Ijan dada n‑natuni'no‑ia tutu jan, te n‑najuña'a‑ia se xko kida veñu'u, te n‑nukoo‑ia. N‑ka nukonde'a ña'a ntdanditu'u ñayiu xyuku veñu'u luchi jan.
42004021	Te n‑kixe'e‑ia xa ja'an‑ia: —Vitna kuu xa n‑xetna'a tnu'u Ianyuux yodotnuni, te n‑ka xo nini‑n —kuu‑ia, xia'an‑ia.
42004022	N‑ka kutnuni ini ñayiu n‑ka teku tnu'u n‑ja'an‑ia xa tnu'u vii tnu'u va'a n‑ja'an‑ia. Dɨuni n‑ka kutnuni ini‑i xa ɨɨn xava'a kuu. N‑ka xia'an tna'a‑i: —¿Ñadu se ya'a kuu da'ya yɨɨ José a?
42004023	Te xia'an Jesús nuu ñayiu jan: —Vaa kachi koio‑n nuu‑r: “Na ja'an‑r tnu'u ya'a: Nani dakua'a‑n ɨnka ñayiu, dani dakua'a‑n ñayiu ya'a.” Te vaa dɨuni kachi‑n nuu‑r: “Nani n‑kida‑n ñuu Capernaum, dani ndoñu'u xa kada‑n ñuteyu‑n chi n‑ka teku‑r xa n‑kida‑n ijan.”
42004024	Xandaa xakuiti xa se ja'an tnu'u Ianyuux nuu ñayiu, ñayo ñayiu ñuteyu‑s xe ini ña'a.
42004025	Na n‑xo tuu Elías nación Israel ya, daa n‑ndii uni yodo kuia, te n‑kixi tnama nde'e nitu'u nación ya. Kue'e ñadɨ'ɨ n‑ka xi'í yɨɨ n‑xio daa.
42004026	Ña n‑tunda'a Ianyuux Elías nuu ɨɨn ñá ya'a chi n‑tunda'a‑ia Elías nuu ɨɨn ñadɨ'ɨ n‑xi'í yɨɨ ñuu nani Sarepta, distrito Sidón.
42004027	Dɨuni n‑xio kue'e ñayiu tna'a kue'e te'yu ñɨɨ nación Israel ya na n‑xo tuu Eliseo, se n‑ja'an tnu'u Ianyuux nuu ñayiu. Ñayo‑i n‑ndva'a. Mee ni Naamán, se nación Siria n‑ndva'a.
42004028	Yo n‑ka kiti ini ñayiu xyuku veñu'u luchi jan xa n‑ka teku‑i tnu'u ijan,
42004029	te n‑ka ndojuiin‑i, te n‑ka kine'e ña'a‑i yu'u ñuu jan. Xndeka ña'a‑i jua'an ɨɨn dɨkɨ yuku nuu katuu ñuu‑i xa dajungava ña'a koio‑i,
42004030	ko n‑ya'a‑ia me'ñu‑i ntdaa‑i, te n‑kee‑ia.
42004031	Juan nu'u‑ia Capernaum. Capernaum kuu ɨnka ñuu katuu distrito Galilea. Ntna'a sabado n‑dakua'a‑ia ñayiu veñu'u luchi ñuu ijan.
42004032	N‑ka yu'u ñayiu n‑ka teku xa n‑ja'an‑ia jan, te n‑kunuu tnu'u‑ia chi n‑ka kutnuni ini‑i xa n‑tunda'a ña'a Ianyuux.
42004033	Veñu'u luchi jan tuu ɨɨn se ñu'u ña'a xaloko, te xee n‑kana‑s. Xia'an‑s nuu Jesús:
42004034	—Dito, ¿nax juun ña'a‑n? ¿Vaxi‑n xa danaa ña'a‑n a? Xini‑da jundu kuu‑n. Da'ya Yɨɨ Ianyuux kuu‑n.
42004035	Te n‑kudeen Jesús nuu xaloko ñu'u anu se ijan. Xia'an‑ia: —Kadɨ yu'u‑n. Ta kee anu‑s —kuu‑ia, xia'an‑ia nuu‑i. Te n‑dajane xaloko jan se ijan me'ñu ñayiu xyuku ijan. N‑ndua‑s, ko ña tuu nax n‑kuu‑s, te n‑kee xaloko jan anu‑s.
42004036	Te yo nde'e n‑ka yu'u ntdaa ñayiu xyuku jan. Xia'an tna'a‑i: —Ñayo n‑xani ini xa du'a kada ɨɨn se ya'a xa ta'u tniu‑s nuu xaloko, te kee‑i.
42004037	Te n‑ka teku ntdaa ñayiu io nɨkaduku Capernaum xa'a.
42004038	N‑kee‑ia veñu'u luchi jan, te jua'an‑ia ve'e Simón. Tna'a didido Simón ka'ni nde'e, te n‑ka ja'an ñayiu xyuku ijan nuu‑ia xa na ndadava'a ña'a‑ia.
42004039	N‑xe juiin ndeyu‑ia nuu kaa‑ña, te n‑kudeen‑ia nuu ka'ni nde'e ñu'u ña'a, te n‑ndiko ña'a ka'ni. Hora ijan ni n‑ndokoo‑ña, te n‑xia'an‑ña xa n‑xaxi ñayiu xyuku ijan.
42004040	Nɨni juan keé ngandii, xndeka ñayiu ñuu ijan ñayiu ka tna'a nudɨɨn kue'e n‑ka xee nuu‑ia. N‑xajan ndodo‑ia nda'a‑ia‑i, te n‑ndadava'a‑ia‑i ntdaa‑i.
42004041	Dɨuni n‑ka kee ña'a kue'e xaloko. Xee ka kana‑i. Ka xia'an‑i nuu‑ia: —Mee‑n kuu Da'ya Yɨɨ Ianyuux. Te n‑kudeen‑ia nuu‑i. Xaxe'e xa na'a mee‑ia xa xna'a xaloko jan xa mee‑ia kuu Cristu, n‑ta'u tniu‑ia xa maxku ja'an koio‑i xijan.
42004042	N‑tuu kɨu kuu uu, te n‑kee‑ia. Jua'an‑ia ɨɨn nuu ñatu nga juun dau, te ñayo io. N‑ka nanduku ña'a ñayiu, te n‑ka nani'i ña'a‑i. N‑ka juini‑i xa na ndoo ka‑ia ijan, te maxku ndee ni‑ia.
42004043	N‑ja'an‑ia nuu‑i: —Io xa jɨ'ɨn‑r ɨnka ntuku ñuu xa ja'an‑r nuu ñayiu ijan nax io xa kada‑i xa kɨu tna'a‑i nuu ñayiu ka jandixa xa taxnuni Ianyuux nuu‑i. Xaxe'e xa'a n‑tunda'a ña'a‑ia xa vaxi‑r —kuu‑ia, xia'an‑ia.
42004044	Daa ni n‑dakua'a na'i ka‑ia ñayiu n‑ka xo nataka xiti veñu'u kuechi Israel.
42005001	N‑xika kɨu, te jua'an‑ia yu'u laguna ka'nu nani Genesaret. Ka data'i ña'a ñayiu xyuku nuu nujuiin‑ia xaxe'e xa ka kuu‑i xa kunini koio‑i tnu'u Ianyuux ja'an‑ia.
42005002	Te n‑xini‑ia uu barcu kuechi xtuu yatni yu'u ndute xi'in se ka tava chaka ka najini ñunu chaka‑s.
42005003	N‑keé Jesús ɨɨn barcu jan. Barcu kuu barcu Simón. N‑ja'an Jesús nuu Simón xa na dakaka‑s barcu nuu kaa kunu ka ndute ita'u. Nu n‑dakaka‑s barcu, n‑nukoo Jesús xiti barcu, te n‑dakua'a‑ia ntdaa ñayiu xyuku yu'u ndute.
42005004	Nu n‑ya'a xa n‑dakua'a Jesús ñayiu, te xia'an‑ia nuu Simón: —Kandeka barcu‑n jua'an nuu kunu ka kaa ndute, te dakeé‑n ñunu chaka xa tava‑n‑tɨ.
42005005	Te n‑ja'an Simón: —Maestru, niniu n‑ka dakeé‑da ñunu‑tɨ, ko ni ɨɨn‑t ña n‑ka tava‑da. Juini ñayo‑da n‑ka tava‑tɨ, ko nux daa juini‑n, na dakeé ntuku‑da.
42005006	N‑ka kida‑s ná n‑ja'an‑ia te n‑ka keé kue'e chaka ñunu jan. Te n‑kixe'e ndata ñunu jua'an.
42005007	Te n‑ka xaxa nda'a‑s nuu dava ka se xnetna'a xi'in‑s xñutuu ɨnka barcu xa na xee koio‑s xa na chindee tna'a‑s. Te n‑ka xee‑s ijan. N‑ka dachitu‑s ntdaa‑s nduu barcu jan chaka. Xaku nga nduxi barcu jan nuu ndute.
42005008	N‑xini Simón Pedru xijan, te n‑xe juiin xiti‑s nuu Jesús. Xia'an‑s: —Jua'an‑n, Dito, chi se kida kuechi kuu‑da.
42005009	N‑ka yu'u Simón xi'in se xndeka tna'a xi'in‑s xaxe'e xa vichi kue'e chaka n‑ka tava‑s.
42005010	Se xndeka tna'a xi'in Simón xa ka tava‑s chaka kuu Jacobo xi'in Sua, se ka kuu da'ya yɨɨ Zebedeo. Te xia'an Jesús nuu Simón: —Maxku ku yu'u‑n. Vitna kixe'e‑n xa dataka‑n ñayiu. Nani dataka‑n chaka xi'in ñunu‑n, dani dataka‑n ñayiu.
42005011	N‑ka dakaka‑s barcu‑s, te n‑ka ndinexio‑s yu'u ndute. N‑ka dandoo‑s ndatniu‑s, te n‑ka xe kuitandijun‑s Jesús.
42005012	Nu n‑xika kɨu, te jua'an Jesús ɨnka ñuu distrito Galilea. Ijan tuu ɨɨn se tna'a kue'e te'yu ñɨɨ. N‑xini‑s‑ia, te n‑xe juiin xiti‑s nuu‑ia, te n‑xijan ta'u‑s. Te xia'an‑s: —¿Vatuka ndadava'a ña'a‑n a? Dito. Ndadava'a ña'a‑n chi n‑kida Ianyuux xa ndadava'a‑n ñayiu.
42005013	N‑dakaa‑ia nda'a‑ia, te n‑tenee‑ia nda'a‑ia‑s, te n‑ja'an‑ia nuu‑s: —Vatuka, te na ndva'a‑n. Danaa n‑ndva'a‑s.
42005014	N‑ja'an‑ia nuu‑s xa mee ni‑s na kuna'a xijan. Te xia'an ntuku‑ia‑s: —Juan dande'a dutu ñɨɨ‑n xa na jini‑s xa n‑ndva'a‑n. Juña'a‑n‑sɨ ɨɨn xa na doko‑s nuu altar ná io ley n‑chidotnuni Moisés na kua'a na jini‑s xa mee‑r n‑ndadava'a ña'a —kuu Jesús, xia'an‑ia.
42005015	N‑xitendodo xa n‑kida Jesús jua'an, te kue'e ñayiu n‑ka xo taka xa kunini koio‑i tnu'u‑ia, te n‑xo ndadava'a‑ia ñayiu ka ku'u,
42005016	ko kue'e vuelta ñayo‑ia n‑xo tuu chi n‑xo xe'en‑ia xa kajan ta'u‑ia nuu Ianyuux nuu ñatu nga juun dau te ñayo io.
42005017	Nu n‑xika kɨu, n‑ka xee se fariseu xi'in se ka dakua'a ñayiu xa n‑chidotnuni Moisés nuu dakua'a Jesús ñayiu. Se distrito Galilea xi'in distrito Judea ka kuu‑s. Dava‑s ka kuu se Jerusalén. Kɨu ijan n‑kida Ianyuux xa n‑kua'a Jesús xa ndadava'a‑ia ñayiu ka ku'u, te n‑ka xe'en‑i nuu‑ia.
42005018	Daa xndeka‑s ɨɨn se kaa nuu xito n‑xi'í nduu xe'e n‑ka xee nuu tuu‑ia. N‑ka nduku ini‑s xa kɨu koio‑s xi'in se ku'u jan ve'e nuu tuu‑ia xa kajan tuu‑s‑sɨ nuu‑ia,
42005019	ko ña n‑kua'a xa kɨu koio‑s do ye'e jan chi yo chitu ñayiu xiti ve'e jan, te n‑ka xe kaa‑s dɨkɨ ve'e jan. N‑ka dita ndee‑s teja te n‑ka dajuun‑s se ku'u jan nuu Jesús me'ñu ñayiu xyuku ijan.
42005020	N‑xini‑ia xa ka kukanu ini‑s Ianyuux, te n‑ja'an‑ia nuu se ku'u jan: —N‑taxkanu ini‑r kuechi n‑kida‑n.
42005021	Xaxe'e xa du'a n‑ja'an‑ia n‑ka nukuita se ka tu'a va'a tnu'u n‑chidotnuni Moisés xi'in se ka kuu se fariseu ka ndatnu'u‑s. N‑ka xani ini‑s: “¿Ndee se kuu se ya'a xa dadavatna'a‑s xi'in Ianyuux? Ñayo ñayiu taxkanu ini xa n‑ka kida‑ro kuechi; mee dii Ianyuux.”
42005022	N‑kutnuni ini Jesús nax n‑ka ndatnu'u‑s, te xia'an‑ia nuu‑s: —¿Nakuenda daa ka xani ini‑n? ¿Nax ka kachi‑n?
42005023	Ka xini‑n xa ndva'a se ya'a nux na ja'an‑r: “Ndokoo. Kaka”, ko ñatu ka jandixa‑n xa taxkanu ini‑r kuechi n‑kida‑s.
42005024	Kuna'a koio xa mee‑r, Ia kuu ñayiu, taxkanu ini kuechi n‑ka kida ñayiu. Te xia'an‑ia nuu se n‑xi'i xe'e: —Ndokoo. Ndone'e xito‑n, doo‑n, te juan nu'u‑n ve'e‑n.
42005025	Hora ijan ni n‑ndokoo‑s me'ñu ñayiu xyuku ijan. N‑ndone'e‑s doo‑s, xito‑s, te juan nu'u‑s ve'e‑s. Nɨni xika‑s ichi juan nu'u‑s, n‑nakuetu‑s nuu Ianyuux.
42005026	N‑ka yu'u ntdaa ñayiu xyuku ijan, te dɨuni n‑ka nakuetu koio‑i nuu‑ia. N‑ka yu'u‑i te ka xia'an tna'a‑i: —Ña uun ka xini‑ro xa n‑ka xini‑ro vitna. Ña uun xini‑ro xa du'a kada ɨɨn ñayiu.
42005027	Nu n‑ya'a xijan, jua'an Jesús ɨnka lado. N‑ya'a‑ia nuu nukoo ɨɨn se xijan tvini nandajan gobierno nani Leví. Te n‑ja'an‑ia nuu‑s: —Ne'e, te nkuitandijun ña'a.
42005028	N‑dandoo Leví ntdaa xa yɨnda'a‑s, te n‑xe kuitandijun‑s‑ia.
42005029	Jua'an‑s xi'in‑ia ve'e‑s, te n‑ja'an‑s‑ia xi'in se dakua'a‑ia xa kaxde'ñu koio‑ia ve'e‑s, te kue'e ndeyu n‑kida tu'a‑s. Kue'e se ka xijan tvini nandajan gobierno xi'in dava ka ñayiu n‑ka xee xa kaxde'ñu koio‑i tuku.
42005030	Dɨuni n‑ka xee se fariseu xi'in se ka tu'a va'a tnu'u n‑chidotnuni Moisés te n‑ka jan kuechi‑s. Ka xia'an‑s nuu se dakua'a Jesús: —¿Nakuenda ka xaxi ka xi'i‑n xi'in se ka xijan tvini nandajan gobierno xi'in dava ka ñayiu yo ka kida kuechi?
42005031	Te n‑ja'an Jesús nuu‑s: —Ñayiu io va'a, ña ka ndoñu'u‑i setatna, ko ñayiu ka ku'u, ndoñu'u‑i‑sɨ.
42005032	Ñadu n‑kixee‑r xa ja'an‑r nuu ñayiu va'a xa nkuitandijun ña'a‑i chi n‑kixee‑r xa ja'an‑r nuu ñayiu ka kida kuechi xa na nkuitandijun ña'a‑i, te na natu ini koio‑i xa n‑ka kida‑i —kuu Jesús, xia'an‑ia.
42005033	Ka xia'an ñayiu ka xaxde'ñu ijan nuu Jesús: —Se dakua'a ña'a Sua, tɨtnɨ vuelta xne'e ii‑s. Nɨni xne'e ii‑s, ña ka xaxi‑s, te tɨtnɨ vuelta ka xijan ta'u‑s nuu Ianyuux. Dani ka kida se dakua'a ña'a se fariseu. ¿Nakuenda se dakua'a mee‑n, ka xaxi‑s, ka xi'i‑s, te ñayo‑s ne'e ii?
42005034	Te n‑ja'an Jesús tnu'u kandee. Xia'an‑ia: —Se dakua'a‑r ka kuu na ka kuu se xtuu viko tnunda'a, te mayo ku dada'an xa kaxi koio‑s dita hora xtuu‑s xi'in noviu,
42005035	ko na xee kɨu tnɨɨ ñayiu noviu jan, daa kondite koio‑s chi xaxe'e xa kuko'yo ini‑s.
42005036	Te n‑ja'an‑ia ɨnka tnu'u kandee ya'a. Xia'an‑ia: —Ñayo ñayiu kachi da'ma xee xa dandee‑i da'ma n‑kutu'u chi hora nakate‑i, nandɨyɨ da'ma xee jan, te nataka da'ma n‑kutu'u. Ñatu natau xa ndee da'ma xee da'ma n‑kutu'u. Kuenda kɨu tnu'u ja'an‑r kuu da'ma xee jan.
42005037	Dɨuni ñayo ñayiu dakeé vinu xee bolsa ñɨɨ n‑kutu'u chi ndata vinu xee bolsa jan, te katu ntdantu'u vinu, te ma jiniñu'u ka bolsa ñɨɨ jan.
42005038	Ñayo daa kida chi dakeé‑ro vinu xee bolsa ñɨɨ xee.
42005039	Ñayiu xi'i vinu na'a n‑kuu io, ñayo‑i xi'i vinu xee, chi ja'an‑i: “Adɨ ka vinu na'a n‑kuu io.” Kuenda kɨu tnu'u‑r kuu vinu xee jan —kuu Jesús, xia'an‑ia.
42006001	N‑xee ntuku kɨu sabado, te n‑ya'a Jesús xi'in se dakua'a‑ia ɨɨn nuu ñu'u kaa trɨu. Nɨni n‑ka ya'a‑s n‑ka tnundodo‑s yoko trɨu jan. N‑ka kɨɨn‑s, te n‑ka xaxi‑s.
42006002	N‑ka xini dava se fariseu, te n‑ka ja'an‑s: —¿Nakuenda ka kida‑n xa ña xejoon Ianyuux xa kada‑ro kɨu kuu sabado?
42006003	N‑ja'an Jesús nuu‑s: —¿Nax kuu xa ña ka ka'u‑n xa n‑kida David xi'in se xndeka tna'a xi'in‑s ɨɨn vuelta na ka kojon‑s?
42006004	N‑kɨu‑s veñu'u, te n‑tnɨɨ‑s tila n‑doko dutu nuu Ianyuux. N‑xia'an David se xndeka tna'a xi'in‑s, te n‑ka xaxi‑s ntdaa‑s. Ñatu xejoon Ianyuux xa kaxi koio ɨnka ñayiu tila ijan chi diko ni dutu xejoon‑ia xa kaxi‑s.
42006005	Ru'u, Ia kuu ñayiu, taxnuni‑r nuu ñayiu kɨu kuu sabado, te ta'u tniu‑r nuu‑i —kuu‑ia, xia'an‑ia.
42006006	Ɨnka ntuku kɨu kuu sabado, n‑kɨu‑ia veñu'u, te n‑dakua'a‑ia ñayiu. Ijan tuu ɨɨn se n‑natɨyɨ nda'a kua'a.
42006007	Te n‑ka xitoyu'u ña'a se fariseu xi'in se ka tu'a va'a tnu'u n‑chidotnuni Moisés nu na ndadava'a‑ia ñayiu kɨu kuu sabado chi n‑ka kuu‑s xa tekuechi neñuu‑s‑ia.
42006008	N‑kutnuni ini‑ia xa n‑ka xani ini se ijan. Xijan kuu xa n‑ja'an‑ia nuu se n‑natɨyɨ nda'a: —Ndojuiin‑n, te kunujuiin‑n me'ñu‑s ntdaa‑s. N‑ndojuiin‑s. Te n‑xo nujuiin‑s me'ñu ntdaa se xyuku ijan.
42006009	Te xia'an Jesús nuu se xyuku ijan: —Na kajan tnu'u ña'a‑r ɨɨn xa kajan tnu'u ña'a‑r. ¿Kada‑ro ɨɨn xa va'a a kada‑ro ɨɨn xa ña io va'a kɨu kuu sabado ja'an ley n‑chidotnuni Moisés a? ¿Xejoon ley‑s xa kada‑ro xa kundito na'i ɨɨn ñayiu a xa ka'ni‑ro‑i a?
42006010	N‑nukonde'a Jesús se n‑ka naduku nduu ña'a, te xia'an‑ia nuu se n‑natɨyɨ nda'a: —Nadakaa nda'a‑n. N‑dakaa‑s nda'a‑s, te n‑ndva'a.
42006011	Yo n‑ka kiti ini se xyuku ijan, te n‑ka ndatnu'u‑s nuu naxa kada koio‑s Jesús.
42006012	Nu n‑xika kɨu, te n‑xe kaa‑ia yuku xa kajan ta'u‑ia nuu Ianyuux. Niniu n‑xijan ta'u‑ia.
42006013	Nu n‑tuu, te n‑kana‑ia ñayiu xndijun ña'a. N‑kaxí ni'no‑ia uxi uu seyɨɨ nuu ntdaa ñayiu xyuku ijan. N‑kaxí‑ia‑s, te n‑tunda'a‑ia‑s xa kada koio‑s tniu‑ia.
42006014	N‑kaxí‑ia Simón, se n‑danani‑ia Spedru. N‑kaxí‑ia Ndrixi Simón. N‑kaxí‑ia Jacobo, Sua, Slipe, Stolo,
42006015	Steu, Tomaxi, Jacobo, da'ya yɨɨ Alfeo du. N‑kaxí‑ia Simón, se n‑dandee ña'a ñayiu Zelote.
42006016	N‑kaxí‑ia Judas, da'ya yɨɨ Jacobo xi'in Judas Iscariote. Judas Iscariote ya kuu se n‑kida xa n‑tnɨɨ juxtixia Jesús.
42006017	Te n‑nuu Jesús xi'in‑s, te n‑xee‑ia xi'in‑s nuu ndaa, ɨɨn nuu io yodo. Kue'e xa kue'e ñayiu xndijun ña'a. Dani kue'e ñayiu dijan n‑ka xee xyuku ijan tuku. Xyuku ñayiu Jerusalén. Xyuku ñayiu xndaxio dava ka ñuu distrito xndatuu Judea. Xyuku ñayiu Tiro xi'in ñayiu Sidón. Nduu ñuu ya'a xndatuu yu'u mar.
42006018	N‑ka xee‑i xa kunini koio‑i tnu'u‑ia xi'in xa ndadava'a‑ia‑i kue'e ka tna'a‑i, te n‑ka ndva'a‑i. Dani n‑ka ndva'a ñayiu n‑ñu'u ña'a xaloko.
42006019	N‑juini ntdantu'u ñayiu xyuku ijan xa kaju'un‑i Jesús xa ndva'a‑i chi n‑kida Ianyuux xa kua'a‑ia xa ndadava'a‑ia‑i.
42006020	N‑nukonde'a Jesús ñayiu dakua'a‑ia, te n‑ja'an‑ia nuu‑i: —Mee‑n ñayiu ka xani ini xa ma dananita'u ña'a Ianyuux, naka ta'u‑n chi kɨu tna'a‑n nuu ñayiu taxnuni‑ia nuu‑i.
42006021	ʼNdo'o ñayiu io anu xa kada koio‑n xa juini Ianyuux, naka ta'u‑n chi kada ndɨ'ɨ‑n xijan, te kudɨ ini‑n. ʼMee‑n xa ka kuu‑n ñayiu ka nda'i vitna, naka ta'u‑n chi kueku koio‑n.
42006022	ʼNaka ta'u kuu koio‑n hora na jini u'u ña'a ñayiu. Ma juejoon ka‑i xa kandeka tna'a ka‑n xi'in‑i, te kui'a ja'an ña'a koio‑i. Ja'an koio‑i xa unu loko‑n. Ntdaa xijan kada ña'a‑i xaxe'e ru'u, Ia kuu ñayiu.
42006023	Nux daa na ya'a koio‑n, ta'u kuu koio‑n chi yo kue'e xa io andɨu taxi Ianyuux. Kudɨ ini koio‑n, daa. Du'a kada ña'a koio‑i chi daa n‑ka kida xixitna ñayiu ijan se n‑ka ja'an tnu'u Ianyuux nuu ñayiu.
42006024	ʼKo ndo'o, ñayiu unu kuika, nda'u ya'a koio‑n chi xa n‑ka ni'i‑n xa ka kukajan ini‑n.
42006025	ʼNdo'o, ñayiu io xa kaxi xa ko'o vitna, nda'u ya'a koio‑n chi kojon koio‑n. ʼNdo'o, ñayiu ka xaku vitna, nda'u ya'a koio‑n na xee kɨu chi nda'i koio‑n xaxe'e xa kuko'yo ini‑n.
42006026	ʼNdo'o, ñayiu ka najuen tnu'u ña'a ntdantu'u ñayiu, nda'u ya'a koio‑n chi du'a n‑ka najuen tnu'u xixitna‑n se n‑ka ja'an vete xa kuu‑s se ja'an tnu'u Ianyuux nuu ñayiu.
42006027	ʼMee‑n ñayiu ka teku tnu'u ja'an‑r nuu‑n, maxku jini u'u koio‑n ñayiu kui'a ka kida ña'a; juemani koio‑n‑yɨ.
42006028	Kajan ta'u koio‑n nuu Ianyuux xa ta'u na kuu ñayiu ka ja'an u'u ña'a. Kajan ta'u koio‑n nuu Ianyuux xaxe'e ñayiu ka jan kui'a ña'a.
42006029	Nux na kani ñayiu ɨɨn lado kuñu nuu‑n ngone'e‑n ɨnka lado xa na kani ntuku‑i. Nux na jendee ñayiu doo‑n, maxku nadita‑n, nux jendee‑i du'nu‑n tuku, juña'a na'i‑n na kane'e‑i jɨ'ɨn.
42006030	Dava'a nga xa na kajan ñayiu, juña'a koio‑n. Nux na jendee ñayiu ndatniu‑n, maxku nandajan koio‑n.
42006031	Nuxa juini‑n xa juemani ña'a ñayiu, juemani‑n‑yɨ.
42006032	Nux mee ni ñayiu ka xemani ña'a, ka xemani‑n, ña tna ini Ianyuux xa ka kida‑n chi ntdaa ñayiu du'a ka kida. Nde ñayiu ka kida kue'e kuechi kida xa'a.
42006033	Nux mee ni ñayiu ka kida ña'a xava'a ka kida‑n xava'a, ña tna ini Ianyuux xa ka kida‑n. Ntdaa ñayiu du'a ka kida, nde ñayiu ka kida kue'e kuechi kida xijan.
42006034	Nux diko ni ñayiu ka nataxi, ka xia'an nuu‑n, ña tna ini Ianyuux xa ka kida‑n. Ntdaa ñayiu du'a ka kida, nde ñayiu ka kida kue'e kuechi kida xijan. Ka xia'an nuu ñayiu tvini xi'in xaxii‑i xa na najuña'a nuu ñayiu n‑xia'an nuu‑i ɨnka kɨu.
42006035	Maxku du'a kada koio‑n; juemani koio‑n ñayiu ka xini u'u ña'a. Juña'a nuu koio‑n xa ka xijan nuu‑i, te maxku jun ini‑n xa naje'en koio‑n xa n‑xia'an nuu‑n ñayiu nux ña tuu nax nani'i‑i xa nataxi‑i. Nux du'a na kada koio‑n kue'e xa taxi Ianyuux. Kada koio‑n ná kida Ianyuux, Ia taxnuni ka, chi va'a‑ia nuu ñayiu ña uun ka ja'an xa n‑kuta'u‑i nuu‑ia. Va'a‑ia nuu ñayiu loko.
42006036	Kunda'u ini‑n ñayiu ná kunda'u ini Taa‑ro Ianyuux‑yɨ.
42006037	ʼMaxku jan tnu'u koio‑n ñayiu na kua'a maxku jan tnu'u ña'a‑i. Nux taxkanu ini koio‑n xa n‑kida ña'a ñayiu, taxkanu ini ña'a‑i tuku.
42006038	Juña'a nga‑n ɨɨn xa juña'a nga‑n ñayiu. Nux daa na kada koio‑n, taxi ɨnka ñayiu ɨɨn xa taxi‑i. Diko kuedi ni'no‑i xa taxi‑i, diko kodo yɨɨ yu'u maquila. Nani juña'a koio‑n ñayiu, dani nataxi‑i —kuu Jesús, xia'an‑ia.
42006039	Te n‑ja'an‑ia ɨnka tnu'u kandee: —Ma ndaku ɨɨn se kuaa xa kandeka‑s ɨnka se kuaa jɨ'ɨn ɨɨn nuu jɨ'ɨn‑s chi nduu‑s kekava ɨɨn nua.
42006040	Ñayo ñayiu xyɨ'ɨ xkuela tu'a ka dada maestru‑i. Na daxinokava se xyɨ'ɨ xkuela xa ka'u‑s, dada xee‑s maestru‑s, te ma ya'a nduu ña'a‑s.
42006041	ʼKuenda kɨu yakua luchi lii kaa ni'no nduchi nuu ñayiu xka ndeka tna'a xi'in‑n kuu kuechi luchi ka kida‑i. ¿Nax kuu xa ka chinuu‑n xijan, te ña ka chinuu‑n kuechi na'nu ka kida mee‑n kuenda kɨu tndu'u kaa ni'no nduchi nuu mee‑n?
42006042	¿Nakuenda ka xia'an‑n nuu ñayiu xnetna'a xi'in‑n: “Taxtuu nuu‑n na natava‑r yakua luchi lii kaa ni'no”, te ña ka chinuu‑n tndu'u kaa ni'no nduchi nuu mee‑n? Kuenda kɨu kuechi ka'nu ka kida‑n kuu xijan. Ka kida nga‑n xa va'a‑n. Ki'na nuu natava koio‑n tndu'u kaa ni'no nuu‑n na kua'a kaxi kunde'a koio‑n xa natava‑n yakua luchi kaa ni'no nuu ñayiu.
42006043	ʼYutnu juun xavidi, ñatu juun‑tnu ɨɨn xa ña xiniñu'u. Daa ka kuu ñayiu va'a. Tnunde'a vax te'yu, ñatuka xiniñu'u nde'a juun‑tnu. Daa ka kuu ñayiu loko.
42006044	Ka xini‑n nuu na yutnu kuu‑tnu hora xnde'a‑n xavidi juun‑tnu. Ñatu juun tnutitnu higo. Dani tnuyɨkɨ ñatu juun‑tnu uva.
42006045	Nux va'a‑n, va'a ka ja'an‑n. Nux loko‑n, kui'a ka ja'an‑n. Xa xñu'u anu‑n, xijan ka ja'an‑n.
42006046	ʼ¿Nakuenda ka ja'an‑n xa xto'o‑n kuu ña'a, te ñatu ka jandixa ña'a‑n?
42006047	Na kakune'e‑r ñayiu jandixa ña'a xi'in ñayiu ña jandixa ña'a.
42006048	Ñayiu teku tnu'u‑r te kida‑i xa ja'an‑r jan kuu ná kuu ɨɨn se n‑kidava'a ve'e‑s. Kunu n‑xate‑s, te n‑xajan ndodo‑s cimientu ve'e‑s nuu toto ndɨka yɨ'ɨ nuu ñu'u. N‑juun dau. N‑naneñu ndute xika de'va, te n‑tuxindee‑te xeve'e‑s, ko ñatu n‑tunda'a‑te ve'e jan chi va'a n‑kua'a ve'e‑s.
42006049	Ñayiu teku tnu'u‑r te ña jandixa‑i, kuu‑i ná kuu ɨɨn se n‑kidava'a ve'e nuu ñu'u ni, te ñatu n‑tava‑s cimientu. N‑juun dau. N‑naneñu ndute xika de'va, te n‑tuxindee‑té xeve'e jan, te danaa n‑ndua. Ndondoo ve'e jan junkoio —kuu Jesús, n‑ja'an‑ia.
42007001	Nu n‑ya'a xa n‑ja'an Jesús ntdaa xa'a, te juan nu'u‑ia Capernaum.
42007002	Ijan tuu ɨɨn centurión. Yo ka'u ku'u se kidatniu nuu‑s, diko nga xa kuú‑s. Yo mani n‑juini‑s‑sɨ.
42007003	N‑teku‑s xa ka ndatnu'u ñayiu xa kida Jesús, te n‑tunda'a‑s sexa'nu taxnuni nuu ñayiu Israel xa na kajan ta'u koio‑s nuu‑ia xa na jɨ'ɨn‑ia ve'e‑s xa na ndadava'a‑ia se ku'u jan.
42007004	Nu n‑ka xee‑s nuu Jesús, yo n‑ka xijan ta'u‑s nuu‑ia xa na jɨn ndadava'a‑ia se xinokuechi nuu se kuu centurión jan
42007005	xaxe'e xa mani juini‑s ñayiu Israel xi'in xaxe'e xa tvini mee‑s n‑dakaa‑s veñu'u ñuu‑i.
42007006	Ijan dada jua'an Jesús xi'in‑s ve'e centurión jan. Nu n‑kuyatni Jesús ve'e‑s, te n‑tunda'a‑s se ka xinitna'a xi'in‑s xa jɨn tna'a‑s Jesús. N‑ka ja'an‑s nuu‑ia: —Dito, maxku dakuita‑n tiempo‑n chi kachi centurión: “Ñatu natau xa kixi‑ia ve'e‑r chi ndandɨ'ɨ‑ia.”
42007007	Dɨuni kachi‑s: “Ni ñatu natau xa jɨ'ɨn‑r nuu‑ia. Diko ni na ja'an‑ia xa na ndva'a se xinokuechi nuu‑r, te ndva'a‑s ne.”
42007008	Te n‑ja'an ka‑s xa io ɨnka se taxnuni nuu‑s, te dɨuni taxnuni‑s tuku. Taxnuni‑s nuu se ka kuu soldado. Nux na ja'an‑s nuu ɨɨn‑s xa na jɨ'ɨn‑s ɨɨn nuu jɨ'ɨn‑s te xe'en‑s. Nux na ja'an‑s nuu ɨnka‑s xa xee‑s ve'e‑s te xee‑s. Nux ta'u tniu‑s nuu se xinokuechi nuu‑s xa na kada‑s dava'a nga xa juini‑s, te kida‑s —ka kuu‑s, n‑ka xia'an‑s nuu Jesús.
42007009	Nu n‑teku Jesús tnu'u se ijan n‑yu'u anu‑ia. N‑ngokoo‑ia xa kunde'a‑ia ñayiu xndijun ña'a. Te n‑ja'an‑ia nuu‑i: —Ta uun ka jini‑r ɨɨn ñayiu Israel kukanu ini ña'a ná kukanu ini ña'a se ya'a.
42007010	N‑ka naxee se n‑tunda'a centurión jan ve'e‑s, te n‑ka xini‑s xa n‑ndva'a se xinokuechi jan.
42007011	Kɨu kuu uu jua'an Jesús xi'in ñayiu dakua'a‑ia Naín. Dɨuni xndijun ña'a kue'e ka ñayiu jua'an.
42007012	Nu n‑kuyatni Jesús xi'in ñayiu jan ye'e ñuu jan, n‑xe juntna'a‑ia xi'in ñayiu juan kuxi koio ndɨyɨ. N‑ndoo mee n‑ndoo ɨɨn dɨ'ɨ ndɨyɨ jan chi dɨuni n‑xi'í yɨɨ‑ña. Idii ni da'ya‑ña daa n‑xio, te n‑xi'í‑s. Yo kue'e ñayiu xndeka tna'a xi'in‑ña jua'an koio.
42007013	N‑kunda'u ini Jesús, Ia kuu Xto'o‑ro, ña ijan, te n‑ja'an‑ia nuu‑ña: —Maxku ku nda'i‑n.
42007014	N‑xe nde'e‑ia xatnu ndɨyɨ jan, te n‑xajan ndodo‑ia nda'a‑ia xatnu jan. N‑ka nujuiin se xndido ndɨyɨ jan. Te n‑ja'an‑ia nuu ndɨyɨ jan: —Ndokoo, Lungo.
42007015	N‑ndokoo se n‑kuu ndɨyɨ jan, te n‑naja'an‑s. N‑xani Jesús‑sɨ nuu dɨ'ɨ‑s, te n‑nakueka ña'a‑ña.
42007016	Nu n‑xini ñayiu xyuku ijan xa du'a n‑kida‑ia n‑ka yu'u‑i, te n‑ka nakuetu‑i nuu Ianyuux. Ka xia'an tna'a‑i: —N‑kixee se tu'a va'a xa ja'an‑s tnu'u Ianyuux nuu‑ro. N‑kixee Ianyuux xa chindee ña'a‑ia.
42007017	Te ntdanditu'u Judea xi'in ñuu xndatuu nɨkanduu Judea jan n‑ka teku ñayiu xa n‑kida Jesús.
42007018	Ntdaa xa'a n‑ka najani se dakua'a ña'a Sua nuu‑s. Xaxe'e xijan n‑kana‑s uu‑s.
42007019	Te n‑tunda'a‑s‑sɨ nuu Jesús, Ia kuu Xto'o‑ro, xa kajan tnu'u koio‑s‑ia. Du'a xia'an Sua xa na juña'a koio‑s‑ia: “¿Dɨu ndixi kuu se n‑ja'an Ianyuux xa kixi‑n te kundetu koio‑da‑s a ɨnka‑s a?”
42007020	Nu n‑ka xee se ijan nuu Jesús, te ka xia'an‑s nuu‑ia: —Sua Bautista n‑tunda'a ña'a xa vaxi‑da. Ɨɨn xa juini‑s xa kajan tnu'u ña'a‑da. Ja'an‑s: “¿Dɨu ndixi kuu se n‑ja'an Ianyuux xa kixi‑s te kundetu‑da‑s a ɨnka‑s a?”
42007021	Hora ijan ni n‑ndadava'a ka‑ia kue'e ñayiu ka ku'u. Nudɨɨn kue'e n‑ka tna'a‑i. N‑ndadava'a‑ia ñayiu xñu'u ña'a xaloko. N‑ndadava'a‑ia kue'e ñayiu kuaa.
42007022	Te n‑ja'an‑ia nuu se n‑tunda'a Sua: —Juan nu'u koio, te najani‑n nuu Sua xa n‑ka xini‑n xi'in xa n‑ka teku‑n. Juña'a koio‑n xa xnde'a ñayiu kuaa n‑ka kaku. Ka ndva'a xe'e ñayiu yakua. N‑ka ndva'a ñayiu n‑te'yu ñɨɨ. Ka teku ñayiu do'o n‑kaku. N‑ka nandoto dava ñayiu n‑xi'í. Te ja'an‑r nuu ñayiu ka kunda'u nax io xa kada‑i xa nanita'u‑i. Ɨɨn xava'a kuu.
42007023	Naka ta'u kuu ñayiu ña ka dangondita ña'a juini ñatu kida‑r xa xñu ini‑i xa kada‑r, te xndijun ña'a na'i‑i —kuu Jesús, n‑xia'an‑ia nuu se n‑tunda'a ña'a Sua.
42007024	Nu n‑ka ndee se n‑tunda'a ña'a Sua, te n‑kixe'e Jesús xa kakune'e‑ia Sua. Xia'an‑ia nuu ñayiu xyuku ijan: —¿Nax n‑ka xe nde'a‑n nuu ñatu nga juun dau te ñayo io? Ñatu n‑ka xe nde'a‑n ɨɨn se kuu ná kuu tnu ite xa jua'an vaxi‑tnu hora kane tachi xa kava uu kava uni anu‑s.
42007025	Ñadu se ni'no da'ma va'a te vita n‑ka xe nde'a‑n chi se ndixnda'u ndixkee n‑ka xe nde'a‑n. Se xni'no da'ma va'a te ya'u, xndaxio‑s ve'e se taxnuni te xneva'a‑s ndatniu yo ya'u.
42007026	Se ja'an tnu'u Ianyuux nuu ñayiu n‑ka xe nde'a‑n. Xa ndaa xa ndandɨ'ɨ ka Sua dada dava ka se n‑ka ja'an tnu'u Ianyuux nuu ñayiu.
42007027	Sua kuu se n‑kakune'e ña'a se n‑ka ja'an tnu'u Ianyuux yodotnuni. N‑chidotnuni‑s xa n‑ja'an Ianyuux nuu‑r: Ki'na nuu tunda'a‑r ɨɨn se tunda'a‑r jɨ'ɨn. Ijan dada tunda'a ña'a‑r mee‑n. Kada‑s xa koo tu'a ntdaa ñayiu xa xe ini ña'a‑i na jɨ'ɨn‑n ñuñayiu.
42007028	Ru'u ja'an xa ndandɨ'ɨ ka Sua dada ɨnka ñayiu ñuñayiu, ko ñayiu kutuu nuu taxnuni Ianyuux andɨu, ndandɨ'ɨ ka‑i dada Sua vitna.
42007029	N‑ka xia'an tna'a se ka xijan tvini nandajan gobierno xi'in dava ka ñayiu n‑ka teku xa daa n‑ja'an Jesús xa ɨɨn xava'a kuu xa ta'u tniu Ianyuux. Ka kuu‑i ñayiu n‑dajuendute ña'a Sua.
42007030	Ko se fariseu xi'in se ka tu'a va'a tnu'u n‑chidotnuni Moisés, ña n‑ka kida‑s xa n‑ñu ini Ianyuux xa kada‑s, ni ña n‑ka xe'en‑s xa dajuendute ña'a Sua.
42007031	Te xia'an Jesús nuu ñayiu xyuku ijan: —Mee‑n, ñayiu io vitna,
42007032	ka kuu‑n ná ka kuu dichi kuechi xi'in sekuechi xtuu nuu ya'u. Xee n‑ka ja'an dava‑s nuu dava ka‑s: “N‑ka tɨu‑r tnuyoo, ko ñayo‑n n‑ka xataxe'e. N‑ka xita‑r yaa ko'yo ini, ko ñayo‑n n‑ka nda'i.”
42007033	Xijan ja'an‑r nuu‑n chi Sua Bautista, ña xaxi‑s tila te ña xi'i‑s vinu, te ka ja'an‑n: “Xaloko ñu'u anu‑s.”
42007034	Mee‑r, Ia kuu ñayiu, dava'a nga xa xaxi‑r. Dɨuni xi'i‑r vinu, te ka ja'an‑n xa kuu‑r se nde'e xi'i. Dɨuni ka ja'an‑n xa kuu‑r se nde'e xaxi. Ka ja'an‑n xa kumani‑r xi'in se ka xijan tvini nandajan gobierno xi'in dava ka ñayiu ka kida kue'e kuechi.
42007035	Ka xini‑ro nuu xava'a a ɨɨn xa u'u dakua'a ɨɨn maestru ñayiu hora xnde'a‑ro xa ka kida ñayiu ijan —kuu Jesús, xia'an‑ia.
42007036	N‑ja'an ɨɨn se kuu fariseu Jesús xa kaxde'ñu‑s xi'in‑ia, te jua'an‑ia. N‑kɨu‑ia ve'e‑s, te n‑nukoo‑ia xa kaxde'ñu‑ia.
42007037	Ñuu ijan io ɨɨn ñadɨ'ɨ kue'e kuechi n‑kida. N‑teku‑ña xa tuu Jesús ve'e se fariseu, te ne'e‑ña frascu alabastro ñu'u perfume n‑xee ve'e ijan.
42007038	N‑xee‑ña nuu nukoo Jesús, te n‑xe juiin xiti‑ña yatni xe'e‑ia. Nda'i‑ña, te n‑todo ndute nuu‑ña xe'e‑ia. N‑nadayichi‑ña xe'e‑ia xi'in idi dɨkɨ‑ña. Tɨtnɨ vuelta n‑teyu'u‑ña xe'e‑ia. Dɨuni n‑xajan‑ña perfume xe'e‑ia.
42007039	Nu n‑xini se n‑ja'an Jesús xijan, te n‑xani ini‑s: “Nu se ja'an tnu'u Ianyuux nuu ñayiu kuu se ya'a, ¿nakuenda ña xini‑s xa ñá kida kue'e kuechi kuu ñá ya'a?”
42007040	Xijan kuu xa n‑ja'an Jesús nuu‑s: —Simón, ɨɨn xa juini‑r xa ja'an‑r. —Io va'a ni, Maestru —kuu‑s, xia'an‑s.
42007041	—N‑xio uu se n‑ka xo tau nuu ɨɨn se daxa nuu tvini. Ɨɨn‑s n‑xo tau o'on denario. Ɨnka‑s n‑xo tau uu diko uxi denario.
42007042	Xaxe'e xa ñayo‑s ni'i tvini xa nachiya'u‑s, xijan kuu xa ña n‑nandajan juexa se daxa nuu tvini jan tvini‑s. ¿Ndeda ɨɨn‑s n‑xemani ka se daxa nuu tvini jan? —kuu Jesús, xia'an‑ia.
42007043	Te xia'an‑s nuu‑ia: —Xani ini‑da xa se n‑xo tau kue'e ka tvini‑s —kuu‑s, xia'an‑s. Te xia'an ntuku‑ia nuu‑s: —Va'a n‑ja'an‑n.
42007044	N‑ngokoo Jesús xa kunde'a‑ia‑ña. Ijan dada xia'an‑ia nuu Simón: —Kunde'a ñadɨ'ɨ ya'a. Na n‑kɨkɨu‑r ve'e‑n, ña n‑taxi‑n ndute xa n‑ndundoo xe'e‑r, ko mee‑ña, n‑najini‑ña xe'e‑r xi'in ndute nuu‑ña, te n‑xu'a‑ña xe'e‑r xi'in idi dɨkɨ‑ña.
42007045	Ña n‑teyu'u ña'a‑n, ko mee‑ña, nde na n‑kɨkɨu‑ña ve'e‑n teyu'u‑ña xe'e‑r.
42007046	Ña n‑xodo‑n aciti dɨkɨ‑r, ko mee‑ña, chi n‑xodo‑ña perfume xe'e‑r.
42007047	Xaxe'e xa du'a n‑kida‑ña na ja'an‑r nuu‑n xa n‑taxkanu ini Ianyuux ntdaa xa n‑kida‑ña, juini kue'e kuechi n‑kida‑ña chi yo xemani‑ña‑ia. Ñayiu ñatu ka'nu kuechi, te n‑taxkanu ini Ianyuux kuechi‑i xaku ni xemani‑i‑ia —kuu‑ia, xia'an‑ia nuu Simón.
42007048	Te xia'an‑ia nuu ñá ijan: —N‑taxkanu ini‑r kuechi n‑kida‑n.
42007049	N‑ka nukuita dava ñayiu xyuku ijan ka xijan tnu'u tna'a‑i: —¿Jundu kuu se ya'a xa ja'an‑s xa taxkanu ini‑s kuechi n‑kida ñayiu?
42007050	Te xia'an Jesús nuu ñadɨ'ɨ jan: —Xaxe'e xa kukanu ini ña'a‑n, nanita'u‑n. Jua'an xandaa xavatu.
42008001	Nu n‑ya'a xijan, n‑ya'a‑ia xi'in uxi uu se dakua'a‑ia jan ñuu xi'in ñuu xa n‑xian tnu'u‑ia ñayiu nax kada‑i xa kɨu tna'a‑i nuu ñayiu ka jandixa xa taxnuni Ianyuux nuu‑i. Nani n‑xe'en‑ia ñuu kuechi, dani n‑xe'en‑ia ñuu na'nu.
42008002	Dɨuni n‑kunduu‑ia xi'in ñá n‑ndadava'a‑ia. Dava‑ña n‑ka tna'a kue'e, te dava‑ña n‑ka ñu'u ña'a xaloko. Dɨuni n‑kunduu‑ia xi'in kue'e ka ñadɨ'ɨ. Ɨɨn‑ña nani María Magdalena. Ñá ya'a n‑ñu'u ña'a uxa xaloko.
42008003	Ɨnka‑ña nani Juana. Ñadɨ'ɨ Chuza, se n‑xo netniu xa n‑yɨnda'a‑s xaxii Herodes kuu‑ña. Ɨnka‑ña nani Susana. N‑ka xo xia'an‑ña Jesús xi'in se dakua'a‑ia xa n‑ka ndoñu'u‑ia xi'in‑s.
42008004	Kue'e ñuu n‑ka taka nuu Jesús. Te n‑ja'an‑ia tnu'u kandee. Xia'an‑ia:
42008005	—N‑xio ɨɨn se n‑xo xitu trɨu. Juan dada'u‑s trɨu‑s. Dava trɨu n‑dada'u‑s jan n‑ndava ichi, te n‑xeñi ni'no ñayiu. N‑ka xee chilidaa, te n‑ka xaxi‑tɨ.
42008006	Dava trɨu jan n‑ndava nuu kaa yuú. N‑ka xite, te n‑yichi chi ña tuu na ko'yo io nuu ñu'u.
42008007	Dava trɨu jan n‑ndava nuu yuku iñu, te ntdaa n‑ka xite, ko ña n‑xejoon yuku iñu jan xa kue'nu ka trɨu jan, te n‑ka kudichi kuiñi‑i.
42008008	Te dava trɨu n‑xe kava nuu ñu'u kojon. N‑xa'nu, te n‑kua'a. Ntna'a ɨɨn ɨɨn yoko trɨu ñu'u ɨɨn ɨɨn cientu nuni. N‑ja'an ka Jesús, te xee n‑ja'an‑ia: —Xaxe'e xa xnini‑n xa ja'an‑r, xijan kuu xa kunini va'a‑n xa na kutnuni ini koio‑n.
42008009	Ijan dada jua'an dɨɨn Jesús xi'in se dakua'a‑ia, te n‑ka xijan tnu'u ña'a‑s nax kuu xa dijan n‑najani‑ia.
42008010	Te xia'an‑ia: —Kida Ianyuux xa kutnuni ini‑n ɨɨn ɨɨn‑n ɨɨn xa mee ni‑ia xini. Xa kakune'e‑ia kuu xa taxnuni‑ia nuu‑n, ko nuu dava ka ñayiu n‑ja'an‑r tnu'u kandee xa ma kutnuni ini‑i xa n‑ja'an‑r. Xijan kuu xa kunde'a koio‑i, ko ma kutnuni ini‑i. Teku koio‑i, ko dani ma kutnuni ini‑i.
42008011	Xa'a kuu xa n‑najani‑r. Trɨu kuu ná kuu tnu'u Ianyuux.
42008012	Ichi nuu n‑ndava trɨu jan kuu dava ñayiu ka teku tnu'u‑ia. Xee Kui'na nuu‑i, te dada'u ini‑i‑yɨ xa maxku kukanu ini ña'a koio‑i, te ma nanita'u‑i.
42008013	Nuu kaa yuú nuu ndava dava trɨu jan kuu ná kuu dava ñayiu xnini tnu'u Ianyuux. Ka kudɨ ini‑i, te ka jandixa‑i tnu'u jan. Ña tuu na yo'o trɨu jan n‑xika. Xaku ni kɨu ka jandixa‑i xijan, te hora kui'a ka kida ña'a dava ñayiu, ka dandoo‑i xa n‑ka jandixa‑i.
42008014	Nuu ñu'u nuu ndava trɨu me'ñu yuku iñu te n‑kida yuku iñu xa n‑kuchachi trɨu jan, kuu ñayiu xnini tnu'u jan, te ka chi ini‑i nuu nax ya'a koio‑i. Dɨuni yo ka kukajan ini‑i xa nkotuu kuika‑i. Yo ka jun ini‑i xa kada koio‑i xa ka kukajan ini anu‑i.
42008015	Nuu ñu'u va'a nuu n‑ndava trɨu, xijan kuu ná kuu ñayiu kida xa va'a chi va'a anu‑i. Ka teku‑i tnu'u Ianyuux, te idii ni vuelta ka xajan‑i anu‑i xa ka jandixa‑i tnu'u‑ia, te ka teyɨka‑i mee‑i xa ka kida‑i xava'a.
42008016	ʼÑayo ñayiu natnuu candil, te chindeyu‑i candil jan kɨdɨ a ku jantuu‑i ka'a xito. Ñayo daa kida chi jandodo‑ro ɨɨn nuu dujun xa na koo kanda nuu ñayiu kɨu xiti ve'e‑ro.
42008017	Xa na'i kida ñayiu vitna, xijan kunde'a koio ñayiu na xee kɨu. Xa na'i ka ja'an ñayiu vitna, teku koio ñayiu na xee kɨu.
42008018	Chinuu koio xa na kutnuni ini‑n nax ka teku‑n chi ñayiu ka kutnuni ini, kutnuni koio ka ini‑i. Te ñayiu ita'u ni ka kutnuni ini, ka tu ini‑i xa yo va'a ka kutnuni ini‑i, ñayiu ijan ndunaa koio xa n‑ka kutnuni ini‑i —kuu Jesús, xia'an‑ia.
42008019	Ɨɨn vuelta n‑xee dɨ'ɨ Jesús xi'in ñani‑ia ve'e nuu tuu‑ia, te ña n‑kua'a xa kɨu koio‑ña ve'e jan chi kue'e ñayiu xyuku.
42008020	Te n‑xian tnu'u ɨɨn se n‑xian tnu'u Jesús: —Ndetu ña'a dɨ'ɨ‑n xi'in ñani‑n yata ve'e ya xa ndatnu'u koio‑ña xi'in‑n.
42008021	Te xia'an Jesús nuu ñayiu xyuku ijan: —Ñayiu xnini tnu'u Ianyuux te ka jandixa‑i‑ia, ka kuu dɨ'ɨ‑r, ñani‑r, ku'a‑r tuku.
42008022	Ɨnka kɨu n‑keé Jesús xi'in se dakua'a‑ia xiti ɨɨn barcu, te xia'an‑ia nuu‑s: —Na jɨ'ɨn‑ro ɨnka lado yu'u mar. N‑ka nandaxi‑s barcu, te n‑ka dakaka‑s xa jua'an koio‑s xi'in‑ia.
42008023	Nu n‑ka kudava‑s nuu mar, te n‑kidi‑ia. N‑kane ɨɨn tachi nde'e. Vax chitu ndute xiti barcu. Io n‑kuu.
42008024	N‑ka xe dandoto ña'a se dakua'a‑ia. Ka xia'an‑s: —Maestru, Maestru, vax nduxi‑ro nuu ndute. N‑ndokoo‑ia te n‑kudeen‑ia nuu tachi xi'in nuu ndute xekandava. Nanii nga n‑kuu. N‑nujuiin tachi xi'in ndute.
42008025	Te xia'an Jesús: —¿Ña ka kukanu ini ña'a‑n a? N‑ka yu'u‑s te ka xia'an tna'a‑s: —¿Jundu kuu se ya'a xa taxnuni‑s nuu ntdaa xa io? Nde tachi xi'in ndute jandixa ña'a.
42008026	Ijan dada jua'an na'i‑ia xi'in‑s, te n‑xee‑ia xi'in‑s ɨnka lado yu'u mar jan nuu nani Gadara, nuu nde'a tna'a xi'in Galilea.
42008027	N‑ka nane‑s xi'in Jesús barcu, te n‑xetu'a ña'a ɨɨn se Gadara xñu'u ña'a xaloko. N‑kuna'a ña ni'no‑s da'ma. Io vichi‑s. Ña ndoo‑s ve'e‑s chi n‑xo ndoo‑s yau kava nuu xyɨnduxi ndɨyɨ.
42008028	-
42008029	Kue'e vuelta n‑ka keé ña'a xaloko, te n‑ka xo duku ña'a ñayiu cadena. N‑ka xo duku ña'a‑i yo'o. Te n‑xo ndee ña'a‑i xa na ña'a kunu‑s, ko n‑xo xa'nde‑s cadena jan xi'in yo'o jan, te n‑ka xo kandeka ña'a xaloko jan n‑ka xo xe'en nuu ñatu nga juun dau, te ñayo ñayiu io. N‑xini‑s Jesús, te xee n‑kana‑s, te n‑xe juiin xiti‑s nuu‑ia. Xia'an‑s: —Jesús, Da'ya Yɨɨ Ianyuux, Ia taxnuni ka. ¿Nax juun ña'a‑n? Xijan ta'u‑da nuu‑n xa maxku yo nde'e kada u'u ña'a‑n —kuu‑s, xia'an‑s. Te n‑ta'u tniu Jesús xa kee xaloko jan se ijan.
42008030	Te n‑xijan tnu'u ña'a Jesús: —¿Nax nani‑n? Xia'an‑s: —Yo kue'e dɨu‑da io. Du'a xia'an‑s chi yo kue'e xaloko xñu'u anu‑s.
42008031	Te n‑ka xijan ta'u xaloko xñu'u anu‑s nuu Jesús xa maxku ta'u tniu‑ia nuu‑i xa keé koio‑i nua ña xe ndɨ'ɨ.
42008032	Kue'e kuchi xñu'u xe'e yuku io ijan. N‑ka ja'an xaloko jan xa na juejoon‑ia xa keé koio‑i kuchi jan. Te n‑xejoon‑ia.
42008033	N‑ka kee xaloko jan anu se ijan, te n‑ka keé‑i kuchi jan, te ñama n‑ka kendava‑t ɨɨn nuu ndichi. N‑ka kekava‑t nuu mar, te n‑ka xi'í‑t.
42008034	Nu n‑ka xini se xñunuu kuchi jan xa du'a n‑ya'a, te n‑ka kendava‑s. Ka nu'u‑s ñuu‑s jan xa najani koio‑s nax n‑kuu nuu ñayiu ñuu‑s xi'in nuu ñayiu io yuku.
42008035	Juan nde'a koio ñayiu ñuu jan xa n‑kuu, te n‑ka xee‑i nuu Jesús. N‑ka xini‑i xa n‑ndva'a se n‑xo ku'u jan. Dɨuni n‑ka xini‑i xa nukoo‑s nuu nukoo Jesús. Ni'no‑s da'ma, te n‑nani'i‑s xaxtnuni‑s. N‑ka yu'u anu ñayiu n‑ka xini‑sɨ.
42008036	Ñayiu n‑ka xini xa n‑ka kee xaloko n‑ñu'u anu se ijan n‑ka najani xa n‑ya'a nuu ñayiu n‑ka xee nuu Jesús.
42008037	-
42008039	Te kue'e ñayiu ñuu nadukunduu Gadara n‑ka xee. N‑ka ja'an‑i nuu Jesús xa na ndee‑ia ijan chi yo ka yu'u‑i. N‑ja'an se n‑ndva'a jan nuu Jesús xa na kandeka ña'a‑ia jɨ'ɨn. Te xia'an‑ia: —Juan nu'u ve'e‑n, te najani nax n‑kida ña'a Ianyuux nuu ñayiu xtuu ve'e‑n. Ijan dada n‑ndee Jesús barcu, te n‑nangondita‑ia. Se n‑ndva'a jan, juan nu'u‑s ve'e‑s, te n‑najani‑s nuu ntdantu'u ñayiu ñuu‑s nax n‑kida ña'a Jesús.
42008040	Nu n‑nxee Jesús yu'u ndute nuu n‑kee‑ia, te n‑ka kuvete ñayiu xyuku ijan chi n‑ka xo ñu ini‑i xa kuiko‑ia.
42008041	-
42008042	Ijan n‑xee ɨɨn se nani Jairo. Se kida veñu'u kuu‑s. Idii ni da'ya dɨ'ɨ‑s io. Xika‑i uxi uu kuia. N‑xe juiin xiti‑s nuu Jesús, te n‑ja'an‑s nuu‑ia xa na jɨ'ɨn‑ia ve'e‑s chi ku'u da'ya dɨ'ɨ‑s. Vi'i nga ndetnɨɨ anu‑i. Ijan jua'an Jesús, te diko ka chita'i ña'a koio ñayiu xndijun ña'a jua'an.
42008043	Nuu ñayiu xndijun ña'a jan yɨtna'a ɨɨn ñadɨ'ɨ ku'u. N‑kuu uxi uu kuia ndita ña'a nɨñɨ. Ntdaa tvini n‑xo neva'a‑ña n‑xetniu‑ña xa n‑xo xe'en‑ña nuu setatna xa kada tatna ña'a koio‑s, ko ñayo setatna jan n‑kua'a n‑ndadava'a ña'a‑s.
42008044	N‑xe nde'e‑ña yata Jesús, te n‑xe ju'un‑ña ndɨkɨ xe'e da'ma‑ia. Hora ijan ni n‑yichi ña'a nɨñɨ.
42008045	Te n‑xijan tnu'u Jesús ñayiu xndijun ña'a jan: —¿Jundu n‑xe ju'un ña'a? N‑ka ja'an ntdaa ñayiu jan xa ñayo‑i n‑xe ju'un ña'a. Te xia'an Spedru nuu‑ia: —Maestru, kue'e ñayiu xndijun ña'a; diko ka chita'i ña'a koio‑i xa kue'e‑i.
42008046	Xia'an ntuku Jesús ɨnka vuelta: —N‑xe ju'un ña'a ɨɨn ñayiu chi n‑tuu‑r xa n‑kida‑r ɨɨn xa n‑kida‑r.
42008047	Nu n‑tu ini ñá ijan xa ma kuu xa chida'u‑ña xa n‑kida‑ña, te n‑nɨ'ɨ‑ña. N‑xe juiin xiti‑ña nuu Jesús chi mee‑ña n‑xe ju'un ndɨkɨ xe'e da'ma‑ia. N‑najani‑ña nuu ntdaa ñayiu ijan nakuenda n‑xe ju'un‑ña da'ma‑ia, te janda n‑kuu xa danaa n‑ndva'a‑ña.
42008048	Te xia'an Jesús nuu‑ña: —Xaxe'e xa kukanu ini ña'a‑n, xijan kuu xa n‑ndva'a‑n. Jua'an xi'in xavii xava'a.
42008049	Nɨni du'a ja'an Jesús, n‑xee ɨɨn se xinokuechi nuu se kida veñu'u jan. N‑ja'an‑s nuu‑s: —N‑xi'í da'ya dɨ'ɨ‑n. Maxku dakuita‑n tiempo maestru ya.
42008050	Nu n‑teku Jesús, te xia'an‑ia nuu se kida veñu'u jan: —Maxku tnau ini‑n. Diko ni kukanu ini Ianyuux, te ndva'a da'ya dɨ'ɨ‑n.
42008051	-
42008053	Nu n‑xee‑ia ve'e se ijan, ka nda'i xa ka nda'i koio ñayiu xyuku ijan. Te n‑ja'an Jesús nuu‑i: —Maxku ku nda'i koio‑n chi ña n‑xi'í‑i, diko ni tachi‑i jua'an. N‑ka xakundee ña'a ñayiu xyuku ijan chi n‑ka xini‑i xa n‑xi'í‑i. Diko ni Spedru, Sua, Jacobo xi'in tadɨ'ɨ dichi kuu ndɨyɨ jan, n‑xejoon‑ia xa kɨu koio‑s xi'in‑ia ve'e nuu kaa‑i; ñatu n‑xejoon‑ia xa kɨu ka ɨnka ñayiu. N‑xetu'a‑ia‑i
42008054	te n‑tnɨɨ‑ia nda'a‑i, te n‑ja'an‑ia nuu‑i: —Ndokoo, Lungo.
42008055	N‑nandoto‑i. Danaa n‑ndokoo‑i, te n‑ta'u tniu Jesús xa na juña'a dɨ'ɨ‑i xa kaxi‑i.
42008056	N‑ka yu'u tadɨ'ɨ‑i, te n‑ja'an‑ia xa maxku nde ku ja'an ñayiu xyuku ijan xa n‑ya'a; mee ni‑i na kuna'a.
42009001	Nu n‑xika kɨu, te n‑nadataka Jesús uxi uu se dakua'a‑ia jan. N‑kida‑ia xa n‑ka kua'a‑s xa kine'e koio‑s xaloko xñu'u anu ñayiu, te dɨuni n‑kida‑ia xa n‑ka kua'a‑s xa ndadava'a koio‑s ñayiu ka ku'u.
42009002	N‑tunda'a‑ia‑s xa juña tnu'u koio‑s ñayiu nax kada koio‑i xa kɨu tna'a‑i nuu ñayiu ka jandixa xa taxnuni Ianyuux nuu‑i. Dɨuni n‑tunda'a‑ia‑s xa ndadava'a koio‑s ñayiu ka ku'u.
42009003	Xia'an‑ia nuu‑s: —Maxku kane'e koio‑n xa ndoñu'u‑n jɨ'ɨn. Maxku kane'e koio‑n karruti‑n. Maxku kane'e koio‑n jayate‑n. Maxku kane'e koio‑n xa kaxi‑n. Maxku kane'e koio‑n tvini. Maxku kane'e koio‑n ɨnka dijun xa nadama‑n.
42009004	Hora na xee‑n ɨɨn ve'e ɨɨn ñuu, ijan ndoo koio‑n, te maxku dama‑n ve'e ndoo koio‑n.
42009005	Nux ma kunini ñayiu ɨɨn ñuu tnu'u ja'an‑n te hora na ndee koio‑n ñuu jan kɨdɨ koio‑n xe'e‑n xa na kee ñuyaka ñuu‑i xa na jini ñayiu jan xa io kuechi‑i —kuu Jesús, xia'an‑ia.
42009006	Jua'an koio‑s ñuu xi'in ñuu. N‑ka ja'an‑s nuu ñayiu nax io xa kada‑i xa nanita'u‑i, te n‑ka ndadava'a‑s ñayiu ka ku'u.
42009007	N‑teku Herodes, se taxnuni, ntdaa xa kida Jesús, te n‑chi ini‑s chi n‑kutnu'u xa n‑nandoto Sua.
42009008	Dɨuni n‑kutnu'u xa n‑nandoto Elías, te n‑nxee‑s. Dani n‑kutnu'u xa n‑ka nandoto dava ka se xana'a n‑ja'an tnu'u Ianyuux nuu ñayiu.
42009009	Te n‑ja'an Herodes: —¿Ndee se kuu se kida ntdaa xa teku‑r? Ñadu Sua kuu‑s chi n‑xa'nde‑r dɨkɨ‑s. Te n‑juini Herodes xa jini‑s Jesús.
42009010	N‑ka naxee se n‑dakua'a ña'a Jesús nuu‑ia. N‑ka najani‑s nax n‑ka kida‑s. Ijan dada ndeka dɨɨn ña'a‑ia jua'an yu'u ñuu nani Betsaida.
42009011	N‑ka taka ñayiu nuu n‑xo tuu‑ia, te nu n‑ka xini koio‑i xa xá jua'an‑ia, xndijun ña'a‑i ka xe'en. Nu n‑ka nanitna'a‑i xi'in‑ia, n‑kuu va'a anu‑ia nuu‑i, te n‑ka kuvete‑i. N‑ja'an‑ia nuu‑i nax io xa kada koio‑i xa kɨu tna'a koio‑i nuu ñayiu ka jandixa xa taxnuni Ianyuux nuu‑i. Dɨuni n‑ndadava'a‑ia ñayiu ka ku'u.
42009012	Nu n‑kundi'i ngandii, te n‑ka xetu'a ña'a se dakua'a‑ia. Ka xia'an‑s nuu‑ia: —Tunda'a‑n ñayiu ya xa na jɨ'ɨn koio‑i ñuu xndatuu yatni xi'in ranchu xa na nduku koio‑i nuu ndoo‑i te na jueen‑i xa kaxi‑i chi nuu ñayo io tuu‑ro.
42009013	Te xia'an‑ia nuu‑s: —Juña'a koio xa na kaxi‑i. Te ka xia'an‑s nuu‑ia: —O'on ni tila xi'in uu ni chaka io a dɨu nga nux na njueen‑ro xa kaxi koio‑i.
42009014	Xyuku naxa o'on mil seyɨɨ ijan xi'in ñadɨ'ɨ‑s xi'in da'ya‑s. Nu n‑ya'a n‑ka ja'an se dakua'a‑ia xijan, te n‑ta'u tniu‑ia nuu‑s: —Juña'a koio nuu ñayiu xa uu diko uxi uu diko uxi‑i na nkoo koio. Nuu dɨɨn nuu dɨɨn na nkoo koio‑i.
42009015	Daa n‑ka kida‑s, te n‑ka nukoo ntdaa ñayiu xyuku ijan.
42009016	N‑tnɨɨ‑ia o'on tila jan xi'in nduu chaka jan, te n‑nukonde'a‑ia andɨu, te n‑xijan ta'u‑ia nuu Ianyuux. N‑ta'u dava‑ia tila jan, te n‑xia'an‑ia se dakua'a‑ia xa dakexio koio‑s nuu ñayiu xyuku jan.
42009017	N‑ka xaxi koio‑i xa nde n‑ka chitu xiti‑i ntdaa‑i. N‑ka nadataka‑s pedazo n‑kendoo, te n‑ka dachitu‑s uxi uu yɨka.
42009018	Ɨnka ntuku vuelta tuu‑ia xi'in se dakua'a‑ia, te mee ni‑ia n‑kee dɨɨn xa n‑xijan ta'u‑ia nuu Ianyuux. Ijan dada n‑xijan tnu'u‑ia‑s: —¿Jundu kuu‑r ka ja'an ñayiu?
42009019	Ka xia'an‑s: —Dava ñayiu ka ja'an xa Sua Bautista kuu‑n, dava‑i ka ja'an xa Elías kuu‑n, dava tuku‑i ka ja'an xa xixitna‑ro, se n‑xo ja'an tnu'u Ianyuux nuu ñayiu kuu‑n. Ka xani ini‑i xa n‑nandoto‑n.
42009020	Te n‑xijan tnu'u‑ia‑s: —Ndo'o ɨɨn ɨɨn‑n, ¿ jundu kuu‑r, ka ja'an‑n u? Xia'an Spedru: —Cristu, Ia n‑tunda'a ña'a Ianyuux kuu‑n.
42009021	Te xia'an‑ia xa maxku ja'an koio‑s nuu ñayiu jundu kuu‑ia; mee ni‑s na kuna'a koio.
42009022	Xia'an‑ia: —Io xa kada u'u ña'a koio sexa'nu ka taxnuni nuu ñayiu país‑ro ru'u, Ia kuu ñayiu. Dɨuni io xa kada u'u ña'a dutu ka taxnuni xi'in se ka tu'a va'a tnu'u n‑chidotnuni Moisés. Io xa ja'an koio‑s xa ña ndoñu'u ña'a‑s. Dɨuni io xa ka'ni ña'a koio‑s te nandoto‑r nuu uni kɨu —kuu‑ia, xia'an‑ia nuu se dakua'a‑ia.
42009023	Te n‑ja'an‑ia nuu ntdaa ñayiu xyuku ijan: —Ñayiu juini xa nkuitandijun ña'a‑i, na kande ini koio‑i xa ka kukajan ini‑i, te jun ini koio‑i xa kuú‑i ná ñu ini ɨɨn se doko curuxi‑s xa nkuitakaa dika‑s. Ijan dada nkuitandijun ña'a koio‑i.
42009024	Ñayiu ña ka kuu ini‑i xa naa‑i xaxe'e‑r, naa da'u ni‑i. Ñayiu naa yɨkɨ kuñu‑i xaxe'e‑r, kundito koio‑i nɨkava nɨkuita.
42009025	Ñayiu na ni'i ntdaa xa io nitu'u ñuñayiu te naa‑i, ñatu nax kine'e koio‑i.
42009026	Ñayiu kujanuu xa xndeka tna'a‑r xi'in‑i a xa kakune'e‑i xa ja'an‑r, dɨuni kujanuu‑r xa kandeka tna'a‑r xi'in‑i hora na ndixi mee‑r, Ia kuu ñayiu. Ndii‑r ná ndii Taa‑r Ianyuux, Ia ii. Ndii‑r ná ndii ángel, ia ka xinokuechi nuu Ianyuux.
42009027	Xandaa xakuiti ma kuú koio‑n nde na jini dava ndo'o ñayiu xtuu ya'a, xa taxnuni Ianyuux nuu ñayiu ñuñayiu —kuu Jesús, xia'an‑ia.
42009028	Nu n‑ya'a naxa una kɨu, te ndeka dɨɨn‑ia Spedru, Sua, Jacobo jua'an koio ɨɨn yuku xa kajan ta'u‑ia nuu Ianyuux.
42009029	Nɨni xijan ta'u‑ia n‑dama nuu‑ia, te n‑koko da'ma‑ia. Ná kuu xa xeye'e kuu xa koko da'ma‑ia.
42009030	Moisés xi'in Elías n‑ka nxee, te n‑ndatnu'u‑ia xi'in‑s.
42009031	N‑ka diñu‑s tuku. Ndatnu'u‑ia xi'in‑s xa vax kuyatni kɨu ndee‑ia Jerusalén te ndaa‑ia andɨu.
42009032	Yo n‑kuu nuu Spedru xi'in nuu dava ka se xtuu xi'in‑s xa kidi, ko ña n‑ka kidi‑s, te n‑ka xini‑s xa koko Jesús xi'in nduu se xnii xi'in‑ia.
42009033	Diko nga xa ndaa Moisés xi'in Elías andɨu te xia'an Spedru nuu Jesús: —Maestru, naka va'a xa n‑ka kixee‑ro ya'a. Na kadava'a koio‑da uni ve'e yutnu vixi — ɨɨn kuu xi'in mee‑n, ɨnka na kuu xi'in Moisés, te ɨnka na kuu xi'in Elías. Juini daa n‑xani ini Spedru xa kada‑s, ko ña kutnuni ini‑s nakuenda xa daa n‑kuu ini‑s.
42009034	Nɨni du'a ja'an‑s, te n‑ndixi vikó nu'u nde nuu ñu'u, te n‑ka da'u‑s nuu vikó jan.
42009035	Te n‑ja'an Ianyuux xiti vikó jan: —Ia ya'a kuu Da'ya Yɨɨ‑r. N‑kaxí‑r‑ia xa kada‑ia tniu‑r. Kunini koio xa ja'an‑ia.
42009036	Nu n‑ya'a xa n‑ja'an Ianyuux, te mee nga Jesús n‑ndoo xi'in‑s. Na'a n‑kuu n‑ya'a xa'a, ijan dada n‑ka najani‑s xa n‑ka xini‑s.
42009037	Kɨu kuu uu, n‑nuu‑ia xi'in‑s xeyuku jan, te kue'e ñayiu n‑ka xetna'a ña'a.
42009038	Nuu ñayiu ijan yɨtna'a ɨɨn se tna'a. Xee n‑kana‑s: —Maestru, ɨɨn xa juini‑da. Koto tna'a‑n da'ya yɨɨ‑da nuu nax tna'a‑s chi idii ni‑s io.
42009039	Xko keé xaloko anu‑s, te danaa kana‑s, te kava ña'a‑i. Nduyutnu‑s, te xido t‑iñu yu'u‑s, te datnukue'e ña'a‑i. Ña juini‑i xa dayaa ña'a‑i.
42009040	N‑xia'an‑da se dakua'a‑n xa na kine'e koio‑s‑yɨ, ko ñayo‑s n‑ka ndaku.
42009041	Te n‑ja'an Jesús nuu ñayiu xyuku ijan: —Ndo'o, ñayiu io vitna, ña ka kukanu ini ña'a va'a‑n. Unu loko‑n. ¿Nadaa ka kɨu ndoñu'u xa kutuu‑ro? ¿Kuiti nadaa ka kɨu nadaa ka ñuu kundee ini‑r? Ijan dada n‑ja'an Jesús nuu taa seluchi jan: —Juan kueka da'ya‑n.
42009042	Nɨni juan tu'a seluchi jan Jesús n‑dajane ña'a xaloko jan nuu ñu'u, te n‑kava ña'a‑i. Xido t‑iñu yu'u‑s, te n‑nduyutnu‑s. N‑kudeen Jesús nuu xaloko jan, te n‑ndadava'a‑ia seluchi jan. Ijan dada n‑nakueka ña'a taa‑s.
42009043	Nu n‑ka xini ñayiu n‑ka xo nde'a xijan xa taxnuni Ianyuux nuu Kui'na, n‑ka nakuetu koio‑i nuu‑ia. N‑ka yu'u‑i, te kue'e xa n‑ka xani ini koio‑i. Nɨni ka ndatnu'u ñayiu jan xa n‑ya'a, xia'an Jesús nuu se dakua'a‑ia:
42009044	—Maxku ndunaa koio‑n xa n‑ja'an‑r xa vax kuyatni kɨu kada ɨɨn se kada xa tnɨɨ ña'a juxtixia ru'u, Ia kuu ñayiu.
42009045	Ñayo se dakua'a‑ia n‑kutnuni ini nakuenda xa daa n‑ja'an‑ia chi n‑kida Ianyuux xa ma kutnuni ini koio‑s. Ñayo‑s n‑kuyɨɨ xa kajan tnu'u‑s‑ia.
42009046	Nɨni juan nu'u‑ia xi'in se dakua'a‑ia Capernaum nuu io‑ia, ka ndatnu'u‑s nuu ndeda ɨɨn‑s taxnuni nuu‑s ntdaa‑s, te ka jantna'a tnu'u‑s.
42009047	N‑tu ini Jesús nax n‑ka xani ini‑s te n‑tnɨɨ‑ia ɨɨn seluchi, te n‑xani‑ia‑s diñi‑ia.
42009048	Te xia'an‑ia nuu‑s: —Se ka xe ini seluchi ya'a xaxe'e xa daa juini‑r kuenda kɨu ka xe ini ña'a‑s ru'u. Se ka xe ini ña'a dɨuni xe ini‑s Ia n‑tunda'a ña'a. Se xani ini xa ñatu ndandɨ'ɨ‑s nuu dava ka‑n, ndandɨ'ɨ‑s nuu Ianyuux.
42009049	Te xia'an Sua nuu‑ia: —Maestru, n‑ka xini‑da ɨɨn se xetniu dɨu‑n xa ta'u tniu‑s nuu xaloko xa kee‑i anu ñayiu, te ka xia'an‑da nuu‑s xa na nujani‑s xaxe'e xa ña ndeka tna'a‑ro xi'in‑s.
42009050	Te xia'an Jesús nuu‑s: —Maxku dada'an‑n xa daa kida‑s chi ñayiu ña jan tnu'u ña'a, iñi xi'in‑ro xi'in‑i —kuu‑ia, xia'an‑ia.
42009051	Vax kuyatni kɨu ndaa Jesús andɨu xa nakueka ña'a Ianyuux. Tiempu ijan idii vuelta n‑xajan‑ia anu‑ia xa jɨ'ɨn ntuku‑ia Jerusalén.
42009052	N‑tunda'a‑ia dava se dakua'a‑ia xa na ku juindodo nuu‑s ichi jua'an Jerusalén, te n‑ka xee‑s ɨɨn ñuu luchi katuu distrito Samaria xa kada tu'a‑s ve'e nuu ndoo koio‑s xi'in‑ia.
42009053	Ñatu n‑juini ñayiu ñuu ijan xa ndoo Jesús ñuu‑i xaxe'e xa n‑ka tu ini‑i xa jɨ'ɨn‑ia Jerusalén.
42009054	Nu n‑ka xini Sua xi'in Jacobo xa ñatu n‑ka juini‑i xa kueka‑i Jesús, te ka xia'an‑s nuu‑ia: —Maestru, ¿vatuka xa kajan ta'u‑ro nuu Ianyuux xa na dajuun‑ia ñu'ú nde andɨu na kua'a na naa ñayiu ya'a u?
42009055	N‑ngonenuu Jesús, te n‑kanandee ña'a‑ia.
42009056	Ijan dada jua'an‑ia xi'in‑s ɨnka ñuu.
42009057	Nɨni xika‑ia xi'in‑s jua'an, n‑xe juntna'a‑ia xi'in ɨɨn se n‑xe juntna'a xi'in‑ia. Xia'an se ijan nuu‑ia: —Maestru, nkuitandijun ña'a‑da, te kandijun ña'a‑da jɨ'ɨn juini nde kuu nuu na jɨ'ɨn‑n.
42009058	Te n‑ja'an Jesús: —Chikuii, io yau kava xyɨ'ɨ‑tɨ. Dani chilidaa, io taka‑tɨ, ko mee‑r, Ia kuu ñayiu, ña tuu na ve'e‑r. Ñavada io nuu ndetatu‑r —kuu‑ia, xia'an‑ia‑s.
42009059	Xia'an‑ia nuu ɨnka‑s: —Ne'e te nkuitandijun ña'a. Xia'an‑s: —Dito, ¿vatuka xa ki'na ka nu'u‑da ve'e‑da te na kuú taa‑da kuxi‑da‑s? Ijan dada nkuitandijun ña'a‑da.
42009060	Te xia'an‑ia nuu‑s: —Na kuxi tna'a na'i koio ñayiu ña xini jundu kuu Ianyuux. Juan juña'a mee‑n nuu ñayiu nax io xa kada‑i xa kɨu tna'a‑i nuu ñayiu ka jandixa xa taxnuni Ianyuux nuu‑i.
42009061	N‑ja'an ɨnka ntuku‑s nuu‑ia: —Maestru, nkuitandijun ña'a‑da, ko vatuka xa ki'na ka na jɨn nu koto‑da janda ndoo ñayiu io ve'e‑da, te juña'a‑da nuu‑i: “Kutuu koio, te kixee‑r” —kuu‑s, xia'an‑s.
42009062	Te n‑ja'an‑ia nuu‑s: —Se n‑kixe'e xa kidatniu‑s xi'in nkutu, te ngonenuu‑s ichi yata‑s, ñatu xiniñu'u‑s xa kadatniu‑s nuu ñu'u. Daa kuu dava ñayiu juini xa kɨu tna'a‑i nuu ñayiu taxnuni Ianyuux nuu‑i.
42010001	Nu n‑ya'a ntdaa xijan, te n‑kaxí Jesús uni diko uxi ntuku seyɨɨ. N‑tunda'a‑ia‑s xa ku jɨ'ɨn ndɨ uu ndɨ uu‑s ñuu na'nu, ñuu kuechi nuu ñu ini‑ia xa jɨ'ɨn‑ia.
42010002	Te xia'an‑ia nuu‑s: —Yo kue'e ñayiu ta kukanu ini ka Ianyuux. Kuenda kɨu trɨu n‑yichi kuu‑i, te xaku ni ñayiu io xa nakueka‑i trɨu jan. Xijan kuu xa kajan ta'u koio‑n nuu Ianyuux xa na tunda'a ka‑ia ñayiu nakueka trɨu jan.
42010003	Jɨ'ɨn koio‑n, te kuna'a koio‑n xa kuenda kɨu tkolelu xee me'ñu kɨt kuu lobo ka kuu‑n.
42010004	Maxku kane'e koio‑n tvini. Maxku kane'e koio‑n jayate. Maxku kane'e koio‑n ɨnka tayu ndixa‑n. Maxku na'a ku ndatnu'u koio‑n xi'in ñayiu nanitna'a xi'in‑n ichi jua'an koio‑n.
42010005	Hora na kɨu koio‑n ɨɨn ve'e, juña'a‑n nuu ñayiu io ve'e jan: “Na kutuu vii kutuu va'a koio‑n.”
42010006	Nux ijan io ñayiu juini xa kutuu vii kutuu va'a‑i ná juini Ianyuux, te kutuu vii kutuu va'a‑i ná n‑ja'an‑n. Nux ña'a, ma kutuu vii kutuu va'a‑i.
42010007	Ve'e ndoo koio‑n kax ko'o koio‑n xa taxi ñayiu ijan chi io ya'u ɨɨn se kidatniu. Maxku dama‑n ve'e ndoo koio‑n.
42010008	Dava'a nga ñuu kɨu koio‑n, nux na kunini ñayiu ñuu ijan xa ja'an‑n, kaxi koio‑n xa na taxi‑i.
42010009	Ndadava'a koio‑n ñayiu ka ku'u, te juña'a koio‑n nuu‑i: “Vax kuyatni kɨu taxnuni Ianyuux nuu‑n.”
42010010	Nux ma xe ini ñayiu ɨɨn ñuu xa ja'an koio‑n, jɨ'ɨn koio‑n ichi ka'nu yu'u ñuu jan, te kɨdɨ koio‑n xe'e‑n, te xee ja'an koio‑n:
42010011	“Kɨdɨ‑da xe'e‑da xa maxku kɨ'ɨ ñuyaka ñuu‑n chi ñatu ka xe ini‑n xa n‑ka ja'an‑da. Juini ña n‑ka xe ini‑n xa n‑ja'an‑da, ko kidayɨka‑i xa kuna'a‑n xa vax kuyatni kɨu taxnuni Ianyuux nuu‑n.” Xa'a juña'a koio‑n nuu ñayiu jan.
42010012	Kɨu na ndixi juexi, nda'u ka ya'a ñuu ijan dada ñayiu n‑xio Sodoma —kuu‑ia, xia'an‑ia. Te xia'an‑ia nuu ñayiu ñuu Corazín xi'in nuu ñayiu ñuu Betsaida:
42010013	—Nda'u ya'a mee‑n, ñayiu Corazín. Nda'u ya'a ndo'o, ñayiu Betsaida. Nuu n‑kida‑r kue'e milagru Tiro xi'in Sidón ná n‑kida‑r ñuu mee‑n, xa n‑kuna'a n‑ka natu ini ñayiu jan xa n‑ka kida‑i kuechi, te kui'no‑i da'ma ndayu te kunukoo koio‑i nuu yaa n‑kuu xa n‑ka natu ini‑i xa n‑ka kida‑i kuechi.
42010014	Nda'u ka ya'a mee‑n, ñayiu Corazín xi'in ñayiu Betsaida, dada ñayiu Tiro xi'in Sidón hora na ndadandaa Ianyuux kuechi ñayiu ñuñayiu.
42010015	Te ndo'o, ñayiu Capernaum, ma jɨ'ɨn koio‑n andɨu chi keé koio‑n andea. Te xia'an‑ia nuu se dakua'a‑ia:
42010016	—Ñayiu kunini xa ja'an koio‑n, kuenda kɨu xa ja'an mee‑r kunini koio‑i. Ñayiu ma xe ini ña'a, kuenda kɨu mee‑r ma xe ini ña'a koio‑i. Ñayiu ñatu xe ini ña'a mee‑r, ña xe ini‑i Ia n‑tunda'a ña'a —kuu Jesús, xia'an‑ia.
42010017	N‑ka kee se n‑tunda'a‑ia; ka xe'en‑s. Nu n‑ka nangondita‑s nuu Jesús, te n‑ka kudɨ ini‑s. N‑ka ja'an‑s nuu‑ia: —Dito, ka jandixa ña'a ñayiu; nde xaloko n‑ka jandixa ña'a chi n‑ka xetniu‑da dɨu‑n xa n‑ta'u tniu‑da nuu‑i xa kee‑i anu ñayiu, te n‑ka kee‑i.
42010018	Te n‑ja'an Jesús nuu‑s: —N‑xini‑r xa jungava Satanás nde andɨu. N‑kee‑i ná kee taxa.
42010019	Kuna'a koio‑n xa kada‑r xa ndaku‑n nuu Kui'na, te juini na jueñi ni'no‑n koo a tdu'an, ña tuu nax ya'a koio‑n.
42010020	Kudɨ ini koio‑n, ko ñadu xaxe'e xa ka jandixa ña'a xaloko kudɨ ini koio‑n, chi kudɨ ini koio‑n xaxe'e xa andɨu yodotnuni dɨu‑n —kuu‑ia, xia'an‑ia.
42010021	Nu n‑teku Jesús tnu'u n‑ka ja'an‑s, te n‑kidadɨ ini ña'a Espíritu Ianyuux. Ijan dada n‑ja'an Jesús nuu Ianyuux: —Taa‑ro Ianyuux, Ia taxnuni andɨu xi'in ñuñayiu, najuen tnu'u ña'a‑da chi ña n‑datuu‑n xa'a nuu ñayiu ka tu'a va'a tutu, ñayiu io xaxtnuni xa kutnuni ini‑i, ko n‑datuu‑n ntdaa xa'a nuu ñayiu ña ka tu'a. Kuu‑i ná kuu sekuechi. Du'a n‑kida‑n, Taa‑ro, chi du'a n‑kuu anu‑n —kuu Jesús, xia'an‑ia nuu Taa‑ro Ianyuux.
42010022	Ijan dada xia'an‑ia nuu se xyuku ijan: —N‑taxi Ianyuux xaxtnuni xa ntdaa xa kuu xa xino xini‑r. Ñayo ñayiu xini jundu kuu Da'ya Yɨɨ‑ia. Mee ni Taa‑ro Ianyuux xini jundu kuu‑r, te mee ni‑r xini jundu kuu‑ia. Dɨuni jini ñayiu kuu anu‑r xa juña tnu'u‑r jundu kuu‑ia. Ña yo ka ñayiu xini —kuu Jesús, xia'an‑ia.
42010023	Ijan dada n‑ndonenuu‑ia xa kunde'a‑ia uxi uu se dakua'a‑ia jan, te xia'an‑ia nuu‑s: —Naka ta'u kuu ñayiu nde'a xa xnde'a mee‑n.
42010024	Kue'e se n‑ka ja'an tnu'u Ianyuux nuu ñayiu xi'in se n‑kunxa'nu n‑ka juini xa jini koio‑s xa kida‑r. N‑ka juini‑s xa jini‑s xa xnde'a‑n vitna, ko ñayo‑s n‑xini. N‑ka juini‑s xa kunini koio‑s tnu'u xnini‑n, ko ña n‑kuu xa teku‑s —kuu‑ia, xia'an‑ia.
42010025	Ɨɨn vuelta nujuiin ɨɨn se tu'a va'a tnu'u n‑chidotnuni Moisés me'ñu ñayiu xyuku nuu dakua'a Jesús ñayiu xa kototnuni‑s‑ia. N‑xijan tnu'u‑s‑ia: —Maestru, ¿nax kada‑da xa kundito‑da nɨkava nɨkuita?
42010026	Te n‑xijan tnu'u ña'a Jesús: —¿Nax ka'u‑n? ¿Nax xyodotnuni nuu libru Moisés xa kada‑n?
42010027	Te xia'an‑s: —Du'a yodotnuni: “Io xa juemani koio‑n Ianyuux, Ia kuu Xto'o‑n, xi'in nde yɨkɨ nde tuchi‑n. Ná mani juini‑n mee‑n, daa juemani ñanitna'a‑n.”
42010028	Te xia'an‑ia nuu‑s: —Va'a n‑ja'an‑n. Kada xijan te kundito‑n nɨkava nɨkuita.
42010029	N‑juini‑s xa kani ini Jesús xa ña tuu na kuechi kida‑s, xijan kuu xa xia'an‑s: —¿Ko jundu kuu ñanitna'a‑da?
42010030	Xia'an Jesús: —N‑kee ɨɨn seyɨɨ Jerusalén xa jua'an‑s Jericó. N‑ka xadɨ ña'a ñadu'u ichi jua'an‑s, te n‑ka du'u ña'a‑s. N‑ka tava‑s da'ma‑s. N‑ka janña'a‑s, te n‑ka dandoo ña'a‑s. Katuu‑s ichi te junee‑s.
42010031	Ijan dada n‑kendita ɨɨn dutu nuu katuu‑s. N‑xini‑s xa katuu se ijan, te n‑xiko nduu‑s ɨnka xio yu'u ichi.
42010032	N‑kuyatni ɨɨn se kuu levita nuu katuu se n‑tnukue'e jan. N‑xini ña'a‑s, te n‑xiko nduu‑s ɨnka xio yu'u ichi.
42010033	Dɨuni n‑kendita ɨɨn se Samaria. N‑xini‑s se n‑tnukue'e jan, te n‑kunda'u ini ña'a‑s.
42010034	N‑xetu'a‑s‑sɨ, te n‑xodo‑s aciti xi'in vinu nuu n‑tnukue'e‑s. N‑duku‑s nuu n‑tnukue'e‑s, te n‑dakaa ña'a‑s yata kɨtɨ‑s. Ndeka ña'a‑s jua'an mesón. Ijan n‑ñunuu ña'a‑s.
42010035	Kɨu kuu uu n‑tava‑s uu denario, te n‑chiya'u‑s se ndee mesón jan, te xia'an‑s nuu‑sɨ: “Junuu‑n‑sɨ te nux nadaa ka na nju'un‑n, te kɨu na kuiko‑da nataxi‑da tvini‑n”, kuu‑s, xia'an‑s.
42010036	¿Nax kachi‑n? ¿Ndeda ndruni‑s n‑kida na io xa kada‑ro ñanitna'a‑ro? —kuu Jesús, xia'an‑ia.
42010037	Te xia'an‑s nuu‑ia: —Se n‑kunda'u ini se ijan. Te xia'an ntuku Jesús: —Nani n‑kida se ijan, dani juan kada‑n.
42010038	Dani, dani jua'an Jesús xi'in uxi uu se dakua'a‑ia jan ichi jua'an Jerusalén. N‑kɨu‑ia ɨɨn ñuu luchi, te n‑ja'an ña'a ɨɨn dichi nani Tmarta ve'e‑i.
42010039	Ku'u Tmarta kuu María. Nukoo María nuu nukoo Jesús, Ia kuu Xto'o‑ro, te n‑xo nini‑i xa n‑ja'an‑ia.
42010040	Nɨni nini María xa ja'an‑ia, kida Tmarta tniu ve'e‑i, te yo ndu ini‑i. Xijan kuu xa n‑xetu'a‑i Jesús, te n‑ja'an‑i nuu‑ia: —Dito, nakuenda ña chinuu‑n xa ña chindee ña'a María. Mee nga‑da kidatniu. Juña'a‑n‑yɨ xa na chindee ña'a‑i —kuu Tmarta, xia'an‑i nuu‑ia.
42010041	Xia'an Jesús, Ia kuu Xto'o‑ro: —Marta mee ni nuu nax ya'a xani ini‑n. Dɨuni yo ndu ini‑n nuu tniu‑n,
42010042	ko ñatu kida ndɨ'ɨ‑n xa io xa kada‑n, ko María, va'a kida‑i xa nini‑i xa ja'an‑r, te ma ndunaa‑i.
42011001	Ɨɨn vuelta n‑xijan ta'u Jesús nuu Ianyuux ɨɨn nuu n‑xe'en‑ia. Nu n‑ya'a xa n‑xijan ta'u‑ia, te n‑ja'an ɨɨn se dakua'a‑ia nuu‑ia: —Dito, ¿Janda ja'an koio‑da hora na kajan ta'u koio‑da nuu Ianyuux? Dakua'a ña'a‑n ná n‑dakua'a Sua se n‑dakua'a‑s.
42011002	N‑ja'an Jesús nuu‑s xi'in nuu ntdaa ñayiu xyuku ijan: —Hora na kajan ta'u koio‑n, du'a ja'an koio‑n: Taa‑ro Ianyuux, na ja'an‑da xa ii‑n. Na koo‑da xañu'u nuu‑n. Na ja'an koio‑da xa taxnuni‑n nuu‑da ntdaa‑da xa ka kuu‑da ñayiu ñuñayiu.
42011003	Taxi‑n xa kaxi xa ko'o koio‑da vitna nani kida‑n ndɨkɨu ndɨñuu.
42011004	Xijan ta'u‑da xa taxkanu ini‑n kuechi n‑ka kida‑da ná ka taxkanu ini‑da ñayiu kui'a ka kida ña'a daña. Kada‑n xa maxku daja'an ña'a Kui'na xa kada koio‑da kuechi. Du'a kajan ta'u koio‑n nuu Ianyuux.
42011005	ʼÑayiu na jɨ'ɨn ve'e ɨɨn se kumani xi'in‑i niu dava te juña'a‑i nuu‑s: “Taxnuu uni tila
42011006	chi n‑kixee se kumani xi'in‑r, te ña tuu naxa juña'a‑r‑sɨ. Xika vaxi‑s.”
42011007	Nux du'a na ja'an‑i, ma ja'an se ijan: “Maxku datna'a ña'a‑n. Xá n‑nakadɨ‑r ye'e‑r. Xá n‑nukava‑r xi'in da'ya‑r. Ma kuu xa ndokoo‑r xa taxi‑r.” Ma du'a ja'an‑s
42011008	chi juña'a‑s ntdaa xa ndoñu'u‑i, ko ñadu xaxe'e xa kumani‑i xi'in‑s juña'a‑s chi xaxe'e xa maxku kujanuu‑s nuu‑i.
42011009	Ku kajan koio‑n te ni'i‑n. Nduku koio‑n te ni'i‑n. Nani dakande‑n ye'e ñayiu xa najaan‑i xa kɨu‑n, dani kajan koio‑n nuu Ianyuux xa ka ndoñu'u‑n, te taxi‑ia
42011010	chi ñayiu xko xijan ka ni'i‑i. Dani ka ni'i ñayiu xko nduku. Ñayiu xko dakande ye'e, najaan ye'e xa kɨu‑i.
42011011	ʼNdo'o, se ka kuu taa, nux xijan da'ya‑n chaka ma juña'a‑n koo chi juña'a‑n chaka.
42011012	Nux xijan da'ya‑n ndɨu, ma juña'a‑n tdu'an chi juña'a‑n ndɨu.
42011013	Juini ka kuu‑n ñayiu ka kida kue'e kuechi, xnde'a‑n xa ka xia'an‑n da'ya‑n. Naka Taa‑ro Ianyuux, Ia tuu andɨu, ma ku taxi‑ia Espíritu‑ia nux ndeda‑n na kajan‑ia. Kue'e ka taxi Taa‑ro Ianyuux dada xa ka xia'an mee‑n da'ya‑n —kuu Jesús, xia'an‑ia.
42011014	N‑xee ɨɨn se ñu'u ña'a xaloko ña kuu ja'an nuu‑ia. Te n‑kine'e Jesús xaloko jan anu‑s. Nu n‑ya'a xa n‑kine'e‑ia xaloko jan, te n‑kixe'e‑s xa ja'an‑s, te n‑ka yu'u ñayiu xyuku ijan.
42011015	N‑ja'an dava‑i: —Mee Kui'na taxnuni nuu dava ka xaloko kida xa kua'a se ya'a xa kine'e‑s xaloko anu ñayiu. Beelzebú nani‑i.
42011016	Te n‑ka ja'an tɨtnɨ ñayiu xyuku ijan nuu Jesús xa kada‑ia milagru xa kototnuni‑i‑ia.
42011017	N‑kutnuni ini‑ia xa n‑xani ini ñayiu ijan. Xijan kuu xa xia'an‑ia nuu‑i: —Nux ka jantna'a se ka taxnuni ɨɨn ñuu xi'in ntna'a ka taxnuni‑s, danaa tna'a‑s. Dani ñayiu xtuu ka'nu ɨɨn ve'e, nux ka jantna'a‑i ma kutuu ka'nu ka‑i.
42011018	Nux jantna'a Kui'na ntna'a mee‑i, ma taxnuni ka Kui'na nani Satanás. Xa'a ja'an‑r xaxe'e xa n‑ka ja'an‑n xa Beelzebú kida xa kine'e‑r xaloko.
42011019	Nux Beelzebú kida xa kine'e‑r xaloko, dɨuni Beelzebú kida xa kine'e se dakua'a‑n xaloko xñu'u anu ñayiu nuda. Mee se dakua'a mee‑n ka datuu ña'a.
42011020	Xaxe'e xa kida Ianyuux xa kine'e‑r xaloko, xijan kuu xa n‑kixe'e ka jandixa dava‑n xa taxnuni‑ia nuu‑n.
42011021	Ɨɨn se ndaku te nde'e‑s, nux ndee‑s ve'e‑s, ña tuu nax ya'a ve'e‑s chi xa io tu'a‑s xi'in arma‑s.
42011022	Xaxe'e xa neva'a‑s arma xani ini‑s xa ñayo nde'e ka dada mee‑s, ko nux xee ɨɨn se nde'e ka dada mee‑s janña'a‑s, te kane'e‑s ntdaa xaxii‑s jɨ'ɨn, te dakexio‑s.
42011023	Ñayiu ña ka kunduu xi'in‑r, ñatu ka xe ini ña'a‑i. Ñayiu ña dataka ñayiu xa kunini‑i xa ja'an‑r, kuenda kɨu xate ni'no‑i‑yɨ xa maxku teku‑i xa ja'an‑r.
42011024	ʼHora kee ɨɨn xaloko anu ɨɨn ñayiu, te xikonuu‑i nuu ñayo io xa nduku‑i ɨɨn nuu ndetatu‑i, ko xaxe'e xa ñatu ni'i‑i, ja'an mee ja'an ɨɨn‑i: “Va'a ka nu na ndeé‑ro anu ñayiu n‑kane‑ro.”
42011025	Te hora naxee‑i, chinuu‑i xa n‑natɨ'u nuu n‑kee‑i, te va'a n‑xe kotna'a ndatniu.
42011026	Ijan te nkueka‑i uxa tna'a xaloko ka dada mee‑i, te n‑ndeé‑i xi'in xaloko ijan nuu n‑kane‑i, te ju'un koio‑i anu ñayiu ijan. Te nda'u ka ya'a ñayiu jan hora ijan dada xa ki'na —kuu Jesús, xia'an‑ia.
42011027	Nɨni ja'an‑ia xijan, te xee n‑ja'an ɨɨn ñadɨ'ɨ yɨtna'a nuu ñayiu xyuku nuu Jesús. Xia'an‑ña nuu‑ia: —Naka ta'u ñadɨ'ɨ n‑xajan ña'a, te n‑dakadi ña'a —kuu‑ña, xia'an‑ña.
42011028	Te xia'an‑ia nuu‑ña: —Ta'u ka kuu ñayiu ka teku tnu'u Ianyuux, te jandixa‑i‑ia dada ñayiu kuu dɨ'ɨ‑r.
42011029	Nu n‑kukue'e ka ñayiu ka taka nuu‑ia, te xia'an‑ia: —Unu loko ñayiu io vitna. Ka ja'an‑i xa kada‑r milagru, ko ma kuu xa jini‑i xijan. Diko ni jini koio‑i xa ya'a‑r ná n‑ya'a Jonás.
42011030	Nani n‑ya'a xa n‑xini ñayiu Nínive xa Jonás n‑kuu ɨɨn seña, dani jini koio ndo'o, ñayiu io vitna, xa kuu ru'u, Ia kuu ñayiu, ɨɨn seña.
42011031	Kɨu na ndadandaa Ianyuux kuechi ñayiu, nandoto ñá n‑kunxa'nu n‑xio do sur xi'in ñayiu io vitna, te taka koio‑i xi'in‑ña, te datuu‑ña kuechi ñayiu io vitna chi ña xnini‑i tnu'u‑r. Xika n‑kixi mee‑ña xa n‑xo nini‑ña tnu'u ndichi n‑ja'an Salomón. Kuna'a koio xa n‑kixee mee‑r, te ndandɨ'ɨ ka‑r dada Salomón, te ñatu ka jandixa‑n xa ja'an‑r.
42011032	Kɨu na ndadandaa Ianyuux kuechi ñayiu, nandoto ñayiu Nínive xi'in ñayiu io vitna, te kajan koio ñayiu Nínive jan kuechi‑i chi ña n‑ka natu ini‑i xa n‑ka kida‑i, ko ñayiu Nínive n‑natu ini xa n‑ka kida‑i kuechi na n‑ja'an Jonás tnu'u Ianyuux nuu‑i. Kuna'a koio xa n‑kixee‑r, te ndandɨ'ɨ ka‑r dada Jonás, te ñatu ka jandixa‑n xa ja'an‑r.
42011033	ʼÑayo ñayiu natnuu candil te jantuu‑i ɨɨn nuu yɨda'u. Ñayo chindeyu candil ka'a maquila. Ñayo ñayiu daa kida chi jandodo‑i candil ɨɨn nuu dujun xa na kutnuni nuu ñayiu ka kɨu ve'e‑i.
42011034	Kuenda kɨu ɨɨn xa dakutnuni kuu nduchi nuu‑ro. Nux io va'a nduchi nuu‑n, kaxi xnde'a‑n ɨɨn xa xnde'a‑n te xini‑n nax ya'a, ko nux ña io va'a nduchi nuu‑n, ña xnde'a‑n xa io, ni ña xini‑n nax ya'a.
42011035	Maxku jandixa‑n ntdaa xa ka ja'an ñayiu ñuu‑n vaxi chi ñadu ntdaa xa ka ja'an‑i ndaa.
42011036	Nux kanda nitu'u nuu tuu‑n, ma ja'an‑ro xa ña kanda ɨɨn lado ñɨɨ‑n —kuu Jesús, xia'an‑ia.
42011037	Nu n‑ya'a n‑ja'an Jesús xa'a, te n‑ja'an ña'a ɨɨn se fariseu xa kaxi‑ia xi'in‑s ve'e‑s. N‑kɨu‑ia ve'e‑s, te n‑nukoo‑ia yu'u mexa‑s.
42011038	N‑yu'u anu se fariseu xa ña n‑nanda'a‑ia ná ka kida ñayiu ñuu‑s, te n‑nukuita‑ia xaxi‑ia.
42011039	Te xia'an Jesús nuu se ijan: —Mee‑n se fariseu, najini‑n yata yaxi xi'in yata ko'o te ñatu ka najini‑n xiti‑i nuu ñu'u xa kui'a kaa ná kui'a kaa xa ka kida‑n.
42011040	Lilu‑n. Nani n‑kidava'a Ianyuux ñɨɨ‑ro, dani n‑kidava'a‑ia xaxtnuni‑ro xi'in anu‑ro.
42011041	Nux na juña'a nga‑n ñayiu ka kunda'u ɨɨn xa juña'a nga‑n, kada Ianyuux xa ndunini‑n.
42011042	Mee‑n, se fariseu, ntna'a uxi nu'ne kuechi mino kaxtila xi'in yuku ruda xi'in ntdantu'u nuu yua ka xaxi‑ro ka ni'i‑n ka najuña'a‑n ɨɨn Ianyuux. Juini ka kida‑n xa va'a ya'a, ko ñatu daya'a‑n juxtixia ñayiu ka kida kuechi, te ka kidandaa‑n kuechi ñayiu ña tuu nax kida, ni ña ka xemani‑n dava ka ñayiu. Xaxe'e xijan nda'u ya'a koio‑n. Kada na'i koio xa va'a ya'a, ko maxku daa ka kada‑n ñayiu. Jandixa koio xa ta'u tniu Ianyuux.
42011043	Nda'u ya'a koio mee‑n, se fariseu, chi ka tna ini‑n xa kunukoo koio‑n silla ka xko nukoo se ndandɨ'ɨ xiti veñu'u kuechi, te ka tna ini‑n xa koo ñayiu xañu'u nuu‑n nuu ya'u.
42011044	Nda'u ya'a koio mee‑n chi ka kuu‑n ná ka kuu yau kava nuu xndaa ndɨyɨ xa ña kanda nde'a‑ro xiti‑i, te ñayiu ka xika ijan, ñatu ka chinuu‑i xa nuu xndaa ndɨyɨ kuu —kuu Jesús, xia'an‑ia.
42011045	Te n‑ja'an ɨɨn se tu'a va'a tnu'u n‑chidotnuni Moisés: —Maestru, jan tnu'u ña'a‑n daña xi'in dava ka ñayiu xa du'a n‑ja'an‑n.
42011046	Te xia'an Jesús nuu‑s: —Dani nda'u ya'a koio mee‑n, se ka tu'a va'a tnu'u n‑chidotnuni Moisés, chi ka ta'u tniu‑n nuu ñayiu xa na jandixa koio‑i ley‑n. Kuenda kɨu ɨɨn xa yo vee xndido ñayiu jan kuu xijan, te mee‑n ñatu ka jandixa‑n xijan. Ni xa kaju'un ɨɨn dɨkɨ nda'a‑n xijan ña kuu.
42011047	Nda'u ya'a koio‑n ntdaa‑n chi ka kaan‑n nuu xndaa se n‑ka ja'an tnu'u Ianyuux nuu ñayiu. Ka kuu‑s se n‑ka xa'ni ña'a xixitna‑n.
42011048	Xna'a‑n xa n‑ka kida xixitna‑n jan. Ka xani ini‑n ná n‑ka xani ini xixitna‑n chi ka xani ini‑n xa ɨɨn xava'a kuu xa n‑ka kida‑s xa n‑ka xa'ni‑s se n‑ka ja'an tnu'u Ianyuux nuu ñayiu, te ka kaan mee‑n nuu xndaa‑s.
42011049	Xaxe'e xijan, n‑ja'an Ianyuux, Ia xini ntdanditu'u xa kuu xa xino: “Tunda'a‑r se ja'an tnu'u‑r nuu ñayiu xi'in se dakua'a ña'a. Kada u'u koio‑n dava‑s, te ka'ni koio‑n dava‑s.”
42011050	Xijan kuu xa mee‑n, ñayiu io vitna, kundido kutau‑n xi'in xixitna‑n se n‑ka ja'an tnu'u Ianyuux nuu ñayiu. Nde na n‑xe kavatuu ñuñayiu n‑ka nukuita‑s ka xa'ni‑s se n‑ka xo ja'an tnu'u Ianyuux nuu ñayiu xi'in nde vitna.
42011051	Nde tiempo n‑xo tuu Abel xi'in nde tiempo n‑xo tuu Zacarías n‑ka nukuita‑s ka xa'ni‑s se n‑ka ja'an tnu'u Ianyuux nuu ñayiu. Zacarías n‑ka xa'ni‑s me'ñu altar xi'in veñu'u. Ru'u ja'an xa kundido kutau mee‑n, ñayiu io vitna‑sɨ.
42011052	Nda'u ya'a koio mee‑n, se ka tu'a va'a tnu'u n‑chidotnuni Moisés chi ñatu n‑ka ja'an ndaa‑n nuu ñayiu xa na kutnuni ini‑i tnu'u Ianyuux. Ña ka xe ini mee‑n tnu'u‑ia, te ñayiu xndaxio anu xa kunini‑i tnu'u‑ia, datu ini‑n‑yɨ —kuu Jesús, n‑xia'an‑ia nuu‑s.
42011053	N‑ndee Jesús ijan, te n‑ka kixe'e se ka tu'a va'a tnu'u n‑chidotnuni Moisés xi'in se fariseu xa ja'an‑s xa ñatu ja'an ndaa Jesús, te vichi n‑ka dandichi ña'a‑s.
42011054	Va'a n‑ka xo nini‑s tnu'u n‑ja'an‑ia chi n‑ka kuu‑s xa tekuechi neñuu‑s‑ia.
42012001	Tiempu ijan n‑ka taka tɨtnɨ mil ñayiu nuu tuu‑ia. Diko ka xeñi ni'no tna'a‑i. Te n‑kixe'e Jesús xa dakua'a‑ia ñayiu dakua'a‑ia. Ki'na ka du'a xia'an‑ia: —Chinuu koio xa ka ja'an se fariseu. Kuenda kɨu levadura kuu xa dakua'a ña'a‑s. Ka kida nga‑s xa jandixa‑s xa ka ja'an‑s nuu‑n.
42012002	Xa na'i ka kida‑s tuu na xee kɨu. Xee kɨu jini koio ñayiu nax n‑ka kida‑s.
42012003	Xa na'i n‑ka ja'an‑n xakuaa, teku ñayiu na xee kɨu. Xa n‑ka ja'an ni'ni‑n do'o ñayiu na n‑yɨndi'u‑n xiti ɨɨn cuartu ve'e, xee kana koio‑n dɨkɨ ve'e.
42012004	ʼNdo'o, se ka kumani xi'in‑r, maxku yu'u koio‑n nuu se ka'ni ña'a chi ña tuu nax kada‑s anu‑n.
42012005	Na kachitnu'u ña'a‑r jundu nuu ndoñu'u xa yu'u koio‑n. Yu'u koio nuu Ia kida xa xi'í‑ro, te dajane ni'no‑ia ñayiu andea chi taxnuni‑ia. Nuu mee‑ia io xa yu'u koio‑n.
42012006	Xaku ni tvini ya'u ɨɨn ɨɨn gorrión. Juini ita'u ni ya'u‑tɨ, ko ñatu xande ini Ianyuux‑tɨ
42012007	chi chinuu‑ia ntdaa xa io. Nde idi dɨkɨ‑n n‑ka'u‑ia te na'a‑ia nuu nadaa io. Xijan kuu xa maxku yu'u koio‑n. Yodo ka ya'u ɨɨn ɨɨn‑n dada gorrión, juini kue'e‑t.
42012008	ʼÑayiu na ja'an jundu kuu‑r nuu dava ka ñayiu, dani ru'u, Ia kuu ñayiu, ja'an‑r nuu ángel, ia ka xinokuechi nuu Ianyuux, xa xini‑r‑yɨ.
42012009	Ñayiu na ja'an xa ña xini ña'a‑i nuu dava ka ñayiu, dani ru'u, juña'a‑r nuu ángel, ia ka xinokuechi nuu Ianyuux, xa ña xini‑r‑yɨ.
42012010	Taxkanu ini Ianyuux kuechi n‑kida ñayiu. Juini n‑ka jan tnu'u ña'a‑i ru'u xa kuu‑r Ia kuu ñayiu, taxkanu ini‑ia xa n‑kida‑i, ko ma taxkanu ini‑ia ñayiu jan kui'a Espíritu‑ia.
42012011	Hora na kandeka ña'a se Israel jɨ'ɨn nuu se taxnuni nuu ñayiu ka xe'en veñu'u‑n xi'in‑s a nux kandeka ña'a se to'o jɨ'ɨn nuu se ka taxnuni xi'in nuu se xnetniu, maxku yu'u koio‑n xa ma ni'i‑n tnu'u ja'an koio‑n nuu‑s
42012012	chi kachi tnu'u ña'a Espíritu Ianyuux hora ijan xa ja'an koio‑n nuu‑s —kuu Jesús, xia'an‑ia.
42012013	Te n‑ja'an ɨɨn se yɨtna'a nuu ñayiu xyuku ijan nuu Jesús: —Maestru, juña'a‑n ñani‑da xa na kudava‑da xi'in‑s xa n‑dandoo taa‑da.
42012014	Te xia'an‑ia nuu‑s: —Ña n‑xe konetniu‑r xa ku kuu‑r juexi a juxtixia xa dakexio‑r ñu'u a ndatniu.
42012015	Te xia'an Jesús nuu‑s xi'in nuu ñayiu dakua'a‑ia xi'in nuu ntdaa ñayiu xyuku ijan: —Koo koio‑n cuedado xa maxku kukajan ini‑n xa io ñuñayiu chi ñadu vaxi‑ro ñuñayiu xa koo kue'e xaxii‑ro.
42012016	Ijan dada n‑ja'an Jesús tnu'u kandee nuu‑i ntdaa‑i: —N‑xio ɨɨn se kuika. Yo n‑xo kua'a nuu ñu'u‑s.
42012017	Te n‑xani ini‑s: “¿Nax kada‑ro?, chi ña tuu ka nuu kuneva'a‑ro ntdaa xa n‑kee nuu ñu'u‑ro.”
42012018	Ijan dada n‑xani ini ka‑s, te n‑ndatnu'u‑s xi'in anu‑s: “Du'a na kada‑ro. Na kanu‑ro ve'e xyɨ'ɨ xa n‑kee nuu ñu'u‑ro, te ndadava'a‑ro ve'e na'nu ka. Chi'i‑ro ntdaa trɨu‑ro, ntdaa xaxii‑ro,
42012019	te ja'an mee ja'an ɨɨn‑ro: N‑chi'i‑ro kue'e xaxii‑ro, te kuia koo. Ndetatu‑ro vitna. Na kaxi na ko'o‑ro, te na kada‑ro xa juini‑ro.”
42012020	Te n‑ja'an Ianyuux nuu‑s: “Lilu‑n. Mee xakuaa vitna kuú‑n. Te ñadu mee‑n kaxi ko'o ntdaa xa n‑kida tu'a‑n.”
42012021	Du'a ya'a ñayiu kaya kue'e ndatniu yo ya'u, te ña tuu nax kida‑i xaxe'e Ianyuux —kuu Jesús, xia'an‑ia nuu ñayiu xyuku ijan.
42012022	Te xia'an‑ia nuu ñayiu dakua'a‑ia: —Xijan kuu xa maxku kundu ini‑n nax kaxko'o‑n, nax kundix kuda'u koio‑n
42012023	chi ndandɨ'ɨ ka ndo'o dada xa kaxi xa ko'o‑n. Ndandɨ'ɨ ka ñɨɨ‑n dada da'ma‑n.
42012024	Kani ini koio janda ndito tkaka. Ñayo‑t dada'u trɨu. Dɨuni ñayo‑t nataxtna'a trɨu. Ñayo‑t chi'i trɨu ve'e‑t. Juini ñayo‑t chi'i trɨu ve'e‑t, ko dakaxi Ianyuux kɨt ijan. Yo vichi yodo ka ya'u ndo'o dada kɨt ijan.
42012025	Maxku yo kundu ini‑n chi mayo‑n ndaku xa dakue'nu ka‑n mee‑n, ni dava metro ma kue'nu ka‑n.
42012026	¿Nax kuu xa mee ni xa nde kee nde kixi xa kax xa ko'o‑n xi'in da'ma‑n xñu ini‑n?, te ni ita'u lii ñayo‑n ndaku xa dakue'nu‑n mee‑n.
42012027	Kani ini koio janda xa'nu ita liriu. Ñatu kidatniu‑ta. Ñatu kava‑ta yu'a. Juini vili n‑kaa da'ma n‑xo ndixi Salomón, ko vili ka kaa ita liriu dada da'ma n‑xo ndixi‑s.
42012028	Ite xa'nu vitna te tnee kayu xiti xitnu, ite ijan n‑kida Ianyuux xa vili kaa. Naka ndo'o, ma ku kada‑ia xa koo xa kundix kuda'u‑n. Naka ita'u ni ka kukanu ini‑n‑ia.
42012029	Ndo'o ɨɨn ɨɨn‑n, maxku yo kundu ini‑n nax kaxko'o koio‑n. Maxku yo jun ini koio‑n xijan
42012030	chi ñayiu ña ka jandixa Ianyuux xñu ini xa ni'i‑i ntdaa xijan. Xa na'a Taa‑ro Ianyuux xa ka ndoñu'u‑n.
42012031	Naa xa jun ini koio‑n xa ni'i‑n xijan, ndukundee koio xa kɨu tna'a koio‑n nuu ñayiu ka jandixa xa taxnuni Ianyuux nuu‑i, te taxi‑ia xa ka ndoñu'u‑n xa xtuu‑n ñuñayiu.
42012032	Kuenda kɨu xaku ni tkachi xyuku ka kuu‑n, ko maxku yu'u koio‑n chi tna ini Ianyuux xa kada‑ia xa taxnuni koio‑n.
42012033	Nadiko koio‑n xaxii‑n. Te tvini ni'i‑n juña'a nga‑n ñayiu ka kunda'u. Kada koio‑n xava'a. Kuenda kɨu bolsa tvini ma kutu'u xi'in ndatniu yo ya'u io andɨu kuu xijan. Ijan ñayo ñadu'u kɨu te ñayo tkidi datɨu ndatniu‑ro.
42012034	Nuu io xaxii‑n, jun ini‑n xa kutuu koio‑n.
42012035	ʼKadatu'a koio mee‑n xa nkada koio‑n tniu Ianyuux ná kida tu'a ɨɨn se kida tu'a mee‑s xa kadatniu‑s. Ndɨu‑s cinturón‑s, te natnuu‑s candil xa kukanda nuu kadatniu‑s.
42012036	Kada tu'a‑n mee‑n xa nakueka ña'a‑n ná ka kida tu'a se ka xinokuechi nuu xto'o‑s mee‑s xa nakueka‑s‑sɨ. Xndetu tu'a‑s hora naxee xto'o‑s xa n‑xe'en‑s viko tnunda'a. Na naxee xto'o‑s ve'e‑s, dakande‑s ye'e, te najaan se xinokuechi jan ye'e.
42012037	Naka ta'u kuu koio se ijan hora na naxee xto'o‑s ve'e‑s chi jini‑s xa xndito‑s. Ndɨu xto'o‑s cinturón‑s xa kada tu'a‑s xa kaxi koio‑s, te juña'a‑s nuu‑s ɨɨn ɨɨn‑s xa na nkoo koio‑s nuu mexa te dakexio‑s ndeyu kaxi koio‑s.
42012038	Naka ta'u kuu se kundito hora na naxee xto'o‑s, juini n‑kukuee xto'o‑s, te nde niu dava a kui'i ka daa naxee‑s.
42012039	Kunini va'a koio xa'a. Nu n‑xini ɨɨn se kuu xto'o ve'e na hora xee ñadu'u ve'e‑s n‑kuu, kundito‑s te ma juejoon‑s xa kɨu ñadu'u ve'e‑s xa du'u‑s xaxii‑s.
42012040	Kada tu'a koio‑n mee‑n xa nakueka ña'a‑n hora na ndixi‑r chi hora ña xñu ini‑n ndixi ru'u, Ia kuu ñayiu —kuu Jesús, xia'an‑ia nuu ñayiu dakua'a‑ia.
42012041	Ijan dada n‑xijan tnu'u Spedru‑ia: —Dito, ¿nuu uxi uu daña n‑ja'an‑n tnu'u ya'a a n‑ja'an‑n nuu ntdaa ñayiu a?
42012042	Te xia'an Jesús, Ia kuu Xto'o‑ro: —Kuenda kɨu ɨɨn se yo kaxi ini, te yo va'a xinokuechi‑s nuu xto'o‑s ka kuu‑n. N‑tetutniu ña'a xto'o se ijan xa taxnuni‑s nuu dava ka se ka xinokuechi nuu‑s. Dɨu se ya'a dakexio xa kaxi dava ka se ka xinokuechi jan na xee hora.
42012043	Naka ta'u kuu se ijan hora na naxee xto'o‑s chi jini‑s xa n‑kida‑s ntdaa xa n‑ta'u tniu‑s.
42012044	Xandaa xakuiti tetutniu ña'a xto'o‑s xa junuu‑s ntdaa xaxii‑s.
42012045	Nux na kani ini ɨɨn se xinokuechi nuu xto'o‑s: “Na'a jɨ'ɨn xto'o‑ro, te kukuee‑s xa nxee‑s”, te kixe'e‑s xa kani‑s dava ka se ka xinokuechi xi'in ñá ka xinokuechi nuu se kuu xto'o‑s. Kixe'e‑s kaxi‑s, ko'o‑s, te xini‑s.
42012046	Naxee xto'o se ijan kɨu ña ñu ini‑s xa naxee‑s. Nde'e kada u'u ña'a xto'o‑s xa daa n‑kida‑s. Daa kada Ianyuux ñayiu ña jandixa ña'a.
42012047	Se xá na'a nax juini xto'o‑s xa kada‑s te ña io tu'a‑s xa nakueka‑s‑sɨ, ni ña n‑kida‑s xa n‑juini xto'o‑s; se ijan janña'a xto'o‑s kue'e vuelta,
42012048	ko se ña ka xini nax juini xto'o‑s xa kada‑s, te n‑ka kida‑s kuechi, io xa ndo'o‑s, ko xaku ni. Ñayiu va'a xna'a xa juini Ianyuux xa kada‑i, ta'u tniu‑ia nuu‑i xa kada koio‑i kue'e tniu‑ia. Ñayiu n‑kɨunda'a kue'e tvini xa dakaka‑i, kue'e ka tvini io xa najuña'a‑i ñayiu n‑xia'an. Daa kuu ñayiu va'a kutnuni ini tnu'u Ianyuux.
42012049	ʼN‑kixee‑r xa tnuu‑r ñu'ú ñuñayiu. Te naka kuu anu‑r xa naya'a ni.
42012050	Io xa nda'u ya'a‑r. Te nde vitna tnau ini da'u ni‑r.
42012051	Ka xani ini‑n xa n‑kixee‑r xa kutuu vii kutuu va'a koio‑n xi'in dava ka ñayiu, ko ña'a, chi n‑kixee‑r xa tuku jandixa koio‑n.
42012052	O'on ñayiu kutuu ka'nu ɨɨn ve'e, tuku jandixa uni‑i te tuku jandixa uu‑i.
42012053	Tuku jandixa se kuu taa, te tuku jandixa se kuu da'ya. Tuku jandixa ñá kuu dɨ'ɨ, te tuku jandixa da'ya dɨ'ɨ‑ña. Tuku jandixa ñá kuu didido, te tuku jandixa xanu‑ña. Ma ɨnuu jandixa koio‑i —kuu‑ia, xia'an‑ia nuu se dakua'a‑ia.
42012054	Kue'e ñayiu n‑ka nataka nuu‑ia, te xia'an‑ia nuu‑i: —Hora nane vikó do nuu keé ngandii, ka ja'an‑n xa kixi dau, te daa ya'a.
42012055	Hora kane tachi xajan do norte, ka xia'an tna'a‑n: “Nde'e juun ka'ni.” Te ndaa juun ka'ni.
42012056	Ka kida nga‑n xa va'a‑n. Ka kutnuni ini‑n nax ya'a chi xnde'a‑n andɨu xi'in ñuñayiu. ¿Nax kuu xa ña ka kutnuni ini koio‑n nax ya'a vitna?
42012057	ʼ¿Nakuenda ña ka kutnuni ini‑n nax kuu xava'a, nax kuu xa u'u?
42012058	Nux ɨɨn se ndeka ña'a jua'an nuu juxtixia xa kajan‑s kuechi‑n, dava ichi ndatnu'u va'a‑n xi'in‑s xa maxku kandeka ña'a‑s jɨ'ɨn nuu juexi te kandeka ña'a juexi jɨ'ɨn nuu se ndee vekaa, te chindi'u ña'a‑s.
42012059	Te ma yaa‑n. Nde na chiya'u‑n ntdanditu'u centau xijan juxtixia; ijan dada yaa‑n —kuu Jesús, xia'an‑ia.
42013001	Tiempu ijan n‑ka xee se n‑ka xee nuu Jesús. Te n‑ka najani‑s xa mee hora ka doko tɨtnɨ se Galilea kɨtɨ‑s nuu altar, n‑xa'ni ña'a Pilato. Te n‑daka ni'no‑s nɨñɨ‑s xi'in nɨñɨ kɨtɨ n‑xi'i nuu altar jan.
42013002	Xia'an Jesús: —Ka xani ini‑n xa n‑ka kida se ijan kue'e ka kuechi dada dava ka se Galilea xa du'a n‑ka ya'a‑s. Va daa ka xani ini‑n,
42013003	ko ña'a. Nux ma natu ini‑n xa n‑ka kida‑n kuechi, dani ya'a koio mee‑n.
42013004	Va dɨuni ka xani ini‑n xa xaun uni ni se n‑ka xi'í na jungava ndodo ña'a torri nani Siloé n‑ka kida kue'e ka kuechi dada dava ka ñayiu io Jerusalén,
42013005	ko ña'a. Nux ma natu ini‑n xa n‑ka kida‑n kuechi, daa ya'a koio mee‑n —kuu Jesús, xia'an‑ia.
42013006	Te n‑ja'an‑ia tnu'u kandee nuu ñayiu xyuku ijan. Xia'an‑ia: —N‑ta'u tniu ɨɨn se kuu xto'o ñu'u xa dandee ɨɨn se xinokuechi nuu‑s tnu higo me'ñu tnu uva xetata‑s. Nu n‑xa'nu‑tnu, te juan tnɨɨ xto'o ñu'u jan higo, ko ña tuu na higo ni'i‑s.
42013007	Te n‑ja'an‑s nuu se ndee tnu uva jan: “Ne'e. Kunde'a‑n‑tnu xa ña tuu nax juun‑tnu. Xa n‑kuu uni kuia kixi‑r xa tnɨɨ‑r higo, te ña tuu nax ni'i‑r. Ka'nde‑tnu chi nukoo du'a ni‑tnu.”
42013008	Te n‑ja'an se ijan: “Dito, idii nga kuia na ku nukoo na'i‑tnu. Kuia vitna na nadataya‑da ñu'u nɨkanduu xe'e‑tnu xa dakeé‑da xe'en.
42013009	Te nux na juun‑tnu, io va'a. Nux ña'a, ka'nde‑n‑tnu” —kuu‑s, xia'an‑s.
42013010	N‑xee kɨu sabado, kɨu ndetatu ñayiu Israel. Kɨu ijan dakua'a Jesús ñayiu xiti ɨɨn veñu'u luchi.
42013011	Ijan n‑xee ɨɨn ñá ñu'u ña'a xaloko. Ku'u yata‑ña. N‑kuu xaun uni kuia io tɨ'ɨ yata‑ña. Ña kuu da'u ni xa kunujuiin ndaa‑ña.
42013012	N‑xini ña'a‑ia, te n‑kana ña'a‑ia. Xia'an‑ia nuu‑ña: —N‑yaa‑n nuu xaloko. Ma koo tɨ'ɨ ka yata‑n.
42013013	Te n‑xajan ndodo ña'a‑ia nda'a‑ia. Danaa n‑ndundaa yata‑ña. Te n‑nakuetu‑ña nuu Ianyuux.
42013014	Yo n‑kiti ini se kida veñu'u nuu Jesús chi n‑ndadava'a‑ia ñayiu kɨu ka ndetatu ñayiu Israel. Te n‑ja'an‑s nuu ñayiu xyuku ijan: —Maxku kixi‑n xa ndva'a koio‑n kɨu ka ndetatu‑ro. ¿Nakuenda ñatu ka kixi‑n kɨu ka kidatniu‑ro? —kuu‑s, xia'an‑s.
42013015	Te xia'an Jesús, Ia kuu Xto'o‑ro, nuu‑s: —Ka kida nga‑n xa va'a‑n. Dava'a nga‑n ka nandaxi nkutu‑n a burru‑n, te xndeka‑n‑tɨ ka xe'en ndute kɨu ndetatu‑ro.
42013016	Nani ka kuu‑n da'ya dana Abraham, dani kuu‑ña da'ya dana Abraham. Xa yɨ'ɨ xaun uni kuia ñu'u ña'a Satanás. ¿Nax kuu xa ña io va'a xa yaa‑ña nuu‑i kɨu ndetatu‑ro?
42013017	Nu n‑ya'a xa n‑ja'an‑ia xijan, te n‑ka kujanuu ñayiu kui'a n‑ka ja'an nuu‑ia. N‑ka kudɨ ini ntdaa ñayiu xyuku ijan xaxe'e xa vichi va'a n‑kida‑ia.
42013018	Xijan kuu xa xia'an‑ia: —Ñayiu n‑ka kɨu tna'a nuu ñayiu ka jandixa xa taxnuni Ianyuux nuu‑i kuu ná kuu ɨɨn
42013019	ndɨjɨn tnumaxtaxa. N‑dakeé ɨɨn seyɨɨ idii ni ndɨjɨn‑tnu nuu ñu'u‑s, te n‑ka'ndɨ‑tnu. N‑xa'nu dujun tnumaxtaxa, te n‑ka xajan chilidaa taka‑tɨ da'nda‑tnu.
42013020	Ijan dada n‑ja'an‑ia ɨnka ntuku tnu'u kandee: —Xaku ni ñayiu ka jandixa xa taxnuni Ianyuux nuu‑i. Juini xaku ni‑i jandixa‑ia, ko kue'e ka ñayiu ka teku tnu'u‑ia jua'an.
42013021	Tnu'u‑ia kuu ná kuu levadura. N‑tnɨɨ ɨɨn ñadɨ'ɨ levadura, te n‑daka ni'no‑ña xi'in oko uu litro yuchi trɨu. N‑ndaa yuxa jan nde n‑xee na koo.
42013022	Dani jua'an‑ia ichi jua'an Jerusalén. Nɨni n‑ya'a‑ia ñuu na'nu, ñuu kuechi n‑dakua'a‑ia ñayiu.
42013023	Te n‑ja'an ɨɨn ñayiu nuu‑ia: —Dito, ¿xaku ni ñayiu nanita'u a kue'e‑i a? Te n‑ja'an ka ntuku Jesús tnu'u kandee nuu‑i:
42013024	—Teyɨka koio‑n mee‑n xa mee ni tnu'u ru'u jandixa koio‑n xa jɨ'ɨn‑n andɨu. Kuenda kɨu jɨ'ɨn‑n ɨɨn ve'e, te kɨu‑n ye'e tna'a kuu xa jɨ'ɨn‑n ijan. Kue'e ñayiu nduku ini xa jɨ'ɨn koio‑i ijan, ko ma ntdaa‑i jɨ'ɨn.
42013025	Nu n‑kunee nakadɨ kutu ɨɨn se kuu xto'o ɨɨn ve'e ye'e‑s. Nux jɨ'ɨn koio‑n ve'e‑s xa kɨu‑n ijan te nux kunujuiin koio‑n yata ve'e‑s te dakande‑n ye'e jan, te juña'a‑n: “Dito, Dito, najaan‑n ye'e na xe kɨu koio‑da”, te ja'an‑s: “Ña'a, chi ña xini ña'a‑r. Ña xini‑r nde kuu ñuu‑n.”
42013026	Te ja'an koio‑n: “N‑ka xaxi‑ro, n‑ka xi'i‑ro, te n‑dakua'a‑n ñayiu ichi ka'nu ñuu‑da.”
42013027	Kuenda kɨu xto'o ve'e jan kuu‑r. Te ja'an‑r nuu‑n: “Aru ja'an xa ña xini ña'a‑r. Ña xini‑r nde kuu ñuu‑n. Jua'an na'i koio chi ñayiu ka kida kuechi ka kuu‑n.”
42013028	Yo nde'e nda'i koio‑n, te nde'e kiti ini koio‑n nuu Ianyuux kɨu ijan xaxe'e xa mayo‑n kɨu nuu taxnuni‑ia xi'in xaxe'e xa jini‑n xa tuu Abraham, Isaac xi'in Jacob xi'in ntdaa se n‑ka ja'an tnu'u Ianyuux nuu ñayiu.
42013029	Xee ñayiu ntdantu'u ñuu xndatuu ñuñayiu ijan. Kee koio‑i nkoon lado ñuñayiu. Nde nuu kane ngandii xi'in nde nuu keé ngandii, nde xe'e ñuñayiu xi'in nde dɨkɨ ñuñayiu kee koio‑i xa kunukoo koio‑i yu'u mexa xa kaxde'ñu‑i nuu taxnuni Ianyuux.
42013030	Kue'e ñayiu kunuu ka vitna, nduu‑i ñayiu ña ndandɨ'ɨ. Ñayiu ña ndandɨ'ɨ vitna, nduu‑i ñayiu ndandɨ'ɨ kɨu ijan —kuu Jesús, xia'an‑ia.
42013031	Hora ijan n‑ka xee dava se fariseu nuu Jesús, te ka xia'an‑s nuu‑ia: —Jua'an ɨnka lado chi kuu Herodes xa ka'ni ña'a‑s.
42013032	Te n‑ja'an‑ia nuu‑s: —Juan juña'a koio‑n se kuu ná kuu chikuii jan, xa xaku nga kɨu ndoñu'u xa daxinokava‑r xa ndadava'a‑r ñayiu xi'in xa kine'e‑r xaloko xñu'u anu‑i.
42013033	Dani xaku nga kɨu ndoñu'u xa jɨ'ɨn ntuku‑r Jerusalén. Io xa jɨ'ɨn‑r chi ñatu io va'a nux xi'í ɨɨn se ja'an tnu'u Ianyuux nuu ñayiu ɨnka ñuu.
42013034	Te n‑kixe'e‑ia xa kakune'e‑ia ñayiu Jerusalén. N‑ja'an‑ia: —Mee‑n xa kuu‑n ñayiu Jerusalén, ka xa'ni‑n se ka ja'an tnu'u Ianyuux nuu ñayiu, te ka jani‑n se n‑tunda'a ña'a Ianyuux yuú. Naka kue'e vuelta n‑juini‑r xa kada‑r ná kida chuun. Nadataka‑t da'ya‑t ka'a ndixi‑t xa ñunuu‑t‑tɨ. Du'a n‑juini‑r xa kada ña'a‑r, ko ñayo‑n n‑juini.
42013035	Kuna'a koio‑n xa mayo ka‑n kutuu Jerusalén, te ma kutuu ka‑ro. Xee kɨu ja'an‑n: “Naka ta'u Ia n‑natunda'a ña'a Ianyuux xa juan ndixi‑ia ñuñayiu; ijan dada jini ña'a ntuku‑n” —kuu‑ia, xia'an‑ia.
42014001	N‑xee ɨɨn sabado, te n‑ja'an ɨɨn se fariseu taxnuni Jesús xa kaxdini‑ia xi'in‑s, te n‑xee‑ia ve'e‑s xa kaxdini‑ia. Nɨni tuu‑ia ijan, n‑ka xo nde'a se n‑ka taka ijan nu nax kida‑ia xa na kua'a na tekuechi‑s‑ia.
42014002	Ijan nujuiin ɨɨn se ñu'u ña'a Kuiña.
42014003	Xaxe'e xa n‑tu ini Jesús nax n‑ka xani ini se ka tu'a va'a tnu'u n‑chidotnuni Moisés xi'in se fariseu xyuku ijan, n‑xijan tnu'u‑ia‑s: —¿Io va'a xa ndadava'a‑ro ñayiu ku'u kɨu kuu sabado a ña'a u?
42014004	Ni ɨɨn ña tuu nax n‑ka ja'an se ijan. N‑tnɨɨ Jesús se ku'u jan, te n‑ndadava'a‑ia‑s, te n‑ja'an‑ia xa na nu'u‑s ve'e‑s.
42014005	Te xia'an‑ia nuu se fariseu: —Nux kekava da'ya yɨɨ‑n a ngutu‑n xiti yau kɨu kuu sabado, ña xndetu‑n chi ka xe nutava‑n‑sɨ juini kɨu sabado kuu. ¿Ndaa a ña'a u? —kuu Jesús, xia'an‑ia nuu se ijan, ɨɨn ɨɨn‑s.
42014006	Ñayo‑s ni'i tnu'u ja'an‑s.
42014007	Nu n‑xini‑ia xa ka kaxí se n‑ka xee ijan nuu kunukoo koio‑s nuu ka xko nukoo se ndandɨ'ɨ ka, xia'an‑ia nuu‑s:
42014008	—Hora na jɨ'ɨn koio‑n viko tnunda'a, maxku nkoo koio‑n nuu kaxko nukoo se ndandɨ'ɨ xa na ña'a xee ɨnka se ndandɨ'ɨ ka dada ndo'o viko jan.
42014009	Nkueka se n‑ja'an ña'a ndo'o se ndandɨ'ɨ ka jan, te xee‑s nuu nukoo‑n, te ja'an‑s nuu‑n: “Xikojuiin na nkoo se ya'a nuu nukoo‑n.” Nux daa na ya'a‑n kujanuu‑n, te jɨ'ɨn‑n. Nkoo‑n nuu ka xko nukoo se dakuu nga.
42014010	Maxku daa kada‑n. Nux na ja'an ña'a ɨɨn se kida viko te hora na xee koio‑n viko jan, nkoo koio‑n nuu ka xko nukoo ñayiu dakuu nga, ijan te xee se n‑ja'an ña'a, te kachi‑s nuu‑n ɨɨn ɨɨn‑n: “Dito, jua'an‑n. Nkoo‑n nuu xtuu ñayiu ndandɨ'ɨ ka.” Najuen tnu'u ña'a‑s nuu ntdaa ñayiu xyuku ijan.
42014011	Ñayiu najuen tnu'u mee‑i, nduu‑i ñayiu dakuu nga, te kujanuu‑i. Ñayiu xko kida ná kida ñayiu dakuu nga, najuen tnu'u ña'a ñayiu —kuu‑ia, xia'an‑ia.
42014012	Te xia'an‑ia nuu mee ni se n‑ja'an ña'a: —Hora na kada‑n viko, maxku ja'an‑n ñayiu kumani xi'in‑n. Maxku ja'an‑n ñani‑n, ku'a‑n. Maxku ja'an‑n ñayiu kutna'a xi'in‑n. Maxku ja'an‑n ñayiu kuika io yatni xi'in‑n chi dani na ja'an ña'a mee‑i.
42014013	Maxku du'a kada koio‑n; hora na kada‑n ɨɨn viko ka'nu, ja'an‑n ñayiu ka kukee ka kunda'u, ñayiu n‑ka ndune'e, ñayiu ka xika yakua, ñayiu kuaa du.
42014014	Kudɨ ini‑n chi ña tuu nax nataxi ñayiu ijan. Ni'i‑n ta'u‑n kɨu na nandoto ñayiu va'a.
42014015	Nu n‑teku ɨɨn se yɨtna'a nuu ñayiu xyuku ijan, te xia'an‑s: —Naka ta'u ñayiu kaxi ko'o nuu taxnuni Ianyuux.
42014016	Te xia'an Jesús: —N‑xio ɨɨn se n‑kida tu'a kue'e ndeyu xa kaxde'ñu kue'e ñayiu n‑ja'an‑s.
42014017	N‑xee hora kaxde'ñu koio‑s, te n‑tunda'a se kida viko jan se xinokuechi nuu‑s xa du'a na juña'a‑s nuu ñayiu n‑ja'an‑s: “Juan xee‑n chi xa io tu'a xa kaxde'ñu‑n.”
42014018	Ntdaa se ijan ña n‑ka juini xa jɨ'ɨn koio‑s. Xia'an se ki'na nuu nuu se xinokuechi jan: “N‑xeen‑r ñu'u te ndoñu'u xa nkoto‑r. Juña'a‑n nuu se kida viko xa na taxkanu ini‑s chi ma kuu xa xee‑r”, kuu‑s, xia'an‑s.
42014019	Xia'an se kuu uu: “O'on tayu ngutu n‑xeen‑r, te io xa nkoto‑r‑tɨ. Juña'a‑n nuu‑s xa na taxkanu ini‑s chi ma kuu xa xee‑r.”
42014020	Xia'an ɨnka ntuku se n‑ja'an se kida viko: “Dijan n‑tnunda'a‑r, te ma kuu xa xee‑r.”
42014021	Te n‑xiko se xinokuechi jan, te n‑najani‑s nuu xto'o‑s xa n‑ka ja'an se ijan. Yo n‑kiti ini xto'o‑s jan, te xia'an‑s nuu‑s: “Yachi. Jua'an ichi ka'nu, ichi kuechi xiti ñuu, te ja'an‑n ñayiu ka kukee ka kunda'u, ñayiu n‑ka ndune'e, ñayiu kuaa, ñayiu xika yakua du.”
42014022	N‑kee‑s. Jua'an ntuku‑s. Ijan dada n‑naxee‑s, te xia'an‑s: “Dito, xa n‑kida‑da xa n‑ta'u tniu‑n, ko ta chitu ka ve'e‑n”, kuu‑s, xia'an‑s nuu xto'o‑s.
42014023	Te xia'an ntuku xto'o‑s jan nuu‑s: “Jua'an ichi ka'nu. Jua'an ichi yu'u ñuu, te kandeka juexa‑n ñayiu kixi xa na chitu ve'e‑r.
42014024	Kaxde'ñu koio‑i, ko se ña n‑ka juini xa kixi‑s, mayo‑s kaxko'o viko‑r. Ni ita'u ndeyu‑r ma juña'a‑r xa kaxi‑s” —kuu Jesús, xia'an‑ia.
42014025	N‑ndee Jesús ve'e se fariseu jan, te jua'an‑ia nuu io xa jɨ'ɨn‑ia. Kue'e ñayiu xndijun ña'a jua'an, te n‑ngokoo‑ia xa kunde'a‑ia ñayiu jan, te n‑ja'an‑ia nuu‑i:
42014026	—Se juini xa nkuitandijun ña'a‑s, nux dani kukajan ini‑s taa‑s, dɨ'ɨ‑s, ñadɨ'ɨ‑s, da'ya‑s, ñani‑s, ku'a‑s; ma kuu xa dakua'a‑r‑sɨ. Dani ma kuu xa dakua'a‑r‑sɨ nux ma dandoo‑s xa kukajan ini mee‑s.
42014027	Nux ña io tu'a‑n xa kuu koio‑n kuenda kɨu se doko curuxi‑s xa nkuitakaa dika‑s xaxe'e‑r, na io tu'a ru'u, ma kuu xa dakua'a ña'a‑r.
42014028	Se juini xa kadava'a‑s ve'e iñu uxa piso, ki'na ka juen tnu'u‑s nadaa nju'un‑s xa kua'a ve'e dujun jan xa na daxinokava‑s
42014029	na ña'a tava‑s cimientu, te ma kuu daxinokava‑s, te kuekundee ña'a ñayiu xnde'a ña'a.
42014030	Te juña'a tna'a‑i: “Se ya'a n‑kixe'e‑s xa kadava'a‑s ve'e‑s, ko ña n‑kuu xa daxinokava‑s.”
42014031	Dani ɨɨn se taxnuni, nux ñu ini‑s xa jantna'a‑s xi'in ntna'a ka taxnuni‑s, ki'na ka kani ini‑s nux ndaku‑s xi'in uxi mil soldado‑s nuu ɨnka se taxnuni io oko mil soldado.
42014032	Nux tu ini‑s xa ma ndaku‑s xi'in uxi mil soldado‑s, tunda'a‑s ɨɨn soldado xa kada ɨnuu‑s xa kutuu mani na'i koio‑s.
42014033	Dani ndo'o, ɨɨn ɨɨn‑n, ma ndaku‑n xa nkuitandijun ña'a‑n nux ma dandoo‑n ntdaa xaxii‑n.
42014034	ʼVa'a ñɨɨ́, ko nux ñatuka ede, ma kuu xa nduu ede mee.
42014035	Ña xiniñu'u ka, ni xa kate‑ro nuu ñu'u xa ku kuu‑i xe'en, ni xa daka‑ro xi'in xe'en kɨtɨ. Diko nga kate‑ro. Daa ka kuu ndo'o. Xaxe'e xa xnini‑n xa ja'an‑r, xijan kuu xa kunini va'a koio xa na kutnuni ini‑n —kuu Jesús, xia'an‑ia.
42015001	Ndɨkɨu ndɨñuu n‑ka xo xe'en se n‑ka xo xijan tvini nandajan gobierno xi'in dava ka ñayiu yo ka kida kuechi nuu n‑xo tuu Jesús xa kunini koio‑i xa n‑xo ja'an‑ia.
42015002	Se fariseu xi'in se ka tu'a va'a tnu'u n‑chidotnuni Moisés, kui'a n‑ka ja'an‑s Jesús. Ka xia'an tna'a‑s: —Se ya'a kumani‑s xi'in ñayiu ka kida kue'e kuechi te xko xaxi ka'nu‑s xi'in‑i.
42015003	Xijan kuu xa n‑ja'an‑ia tnu'u ya'a nuu‑s. Xia'an‑ia:
42015004	—Ñayiu io ɨɨn cientu tkachi te na kuita ɨɨn‑tɨ yuku, dandoo‑i koon diko xaun koon kɨtɨ ndeka‑i, te jɨn nunduku‑i kɨtɨ n‑xita jan. Xaxe'e xa n‑xita‑tɨ ma kande ini‑i‑tɨ.
42015005	Na nani'i‑i‑tɨ, te kadoko‑i‑tɨ nu'u ve'e‑i, te yo kuvete‑i.
42015006	Na naxee‑i ve'e‑i, te nadataka‑i ñayiu ka kumani xi'in‑i xi'in ñayiu io yatni xi'in‑i. Ja'an‑i nuu‑i: “Kuvete‑da chi n‑nani'i‑da tkachi‑da n‑xita”, xa na kuvete koio‑i tuku.
42015007	Daa ka kudɨ ini ia xtuu andɨu. Yo kudɨ ini ka‑ia hora natu ini ɨɨn ñayiu xa n‑ka kida‑i kuechi dada xaxe'e koon diko xaun koon ñayiu kida xava'a chi ña tuu nax n‑ka kida‑i xa ku natu ini‑i.
42015008	ʼNux io uxi tvini kaa ɨɨn ñadɨ'ɨ te dakuita‑ña ɨɨn, natnuu‑ña candil te tɨ'u‑ña ve'e‑ña. Vii nene nanduku‑ña,
42015009	te hora na nani'i‑ña, nadataka‑ña ñayiu kumani xi'in‑ña xi'in ñayiu io yatni xi'in‑ña ve'e‑ña, te ja'an‑ña nuu‑i: “Kuvete‑da chi n‑nani'i‑da tvini kaa n‑xita.” Du'a ja'an‑ña nuu‑i xa na kuvete koio‑i tuku.
42015010	Daa ka kudɨ ini ángel, ia ka xinokuechi nuu Ianyuux, hora natu ini ɨɨn ñayiu xa n‑kida‑i kuechi.
42015011	ʼN‑xio ɨɨn se n‑xio uu da'ya yɨɨ.
42015012	N‑ja'an seluchi ka nuu taa‑s: “Taa‑ro, ka'nde dava‑n xaxii‑n xa taxi‑n ta'u‑da.” Te n‑xia'an taa‑s dava xaxii‑s, dava ñu'u‑s.
42015013	Nu n‑kuu jeen kɨu, te n‑diko seluchi ka jan ñu'u‑s xi'in xaxii‑s, te ni'i‑s tvini xa n‑diko‑s ñu'u jan xi'in xaxii‑s, te jua'an‑s ñuu xika. Ijan n‑xetniu‑s ntdaa tvini‑s. N‑datɨu‑s tvini‑s xa n‑xeen‑s dava'a nga xa n‑kukajan ini‑s.
42015014	Nu n‑dandɨ'ɨ‑s tvini‑s, te n‑kuu tnama ñuu ijan, te n‑ndoñu'u xa kaxi‑s.
42015015	N‑xe kajan‑s tniu nuu ɨɨn se ñuteyu ijan, te n‑tunda'a ña'a‑s nde nuu xetata‑s kuchi xa junuu‑s‑tɨ.
42015016	Yo n‑kuu anu‑s xa kaxi‑s doo ndichi ka xaxi kuchi jan xa na xikojuiin xa kojon‑s, ko ñayo n‑xia'an.
42015017	Ijan dada va'a n‑najani ini‑s, te n‑ja'an mee n‑ja'an ɨɨn‑s: “Diko tunga io xa kaxi ntdaa se xinokuechi nuu taa‑ro, te ya'a xi'i‑ro doko.
42015018	Na nangondita‑ro. Na nu'u‑ro ve'e taa‑ro, te juña'a‑ro: Taa‑ro, n‑kida‑da kuechi chi n‑kuxee ini‑da nuu Ianyuux, te n‑kuxee ini‑da nuu ndixi.
42015019	Va'a ka nux maxku ja'an da'ya ña'a ka‑n. Na nduu‑da se xinokuechi nuu‑n”, kuu‑s, n‑xani ini‑s.
42015020	ʼN‑ndojuiin‑s. N‑tnɨɨ‑s ichi. Juan nu'u‑s ve'e taa‑s. Nu n‑nduyatni‑s nuu ñu'u taa‑s, te xika ka juan nu'u‑s, te n‑xini ña'a taa‑s. N‑kunda'u ini ña'a‑s. N‑kendava‑s. N‑xetna'a ña'a‑s, te n‑nundee ña'a‑s. N‑teyu'u ña'a‑s.
42015021	Te n‑ja'an‑s nuu taa‑s: “Taa‑ro, n‑kida‑da kuechi chi n‑kuxe ini‑da nuu Ianyuux. N‑kuxe ini‑da nuu ndixi. Va'a ka maxku ja'an da'ya ña'a ka‑n”, kuu‑s, xia'an‑s nuu taa‑s.
42015022	Te n‑ja'an taa‑s nuu se ka xinokuechi nuu‑s: “Juan je'en koio dijun va'a ka, te dandukutu koio‑n‑sɨ. Tnaa koio‑n de'e dɨkɨ nda'a‑s. Chi'i koio‑n‑sɨ ndixa.
42015023	Te nkueka koio‑n nserru kandee ka. Ka'ni koio‑n‑tɨ xa na kaxi‑ro‑t. Na koo‑ro xadɨ ini
42015024	chi da'ya yɨɨ‑r ya'a, kuenda kɨu ndɨyɨ n‑kuu‑s, te vitna n‑nandoto‑s. Ña n‑xini‑ro nuu nde n‑xe'en‑s, te n‑nani'i‑ro‑s”, kuu taa‑s, xia'an‑s. Te n‑xio xadɨ ini.
42015025	ʼDa'ya yɨɨ‑s, se xa'nu jan, n‑xiko‑s. Juan nu'u‑s ve'e‑s xa n‑ñutuu‑s nuu ñu'u‑s. Nu n‑nduyatni‑s ve'e‑s, te n‑teku‑s xa ka tɨu música. N‑teku‑s xa ka xataxe'e ñayiu xiti ve'e taa‑s.
42015026	N‑kana‑s ɨɨn se xinokuechi nuu taa‑s, te n‑xijan tnu'u‑s nuu nax kuu ve'e taa‑s.
42015027	Te n‑ja'an se xinokuechi jan: “N‑nxee ñani‑n, Dito. N‑nxee va'a‑s, n‑nxee ndito‑s. Xijan kuu xa n‑ka xa'ni‑s ncerru io ndee ka.”
42015028	N‑kiti ini da'ya yɨɨ xa'nu ka se ijan, te ña n‑juini‑s xa ndɨu‑s ve'e taa‑s. Te n‑xe nukueka ña'a taa‑s. Vivii n‑ja'an‑s nuu‑s xa na ndɨu‑s.
42015029	N‑ja'an‑s nuu taa‑s: “Mee‑da, kuia n‑kuu xinokuechi‑da nuu‑n. Te ni ɨɨn vuelta ña kuxe ini‑da nuu‑n, ko ta taxi ka‑n juini nga ɨɨn da'ya nchiva xa kaxdɨɨ‑da xi'in ñayiu ka kumani xi'in‑da.
42015030	Se kuu da'ya‑n n‑nxee, n‑xaxi‑s tvini‑n. N‑chiya'u‑s ñadɨ'ɨ n‑kaa xi'in‑s, te xaxe'e‑s n‑xa'ni‑n ncerru kandee ka”, kuu‑s.
42015031	Te xia'an taa‑s nuu‑s: “Mee‑n, ntdantu'u kɨu tuu‑ro, te ntdaa xa neva'a‑r kuu xaxii‑n.
42015032	Io va'a xa kida‑r viko, te io xadɨ ini chi se kuu ñani‑n kuenda kɨu ndɨyɨ n‑kuu‑s, te n‑nandoto‑s. Ña n‑xini‑ro nuu nde n‑xe'en‑s, te n‑nani'i‑ro‑s”, kuu‑s, n‑xia'an‑s.
42016001	Ijan dada n‑ja'an ka Jesús tnu'u ya'a nuu se dakua'a‑ia. Xia'an‑ia: —N‑xio ɨɨn se n‑yɨnda'a xaxii ɨɨn se kuika. N‑kutnu'u xa xidoya'u‑s xaxii se kuika jan jua'an chi ña n‑yɨnda'a va'a‑s.
42016002	Nu n‑teku se kuika jan, te n‑kana ña'a‑s. Xia'an‑s: “N‑teku‑r xa kida‑n. Ja'an nuu‑r nde n‑kida‑n tvini‑r xi'in xaxii‑r chi ma kuu ka xa kɨnda'a‑n.”
42016003	Nu n‑ya'a xa n‑xijan tnu'u ña'a se ijan, te n‑ja'an mee n‑ja'an ɨɨn se yɨnda'a xaxii‑s: “¿Nax kada‑ro chi ma taxi ka xto'o‑ro tniu kada‑ro? Ña ndaku‑ro xa kate‑ro. Januu xa kajan nda'u‑ro.
42016004	An n‑kixdɨkɨ‑ro nax kada‑ro hora ma juetniu ña'a ka‑s xa na kua'a na juemani ña'a ñayiu hora na jɨ'ɨn‑ro ve'e‑i.”
42016005	Ijan dada n‑kana‑s ɨɨn xi'in ɨɨn se tau nuu se kuika jan. N‑xijan tnu'u‑s se ki'na nuu: “¿Nadaa tau‑n nuu xto'o‑ro?”
42016006	Te n‑ja'an se ijan: “Koon mil litro aciti tau‑da.” Xia'an‑s nuu‑s: “Ju'un tutu yodotnuni xa tau‑n ya. Nkoo. Dama número. Tenee uu mil litro. Yachi”, kuu‑s, xia'an‑s.
42016007	Te n‑xijan tnu'u‑s se kuu uu: “¿Nadaa tau‑n nuu xto'o‑ro.” Te n‑ja'an‑s: “Oko uxi ɨɨn yodo maquila trɨu.” Te xia'an‑s: “Ju'un tutu yodotnuni xa tau‑n ya. Dama número yodotnuni. Tenee oko o'on maquila”, kuu‑s, xia'an‑s.
42016008	Nu n‑teku se kuu xto'o‑s xa n‑kida‑s, te xia'an‑s nuu‑s xa io va'a ni xa n‑kida‑s xaxe'e xa kaxi ini‑s. ʼDaa n‑ja'an‑ia chi ñayiu ma kutuu andɨu te ña jandixa‑i Ianyuux, ɨnuu mii ka‑i xa kada‑i xa ni'i‑i tvini dada ñayiu jandixa‑ia.
42016009	Ndoñu'u xa juña'a nga‑n tvini ñayiu na kua'a na kutuu mani‑n xi'in‑i, te kɨu na jɨn ndɨ'ɨ xaxii‑n, kueka ña'a Ianyuux xa kutuu‑n xi'in‑ia nɨkava nɨkuita.
42016010	Nuxa xaku ni xa xneva'a‑n te va'a ñunuu‑n xijan, dani va'a junuu koio‑n nux kue'e na koo, ko nux ita'u ni xaxii‑n io te ña kua'a‑n junuu koio‑n, dani ma kua'a‑n junuu koio‑n xijan nux kue'e na koo.
42016011	Nux ña xñunuu va'a‑n xaxii‑n xi'in tvini‑n io ñuñayiu, ma kua'a‑n junuu va'a koio‑n xa taxi Ianyuux.
42016012	Nux ñayo‑n ndee va'a xaxii se nuu kidatniu‑n, mayo taxi ta'u‑n te ma koo xaxii‑n.
42016013	Ñayo se xinokuechi io uu xto'o chi nuu uu‑s na koo, jini u'u‑s ɨɨn‑s, te juemani‑s ɨnka‑s; a kada‑s ntdaa xa juini ɨɨn‑s, te jini u'u‑s ɨnka‑s. Dɨuni mayo‑n ndaku junukuechi‑n nuu Ianyuux nux mee ni xa kadatniu‑n xa koo xaxii‑n te ña tuu nax kada‑n xaxe'e Ianyuux —kuu Jesús, xia'an‑ia.
42016014	N‑ka xakundee se fariseu xyɨtna'a nuu ñayiu xyuku ijan Jesús xa n‑ka teku‑s tnu'u ijan chi se fariseu, yo unu kajan ini‑s tvini.
42016015	Xia'an Jesús nuu‑s: —Mee‑n ka ja'an‑n nuu ñayiu xa va'a‑n, ko Ianyuux xini janda kuu anu‑n. Ɨɨn xa xani ini ñayiu ñuñayiu xa xiniñu'u ka, xijan xini u'u Ianyuux.
42016016	ʼNde tiempo n‑kixi Moisés xi'in nde tiempo n‑kixi Sua, taxnuni ley n‑chidotnuni Moisés. Nde na n‑ka xo tuu se n‑ka ja'an tnu'u Ianyuux nuu ñayiu xi'in nde na n‑xo tuu Sua, nde daa, taxnuni ley n‑chidotnuni‑s. Na n‑kixi Sua, n‑ja'an‑s nuu ñayiu nax io xa kada‑i xa kɨu tna'a‑i nuu ñayiu ka jandixa xa taxnuni Ianyuux nuu‑i. Ñayiu kɨu tna'a nuu ñayiu ijan, juexa ka kɨu tna'a‑i.
42016017	Jɨn tna'a tnu'u Ianyuux yodotnuni xa naa andɨu xi'in ñuñayiu; naka tnu'u‑ia n‑chidotnuni Moisés ma ku jɨn tna'a.
42016018	ʼNux dandoo ɨɨn seyɨɨ ñadɨ'ɨ‑s te natnunda'a‑s xi'in ɨnka ñadɨ'ɨ, kida‑s kuechi. Dɨuni kuechi kuu nux natnunda'a ɨɨn seyɨɨ xi'in ñadɨ'ɨ n‑dandoo ña'a yɨɨ‑ña.
42016019	ʼN‑xio ɨɨn se yo kuika. Va'a n‑xo ndixi‑s. N‑xo xi'no‑s da'ma tndee kue'e xi'in da'ma linu ya'u. Ndɨkɨu ndɨñuu n‑xo xaxi va'a‑s, te n‑xo kudɨ ini‑s.
42016020	Dɨuni n‑xio ɨɨn se n‑xo nani Lázaro. N‑kunda'u n‑kukee‑s. N‑xo xantuu ña'a ñayiu yatni ye'e se kuika jan, te n‑xo xo nukoo‑s ijan. N‑xiñi ndɨ'yɨ te'yu nitu'u ñɨɨ‑s.
42016021	N‑xo kojon‑s te yo n‑xo kuu anu‑s xa kaxi‑s tila xi'in ndeyu n‑xo junkoio yu'u mexa se kuika jan xa kaxi‑s xa xikojuiin xa kojon‑s. Nda'u n‑ya'a‑s. N‑ka xo nayuu ti‑ina ñɨɨ‑s nuu n‑xiñi ndɨ'yɨ.
42016022	N‑xi'í se n‑kunda'u jan, te xndeka ña'a ángel, ia ka xinokuechi nuu Ianyuux, jua'an nuu tuu Abraham. Dɨuni n‑xi'í se kuika, te n‑xe konduxi‑s.
42016023	Jua'an‑s andea, te yo vichi nda'u ya'a‑s. N‑ndakoto ni'ni‑s ɨɨn nuu dujun, te xika n‑xini‑s Lázaro. Nukoo‑s yatni nuu nukoo Abraham.
42016024	Xee n‑kana se n‑xo tuu kuika jan. Xia'an‑s nuu Abraham: “Dito Ta Abraham, kunda'u ini ña'a‑n. Tunda'a‑n Lázaro na kixi‑s na datnɨɨ‑s dɨkɨ nda'a‑s nuu ndute, te nadandoyo‑s nuu yaa‑da xa na ndiko chi yo nde'e nda'u ya'a‑da nuu yañu'u ya'a.”
42016025	Te n‑ja'an Abraham nuu se n‑xo tuu kuika: “¿Ñatu naja'an‑n xa va'a n‑xo tuu ndo'o ñuñayiu, te Lázaro nda'u n‑xo tuu‑s?, ko ya'a tuvii tuva'a‑s, te ndo'o nda'u ya'a‑n.
42016026	Daxa ma kuu xa ya'a Lázaro do dian xa xee‑s chi yo kunu. Ña kua'a xa ya'a ñayiu do dian, ni ña kua'a xa ya'a ñayiu dian do ya'a”, kuu Abraham, xia'an‑s nuu se n‑xo tuu kuika.
42016027	“Nuxa daa kuu, Dito, xijan ta'u‑da nuu‑n xa na tunda'a‑n‑sɨ na nu'u‑s ve'e taa‑da
42016028	chi io o'on ka ñani‑da. Na juña'a‑s nax ya'a ñayiu kida ná ka kida‑s na ña'a kixi‑s ya'a nuu yo nda'u ka ya'a ntdaa daña”, kuu‑s, xia'an‑s.
42016029	“Ka ka'u‑s libru Moisés, ka ka'u‑s libru se n‑ka ja'an tnu'u Ianyuux nuu ñayiu. Na jandixa‑s tnu'u ijan”, kuu Abraham, xia'an‑s.
42016030	“Ña'a, Dito, ma jandixa koio‑s, ko nux ɨɨn se n‑nandoto na nu'u ijan te ja'an‑s tnu'u Ianyuux nuu‑s natu ini koio‑s xa ka kida‑s”, kuu‑s, xia'an‑s.
42016031	“Nux ña xnini‑s tnu'u n‑chidotnuni Moisés xi'in tnu'u se n‑ka ja'an tnu'u Ianyuux nuu ñayiu, dani ma jandixa koio‑s Ianyuux nux na jini‑s ɨɨn se n‑nandoto”, kuu Abraham, xia'an‑s kuu Jesús, xia'an‑ia nuu se fariseu.
42017001	Ijan dada xia'an Jesús nuu ñayiu dakua'a‑ia: —Xandaa xakuiti kixi ñayiu kada xa kada ɨnka ñayiu kuechi. Naka nda'u ya'a‑i.
42017002	Va'a ka nuu na kudukundee ɨɨn yodo molino dujun ɨɨn ñayiu daa kada te dakekava ña'a ɨnka ñayiu nuu mar te kuú‑i dada xa kada‑i xa kada ɨɨn seluchi yɨtna'a nuu ñayiu xyuku ya'a kuechi.
42017003	ʼKani ini va'a koio nax kada‑n. Nux kida ña'a ɨɨn ñayiu jandixa Ianyuux ɨɨn xa kida ña'a‑i kanandee‑n‑yɨ. Nux natu ini ñayiu jan xa n‑kida‑i kuechi, taxkanu ini‑n‑yɨ.
42017004	Juini uxa vuelta ɨɨn kɨu na kada ña'a ñayiu jan ɨɨn xa kada ña'a‑i, ko nux na ja'an‑i nuu‑n: “Taxkanu ini‑n xa n‑kida ña'a‑da. Natu ini‑da xa daa n‑kida ña'a‑da. Ma du'a ka kada‑da”, te taxkanu ini‑n‑yɨ —kuu Jesús, xia'an‑ia.
42017005	Ijan dada ka xia'an se dakua'a‑ia: —Dito, kada‑n xa kukanu ini koio ka‑da Ianyuux.
42017006	Te xia'an Jesús, Ia kuu Xto'o‑ro, nuu‑s: —Nux kukanu ini‑n Ianyuux, juini ita'u lii kukanu ini‑n‑ia nani kuu ɨɨn ndɨjɨn maxtaxa, juña'a‑n nuu tnuneñu ya'a: “Ta kane te ndeé‑n nuu mar”, te jandixa ña'a‑tnu.
42017007	ʼNux n‑kidatniu ɨɨn se xinokuechi nuu‑n xi'in nkutu‑n a n‑xe'en‑s ku'u xi'in tkachi‑n te n‑naxee‑s te n‑ndɨu‑s ve'e‑n, mayo‑n juña'a nuu‑s: “Yachi. Ne'e. Nkoo nuu mexa xa kaxdini‑n.”
42017008	Mayo‑n ja'an du'a chi juña'a‑n nuu‑s: “Kada tu'a mee‑n xa kadava'a‑n xa kax xa ko'o‑r. Na ya'a xa kaxi‑r, te kaxi‑n.”
42017009	Ma ja'an‑n xa n‑kuta'u‑n nuu se ijan xaxe'e xa n‑kida‑s xa n‑ta'u tniu‑n.
42017010	Dani hora na kada‑n tniu Ianyuux, te hora na daxinokava‑n ntdaa xa n‑ta'u tniu‑ia nuu‑n, te juña'a tna'a koio‑n: “Ñatu n‑ka xinokuechi va'a‑ro chi diko ni xa io xa kada‑ro, xijan ni n‑ka kida‑ro chi io ka tniu‑ia kada‑ro n‑kuu.” Kachi koio‑n —kuu Jesús, xia'an‑ia.
42017011	N‑tnɨɨ ntuku‑ia ichi jua'an Jerusalén. N‑ya'a‑ia Galilea xi'in Samaria.
42017012	N‑kɨu‑ia ɨɨn ñuu luchi. Ijan n‑xe juntna'a‑ia xi'in uxi se ka tna'a kue'e te'yu ñɨɨ. Xika xnii‑s.
42017013	Xee n‑ka kana‑s. Ka xia'an‑s nuu Jesús: —Maestru, kunda'u ini ña'a‑n.
42017014	Nu n‑xini‑ia‑s, n‑ja'an‑ia nuu‑s: —Jua'an. Dande'a koio‑n mee‑n dutu xa na jini koio‑s xa n‑ka ndva'a‑n. Nɨni jua'an koio‑s n‑ka ndva'a‑s.
42017015	Nu n‑xini ɨɨn‑s xa n‑ndva'a‑s, te n‑xiko‑s, te xee n‑kana‑s. Xee n‑nakuetu‑s nuu Ianyuux.
42017016	Te n‑naxee‑s nuu Jesús. N‑xe juiin xiti‑s xe'e‑ia te xia'an‑s nuu‑ia xa n‑kuta'u‑s. Se Samaria kuu‑s.
42017017	Xia'an Jesús nuu ñayiu xyuku ijan: —¿Ñadu uxi‑s n‑ka n‑ndva'a u? ¿Nde io ka ɨɨ́n‑s?
42017018	Ñayo‑s n‑ka xiko xa ja'an‑s nuu Ianyuux xa n‑ka kuta'u‑s. Mee ni se to'o ya'a n‑xiko —kuu Jesús, xia'an‑ia.
42017019	Te xia'an Jesús nuu se n‑nangondita: —Ndojuiin te juan nu'u. Xaxe'e xa kukanu ini‑n Ianyuux n‑ndva'a‑n.
42017020	Nu n‑xika kɨu, te n‑ka xijan tnu'u se fariseu Jesús nakɨu tunda'a Ianyuux se taxnuni nuu‑s. Te n‑ja'an Jesús nuu‑s: —Ñadu ɨɨn xa nde'a‑ro kuu nuu taxnuni Ianyuux.
42017021	Hora na kakune'e ñayiu xa taxnuni Ianyuux, ma ja'an‑i: “Kunde'a koio xa ya'a tuu se taxnuni nuu‑ro.” Dɨuni ma ja'an koio‑i: “Ijan tuu se taxnuni nuu‑ro”, chi anu ñayiu kuu nuu taxnuni Ianyuux.
42017022	Te xia'an Jesús nuu ñayiu dakua'a‑ia: —Xee kɨu ku kuu anu‑n xa kunde'a koio‑n xa taxnuni ru'u, Ia kuu ñayiu, ko ma kuu xa jini ña'a koio‑n.
42017023	Te ja'an ɨɨn ñayiu: “Ijan taxnuni‑ia.” “Ya'a taxnuni‑ia”, kachi ɨnka ñayiu. Maxku nkuitandijun‑n‑yɨ
42017024	chi ma du'a ya'a chi na kuu xa xeye'e taxa nde xe'e andɨu xi'in nde ɨnka xe'e andɨu, ku kuu na ndixi ru'u, Ia kuu ñayiu,
42017025	ko ta xee ka kɨu chi ki'na nuu io xa nde'e kada u'u ña'a ñayiu io vitna, te io xa ja'an‑i xa ña ndoñu'u ña'a‑i.
42017026	Ná n‑ya'a na n‑xo tuu Noé ñuñayiu ya'a kɨu na ndixi ru'u, Ia kuu ñayiu.
42017027	N‑ka xo xaxi ñayiu. N‑ka xo xi'i‑i te n‑ka xo datnunda'a tna'a‑i tiempo ijan. Ntdaa xijan n‑ka kida‑i nde kɨu n‑kɨu Noé xiti barcu. Daa n‑ndindodo ndute nitu'u ñuñayiu, te n‑ka naa ntdanditu'u ñayiu ijan.
42017028	Dani n‑ya'a Sodoma tiempo n‑xo tuu Lot. N‑ka xo xaxi ñayiu kɨu ijan. N‑ka xo xi'i‑i. N‑ka xo xeen‑i. N‑ka xo diko‑i. N‑ka xo xitu‑i ñu'u. N‑ka xo kidava'a ñayiu n‑ka xio kɨu ijan ve'e du.
42017029	Kɨu n‑kee Lot Sodoma n‑juun ñu'ú xi'in azufri nde andɨu, te n‑ka naa ntdanditu'u ñayiu ñuu ijan.
42017030	Daa kuu na ndixi ru'u, Ia kuu ñayiu.
42017031	Ñayiu iin ndodo dɨkɨ ve'e‑i kɨu ijan, maxku ndɨu‑i ve'e‑i xa kine'e‑i xaxii‑i. Ñayiu kidatniu nuu ñu'u‑i, maxku nu'u‑i ve'e‑i xa kine'e‑i xaxii‑i.
42017032	Maxku ndunaa koio‑n xa n‑ya'a ñadɨ'ɨ Lot.
42017033	Dani ndo'o, nux diko ni mee ni‑n xemani‑n, dakuita‑n anu‑n. Nux juña'a‑n vida‑n nuu tniu Ianyuux, kutuu‑n nɨkava nɨkuita xi'in‑ia.
42017034	Xakuaa ijan kava ka'nu uu ñayiu ɨɨn ni xito. Ɨɨn‑i kandeka ña'a Ianyuux jɨ'ɨn. Ɨɨn‑i dandoo‑ia.
42017035	-
42017036	Kɨu ijan ku ndiko tayu uu ñadɨ'ɨ. Ɨɨn‑ña kandeka ña'a Ianyuux jɨ'ɨn andɨu. Ɨnka‑ña dandoo‑ia —kuu‑ia, xia'an‑ia.
42017037	Nu n‑ka teku ñayiu xijan, te n‑ka xijan tnu'u‑i‑ia: —¿Ndexu ya'a xa'a, Dito? Te xia'an‑ia nuu‑i: —Ná ka xko yuku ñau nuu katuu ɨɨn kɨtɨ n‑xi'í, daa kuyuku koio ñayiu nuu‑r na ndixi‑r —kuu‑ia, xia'an‑ia.
42018001	Te n‑ja'an‑ia ɨnka ntuku tnu'u nuu ñayiu dakua'a‑ia jan. N‑ja'an‑ia xa ndɨkɨu ndɨñuu io xa ku kajan ta'u koio‑i nuu Ianyuux; te maxku kande ini‑i. Na koo ndaa koo kuiti anu‑i hora ku kajan ta'u koio‑i. Xia'an‑ia:
42018002	—Ɨin ñuu n‑xio ɨɨn juexi ña n‑xo yu'u nuu Ianyuux, ni ña n‑xio‑s xañu'u nuu ñayiu.
42018003	Dɨuni n‑xio ñadɨ'ɨ n‑xi'í yɨɨ ñuu ijan, te n‑xo xe'en‑ña nuu‑s xa n‑xo xia'an‑ña: “Kana‑n te xini u'u ña'a, te daya'a‑n‑te juxtixia xa maxku kada ña'a ka‑te ná kida ña'a‑te.”
42018004	Ña n‑juini‑s xa chindee‑s‑ña, te na'a n‑kuu. Ijan dada n‑ja'an mee, n‑ja'an ɨɨn‑s: “Juini ña yu'u‑ro nuu Ianyuux te ña io‑ro xañu'u nuu ñayiu,
42018005	ko xa maxku ña'a kixi ka ñá ya'a xa datna'a ña'a‑ña, te xee xa ma kundee ka ini‑ro na daya'a na'i‑ro se ijan juxtixia”, kuu‑s, n‑ja'an‑s.
42018006	ʼKunde'a koio nax n‑ja'an juexi loko jan, se n‑daya'a se ijan juxtixia.
42018007	Daa kida Ianyuux. Ndadandaa‑ia kuechi ñayiu kui'a kida ñayiu n‑kaxi‑ia nux ka xijan ta'u‑i nduu xakuaa. Chindee‑ia‑i, te ña kukuee‑ia.
42018008	¿Ka xani ini‑n xa kɨu na ndixi ru'u, Ia kuu ñayiu, koo ka ñayiu kukanu ini ña'a u? Te ñayo‑i n‑ja'an.
42018009	Ijan dada n‑ja'an Jesús ɨnka ntuku tnu'u xa dakua'a‑ia ñayiu ka xani ini xa yo va'a‑i, te ña ka xe ini‑i dava ka ñayiu:
42018010	—Uu seyɨɨ n‑ka xe'en veñu'u Jerusalén xa kajan ta'u‑s nuu Ianyuux. Ɨɨn‑s kuu se fariseu. Ɨnka‑s kuu se xijan tvini nandajan gobierno.
42018011	N‑ja'an mee n‑ja'an ɨɨn se fariseu nuu nujuiin‑s xa n‑xijan ta'u‑s. N‑ja'an‑s: “Taa‑ro Ianyuux, nakuta'u‑da xa ñatu kuu‑da ñadu'u, ñatu loko‑da, ñatu xkaa‑da xi'in ñayiu ña n‑tnunda'a xi'in‑da ná ka kida dava ka ñayiu. Dɨuni ñatu kuu‑da ná kuu se xijan tvini nandajan gobierno nujuiin ya'a.
42018012	Daña xko ndite‑da uu kɨu xa ne'e ii‑da ntna'a una kɨu. Ntna'a uxi xa ni'i‑da nataxi‑da ɨɨn”, kuu‑s, xia'an‑s.
42018013	Xika xika ni nujuiin se xijan tvini nandajan gobierno. Ñatu n‑kuu ini‑s xa ndakoto ni'ni‑s andɨu xaxe'e xa n‑kune ini‑s, ko n‑katu‑s pechu‑s, te n‑ja'an‑s nuu Ianyuux: “Taa‑ro Ianyuux, taxkanu ini‑n xa n‑kida‑da kue'e kuechi; kunda'u ini ña'a‑n”, kuu‑s, xia'an‑s.
42018014	N‑taxkanu ini Ianyuux se kuu uu, ko ɨnka se jan, ña'a. Ñayiu ka najuen tnu'u mee‑i, xee kɨu kujanuu‑i te kune ini‑i, ko ñayiu ka xani ini xa ñatu ndandɨ'ɨ‑i nuu Ianyuux, vichi najuen tnu'u ña'a‑ia —kuu‑ia, xia'an‑ia.
42018015	N‑ka xo kandeka ñayiu sekuechi xi'in dichi kuechi n‑ka xo xe'en nuu Jesús xa kajan ndodo‑ia nda'a‑ia dɨkɨ‑s, ko nu n‑ka xini se dakua'a‑ia, te n‑ka kudeen‑s nuu ñayiu jan.
42018016	N‑kana Jesús‑sɨ, te xia'an‑ia nuu‑s: —Juejoon koio xa na kandeka ñayiu sekuechi xi'in dichi kuechi kixi nuu‑r, te maxku dada'an koio‑n chi kuenda kɨu sekuechi xi'in dichi kuechi ka kuu ñayiu jandixa xa taxnuni Ianyuux nuu‑i.
42018017	Ñayiu ma jandixa xa taxnuni Ianyuux nuu‑i ná ka jandixa sekuechi xi'in dichi kuechi tnu'u‑ia, ma kuu xa kɨu tna'a‑i nuu ñayiu taxnuni‑ia nuu‑i —kuu‑ia, xia'an‑ia.
42018018	N‑xee ɨɨn se taxnuni nuu‑ia. Xia'an‑s: —Maestru, yo va'a‑n. ¿Nax io xa kada‑da xa kundito‑da nɨkava nɨkuita andɨu?
42018019	Xia'an Jesús: —¿Nakuenda ja'an‑n xa va'a‑r? Ña yoo ñayiu va'a. Mee ni Ianyuux va'a.
42018020	Xa xini‑n ley n‑chidotnuni Moisés ja'an xa: “Maxku kava‑n xi'in ñadɨ'ɨ ñatu kuu ñadɨ'ɨ‑n. Maxku ka'ni‑n ndɨyɨ. Maxku du'u‑n. Maxku ja'an vete‑n nuu juxtixia. Koo‑n xañu'u nuu tadɨ'ɨ‑n.”
42018021	Te xia'an‑s: —Nde na luchi‑da jandixa‑da ntdantu'u xa'a.
42018022	Te xia'an Jesús: —Juini ka‑i ɨɨn xa kada‑n. Diko‑n ntdaa xaxii‑n, te dakexio‑n tvini ni'i‑n nuu ñayiu ka kunda'u, te kada Ianyuux xa kutuu kuika‑n andɨu. Ijan dada kixi‑n, te nkuitandijun ña'a‑n.
42018023	Nu n‑teku‑s tnu'u ijan, n‑kuko'yo ini‑s chi yo vichi kue'e xaxii‑s io.
42018024	Xaxe'e xa n‑xini Jesús xa n‑kuko'yo ini‑s n‑ja'an‑ia: —Xaxe'e xa nda'u ya'a ñayiu kuika xa kɨu tna'a‑i nuu ñayiu ka jandixa xa taxnuni Ianyuux nuu‑i, xaku ni‑i ndaku xa kɨu tna'a‑i.
42018025	Yachi ka ya'a ɨɨn kɨtɨ kuu camello ɨɨn yau yɨkɨ nakiku dada xa kɨu tna'a ɨɨn ñayiu kuika nuu ñayiu jandixa xa taxnuni Ianyuux nuu‑i —kuu Jesús, xia'an‑ia.
42018026	Ijan dada n‑ka ja'an ñayiu n‑ka teku tnu'u n‑ja'an‑ia: —Nux ñatu nanita'u ñayiu kuika, naka ñayiu ka kunda'u ku nanita'u.
42018027	Te xia'an Jesús: —Ñayo kua'a xa kada‑i xijan, ko ntdanditu'u xa ñatu kua'a ñayiu xa kada‑i kida Ianyuux.
42018028	Xia'an Spedru nuu‑ia: —Maestru, na'a‑n xa ntdaa daña n‑ka dandoo ntdaa xaxii‑da, te n‑ka xe kuitandijun ña'a‑da. Te xia'an Jesús:
42018029	—Xandaa xakuiti nux n‑dandoo‑n ve'e‑n a n‑dandoo‑n ñadɨ'ɨ‑n a ñani‑n a ku'a‑n a tadɨ'ɨ‑n a da'ya‑n xa ja'an‑n nuu ñayiu nax io xa kada‑i xa kɨu tna'a‑i nuu ñayiu taxtnuni Ianyuux nuu‑i,
42018030	kue'e ka ni'i ndo'o ñuñayiu ya'a dada xa n‑ka dandoo‑n. Nani seyɨɨ dani ñadɨ'ɨ, kutuu koio‑n xi'in Ianyuux nɨkava nɨkuita.
42018031	Ijan dada n‑kine'e dɨɨn‑ia uxi uu se dakua'a‑ia jan, te xia'an‑ia nuu‑s: —Vitna kuu xa jɨ'ɨn‑ro Jerusalén xa na jɨn tna'a tnu'u n‑ka chidotnuni se n‑ka ja'an tnu'u Ianyuux nuu ñayiu xa ya'a ru'u, Ia kuu ñayiu.
42018032	Diko ña'a se nación mee‑ro nuu se ña ka kuu se Israel. Kuekundee ña'a koio‑s. Kui'a ja'an ña'a koio‑s. Tudɨɨ ña'a‑s.
42018033	Janña'a‑s chirrión ñɨɨ. Ijan dada ka'ni ña'a‑s, ko nandoto‑r kɨu kuu uni.
42018034	Ñayo‑s n‑kutnuni ini tnu'u n‑ja'an‑ia. Ña n‑xia'an Ianyuux xaxtnuni xa kutnuni ini‑s xa n‑ja'an‑ia.
42018035	N‑nujunu ichi‑ia xi'in‑s. N‑kuyatni‑ia xi'in‑s Jericó. Ijan io ɨɨn se kuaa nukoo yu'u ichi xa xijan nda'u‑s.
42018036	N‑teku‑s xa kue'e ñayiu ka ya'a, te n‑xijan tnu'u‑s nuu nax kuu.
42018037	Te n‑ka ja'an ñayiu xyuku ijan: —Jesús Nazaret ya'a ya'a.
42018038	Te xee n‑kana‑s. Xia'an‑s: —Dito, Ta Jesús, Da'ya Dana David kunda'u ini ña'a‑n.
42018039	N‑ka kanandee ña'a ñayiu xndodo nuu, te n‑ka ja'an‑i xa maxku kana ka‑s, ko xee ka n‑kana‑s. Xia'an‑s: —Dito, Ta Jesús Da'ya Dana David, kunda'u ini ña'a‑n.
42018040	N‑nujuiin Jesús, te n‑ta'u tniu‑ia xa kandeka ñayiu se kuaa jan xee nuu‑ia. N‑kuyatni‑s‑ia te n‑ja'an‑ia nuu‑s:
42018041	—¿Nax juini‑n xa kada ña'a‑r? Te xia'an‑s nuu Jesús: —Dito, kada‑n xa na nukonde'a‑da.
42018042	Te xia'an Jesús nuu‑s: —Na nukonde'a‑n. Xaxe'e xa kukanu ini ña'a‑n, n‑ndva'a‑n —kuu‑ia, xia'an‑ia.
42018043	Danaa n‑nukonde'a‑s, te n‑xe kuitandijun‑s Jesús. Nɨni ndijun‑s‑ia najuen tnu'u‑s Ianyuux. Dani n‑ka najuen tnu'u ntdaa ñayiu n‑xini xijan Ianyuux.
42019001	N‑kɨu Jesús Jericó. N‑ya'a ndaa‑ia ñuu jan.
42019002	Ijan tuu ɨɨn se kuika nani Zaqueo xijan tvini nandajan gobierno. Taxnuni‑s nuu dava ka se ka xijan tvini nandajan gobierno.
42019003	Nu n‑xini‑s xa n‑kɨu Jesús Jericó, n‑kuu anu‑s xa jini‑s‑ia, ko ña n‑kuu xa jini‑s‑ia chi yo kue'e ñayiu xyuku, daxa yo ndi'i‑s.
42019004	N‑kendava‑s. N‑xe juindodo nuu‑s nuu jua'an‑ia, te n‑xe kaa‑s ɨɨn yutnu nani sicómoro xa kunde'a‑s‑ia chi ijan ya'a‑ia.
42019005	Nu n‑xee Jesús ijan, n‑ndonenuu‑ia. N‑xini‑ia‑s, te n‑ja'an‑ia nuu‑s: —Zaqueo, yachi. Ta nuu chi kidayɨka‑i xa ndoo‑r ve'e‑n vitna.
42019006	Ñama n‑nuu‑s. N‑kudɨ ini‑s, te ndeka‑s‑ia jua'an ve'e‑s te n‑nukoo‑s xi'in‑ia.
42019007	N‑ka nukuita ntdaa ñayiu n‑xini xa n‑ya'a xa n‑ka jan tnu'u‑i Jesús. N‑ka xia'an tna'a‑i: —Jua'an Jesús ve'e se yo kue'e kuechi kida xa ndoo‑s ijan.
42019008	N‑ndojuiin Zaqueo te n‑ja'an‑s nuu Jesús, Ia kuu Xto'o‑ro: —Dito, kuna'a‑n xa juña'a‑da ñayiu ka kunda'u dava xaxii‑da, te ñayiu n‑danda'u‑da, najuña'a‑da xaxii‑i koon vuelta —kuu‑s, xia'an‑s.
42019009	Te xia'an‑ia nuu ñayiu xyuku xiti ve'e jan: —Vitna ni'i se io ve'e ya'a ta'u‑s chi da'ya dana Abraham kuu‑s ná ka kuu‑ro.
42019010	N‑kixee ru'u, Ia kuu ñayiu, xa dananita'u‑r ñayiu ñatu ka xini jundu kuu Ianyuux.
42019011	Nu n‑ya'a xa n‑xo nini ñayiu ijan xa n‑ja'an‑ia, te n‑ja'an‑ia ɨnka ntuku tnu'u nuu‑i. Xa'a n‑ja'an‑ia xaxe'e xa n‑kuyatni‑ia xi'in‑i Jerusalén, te n‑ka xani ini‑i xa hora ijan kixe'e‑ia xa taxnuni‑ia nuu ñayiu Israel.
42019012	-
42019015	Xia'an‑ia: —N‑xio ɨɨn da'ya yɨɨ ɨɨn se n‑taxnuni. N‑kana‑s uxi se ka xinokuechi nuu‑s, te kue'e tvini n‑xia'an‑s ɨɨn ɨɨn‑s. Ɨnuu n‑xia'an‑s ɨɨn ɨɨn‑s, te n‑ja'an‑s: “Dakaka koio dava tvini ya'a, te dava tvini ya jueen koio‑n xa jueen‑n te nadiko koio‑n, te dani ku kada‑n nde kɨu na nxee‑r”, kuu‑s, xia'an‑s. Ijan dada n‑kee‑s. Xika jua'an‑s xa jantuu tniu ña'a se taxnuni ka. Ka xini u'u ña'a se ñuu‑s, te n‑ka tunda'a‑s se jua'an koio nuu nkonetniu‑s xa ndatnu'u‑s xi'in se taxnuni ka nuu‑s. Ka xia'an‑s nuu‑s: “Ña ka juini se ñuu‑da xa taxnuni se ya'a ñuu‑da.” N‑xe konetniu na'i da'ya yɨɨ se taxnuni jan ñuu xika. Ijan dada n‑xiko‑s; juan nu'u‑s ñuu‑s xa taxnuni‑s ijan. Te n‑kana‑s uxi se n‑xia'an‑s tvini jan xa na juña'a‑s nuu‑s nadaa n‑ka ni'i‑s xa n‑ka dakaka‑s tvini‑s xi'in xa n‑ka xetniu‑s tvini‑s xa n‑ka najueen‑s te n‑ka nadiko‑s.
42019016	N‑xee se ki'na nuu nuu‑s, te n‑ja'an‑s: “Dito, na tvini n‑taxi‑n xa dakaka‑da ya'a, te na yo da'ya‑i ya'a. Diko uxi vuelta naya'a nduu‑i dɨ'ɨ‑i xa n‑dakaka‑da”, kuu‑s, xia'an‑s.
42019017	Te n‑ja'an se taxnuni jan: “Naka va'a n‑kida‑n. Va'a xinokuechi‑n nuu‑r. Xaxe'e xa va'a n‑yɨnda'a‑n xaku ni tvini n‑taxi‑r, xijan kuu xa nkonetniu‑n xa taxnuni‑n nuu uxi ñuu”, kuu‑s, xia'an‑s.
42019018	Ijan n‑xee se kuu uu. N‑ja'an‑s: “Dito, na tvini n‑taxi‑n xa dakaka‑da ya'a, te na yo da'ya‑i ya'a. Diko o'on vuelta naya'a nduu‑i dɨ'ɨ‑i xa n‑dakaka‑da.”
42019019	Te n‑ja'an se taxnuni nuu se kuu uu jan: “Ndo'o, taxnuni‑n nuu o'on ñuu.”
42019020	N‑xee se kuu uni. N‑ja'an‑s: “Na tvini n‑taxi‑n ya'a. N‑chiduku‑da ɨɨn pañitu, te n‑xo neva'a‑da.
42019021	N‑yu'u ña'a‑da chi ma kachi ini‑n. Kine'e‑n tvini ñatu chi'i‑n bancu. Nakueka‑n xa ñatu dada'u‑n”, kuu‑s, xia'an‑s.
42019022	Te n‑ja'an se taxnuni jan: “Xaxe'e xa n‑najandixa‑n xa daa n‑kida‑n, io kuechi‑n. Xini‑n xa se ma kachi ini kuu‑r. Kine'e‑r tvini ñatu n‑chi'i‑r bancu. Nakueka‑r xa ñatu n‑dada'u‑r.
42019023	¿Nakuenda ña n‑xe chi'i‑n tvini‑r bancu xa kɨu na nxee‑r te nakueka‑r da'ya tvini‑r xi'in tvini n‑taxi‑r?”, kuu‑s, xia'an‑s nuu se xinokuechi jan.
42019024	Te xia'an‑s nuu se xnii yatni: “Tnɨɨ koio tvini‑s, te juña'a se kue'e ka tvini n‑ni'i xa n‑dakaka‑s tvini‑r”, kuu‑s, xia'an‑s.
42019025	Te ka xia'an se xnii ijan: “Ase, kue'e tvini n‑xia'an‑n ne'e‑s.”
42019026	Te xia'an se taxnuni: “Ñayiu neva'a kue'e, kue'e ka ni'i‑i. Ñayiu ita'u ni neva'a, dita ñayiu ntdaa xa neva'a‑i.
42019027	Se ña n‑ka juini xa taxnuni‑r ñuu‑s te ka xini u'u ña'a‑s, juan kueka koio‑s, te ka'ni‑n‑sɨ na kunde'a‑r”, kuu se taxnuni jan, xia'an‑s.
42019028	Nu n‑ya'a xa n‑ja'an Jesús tnu'u ya'a, te n‑nujunu ichi‑ia. N‑xe juindodo nuu‑ia nuu ñayiu jua'an xi'in‑ia Jerusalén.
42019029	Nu n‑kuyatni‑ia xi'in se dakua'a‑ia ñuu nani Betfagé xi'in ñuu nani Betania yatni Yuku Tnu Olivo, te n‑tunda'a‑ia uu‑s jua'an ijan.
42019030	Xia'an‑ia nuu‑s: —Jua'an koio ñuu nde'a ña'a ya'a. Na kɨu koio‑n ñuu ijan, jini‑n ɨɨn burru luchi ta yoo ka kodo ndijun. Nandaxi koio‑n‑tɨ, te kandeka‑n‑tɨ kixi.
42019031	Nux jundu ja'an: “¿Nakuenda nandaxi‑n‑tɨ?”, juña'a koio‑n: “Ia kuu Xto'o‑ro ndoñu'u kɨt ya'a.”
42019032	Nu n‑ka xee‑s nduu‑s ijan, te n‑ka xini‑s xa n‑xetna'a ntdaa xa n‑ja'an Jesús.
42019033	Nɨni ka nandaxi‑s burru luchi jan, n‑ja'an xto'o‑tɨ: —¿Nakuenda ka nandaxi‑n‑tɨ?
42019034	N‑ka ja'an‑s: —Jesús, Ia kuu Xto'o‑ro, ndoñu'u kɨtɨ ya'a.
42019035	Ijan dada xndeka‑s‑tɨ n‑ka naxee nuu Jesús. N‑ka xajan‑s da'ma‑s yata‑tɨ, te n‑ka dakaa‑s Jesús‑tɨ.
42019036	N‑ka xe juindodo nuu ñayiu nuu Jesús, te n‑ka xajan‑i da'ma‑i ichi xa jɨn ndodo burru yodo‑ia jan.
42019037	N‑kuyatni‑ia nuu vax nuu ichi Yuku Tnu Olivo, te vichi n‑ka kudɨ ini ntdaa ñayiu xndijun ña'a. N‑ka kixe'e‑i ka najuen tnu'u‑i Ianyuux. Xee n‑ka kana‑i. N‑ka kakune'e‑i xa n‑kida Jesús kue'e milagru.
42019038	Ka xia'an‑i: —Naka ta'u se taxnuni, se n‑tunda'a ña'a Ianyuux xa kixi‑s. Na kutuu vii kutuu va'a ntdaa xa io andɨu. Na najuen tnu'u‑ro Ianyuux, Ia taxnuni ka —kuu‑i, ka ja'an‑i.
42019039	Ka xia'an se fariseu xyɨtna'a nuu ñayiu ka xe'en ijan nuu Jesús: —Maestru, kanandee‑n ñayiu xndijun ña'a.
42019040	Te xia'an Jesús: —Ru'u ja'an xa nux ma kana ñayiu, kana yuú chi nux ñatu kida ñayiu xa juini Ianyuux kada yuú xijan.
42019041	Nu n‑kuyatni‑ia Jerusalén, n‑xo nde'a‑ia ñuu ijan, te n‑nda'i‑ia.
42019042	N‑ja'an‑ia: —Mee‑n xa kuu‑n ñayiu Jerusalén, nu n‑xini‑n nax n‑juini Ianyuux xa kada‑n xa kutuu vii kutuu va'a koio‑n va'a kutuu‑n n‑kuu, ko vitna ma taxi Ianyuux xaxtnuni xa kutnuni ini koio‑n nax ya'a koio‑n.
42019043	Xee kɨu kixi se ka xini u'u ña'a. Dandaa koio‑s ñu'u nɨkanduu xe'e nama ñuu‑n, te chicurrali ña'a koio‑s xa maxku kee koio‑n ñuu‑n.
42019044	Danaa ña'a‑s ntdaa‑n xi'in da'ya‑n. Dani ñuu‑n. Kanu‑s ntdanditu'u nama ñuu‑n. Ma juejoon‑s xa kava ndodo tna'a ka ni ɨɨn yuú nama ñuu‑n xaxe'e xa ña n‑ka xini‑n xa n‑kixee Ianyuux —kuu Jesús.
42019045	Ijan dada n‑kɨu Jesús veñu'u Jerusalén. N‑nukuita‑ia xijun‑ia se ka nadiko ijan.
42019046	N‑ja'an‑ia nuu‑s: —Yodotnuni tnu'u Ianyuux: “Veñu'u nuu io xa kajan ta'u ñayiu nuu‑r kuu veñu'u ya'a, te ve'e‑r kuu”, ko ka xetniu‑n ve'e Ianyuux ná ka xetniu ñadu'u yau kava.
42019047	N‑dakua'a‑ia ñayiu xiti veñu'u jan ntdaa kɨu n‑xo tuu‑ia ijan. N‑ka nduku ini dutu ka taxnuni xi'in se ka tu'a va'a ley n‑chidotnuni Moisés xi'in se ka taxnuni nuu ñayiu Israel xa ka'ni koio‑s‑ia,
42019048	ko ñayo‑s ni'i mudu tnɨɨ ña'a‑s xa ka'ni ña'a‑s chi n‑ka xo xe'en ñayiu nuu‑ia xa n‑ka xo nini‑i xa n‑ja'an‑ia chi n‑ka tna ini‑i.
42020001	Kɨu n‑ja'an‑ia nuu‑i nax kada koio‑i xa na nanita'u‑i, kɨu ijan xyuku dutu ka taxnuni xi'in se ka tu'a va'a ley n‑chidotnuni Moisés xi'in sexa'nu ka ka taxnuni nuu ñayiu Israel.
42020002	Te n‑ka ja'an‑s nuu‑ia: —Kachitnu'u ña'a: “¿Jundu n‑ta'u tniu xa kada‑n xa kida‑n? ¿Jundu n‑taxtutniu ña'a xa kida‑n xa'a?” ka kuu‑s, ka xia'an‑s.
42020003	Te n‑ja'an Jesús nuu‑s: —Dani ru'u, na kajan tnu'u ña'a‑r, te ja'an koio nuu‑r:
42020004	“¿Jundu n‑tetutniu Sua xa n‑dajuendute‑s ñayiu? ¿N‑tetutniu ña'a Ianyuux a n‑tetutniu ña'a ñayiu a?”
42020005	Te n‑ka ndatnu'u‑s. Ka xia'an tna'a‑s: —Nux na juña'a‑ro: “Ianyuux n‑tetutniu ña'a”, te kachi‑s nuu‑ro: “¿Nakuenda ña n‑ka jandixa‑n‑sɨ?”
42020006	Nux na juña'a‑ro: “Ñayiu n‑taxtutniu ña'a”, te janña'a ñayiu yuú chi va'a ka jandixa‑i xa tnu'u n‑ja'an Sua kuu tnu'u Ianyuux —kuu‑s, ka xia'an tna'a‑s.
42020007	Te ka xia'an‑s nuu‑ia xa ña ka xini‑s jundu n‑tetutniu Sua.
42020008	Dani xia'an Jesús: —Dani ru'u, ma ja'an‑r jundu n‑tetutniu ña'a xa du'a kada‑r.
42020009	Te n‑najani Jesús ɨɨn xa najani‑ia nuu se n‑ka kidandichi ña'a xi'in nuu dava ka ñayiu xyuku ijan. Du'a n‑najani‑ia: —N‑xio ɨɨn se n‑dandee kue'e tnu uva nuu ñu'u‑s. Ijan dada n‑xia'an‑s ñu'u‑s se kundee xi'in‑s tnu uva xa na ka'nde dava koio‑s uva juun jan. Ijan dada jua'an‑s ɨɨn nuu xika. N‑kuna'a jua'an‑s.
42020010	N‑ xee yoo xichi uva, te n‑tunda'a‑s ɨɨn se xinokuechi nuu‑s xa na jɨn nuka'nde dava‑s uva n‑juun jan xi'in se xndee xi'in‑s tnu uva jan, ko n‑ka jani‑s se ijan. Du'a ni io‑s n‑ka nakuijun ña'a‑s.
42020011	Dani n‑kida ntuku se kuu xto'o ñu'u jan. N‑tunda'a‑s ɨnka ntuku se xinokuechi nuu‑s xa jɨ'ɨn‑s nuu se xndee xi'in‑s tnu uva jan. Dani, n‑ka janña'a‑s. Ɨɨn xa januu kuu xa n‑ka kida‑s. N‑ka jan kui'a ña'a‑s, te dani se ijan, du'a ni io‑s n‑ka nakuijun ña'a‑s.
42020012	Dani n‑kida ntuku se kuu xto'o ñu'u jan. N‑tunda'a‑s ɨnka se xinokuechi nuu‑s nuu se xndee xi'in‑s tnu uva jan. Se kuu uni kuu se ya'a. N‑ka datnukue'e ña'a‑s, te n‑dajane ña'a‑s yu'u ñu'u jan.
42020013	N‑ja'an mee n‑ja'an ɨɨn se kuu xto'o ñu'u jan: “¿Nax kada‑ro? Tunda'a‑ro da'ya yɨɨ‑ro, se mani juini‑ro jɨ'ɨn. Kudana koo koio‑s xañu'u nuu‑s”, kuu‑s, n‑xani ini‑s.
42020014	Nu n‑ka xini se xndee xi'in‑s tnu uva jan xa n‑kuyatni da'ya yɨɨ xto'o ñu'u jan, te ka xia'an tna'a‑s: “Dɨu‑s kendoo xi'in ñu'u taa‑s. Na ka'ni‑ro‑s na kua'a na ndoo‑ro xi'in ta'u‑s.”
42020015	N‑ka kine'e ña'a‑s yu'u ñu'u tnu uva jan, te n‑ka xa'ni ña'a‑s. ¿Nax kada se kuu xto'o ñu'u tnu uva jan se xndee xi'in‑s uva jan?
42020016	Jɨ'ɨn‑s nuu xndaxio se ka xitu tnu uva‑s, te ka'ni‑s‑sɨ. Juña'a nuu ntuku‑s ñu'u‑s ɨnka ntuku se kundee koio xi'in‑s tnu uva jan —kuu Jesús, xia'an‑ia. Ka xia'an se n‑ka teku tnu'u‑ia: —Maxkɨu, maxñuu kuu xijan.
42020017	Te n‑nukonde'a‑ia‑s, te xia'an‑ia: —¿Nax kuu xa ña ka kutnuni ini‑n tnu'u Ianyuux yodo tnuni? Du'a ja'an: Ná kuu yuú ña n‑xe ini se ka kidava'a ve'e kuu‑s. Yuú ña n‑ka xe ini se ijan n‑ndunuu yɨtnɨɨ nama ve'e.
42020018	Ñayiu na jungava ndodo nuu yuú ijan, kukuechi‑i, te nux jungava ndodo ña'a yuú jan, dandi'i ña'a‑i —kuu Jesús, xia'an‑ia.
42020019	Hora ijan n‑ka nduku ini se ka tu'a va'a tnu'u n‑chidotnuni Moisés xi'in dutu ka taxnuni xa tnɨɨ‑s‑ia chi n‑ka kutnuni ini‑s xa mee‑s n‑kakune'e ña'a Jesús xa n‑najani‑ia xijan, ko n‑ka yu'u‑s nuu ñayiu Israel.
42020020	N‑ka tunda'a‑s se kotoyu'u ña'a xa kunde'a va'a‑s xa kida‑ia chi n‑ka juini‑s xa tekuechi neñuu‑s‑ia xaxe'e tnu'u ja'an‑ia, te kajan‑s kuechi‑ia nuu gobernador. Nu n‑ka xee se ijan nuu‑ia, n‑ka kida nga‑s xa ka kuu‑s ñayiu va'a.
42020021	Ka xia'an‑s nuu‑ia: —Maestru, ka xini‑da xa tnu'u ndaa ja'an‑n nuu ñayiu. Xava'a kuu xa ja'an‑n nuu‑i. Ñatu kaxí‑n ñayiu chi ɨnuu kuu ini va'a‑n nuu‑i ntdaa‑i. Xanu ichi‑n‑yɨ ichi Ianyuux, te va'a kutnuni ini‑n tnu'u‑ia.
42020022	Kachitnu'u ña'a‑n, ¿Io va'a xa najuña'a‑ro tvini nandajan César a ña'a u? —kuu‑s, ka xia'an‑s nuu‑ia.
42020023	N‑kutnuni ini‑ia xa xaloko ka juini‑s; xaxe'e xijan xia'an‑ia nuu‑s:
42020024	—Dande'a ña'a tvini roma. ¿Jundu nuu ndenee nuu tvini ya'a? ¿Jundu dɨu ndenee? Ka xia'an‑s: —Nuu César. Dɨu César.
42020025	Xia'an ntuku Jesús nuu‑s: —Ate, najuña'a koio‑n César xa nandajan‑s, te najuña'a koio Ianyuux xa io xa najuña'a‑n‑ia.
42020026	Ña n‑kuu xa ja'an koio‑s xa io kuechi Jesús xaxe'e tnu'u n‑ja'an‑ia nuu ñayiu xyuku ijan. N‑ka yu'u‑s, te n‑ka xadɨ yu'u‑s. Ña n‑ka ja'an ka‑s.
42020027	N‑ka xee se saduceu nuu Jesús. Se ya'a ka ja'an nuu ñayiu xa ñayo ndɨyɨ nandoto. N‑ka ja'an‑s nuu‑ia:
42020028	—Maestru, n‑chidotnuni Moisés xa: “Nux na kuú ɨɨn seyɨɨ te ña n‑xio da'ya‑s xi'in ñadɨ'ɨ‑s, io xa natnunda'a ñani‑s xi'in ñadɨ'ɨ‑s xa na koo da'ya‑ña xi'in ñani‑s te kuenda kɨu da'ya se n‑xi'í jan ku kuu da'ya ijan.”
42020029	N‑xio uxa da'ya yɨɨ ɨɨn seyɨɨ. Se xa'nu ka, n‑tnunda'a‑s xi'in ñadɨ'ɨ‑s. Ñayo na da'ya‑s xi'in‑ña n‑xio, te n‑xi'í‑s.
42020030	Dani se kuu uu. N‑natnunda'a‑s xi'in ñadɨ'ɨ jan. Dɨuni ña n‑xio da'ya‑s xi'in‑ña, te n‑xi'í‑s.
42020031	Dani se kuu uni. Uxa ñani‑s n‑tnunda'a xi'in ñá ijan, te ni ɨɨn‑s ña n‑xio da'ya xi'in‑ña, te n‑ka xi'í‑s.
42020032	Ijan dada ndijun nga mee‑ña n‑xi'í.
42020033	¿Ndeda ɨɨn‑s ñadɨ'ɨ ku kuu‑ña na nandoto ñayiu n‑ka xi'í?, chi ntdaa‑s n‑kuu yɨɨ‑ña —ka kuu‑s, n‑ka xijan tnu'u‑s Jesús.
42020034	Xia'an Jesús nuu‑s: —Ka datnunda'a tna'a ñayiu io vitna,
42020035	ko na xee kɨu na nandoto ñayiu io xa kutuu andɨu, ma datnunda'a tna'a‑i,
42020036	ni ma kuú ka‑i chi ku kuu‑i ná ka kuu ángel, ia ka xinokuechi nuu Ianyuux. Nani kuu xa ma kuú Ianyuux, dani ma kuú‑i chi nadandoto ña'a Ianyuux.
42020037	Xaxe'e xa n‑kakune'e Moisés ndɨyɨ na n‑xo tuu‑s nuu n‑xini‑s yutnu koko, xini‑ro xa n‑kutnuni ini‑s xa nandoto ndɨyɨ. Mee‑s n‑chidotnuni xa Taa‑ro Ianyuux kuu Ianyuux Abraham. Kuu‑ia Ianyuux Isaac. Dani kuu‑ia Ianyuux Jacob. Taa‑ro Ianyuux kuu Ianyuux mee‑s ɨɨn ɨɨn‑s.
42020038	Ñatu ndeka Ianyuux ndɨyɨ chi ndeka‑ia ñayiu xndito. Xaxa mee‑ia ntdaa ñayiu xndito, juini n‑ka xi'í‑i —kuu Jesús, xia'an‑ia.
42020039	Te n‑ka xia'an se ka tu'a va'a tnu'u n‑chidotnuni Moisés nuu Jesús: —Maestru, va'a n‑ja'an‑n.
42020040	Te ñayo ka‑s n‑kuyɨɨ xa kajan tnu'u ka‑s‑ia.
42020041	Ijan dada n‑xijan tnu'u‑ia‑s: —¿Nakuenda ka ja'an ñayiu xa Cristu kuu da'ya dana David?
42020042	N‑chidotnuni David nuu libru Salmos: N‑ja'an Taa‑ro Ianyuux nuu Ia kuu Xto'o‑ro: “Nkoo diñi kua'a‑r,
42020043	nɨni na xee tiempo kada‑r xa taxnuni‑n nuu se ka xini u'u ña'a.”
42020044	Xaxe'e xa n‑ja'an David xa xto'o‑s kuu Cristu na n‑xo tuu‑s, ¿Janda kuu Cristu da'ya dana‑s?
42020045	Nɨni xyuku ñayiu ijan xa xnini‑i xa ja'an‑ia, xia'an‑ia nuu se dakua'a‑ia:
42020046	—Kuna'a koio xa ñatu ɨnuu va'a se ka tu'a va'a tnu'u n‑chidotnuni Moisés. Ka tna ini‑s xa kui'no‑s dijun nani, dijun se ndandɨ'ɨ. Ka tna ini‑s xa koo ñayiu xyuku nuu ya'u xañu'u nuu‑s. Ka tna ini‑s xa kunukoo‑s yatni nuu ka xko nukoo se ka ja'an ndodo nuu ñayiu xyuku xiti veñu'u kuechi. Dɨuni ka tna ini‑s xa kunukoo‑s nuu ka xku nukoo se ndandɨ'ɨ hora ka xaxde'ñu‑s ɨɨn nuu io viko.
42020047	Ka jendee‑s ve'e ñá n‑ka xi'í yɨɨ. Ka kida nga‑s xa va'a‑s. Yo na'a ka xijan ta'u‑s xa na kunde'a ñayiu. Nde'e nda'u ka ya'a koio‑s na ndundaa kuechi ñayiu dada dava ka ñayiu.
42021001	Ijan dada n‑ngonenuu Jesús, te n‑xini‑ia ñayiu kuika ka dakeé tvini xiti ɨɨn alcancía xa ka doko‑i nuu Ianyuux.
42021002	Dɨuni n‑xini‑ia ɨɨn ñadɨ'ɨ n‑xi'í yɨɨ dakeé uu tvini kuechi xa doko‑ña. Yo kunda'u‑ña.
42021003	Te n‑ja'an‑ia: —Ñá ya'a, kunda'u‑ña, ko kuenda kɨu kue'e ka tvini n‑doko‑ña nuu Ianyuux dada dava ka ñayiu n‑ka doko tvini‑i.
42021004	Ntdaa ñayiu n‑ka dakeé tvini n‑kendodo, ko mee‑ña n‑dakeé‑ña tvini jueen‑ña xa kax xa ko'o‑ña.
42021005	Ijan dada n‑ka ndatnu'u se dakua'a‑ia xa vili xndaa yuú xndenee nama veñu'u Jerusalén. Dɨuni n‑ka ja'an‑s xa vili xndaa yuú n‑doko ñayiu nuu Ianyuux xa n‑kukutu nama veñu'u.
42021006	Nu n‑teku‑ia xijan, te xia'an‑ia: —Ntdaa xa xnde'a‑n ya'a, xee kɨu ma kava ndodo tna'a ka ni ɨɨn yuú n‑kua'a veñu'u ya'a. Ntdanditu'u junkoio.
42021007	Ka xia'an‑s nuu‑ia: —Maestru, ¿nakɨu ya'a ntdaa xijan? ¿Na milagru kada Taa‑ro Ianyuux xa na kutnuni ini koio‑da xa vax kuyatni kɨu ijan?
42021008	Te xia'an Jesús nuu‑s xi'in nuu ñayiu xyuku ijan: —Koo koio‑n cuedado xa maxku danda'u ña'a se kixi. Kue'e‑s kixi, te ja'an‑s xa n‑tunda'a‑r‑sɨ. Ja'an‑s: “Ru'u kuu Cristu. N‑xee kɨu ndixi‑r”, kachi‑s. Maxku nkuitandijun koio‑n‑sɨ.
42021009	Kɨu na teku‑n xa ka jantna'a ɨɨn nación xi'in ɨnka nación, maxku ña'a chi ini koio‑n. Kɨu na teku‑n xa n‑ndandita ñayiu nuu se taxnuni nuu‑i, maxku ña'a chi ini koio‑n. Maxku kundu ini‑n. Ki'na ka io xa ya'a ntdaa xijan. Ijan dada naa ñuñayiu. Kukuee ka, dada ya'a xa'a.
42021010	Ndandita ɨɨn país nuu ɨnka país. Jantna'a koio soldado ɨɨn se kunxa'nu xi'in soldado ɨnka se kunxa'nu.
42021011	Kixi ñutnaa nde'e. Kue'e ñuu xndatuu ñuñayiu kixi tnama. Kixi kue'e. Kue'e xa ña uun xini‑n koo andɨu. Dande'a ña'a Ianyuux xijan, te yu'u koio ñayiu.
42021012	Antecas xa ya'a xijan tnɨɨ ña'a koio ñayiu, te kandeka ña'a‑i jɨ'ɨn nuu se ka kuu juxtixia, te tekuechi neñuu ña'a‑i. Kada u'u ña'a‑i. Diko ña'a koio‑i nuu juexi ka ndadandaa kuechi ñayiu ka xe'en veñu'u kuechi, te chindi'u ña'a koio‑s vekaa. Kandeka ña'a koio‑i jɨ'ɨn nuu se ka kunxa'nu xi'in nuu se ka kuu gobernador xa tekuechi neñuu ña'a‑i. Ntdaa xijan kada ña'a koio‑i xaxe'e‑r.
42021013	Kɨu ijan kakune'e ña'a koio‑n nuu se ndadandaa kuechi‑n.
42021014	Maxku jun ini‑n xa koo tu'a‑n xa ja'an koio‑n nuu‑s xa dada'an ni'no‑n mee‑n
42021015	chi hora ijan kachitnu'u ña'a‑r tnu'u ñukax ini, tnu'u ndichi ja'an‑n. Ka'nu koio‑n tnu'u se kada u'u ña'a. Kunuu ka tnu'u koio‑n.
42021016	Datuu ña'a tadɨ'ɨ‑n. Datuu ña'a ñani‑n, ku'a‑n, ñayiu kutna'a xi'in‑n, ñayiu kumani xi'in‑n. Dava‑n ka'ni ña'a‑i.
42021017	Jini u'u ña'a ntdaa ñayiu xaxe'e xa ka kukanu ini ña'a‑n.
42021018	Ma naa yɨkɨ kuñu‑n, ni ɨɨn idi dɨkɨ‑n, ma naa.
42021019	Nux dani na kukanu ini ña'a‑n, kundito‑n nɨkava nɨkuita andɨu.
42021020	ʼKɨu na jini koio‑n xa duku nduu kue'e soldado nɨkanduu Jerusalén, kutnuni ini‑n xa n‑kuyatni xa naa Jerusalén.
42021021	Se xtuu Judea kɨu ijan na kunu koio‑s, jɨ'ɨn‑s yuku. Se xtuu Jerusalén, na kee koio‑s kɨu ijan. Se xtuu yu'u ñuu, maxku ndɨu koio‑s ñuu jan
42021022	chi nda'u ya'a koio ntdaa ñayiu xtuu ijan kɨu ijan xaxe'e kuechi n‑ka kida‑i hora na jɨn tna'a tnu'u Ianyuux xyodotnuni.
42021023	Nda'u ya'a koio ñadɨ'ɨ xñu'u da'ya. Nda'u ya'a koio ñadɨ'ɨ dakadi yɨjɨn kɨu ijan. Nda'u ya'a ñayiu chi yo kiti ini Ianyuux nuu ñayiu ñuu ya'a.
42021024	Dava ñayiu kuú espada, te dava‑i, kandeka ña'a seto'o jɨ'ɨn ñuu‑s. Danaa koio‑s Jerusalén. Taxnuni seto'o jan nde na xee kɨu n‑xe kotuu xa ma taxnuni ka‑s, ijan dada ma taxnuni ka‑s.
42021025	ʼKada Ianyuux milagru andɨu. Kada‑ia xa dama nuu ngandii. Kada‑ia xa dama nuu yoo. Kada‑ia xa dama nuu chudini. Yo yu'u ñayiu xndaxio ñuñayiu hora na kunde'a‑i xijan. Dɨuni yu'u‑i xaxe'e xa nde'e kayu mar.
42021026	Junee koio‑i xaxe'e xa yo yu'u‑i. Yo yu'u‑i xa ya'a ñuñayiu chi junkoio ntdaa xa io andɨu.
42021027	Ijan dada jini ña'a ñayiu ñuñayiu ru'u, Ia kuu ñayiu. Kunde'a‑i xa ndixi‑r nuu vikó. Jini ñayiu xa taxnuni‑r. Yo nde'e ndii‑r.
42021028	Kɨu na kixe'e xa ya'a ntdaa xa'a koo ka'nu anu‑n chi n‑kuyatni kɨu dananita'u ña'a Ianyuux —kuu Jesús, xia'an‑ia.
42021029	Ijan dada n‑ja'an‑ia ɨnka ntuku tnu'u: —Xa xna'a‑n nax ya'a tnu higo xi'in dava ka yutnu.
42021030	Hora nandɨdɨ‑tnu xá vax nduyatni yoo i'ni.
42021031	Nani ka xini‑n xa vax nduyatni yoo i'ni, dani jini‑n xa vax kuyatni kɨu taxnuni Ianyuux nuu ñayiu hora na jini‑n xa ya'a ntdaa xijan chi xijan kuu seña xa daa ya'a.
42021032	Xandaa xakuiti nde na ya'a ntdaa xijan ijan dada kuú ndɨ'ɨ ñayiu io vitna.
42021033	Naa andɨu. Naa ñuñayiu, ko xa n‑ja'an‑r ma kuita.
42021034	ʼKoo koio‑n cuedado xa maxku kada‑n kuechi kuu anu‑n xa kada‑n; kundedi ini‑n xijan. Ni maxku yoo‑n ko'o kue'e xa xini‑n; ni maxku yoo‑n yo kɨ ini xa kaxi xa ko'o‑n xa kundix kuda'u‑n, te ma jun ini koio‑n xa juini Ianyuux. Ñadu xa du'a kada‑n chi dana ini ndixi‑r, te mayo‑n koo tu'a.
42021035	Kuenda kɨu ɨɨn xiti ñunu xa dakeé ña'a ñayiu kɨu ijan xa kada ña'a‑i ɨɨn xa kada ña'a‑i. Ntdaa ñayiu ñuñayiu ya'a ntdaa xa ya'a kɨu ijan.
42021036	Kuna'a koio‑n xa ndixi‑r. Kajan ta'u koio‑n nuu Ianyuux xa na kaku koio‑n nuu ntdaa xijan. Xa kuyatni xa ya'a ntdaa xijan. Kajan ta'u koio‑n nuu Ianyuux xa taxkanu ini‑ia kuechi n‑ka kida‑n na kua'a maxku kajan ru'u xa kuu‑r Ia kuu ñayiu, kuechi‑n nuu‑ia —kuu Jesús, xia'an‑ia.
42021037	Nduu n‑xo dakua'a‑ia ñayiu veñu'u Jerusalén, te xakuaa n‑xo ndoo‑ia Yuku Tnu Olivo.
42021038	Ne'e datne datne n‑ka xo xe'en ñayiu veñu'u Jerusalén xa kunini koio‑i xa n‑xo ja'an‑ia.
42022001	Vax kuyatni viko Paxcua. Viko Paxcua ka xaxi ñayiu tila ña kɨu levadura.
42022002	N‑ka nduku ini dutu ka taxnuni xi'in se ka tu'a va'a tnu'u n‑chidotnuni Moisés nuu janda kada koio‑s xa ka'ni‑s Jesús, ko ña n‑kuu chi n‑ka xo yu'u‑s nuu ñayiu n‑ka xo nataka ijan.
42022003	N‑keé Satanás anu Judas, se nani Iscariote, ɨɨn se n‑kuu uxi uu se n‑dakua'a ña'a Jesús.
42022004	Te n‑xe ndatnu'u‑s xi'in dutu ka taxnuni xi'in soldado xndee veñu'u Jerusalén nuu janda kada‑s xa tnɨɨ koio‑s Jesús.
42022005	N‑ka kuvete se ijan. Te n‑ka kendoo‑s xi'in Judas xa juña'a‑s tvini.
42022006	Te n‑nduku ini Judas xa kada‑s xa tnɨɨ juxtixia Jesús nuu ñayo ñayiu xyuku.
42022007	N‑xee kɨu ki'na nuu viko ka xaxi ñayiu tila ña kɨu levadura. Kɨu ijan ka xa'ni ñayiu tkolelu xa kaxi‑i kuñu‑tɨ viko Paxcua.
42022008	N‑tunda'a Jesús Spedru xi'in Sua xa jɨn kada tu'a koio‑s xa kaxdini‑ia xi'in‑s ɨɨn ñuu io yatni nuu xtuu‑ia xi'in‑s. Xia'an‑ia: —Juan kada tu'a koio xa kaxdini‑ro viko Paxcua.
42022009	Te ka xia'an‑s nuu Jesús: —¿Ndexu juini‑n xa kada tu'a koio‑da?
42022010	Te xia'an ntuku‑ia nuu‑s: —Hora na kɨu koio‑n ñuu ijan, nitna'a‑n xi'in ɨɨn se ndido yoo ndute. Nkuitandijun koio‑n‑sɨ te kɨu‑n ve'e ndɨu‑s.
42022011	Te juña'a koio‑n nuu se kuu xto'o ve'e jan: “Ja'an maestru‑da: ¿Ndexu io cuartu nuu kaxdini‑r xi'in se dakua'a‑r viko Paxcua?”
42022012	Ijan dada dande'a ña'a‑s ɨɨn cuartu ka'nu piso kuu uu nuu io mexa, silla, traxti du. Ijan kada va'a koio‑n xa kaxdini‑ro.
42022013	Jua'an koio‑s. Nu n‑ka xee‑s ijan, te n‑ka xini‑s ntdaa xa n‑ja'an Jesús. Te n‑ka kida tu'a‑s xa kaxdini koio‑s xi'in‑ia.
42022014	Nu n‑xee hora, te n‑nukoo Jesús xi'in se dakua'a‑ia.
42022015	Te xia'an‑ia nuu‑s: —Yo vichi n‑kuu anu‑r xa kaxi ka'nu‑ro tila viko Paxcua ki'na ka; ijan dada nda'u ya'a‑r.
42022016	Xandaa xakuiti ma kaxi ka‑r kuñu tkolelu viko Paxcua ɨnka vuelta. Nde kɨu kaxi ka'nu koio‑ro nuu taxnuni Ianyuux, ijan dada kaxi‑r kuñu‑tɨ.
42022017	N‑tnɨɨ‑ia taxa ñu'u ndudi uva, te n‑ja'an‑ia xa n‑kuta'u‑ia nuu Ianyuux, te xia'an‑ia nuu‑s: —Tnɨɨ koio, te dakexio nuu tna'a.
42022018	Xandaa xakuiti ma ko'o ka‑r ndudi uva ɨnka vuelta nde kɨu na kixe'e Taa‑ro Ianyuux xa taxnuni‑ia.
42022019	N‑tnɨɨ‑ia tila, te dɨuni n‑ja'an‑ia xa n‑kuta'u‑ia nuu Ianyuux. N‑ta'u dava‑ia tila jan, te xia'an‑ia: —Kuenda kɨu ñɨɨ‑r kuu xa'a xa doko‑r xaxe'e‑n. Kaxi koio tila ya, te du'a ku kada koio‑n xa ku naja'an ña'a koio‑n —kuu‑ia.
42022020	Nu n‑ya'a xa n‑xaxdini‑ia xi'in se dakua'a‑ia, n‑tnɨɨ‑ia taxa ñu'u ndudi uva, te n‑xia'an‑ia‑s. Nani n‑xia'an‑ia‑s tila, dani n‑xia'an‑ia‑s taxa ñu'u ndudi uva jan. Te xia'an ntuku‑ia: —Ndudi uva ñu'u taxa ya'a kuu nɨñɨ‑r katu xaxe'e xa kada Ianyuux tratu xee xi'in ñayiu.
42022021	Kuna'a koio xa se kada xa tnɨɨ ña'a juxtixia, xtuu‑ro xi'in‑s nuu mexa ya'a.
42022022	Ya'a ru'u, Ia kuu ñayiu, na n‑xantuu Ianyuux, te naka nda'u ya'a se kada xa tnɨɨ ña'a juxtixia.
42022023	N‑ka nukuita se dakua'a‑ia ka xijan tnu'u tna'a‑s xa jini‑s nuu ndeda‑s daa kada.
42022024	Dɨuni n‑ka kixe'e‑s xa ka ndatnu'u‑s nuu ndeda ɨɨn‑s ndandɨ'ɨ ka, te ka jantna'a tnu'u‑s.
42022025	Te xia'an Jesús nuu‑s: —Se ka taxnuni nuu ñayiu, nde'e taxnuni‑s. Te ka ja'an‑s xa kuu‑s se va'a ka kida.
42022026	Maxku du'a ku kuu koio ndo'o. Se ndandɨ'ɨ ka, io xa ku kuu‑s ná kuu ɨɨn se kuechi. Se taxnuni, io xa ku kuu‑s ná kuu ɨɨn se xinokuechi.
42022027	¿Jundu ndandɨ'ɨ ka? ¿Ndandɨ'ɨ ka se nukoo nuu mexa xa xaxde'ñu‑s a ndandɨ'ɨ ka se xinokuechi xa dakexio‑s ndeyu? Ndandɨ'ɨ ka se nukoo nuu mexa, ko ru'u tuku kuu‑r. Kuu‑r ná kuu se xinokuechi nuu‑n.
42022028	Ndo'o ɨɨn ɨɨn‑n, kunduu‑ro hora nda'u ya'a‑r.
42022029	Nani n‑tetutniu ña'a Ianyuux xa taxnuni‑r, dani tetutnuniu ña'a‑r xa taxnuni‑n.
42022030	Xijan kuu xa kaxko'o koio‑n nuu kutuu‑r xa taxnuni‑r, te kunukoo koio‑n silla nuu taxnuni koio‑n, te ndadandaa koio‑n kuechi da'ya dana uxi uu xixitna‑ro ka kuu da'ya yɨɨ Israel.
42022031	Te xia'an‑ia nuu Simón Pedru: —Simón, n‑ja'an Satanás nuu‑r xa kada ña'a‑i ɨɨn xa kada ña'a‑i. Kuenda kɨu trɨu yɨ'ɨ paja kɨdɨ‑i xa kada ña'a‑i xijan.
42022032	N‑xijan ta'u‑r nuu Ianyuux xaxe'e mee ni‑n na ña'a nujani‑n xa jandixa‑n Ianyuux. Hora na jandixa ntuku‑n Ianyuux ɨnka vuelta, te chindee‑n se ka kunduu xi'in‑ro ya xa na jandixa na'i‑s‑ia.
42022033	Te xia'an Spedru nuu‑ia: —Maestru, xa io tu'a‑da xa kunduu‑ro, juini na chindi'u ña'a ñayiu, juini na ka'ni ña'a ñayiu xaxe'e‑n.
42022034	Te xia'an‑ia: —Na ja'an ndaa‑r xa ki'na ka ja'an‑n uni vuelta xa ña xini ña'a‑n; ijan dada kana ɨɨn li'i datne vitna.
42022035	Ijan dada n‑xijan tnu'u‑ia‑s ntdaa‑s: —Kɨu na n‑tunda'a ña'a‑r xa jɨn dakua'a‑n ñayiu, n‑ja'an‑r xa maxku kane'e koio‑n tvini, maxku kane'e koio‑n bolsa‑n; maxku kane'e koio‑n ɨnka tayu ndixa‑n. ¿Nax n‑ka n‑ndoñu'u‑n tiempo ijan? Ka xia'an‑s: —Ña tuu nax n‑ka ndoñu'u‑da.
42022036	Te xia'an‑ia: —Te vitna, se io tvini, na kane'e‑s tvini‑s jɨ'ɨn. Se io bolsa, na kane'e‑s bolsa‑s jɨ'ɨn. Se ña tuu na espada io, na nadiko‑s cotona‑s, te na jueen‑s.
42022037	Xandaa xakuiti ya'a‑r xa io xa ya'a‑r xa na jɨn tna'a tnu'u Ianyuux xyodotnuni. Du'a yodotnuni: “Kani ini koio ñayiu xa n‑kida se n‑kixee kuechi xi'in se loko.” Xa yodotnuni xa ya'a‑r jɨn tna'a.
42022038	Te ka xia'an se dakua'a‑ia: —Maestru, na uu espada ya'a. Te xia'an‑ia: —Xa'a ni.
42022039	Ijan dada jua'an‑ia Yuku Tnu Olivo nani xko kida‑ia, te n‑ka xe kuitandijun ña'a se dakua'a‑ia.
42022040	Nu n‑xee‑ia xi'in‑s ijan, te xia'an‑ia: —Kajan ta'u koio nuu Ianyuux xa na chindee ña'a‑ia xa maxku daja'an ña'a Kui'na xa kada‑n kuechi.
42022041	N‑kee dɨɨn‑ia ita'u. Jua'an‑ia naxa nuu xee ɨɨn yuú dajɨ'ɨn‑ro. N‑xe juiin xiti‑ia, te n‑xijan ta'u‑ia nuu Ianyuux:
42022042	—Taa‑ro Ianyuux, nux vatuka xa dakaku ña'a‑n nuu xa u'u ya'a, dakaku ña'a‑n, ko maxku kada‑n xa juini mee‑da. Kada‑n xa juini mee‑n.
42022043	Te n‑juun ɨɨn ángel, ia xinokuechi nuu Ianyuux, nuu‑ia. N‑xia'an‑ia xandendaku.
42022044	Yo vichi n‑kuko'yo ini‑ia. Vichi n‑yɨ ini‑ia xa ya'a‑ia, te n‑xijan ta'u ka‑ia nuu Ianyuux xi'in nde yɨkɨ nde tuchi‑ia, te n‑kixi ña'a tnee. Ná xatu nɨñɨ‑ro, daa n‑xatu tnee‑ia nuu ñu'u.
42022045	Nu n‑ya'a xa n‑xijan ta'u‑ia nuu Ianyuux, te n‑ndojuiin‑ia. N‑xiko‑ia. Juan nu'u‑ia nde nuu xtuu ndruni se dakua'a‑ia. N‑xini‑ia xa ka kidi‑s xaxe'e xa nde'e n‑ka tnau ini‑s xaxe'e‑ia.
42022046	Te xia'an‑ia nuu‑s: —¿Nakuenda ka kidi‑n u? Ndokoo koio. Kajan ta'u koio nuu Ianyuux xa maxku daja'an ña'a Kui'na xa kada koio‑n kuechi.
42022047	Nɨni ja'an‑ia xijan, n‑xee Judas, se n‑xo kandeka tna'a xi'in se dakua'a‑ia. Kue'e se ndeka‑s n‑xee nuu‑ia xi'in se dakua'a‑ia. N‑xetu'a Judas Jesús te n‑teyu'u‑s‑ia.
42022048	Te n‑ja'an Jesús nuu‑s: —Judas, ¿n‑teyu'u ña'a‑n xa datuu ña'a‑n ru'u, Ia kuu ñayiu, te kada‑n xa tnɨɨ ña'a koio‑s a?
42022049	N‑ka tuu ini se dakua'a‑ia xa ya'a, te ka xia'an‑s: —Maestru, ¿jantna'a koio‑da xi'in‑s xi'in espada u?
42022050	Ijan n‑xa'nde ɨɨn se dakua'a‑ia do'o kua'a se xinokuechi nuu dutu taxnuni ka.
42022051	Xia'an Jesús nuu se du'a n‑kida: —Na ya'a na'i xa io xa ya'a. Te n‑tnɨɨ‑ia do'o se xinokuechi jan, te n‑natenee‑ia.
42022052	N‑ja'an‑ia nuu dutu ka taxnuni nuu soldado kidatniu nuu‑s xi'in nuu sexa'nu ka taxnuni nuu ñayiu Israel n‑ka xee ijan: —¿Nakuenda xne'e‑n espada xi'in karruti n‑ka kixee xa tnɨɨ ña'a koio‑n xa kuenda kɨu ñadu'u kuu‑r?
42022053	Ndɨkɨu ndɨñuu n‑xo dakua'a‑r ñayiu veñu'u Jerusalén, te ijan n‑ka xo yuku‑n. Ñayo‑n n‑tnɨɨ ña'a hora ijan, ko vitna n‑xee hora kada koio‑n xa kada‑n. N‑xee hora kada koio xaloko xa kada‑i —kuu Jesús, xia'an‑ia.
42022054	Te n‑ka tnɨɨ‑s‑ia. Xndeka‑s‑ia jua'an ve'e dutu taxnuni ka. Xika xika ni n‑xe kuitandijun Spedru‑ia.
42022055	Jua'an‑s ve'e dutu jan. Dava‑s n‑ka tɨu ñu'ú dava dava nuke'e dutu, te n‑ka nukoo‑s yunu'u. Dɨuni n‑nukoo Spedru yunu'u jan.
42022056	N‑kutnuni nuu Spedru, te n‑xini ña'a ɨɨn ñá xinokuechi nuu dutu jan te n‑nukonde'a va'a‑ña‑s. Te n‑ja'an‑ña nuu ñayiu xtuu ijan: —Dani te ya'a, kunduu‑te xi'in te ijan.
42022057	N‑ja'an Spedru xa ñatu n‑kunduu‑s xi'in Jesús. Xia'an‑s: —Ña xini‑da‑s.
42022058	Nunuvii ni n‑kuu te n‑xini ña'a ɨɨn se tna'a nuu ñayiu xtuu ijan. N‑ja'an‑s: —Dani ndo'o kunduu‑n xi'in‑s ntdaa‑s. Te n‑ja'an Spedru: —Ña'a, ñatu kunduu‑da xi'in‑s.
42022059	N‑ya'a naxa ɨɨn hora, te n‑ja'an ɨnka‑s nuu ñayiu xyuku ijan: —Xandaa xakuiti kunduu se ya'a xi'in‑s chi se Galilea kuu‑s.
42022060	Te n‑ja'an Spedru: —Ña kutnuni ini‑da nuu nax ja'an‑n. Ni ta ndɨ'ɨ ka ja'an Spedru tnu'u ijan, te n‑kana ɨɨn li'i.
42022061	Ijan dada n‑ngonenuu Jesús, te n‑nukonde'a‑ia Spedru, te n‑naja'an‑s xa n‑ja'an‑ia nuu‑s: “Ki'na ka ja'an‑n uni vuelta xa ña xini ña'a‑n; ijan dada kana ɨɨn li'i.”
42022062	N‑kee dɨɨn‑s, te vichi n‑tnau ini‑s, te nde'e n‑nda'i‑s.
42022063	Se xndee Jesús, n‑ka xakundee‑s‑ia, te n‑ka kani‑s‑ia.
42022064	N‑ka duku‑s da'ma nuu‑ia, te n‑ka ja'an‑s: —Ja'an jundu janña'a —ka kuu‑s, ka xia'an‑s.
42022065	Te yo kui'a n‑ka ja'an‑s‑ia.
42022066	Nu n‑tuu kɨu kuu uu te n‑ka taka sexa'nu ka taxnuni nuu ñayiu Israel xi'in dutu ka taxnuni xi'in se ka tu'a va'a tnu'u n‑chidotnuni Moisés, te n‑ka xe ndeka‑s Jesús nuu ntdaa se ka kuu juxtixia Israel.
42022067	Te n‑ja'an‑s nuu‑ia: —Ja'an: “¿Mee‑n kuu Cristu a ña'a?” Te n‑ja'an‑ia nuu‑s: —Nux na ja'an‑r, ma jandixa koio‑n.
42022068	Nux na kajan tnu'u ña'a‑r ɨɨn xa kajan tnu'u ña'a‑r, mayo‑n ja'an.
42022069	Vax kuyatni xa nkoo ru'u, Ia kuu ñayiu, diñi kua'a Ianyuux nuu taxnuni‑ia.
42022070	Te ka xia'an‑s ntdaa‑s: —¿Xijan juini kachi xa mee‑n kuu Da'ya Yɨɨ Ianyuux a? Te xia'an‑ia nuu‑s: —Joon.
42022071	Te ka xia'an tna'a‑s: —Ñatu ka ndoñu'u‑ro se kixi xa ja'an‑s nax kuu kuechi‑s chi mee‑s n‑tekuechi mee‑s. N‑ka teku‑ro vitna.
42023001	Ijan dada n‑ka ndojuiin‑s ntdaa‑s te xndeka ña'a‑s jua'an nuu Pilato chi tuu‑s Jerusalén daa.
42023002	Te n‑ka kixe'e‑s xa ka tekuechi‑s‑ia nuu Pilato. Ka xia'an‑s: —Se ya'a, daja'an‑s ñayiu Israel xa jandixa‑i ɨɨn xa ña ndaa. Xia'an‑s nuu‑i xa maxku kajan‑i tvini nandajan César. Ja'an‑s xa mee‑s kuu Cristu. Ja'an‑s xa kuu‑s se kunxa'nu.
42023003	Ijan dada n‑xijan tnu'u Pilato Jesús: —¿Ndo'o kuu se taxnuni nuu ñayiu Israel a? Xia'an Jesús: —Joon.
42023004	Ijan dada xia'an Pilato nuu dutu ka taxnuni xi'in nuu ñayiu xyuku ijan: —Ña tuu na kuechi se ya'a io.
42023005	Te juexa n‑ka ja'an na'i se ijan xa io kuechi Jesús nuu Pilato. Ka xia'an ka ntuku‑s: —Dandandita‑s ñayiu nuu gobierno. Du'a kida‑s vaxi nde Galilea xi'in nde ya'a.
42023006	Nu n‑teku Pilato xijan, te n‑xijan tnu'u‑s nux se Galilea kuu Jesús.
42023007	Nu n‑teku Pilato xa distrito taxnuni Herodes kuu distrito Jesús, te n‑tunda'a‑s‑ia jua'an. Jua'an‑ia nuu Herodes chi dɨuni tuu Herodes Jerusalén kɨu ijan.
42023008	Nu n‑xini Herodes Jesús, te yo n‑kuvete‑s chi n‑xo juini‑s xa kunde'a‑s Jesús chi n‑xo teku tnu'u‑s nax n‑xo kida‑ia. N‑juini‑s xa kada‑ia ɨɨn milagru xa kunde'a‑s.
42023009	Kue'e xa n‑xijan tnu'u Herodes‑ia, ko ni ɨɨn tnu'u ñatu n‑ja'an‑ia.
42023010	N‑ka ndixe'e dutu ka taxnuni xi'in se ka tu'a va'a ley n‑chidotnuni Moisés xa ka ja'an juexa‑s xa io kuechi Jesús.
42023011	N‑ja'an Herodes xi'in soldado‑s xa ña tuu nax juun ña'a‑s. N‑ka xakundee‑s‑ia. N‑ka dakɨu nuu‑s‑ia da'ma diñu, da'ma se taxnuni xa kueku ndee‑s‑ia, te n‑nadaya'a‑s‑ia nuu Pilato.
42023012	Kɨu ijan n‑ndumani Herodes xi'in Pilato. N‑xo xini u'u tna'a‑s n‑kuu.
42023013	Ijan dada n‑dataka Pilato dutu ka taxnuni xi'in dava ka se Israel ka taxnuni nuu ñayiu Israel xi'in ñayiu xtuu ijan.
42023014	Xia'an Pilato nuu‑s ntdaa‑s: —N‑ka ki ndeka‑n se ya'a te ka tekuechi‑n‑sɨ xa daja'an‑s ñayiu xa na ndandita‑i nuu‑r. N‑ka xo nde'a‑n xa n‑xijan tnu'u‑r‑sɨ, ko ña tuu na kuechi‑s io na ka ja'an‑n.
42023015	Dani Herodes ña tuu na kuechi‑s io ja'an‑s. Xijan kuu xa n‑nadaya'a‑s‑sɨ nuu‑r. Ña tuu nax n‑kida‑s xa kuú‑s.
42023016	-
42023017	Kani‑r‑sɨ chirrión ñɨɨ te dayaa‑r‑sɨ.
42023018	Ko xee n‑ka kana ntdaa ñayiu xyuku ijan. Ka xia'an‑i: —Kandeka‑n‑sɨ jua'an, te ka'ni‑n‑sɨ. Dayaa‑n Barrabás.
42023019	Barrabás n‑xo kandeka tna'a xi'in se n‑ka ndandita nuu gobernador romano te n‑xa'ni‑s ndɨyɨ. Du'a n‑ka kida‑s Jerusalén. Xijan kuu xa yɨndi'u‑s.
42023020	Xee n‑ja'an Pilato nuu ñayiu ɨnka ntuku vuelta xa n‑ja'an‑s xa dayaa‑s Jesús.
42023021	Te n‑ka kana ntuku se xyuku ijan nuu Pilato: —Katakaa dika‑n‑sɨ. Katakaa dika‑n‑sɨ.
42023022	Xia'an ntuku Pilato nuu‑s ɨnka vuelta. Vuelta kuu uni kuu vuelta ya'a. —¿Nakuenda? ¿Na kuechi n‑kida‑s? Ña tuu na kuechi n‑kida‑s xa ka'ni‑r‑sɨ. Kani‑r‑sɨ chirrión ñɨɨ, te dayaa‑r‑sɨ —kuu Pilato.
42023023	Xee ka n‑ka kana‑s xa na nkuitakaa dika Jesús. Te n‑ka kundee tnu'u‑s.
42023024	Te n‑xino ini Pilato xa kada‑s Jesús ná n‑ka juini se xyuku ijan.
42023025	N‑dayaa Pilato se n‑ka juini se xyuku ijan xa yaa‑s. Yɨndi'u se ijan xaxe'e xa n‑ndandita‑s nuu gobierno xi'in xa n‑xa'ni‑s ndɨyɨ. N‑xejoon Pilato xa nkuitakaa dika Jesús nani n‑ka juini se xyuku ijan.
42023026	Xndeka ña'a soldado jua'an, te n‑ka xe juntna'a‑s xi'in ɨɨn se nani Simón. Se Cirene kuu‑s. Juan nu'u‑s xa n‑xe'en‑s yuku. N‑ka tnɨɨ‑s‑sɨ, te n‑ka ta'u tniu‑s xa kadoko‑s curuxi Jesús, te n‑xe kuitandijun‑s‑ia.
42023027	Kue'e ñayiu n‑ka xe kuitandijun ña'a —nani seyɨɨ, dani ñadɨ'ɨ. Ka katu dava‑ña pechu‑ña xaxe'e xa ka tnau ini‑ña, te ka nda'i‑ña.
42023028	N‑ngonenuu Jesús xa kunde'a‑ia‑ña ntdaa‑ña. N‑ja'an‑ia nuu‑ña: —Ndo'o, ñá Jerusalén, maxku nda'i koio‑n xaxe'e‑r. Nda'i koio xaxe'e mee‑n xi'in xaxe'e da'ya‑n
42023029	chi xee kɨu ja'an ñayiu: “Naka ta'u ñadɨ'ɨ ñayo na da'ya io, ñadɨ'ɨ ña n‑kua'a xa koo da'ya, ñadɨ'ɨ ña uun n‑dakadi yɨjɨn.”
42023030	Daa kixe'e ñayiu ya'a xa ja'an‑i nuu yuku: “Ndua ndodo ña'a.” Juña'a‑i nuu tnduu: “Dada'u ña'a.”
42023031	Kuenda kɨu yutnu yɨ'ɨ kuu‑r, te ka kida u'u ña'a‑s. Naka se kuu kuenda kɨu yutnu yichi, ma kada u'u ña'a koio‑s.
42023032	Dɨuni xndeka‑s uu ka se jua'an xa nkuitakaa dika‑s. Xndido tau‑s kuechi na'nu.
42023033	Nu n‑xee‑ia ɨɨn nuu nani Yɨkɨ Dɨkɨ Ndɨyɨ, te ijan n‑ka xatakaa dika‑s‑ia xi'in se xndido tau kuechi‑s. Ɨɨn‑s n‑ka xatakaa dika‑s diñi kua'a‑ia, ɨnka‑s n‑ka xatakaa dika‑s diñi datni‑ia.
42023034	Nu n‑xatakaa dika‑s Jesús, te xia'an‑ia nuu Ianyuux: —Taa‑ro Ianyuux, taxkanu ini‑n‑sɨ chi ñayo‑s ka xini xa kuechi kuu xa n‑ka kida‑s. Te n‑ka dadɨkɨ soldado jan suerte‑s nuu ndedaa‑s kendoo xi'in da'ma‑ia.
42023035	N‑ka xo nde'a ñayiu xnii ijan nax n‑ya'a. Se Israel ka taxnuni nuu ñayiu Israel, nde'e n‑ka xakundee‑s Jesús. Ka xia'an tna'a‑s: —N‑dakaku‑s dava ñayiu. Nux kuu‑s Cristu, se n‑kaxí ña'a Ianyuux, na dakaku‑s mee‑s.
42023036	Dani n‑ka xakundee soldado xtuu ijan Jesús. Te n‑ka dakaa‑s vinu xa ko'o‑ia.
42023037	Te ka xia'an‑s: —Nux kuu‑n se kunxa'nu nuu ñayiu Israel, dakaku mee‑n.
42023038	Te n‑ka tenee‑s tutu dɨkɨ curuxi. Yodotnuni: “Se ya'a kuu se taxnuni nuu ñayiu Israel.”
42023039	Ɨɨn se kue'e kuechi n‑kida ntakaa dika curuxi jan, kui'a n‑ja'an‑s nuu Jesús. Xia'an‑s: —Nux kuu‑n Cristu dakaku‑n mee‑n, te dani dakaku ña'a.
42023040	N‑kanandee ña'a ɨnka se ntakaa dika jan. Xia'an‑s nuu‑s: —¿Nax kuu xa ña yu'u‑n nuu Ianyuux? Ɨnuu nda'u ya'a‑ro xi'in‑s. Xaxe'e xa ndido tau‑ro kuechi‑ro,
42023041	xijan kuu xa chiya'u‑ro, ko se ya'a ña tuu nax n‑kida‑s —kuu‑s, xia'an‑s.
42023042	Te xia'an‑s nuu Jesús: —Dito, naja'an ña'a‑n hora na xee‑n nuu taxnuni‑n.
42023043	Xia'an Jesús nuu‑s: —Xandaa xakuiti kutuu‑ro nuu kuu jardín paraíso andɨu vitna.
42023044	Xaku nga xa kuu kaa x‑uu n‑kunee nitu'u ñuñayiu xa nde kaa uni xa ñini
42023045	chi n‑kida Ianyuux xa ña ndii ka. Te n‑ndata dava cortina ndi'u dava xiti veñu'u Jerusalén.
42023046	Te xee xa xee n‑kana Jesús. N‑ja'an‑ia: —Taa‑ro Ianyuux, nakueka‑n anu‑da. Ijan dada n‑najuen tachi‑ia ɨɨn nga vuelta, te n‑xi'í‑ia.
42023047	N‑xini centurión nujuiin yatni xe'e curuxi xa n‑ya'a, te n‑najuen tnu'u‑s Ianyuux. N‑ja'an‑s: —Xandaa xakuiti ña tuu na kuechi se ya'a io.
42023048	Ñayiu xyuku ijan xa kunde'a‑i naxa ya'a, n‑ka xini‑i xa n‑ya'a, te n‑ka katu‑i pechu‑i xaxe'e xa yo ka tnau ini‑i. N‑ka katu‑i pechu‑i nɨni juan nu'u koio‑i.
42023049	Ñadɨ'ɨ n‑ka xitandijun‑ia nde Galilea xi'in ñayiu n‑ka xo xinitna'a xi'in‑ia, xika n‑ka xo nujuiin‑ña xi'in‑i xa kunde'akoio‑i xa ya'a‑ia.
42023050	N‑xee ɨɨn se nani José tna'a nuu se Israel ka taxnuni nuu ñayiu Israel ijan. Yo va'a‑s.
42023051	Se ñuu Arimatea kuu‑s. Arimatea katuu distrito Judea. N‑xo ndetu‑s xa taxnuni Ianyuux nuu ñayiu ñuñayiu. Ña n‑kuu ɨnuu‑s xi'in se n‑ka ñu ini xa ka'ni‑s Jesús.
42023052	N‑xe nundajan‑s Jesús nuu Pilato.
42023053	N‑xe nune'e‑s‑ia nuu curuxi te n‑chiduku‑s‑ia da'ma linu. N‑xajan ni'ni‑s‑ia xiti ɨɨn yau kava n‑ka kaan se xinokuechi nuu‑s nuu ta kava ka ndɨyɨ.
42023054	Vax kuyatni xa keé ngandii, te vax kuyatni kɨu kuu sabado, kɨu ka ndetatu ñayiu Israel. N‑ka kida‑i ntdaa tniu‑i xa ma kadatniu‑i ɨnka kɨu jan.
42023055	Ñadɨ'ɨ n‑ka xitandijun Jesús nde Galilea xi'in nde Jerusalén jan, n‑ka xo nde'a‑ña xa n‑xajan ni'ni José Jesús yau kava jan.
42023056	Ijan dada juan nu'u‑ña xa kada tu'a‑ña perfume xi'in yuchi xe'en vidi. Te n‑ka ndetatu‑ña kɨu sabado jan na n‑ta'u tniu Ianyuux.
42024001	Kɨu kixe'e semana, ntanene ka xne'e‑ña perfume xi'in yuchi xe'en vidi n‑ka kida tu'a‑ña jua'an ntuku yau kava nuu n‑kaa ni'ni Jesús.
42024002	Nu n‑ka xee‑ña ijan, te n‑ka xini‑ña xa xá n‑xikojuiin yuú tkute ka'nu ndi'u yau kava.
42024003	N‑ka kɨu‑ña xiti kava jan, te ña n‑ka nani'i‑ña Jesús. Ijan dada n‑ka ndee‑ña.
42024004	Ñayo‑ña n‑ka kutnuni ini nax n‑kuu. Mee ni xa n‑ka xani ini‑ña nax n‑ya'a. Danaa xnii uu ángel nuu xnii‑ña. Xni'no‑ia da'ma diñu.
42024005	Xaxe'e xa n‑ka yu'u‑ña, n‑ka xe juiin xiti‑ña nuu‑ia. Te ka xia'an‑ia: —Maxku ku nanduku koio‑n Ia n‑nandoto nuu kaa ndɨyɨ.
42024006	Ña yoo‑ia. N‑nandoto‑ia. Naja'an koio nax n‑ja'an‑ia na ta kee ka‑ia distrito Galilea.
42024007	N‑ja'an‑ia xa mee‑ia, Ia kuu ñayiu, io xa kada ɨɨn se kada xa tnɨɨ ña'a se loko. N‑xio xa nkuitakaa dika‑ia. N‑xio xa nandoto‑ia kɨu kuu uni.
42024008	Te n‑ka naja'an‑ña tnu'u n‑ja'an‑ia.
42024009	N‑ka xiko‑ña te n‑ka xian tnu'u‑ña uxi ɨɨn se n‑dakua'a ña'a Jesús xi'in dava ñayiu nax n‑ya'a yau kava.
42024010	Ɨɨn ñá jan nani María Magdalena. Ɨnka‑ña nani Juana. Ɨnka‑ña nani María. Dɨ'ɨ Jacobo kuu ñá ya'a. N‑ka xian tnu'u ñá ijan xi'in dava ka ñadɨ'ɨ n‑ka xe'en ijan uxi ɨɨn‑s xijan.
42024011	Ñayo‑s n‑jandixa. N‑ka xani ini‑s xa ña n‑ka ja'an ndaa‑ña. N‑ka xani ini‑s xa n‑ka ja'an lilu‑ña.
42024012	Nu n‑teku Spedru, te n‑kee‑s. N‑kendava‑s. Juan kotoni'ni‑s yau kava jan. N‑xajan nenuu‑s, te n‑xini‑s xa mee nga da'ma linu n‑ñuduku Jesús yuku. N‑yu'u‑s. N‑xiko‑s, te juan nu'u‑s Jerusalén.
42024013	Kɨu ni ijan ka ndixi se n‑dakua'a ña'a Jesús ñuu luchi nani Emaús xa n‑ka xe'en‑s Jerusalén. Naxa uxi kilómetro ne'e Jerusalén xi'in Emaús.
42024014	Ka ndatnu'u‑s ntdaa xa n‑ya'a.
42024015	Nɨni ka ndatnu'u‑s xijan, n‑kendita Jesús, te n‑xika‑ia xi'in‑s.
42024016	N‑kida Ianyuux xa ñayo‑s n‑najini Jesús.
42024017	Te xia'an‑ia nuu‑s: —¿Nax ka ndatnu'u‑n nɨni ka xika‑n? N‑ka nujuiin‑s. Xñu'u ko'yo nuu‑s.
42024018	Cleofas nani ɨɨn‑s. Xia'an‑s: —Ntdaa ñayiu xtuu Jerusalén n‑ka teku xa n‑ya'a, ¿nax kuu xa ña n‑teku‑n xa n‑ya'a?
42024019	Te xia'an‑ia: —¿Nax n‑kuu? Ka xia'an‑s: —Ka ndatnu'u‑da nax n‑ya'a Jesús, se Nazaret, se n‑ja'an nuu ñayiu xa n‑ja'an Ianyuux. Va'a n‑kutnuni ini‑s tnu'u‑ia, te va'a n‑kida‑s tniu‑ia. Dɨuni va'a n‑kida‑s ñayiu.
42024020	Ka ndatnu'u‑da janda n‑ka kida dutu ka taxnuni nuu‑da xi'in dava se Israel ka taxnuni nuu‑da xa n‑tnɨɨ ña'a juxtixia romano, te janda n‑ka tekuechi ña'a‑s xa n‑xe kodo u'u‑s te n‑xatakaa dika ña'a‑s.
42024021	Ntdaa daña, ñayiu Israel n‑ka ñu ini xa dayaa ña'a‑s nuu se Roma n‑kuu. Kuiti ndaa xa daa kada‑s na n‑ja'an‑s chi vitna n‑chitu uni kɨu n‑xi'í‑s.
42024022	Dɨuni kue'e xa n‑ka xani ini‑da xa n‑ka ja'an dava ñá xndeka tna'a xi'in‑da xa n‑nandoto‑s. Ne'e datne vitna n‑ka xe'en‑ña yau kava nuu n‑xe konduxi‑s,
42024023	ko ñayo‑ña n‑nani'i‑s. N‑ka xiko‑ña te n‑ka najani‑ña xa n‑kida Ianyuux xa n‑ka xini‑ña ángel, ia ka xinokuechi nuu‑ia. N‑ka ja'an‑ia xa n‑nandoto‑s.
42024024	Te n‑ka xe'en dava se ka kunduu xi'in‑da yau kava te n‑xetna'a tnu'u n‑ka ja'an‑ña. Dani mee‑s, ñatu n‑nani'i ña'a‑s.
42024025	Te xia'an Jesús nuu‑s: —Naka u'u ka kutnuni ini‑n. Naka kuee xa kuee ka jandixa‑n ntdaa tnu'u n‑ka chidotnuni se n‑ka ja'an tnu'u Ianyuux nuu ñayiu.
42024026	¿Nax kuu xa ña ka kutnuni ini‑n xa n‑xio xa nda'u ya'a Cristu, te ndadaka'nu ña'a Ianyuux?
42024027	Te n‑dakua'a‑ia‑s. N‑kakune'e‑ia ntdaa tnu'u Ianyuux xyodotnuni kakune'e ña'a. N‑kixe'e‑ia xa kakune'e‑ia tnu'u n‑chidotnuni Moisés xi'in tnu'u n‑ka chidotnuni se n‑ka ja'an tnu'u Ianyuux nuu ñayiu. Ijan dada n‑kakune'e‑ia dava ka tnu'u Ianyuux kakune'e ña'a.
42024028	Te n‑ka kuyatni‑ia xi'in‑s ñuu juan ndixi‑s, te n‑kida nga‑ia xa jɨ'ɨn ka‑ia.
42024029	Te juexa n‑ka ja'an‑s nuu‑ia xa ndoo‑ia xi'in‑s. Ka xia'an‑s: —Na ndoo‑ro chi juan keé ngandii. Te n‑kɨu‑ia ve'e‑s.
42024030	N‑nukoo‑ia xa kaxdini‑ia xi'in‑s. N‑tnɨɨ‑ia ɨɨn tila, te n‑xijan ta'u‑ia nuu Ianyuux. N‑ta'u‑ia tila jan, te n‑dakexio‑ia.
42024031	Te n‑kida Ianyuux xa n‑ka najini‑s‑ia. Danaa n‑ndoñu'u‑ia.
42024032	Te ka xia'an tna'a‑s: —Naka vichi n‑kuu anu‑ro xa kutnuni ka ini‑ro tnu'u Ianyuux na n‑ndatnu'u‑ro xi'in‑ia te n‑kida‑ia xa kutnuni ini‑ro tnu'u Ianyuux na ndeka tna'a‑ro xi'in‑ia juan ndixi.
42024033	Te hora ijan ni n‑ka ndojuiin‑s. N‑ka xiko ntuku‑s. Jua'an koio‑s Jerusalén. N‑ka kɨu‑s ve'e nuu xyuku uxi ɨɨn se n‑dakua'a ña'a Jesús xi'in dava ñayiu n‑ka xo kandijun ña'a.
42024034	N‑xian tnu'u ñayiu xyuku ijan se Emaús jan xa n‑nandoto Jesús, Ia kuu Xto'o‑ro, te n‑xini ña'a Simón.
42024035	Te n‑ka najani mee‑s naxa n‑ya'a ichi ka nu'u‑s. Dɨuni n‑ka najani‑s xa n‑ta'u‑ia tila, te dana ini n‑ka najini‑s‑ia.
42024036	Nɨni ka najani‑s xijan nuu ñayiu xyuku ijan, danaa nujuiin Jesús me'ñu‑i ntdaa‑i. N‑ja'an‑ia: —Va'a nga ta'u kuu koio‑n.
42024037	Yo vichi n‑ka yu'u‑i, te n‑ka xani ini‑i nuu nax xnde'a‑i.
42024038	Xia'an‑ia nuu‑i: —¿Nakuenda ka yu'u‑n? ¿Nakuenda ka chi ini‑n?
42024039	Kunde'a koio nda'a‑r. Kunde'a koio xe'e‑r, te tnɨɨ ña'a koio xa na kutnuni ini‑n xa mee‑r kuu Jesús chi nu anu n‑kuu‑r ma koo yɨkɨ‑r, ma koo kuñu‑r; ko io kuñu‑r, io yɨkɨ‑r —kuu‑ia, xia'an‑ia.
42024040	Ijan dada n‑dande'a‑ia‑i nda'a‑ia, xe'e‑ia,
42024041	ko ñatu n‑ka jandixa‑i xa mee Jesús nujuiin chi xaxe'e xa ka yu'u anu‑i xi'in xaxe'e xa yo vichi ka kudɨ ini‑i. Xia'an‑ia: —¿Io xa kaxi‑ro a?
42024042	Te n‑ka xia'an‑i‑ia dava chaka n‑tau.
42024043	N‑tnɨɨ‑ia‑tɨ, te n‑ka xo nde'a‑i xa n‑xaxi‑ia‑tɨ.
42024044	Te xia'an‑ia: —Na n‑xo tuu‑ro, n‑ja'an‑r nuu‑n xa: “Io xa jɨn tna'a ntdantu'u tnu'u Ianyuux kakune'e ña'a n‑chidotnuni Moisés xi'in xa n‑ka chidotnuni se n‑ka kidava'a Salmos.”
42024045	Ijan dada n‑kida‑ia xa n‑ka kutnuni ini‑i tnu'u Ianyuux xyodotnuni.
42024046	Te xia'an‑ia: —Xyodotnuni xa io xa nda'u ya'a ru'u, Ia kuu Cristu, te nandoto‑r kɨu kuu uni.
42024047	Xyodotnuni xa io xa tunda'a ña'a‑r jɨ'ɨn ntdantu'u ñuu ñuñayiu xa ja'an koio‑n nuu ñayiu nax io xa kada‑i xa na natu ini‑i xa n‑ka kida‑i kuechi, te taxkanu ini ña'a Ianyuux. Io xa du'a kada koio‑n ki'na ka Jerusalén.
42024048	N‑ka xo nde'a‑n xa n‑xetna'a tnu'u xyodotnuni. Juña tnu'u koio xa'a dava ka ñayiu.
42024049	N‑taxi Taa‑ro Ianyuux tnu'u‑ia xa taxi‑ia ɨɨn xa taxi‑ia ndo'o ɨɨn ɨɨn‑n. Tunda'a‑r xijan, ko kundetu koio‑n ñuu ya'a, te dani kundetu koio‑n hora na kada Ianyuux xa kua'a koio‑n xa kada‑n tniu‑ia —kuu Jesús, xia'an‑ia nuu‑i.
42024050	Nu n‑xika kɨu, te ndeka‑ia ñayiu jua'an yu'u ñuu Betania, te n‑dandaa nda'a‑ia andɨu, te n‑xijan ta'u‑ia nuu Ianyuux xa na chindee chituu ña'a‑ia.
42024051	Nɨni du'a ja'an‑ia nuu Ianyuux, juan ndaa‑ia andɨu.
42024052	Te n‑ka nakuetu‑i nuu‑ia nɨni juan nu'u koio‑i Jerusalén. Yo n‑ka kudɨ ini‑i.
42024053	Te n‑ka xo xe'en‑i veñu'u Jerusalén xa n‑ka xo nakuetu‑i nuu‑ia. Xa'a kuu tnu'u n‑najani daña, Sluka nuu‑n, Ta Teófilo.
43001001	Nde ki'na nuu, xá daa, tuu Ia nani Tnu'u Ianyuux. Kunduu Ia nani Tnu'u Ianyuux xi'in Ianyuux. Te Ia nani Tnu'u Ianyuux kuu Ianyuux.
43001002	Antecas xa kua'a ntdaa xa io, te n‑xo tuu Tnu'u Ianyuux xi'in Ianyuux.
43001003	N‑kidava'a Ianyuux xi'in mee‑ia ntdaa xa io. Ni ɨɨn xa io ña n‑kidava'a meni Ianyuux. Xi'in Ia nani Tnu'u Ianyuux n‑kidava'a Ianyuux ntdaa xa io.
43001004	Kida Ia nani Tnu'u Ianyuux xa xtuu ñayiu. Kida‑ia xa kutnuni ini ñayiu xa kuu xandaa. Ná kuu luz va'a ka koko, da kuu Tnu'u Ianyuux.
43001005	Koko luz va'a ka koko nuu nee, te ña n‑kua'a nuu nee xa chida'u‑i luz va'a ka koko.
43001006	Te n‑xee ɨɨn seyɨɨ n‑tunda'a Ianyuux. Nani‑s Sua.
43001007	N‑xee‑s xa ja'an ndaa‑s xaxe'e luz va'a ka koko. N‑ja'an ndaa‑s xaxe'e luz va'a ka koko, xa na jandixa koio ntdaa ñayiu luz jan.
43001008	Sua, ñatu n‑kuu‑s luz va'a ka koko. Diko ni n‑xee‑s xa ja'an ndaa‑s xaxe'e luz jan.
43001009	Te luz va'a ka koko, luz ndaa, n‑kixee ñuñayiu. Kida‑ia xa kutnuni ini ntdaa ñayiu xa kuu xandaa.
43001010	N‑xo tuu Tnu'u Ianyuux ñuñayiu. Xi'in mee‑ia n‑kidava'a‑ia xi'in Ianyuux ñuñayiu. Ko ña n‑ka kutnuni ini ñayiu ñuñayiu jundu kuu‑ia.
43001011	N‑kixee‑ia ñuñayiu, ko ñayiu n‑kidava'a‑ia, ña n‑ka xeka va'a‑i‑ia.
43001012	Dava‑i, joon, n‑ka xeka va'a‑i‑ia, n‑ka jandixa‑i‑ia. Te xaxe'e xa n‑ka jandixa‑i‑ia, te n‑kida‑ia xa n‑ka nduu‑i da'ya Ianyuux.
43001013	Ña ka kuu da'ya Ianyuux ná ka kuu da'ya ñayiu. Chi da'ya ñayiu ka kaku‑i hora tuu ɨɨn seyɨɨ xi'in ñadɨ'ɨ‑s. Ka kaku‑i xaxe'e xa juini ɨɨn seyɨɨ xa koo da'ya. Ko da'ya Ianyuux, ka kuu‑i da'ya‑ia xaxe'e xa n‑kida‑ia xa n‑ka nduu‑i da'ya‑ia.
43001014	Ia nani Tnu'u Ianyuux, n‑kixee‑ia ñuñayiu. N‑kaku‑ia ná ka kaku mee‑ro, te n‑xo tuu‑ia xi'in‑ro. N‑ka xo nde'a‑da xa Ia kunxa'nu ka kuu‑ia. Ia kunxa'nu ka kuu‑ia, te medini‑ia kuda'ya ña'a Taa‑ia Ianyuux. N‑ka xo nde'a‑da xa xemani ña'a‑ia mee‑ro, te kundau ini ña'a‑ia mee‑ro, te ja'an‑ia xa kuu xandaa.
43001015	Te n‑ja'an ndaa Sua xaxe'e‑ia hora n‑kana‑s: —Se ya'a kuu se n‑kakune'e‑da nuu‑n. N‑ja'an‑da xa juindodo nuu mee‑da nuu mee‑ia kixee, ko taxnuni ka mee‑ia dada mee‑da. Chi antecas xa kua'a ntdaa xa io, te xá daa tuu‑ia.
43001016	Te kue'e xa kue'e xa n‑taxi‑ia. Xá n‑ka tnɨɨ‑ro, ntdaa‑ro, xamani‑ia xi'in xamani‑ia.
43001017	Chi tnu'u n‑ta'u tniu Ianyuux, n‑taxi Ianyuux xi'in Moisés. Te xamani‑ia xi'in xa kuu xandaa, n‑taxi‑ia xi'in Jesucristu.
43001018	Nuncas ña n‑xini ni ɨɨn ñayiu Ianyuux, xi'in nuu‑i. Idini Da'ya Yɨɨ Ianyuux, n‑kida‑ia xa jini‑ro Ianyuux. Kunduu‑ia xi'in Taa‑ia Ianyuux, te dande'a ña'a‑ia Taa‑ia Ianyuux mee‑ro.
43001019	Te se Israel io ñuu nani Jerusalén, n‑ka tunda'a‑s dutu xi'in se levita nuu Sua, xa kajan tnu'u koio‑s jundu kuu‑s.
43001020	N‑ja'an ndaa Sua. Xandaa xakuiti n‑ja'an Sua jundu kuu‑s, ña n‑chida'u‑s ni ɨɨn. N‑ja'an‑s: —Ru'u, ñatu kuu‑r Cristu, Ia tunda'a Ianyuux.
43001021	N‑ka xijan tnu'u ka‑s: —¿Jundu kuu‑n? ¿Elías kuu‑n a? N‑ja'an‑s: —Ñatu kuu‑r Elías. N‑ka xijan tnu'u ka‑s: —¿Kuu‑n se tunda'a Ianyuux xa juña tnu'u‑s tnu'u Ianyuux nuu ñayiu a? N‑xia'an‑s: —Ña'a.
43001022	Xijan kuu xa n‑ka ja'an‑s: —Ndoñu'u‑n xa ja'an ndaa‑n jundu kuu‑n. Io xa najuña tnu'u koio‑r nuu se n‑ka tunda'a ña'a. ¿Nax ja'an‑n xaxe'e‑n?
43001023	N‑xia'an Sua: —Ru'u kuu se kana yuku nuu ñayo ñayiu io: “Kada tu'a koio‑n ichi nuu kixi Xto'o‑ro.” Ja'an mee‑r ná n‑ja'an se n‑xian tnu'u tnu'u Ianyuux nuu ñayiu xá n‑kuu kue'e kuia, se n‑xo nani Isaías.
43001024	Te se ijan, se n‑ka tunda'a se Israel io ñuu nani Jerusalén, mee‑s ka kuu se fariseu.
43001025	N‑ka xijan tnu'u‑s: —Nux ñatu kuu‑n Cristu, ni Elías, ni se juña tnu'u tnu'u Ianyuux nuu ñayiu, te, ¿nakuenda dajuendute‑n ñayiu nda?
43001026	N‑ja'an Sua: —Mee‑r dajuendute ñayiu xi'in ndute ni. Io ɨnka seyɨɨ tuu me'ñu mee‑n vitna, ko ta najini ka‑n‑sɨ.
43001027	Juini ndodo nuu ka‑r vaxi, ko taxnuni ka mee‑s dada mee‑r. Ni xa ku kuu‑r muxu‑s, ma kua'a‑r. Ni xa nandaxi‑r correa ndixa‑s, ma kua'a‑r.
43001028	Te ntdaa xa'a n‑ya'a ñuu nani Betábara, ɨnka xio de'va nani Jordán, nuu n‑dajuendute Sua ñayiu.
43001029	Kɨu kuu uu, n‑xini Sua xa vax kuyatni Jesús, te n‑ja'an‑s: —Kunde'a koio‑n. Vaxi se kuu Tkolelu n‑taxi Ianyuux. Se dita kuechi ñayiu ñuñayiu kuu‑s.
43001030	N‑ja'an ndaa‑da xaxe'e mee‑s, hora n‑ja'an‑da xa ndodo nuu ka‑da n‑kixee nuu ɨɨn seyɨɨ taxnuni ka dada mee‑da. Taxnuni ka‑ia, chi xá daa tuu‑ia, antecas xa kua'a ntdaa xa io.
43001031	Te mee‑da, ña n‑xo najini‑da‑ia. Juini n‑dajuendute‑da ñayiu, xa kutnuni ini koio ñayiu Israel jundu kuu mee‑ia, ko na n‑kixi‑ia, te ña n‑najini‑da‑ia.
43001032	N‑ja'an ndaa Sua: —N‑xini‑da Espíritu Ii vax juun nde andɨu. Ná kaa ɨɨn data n‑kaa‑ia, te n‑ndoo‑ia xi'in se ya'a.
43001033	Ta kutnuni ini ka‑da jundu kuu‑s, ko n‑xo naja'an‑da nax n‑ja'an Ianyuux, hora n‑tunda'a ña'a‑ia mee‑da vaxi, xa dajuendute‑da ñayiu nuu ndute. N‑ja'an Ianyuux: “Jini‑n Espíritu Ii vax juun nde andɨu, te jini‑n xa ndoo‑ia nuu ɨɨn seyɨɨ. Seyɨɨ jan kada xa tnɨɨ koio ñayiu Espíritu Ii.”
43001034	N‑xini‑da xa du'a n‑kuu, te ja'an ndaa‑da xa se ya'a kuu Da'ya Yɨɨ Ianyuux.
43001035	Kɨu kuu uni, ɨnka vuelta n‑xo tuu Sua xi'in uu se dakua'a‑s.
43001036	N‑xini Sua xa ya'a Jesús ijan, te n‑ja'an‑s: —Kunde'a koio. Se ijan kuu Tkolelu n‑taxi Ianyuux.
43001037	Na n‑ka teku uu se dakua'a Sua nax n‑ja'an‑s, te n‑ka xe kuitandijun‑s Jesús.
43001038	N‑konenuu Jesús, te n‑xini‑ia se xndijun ña'a. N‑ja'an‑ia: —¿Nax ka nduku‑n? N‑ka ja'an‑s: —Rabí, ¿ndexu io‑n? (Rabí juini kachi: maestru.)
43001039	N‑ja'an‑ia: —Na jɨ'ɨn‑ro, te jini‑n nde tuu‑r. Xijan kuu xa ndeka‑ia‑s jua'an, te n‑ka xini‑s nde tuu‑ia. N‑ka ndoo‑s xi'in‑ia kɨu ijan, chi n‑ñini. Vaa xá kaa koon xañini kuu.
43001040	Ɨɨn se ijan nani Ndrixi. Ñani Simón Spedru kuu‑s. N‑teku‑s nax n‑ja'an Sua, te n‑xe kuitandijun‑s Jesús.
43001041	Hora ijan ni n‑nanitna'a‑s xi'in ñani‑s Simón, te n‑ja'an‑s: —N‑ka nanitna'a‑r xi'in Mesías, Ia n‑tunda'a Ianyuux. (Mesías juini kachi: Cristu.)
43001042	Ndeka Ndrixi Simón jua'an nuu Jesús. Na n‑xini Jesús Simón, n‑ja'an‑ia: —Ndo'o kuu Simón, da'ya Jonás. Danani ña'a‑r Cefas. (Cefas juini kachi: Spedru. Te Spedru juini kachi: yuú ka'nu ka.)
43001043	Kɨu kuu koon, n‑juini Jesús xa jɨ'ɨn‑ia do Galilea. N‑nanitna'a‑ia xi'in ɨɨn seyɨɨ nani Slipe. N‑ja'an Jesús: —Kunduu‑n xi'in‑r.
43001044	Te Slipe kuu se ñuu nani Betsaida. Te Betsaida kuu ñuu Ndrixi xi'in Spedru xi'in Slipe.
43001045	N‑nanitna'a Slipe xi'in Natanael, te n‑ja'an‑s: —N‑ka nanitna'a‑r xi'in ɨɨn seyɨɨ. Hora n‑chidotnuni Moisés tnu'u n‑ta'u tniu Ianyuux, n‑ja'an‑s xa kixi ɨɨn seyɨɨ. Se n‑ka xian tnu'u tnu'u Ianyuux nuu ñayiu du. N‑ka chidotnuni‑s xa kixi ɨɨn seyɨɨ. Te vitna xa n‑ka nanitna'a‑r xi'in‑s. Kuu‑s Jesús, da'ya José. Se ñuu Nazaret kuu‑s.
43001046	N‑xia'an Natanael: —¿Ñuu Nazaret? ¡Ma kua'a xa kee ɨɨn se va'a nde ijan! N‑xia'an Slipe: —Na jɨ'ɨn‑ro, te jini‑n.
43001047	Te n‑xini Jesús xa vaxi Natanael nuu tuu‑ia, te n‑ja'an‑ia: —Kunde'a koio. Se ndaa ñuu Israel kuu mee‑s. Nuncas ña n‑danda'u‑s ni ɨɨn ñayiu.
43001048	N‑xia'an Natanael: —¿Nanda xinitnuni ña'a‑n? N‑ja'an Jesús: —Antecas xa kana ña'a Slipe mee‑n, te n‑xini ña'a‑r nuu nukoo‑n xeyutnu higo.
43001049	N‑ja'an Natanael: —Maestru, mee‑n kuu Da'ya Yɨɨ Ianyuux. Mee‑n kuu se kunxa'nu ka nuu ñayiu Israel.
43001050	N‑xia'an Jesús: —¿Jandixa ña'a‑n xaxe'e xa n‑ja'an‑r xa n‑xini ña'a‑r nuu nukoo‑n xeyutnu higo a? Kunde'a‑n tniu na'nu ka dada xijan.
43001051	N‑ja'an Jesús: —Xandaa kuu xa ja'an‑r. Kunde'a koio‑n xa najaan andɨu. Kunde'a koio‑n ángel, ia ka xinokuechi nuu Ianyuux, juan ndaa koio‑ia andɨu te vax juun koio‑ia andɨu. Te kunde'a ña'a koio‑n mee‑r. Se kuu ñani tna'a ñayiu kuu‑r. Kunde'a koio‑n ángel, ia ka xinokuechi nuu Ianyuux, kixi nuu tuu mee‑r.
43002001	Nuu uni kɨu n‑xio ɨɨn viko tnunda'a ñuu nani Caná distrito Galilea. Te viko ve'e ijan tuu dɨ'ɨ Jesús.
43002002	Te dɨuni n‑ka ja'an ñayiu ijan Jesús xi'in se dakua'a‑ia, xa jɨ'ɨn‑ia viko tnunda'a.
43002003	Te n‑ndoko vinu kuixi, te n‑ja'an dɨ'ɨ Jesús nuu‑ia: —Xá n‑ndoko vinu.
43002004	N‑ja'an Jesús: —Dɨ'ɨ‑da, ¿nakuenda du'a ja'an‑n? Ta xee ka hora xa kada‑da tniu n‑taxi Ianyuux.
43002005	N‑ja'an dɨ'ɨ‑ia nuu se ka dakee xio xa io viko: —Kada koio dava'a nga xa ta'u tniu‑i.
43002006	Te io iñu yoo yuú kaxi yɨyujun ijan. Ɨɨn ɨɨn yoo ñu'u koon diko a ɨɨn cientu litro ndute. Ndute ka nanda'a ñayiu Israel xa xne'e ii‑i.
43002007	Te n‑ja'an Jesús nuu se ka dakee xio xa io viko: —Dachitu yoo ya ndute. N‑ka dachitu‑s yoo ndute.
43002008	N‑xia'an‑ia: —Vitna tava ita'u‑té, te kane'e‑té jua'an nuu se yɨnda'a ntdaa xa io viko. Te ne'e‑s‑té jua'an.
43002009	N‑xi'i se yɨnda'a viko ita'u ndute n‑nduu vinu, ko mee‑s ña n‑xini nde n‑kixi vinu. Ko n‑ka xini se ka dakee xio xa io viko, chi mee‑s n‑ka xe tava‑té. Se yɨnda'a xa io viko, n‑kana‑s noviu, te n‑ja'an‑s:
43002010	—Ntdaa ñayiu, ditna ka dakee xio‑i vinu va'a ka. Te dada, na n‑ya'a xa n‑ka xi'i va'a se xyɨ'ɨ viko, dakee xio‑i vinu nda'u ka. Ko mee‑n, neva'a‑n vinu va'a ka nde vitna.
43002011	Du'a n‑kuu milagru ki'na nuu n‑kida Jesús. Ñuu nani Caná distrito Galilea, n‑dande'a Jesús ñayiu xa taxnuni‑ia nuu ntdaa xa io. Te n‑ka jandixa ña'a se dakua'a‑ia.
43002012	Te n‑xe'en Jesús ñuu nani Capernaum. Dɨ'ɨ‑ia, ñani‑ia, se dakua'a‑ia du. Ijan n‑ndoo‑ia uni koon kɨu.
43002013	Vax kuyatni ɨɨn viko ñayiu Israel. Viko nani Paxcua. N‑xe'en Jesús ñuu nani Jerusalén.
43002014	Ijan yeñu'u, n‑nanitna'a‑ia xi'in se ka diko ngutu, tkachi, data. Se ka dama tvini du. N‑ka nukoo‑s ijan.
43002015	N‑kava‑ia ɨɨn chirrión ñɨɨ. Chirrión jan, n‑kine'e‑ia ntdaa se ijan, xi'in tkachi‑s, ngutu‑s. N‑kida‑ia xa jungoio centau kuechi se ka dama tvini, te n‑dajane‑ia mexa‑s.
43002016	N‑ja'an‑ia nuu se ka diko data: —¡Kane'e koio ntdaa xa'a jua'an! ¡Maxku kada koio ka‑n xa ve'e Taa‑r kuu ná kuu nuya'u!
43002017	Te n‑ka naja'an se dakua'a‑ia nax ja'an tnu'u Ianyuux: “Yo kuda'an‑da ve'e Ianyuux. Kuu ná kuu ñu'u koko danaa ña'a.”
43002018	Xijan kuu xa n‑ka ja'an se Israel nuu‑ia: —¿Na milagru kada‑n xa dande'a ña'a‑n xa taxnuni‑n? ¿Nax kuu xa kine'e‑n se ijan veñu'u?
43002019	N‑ja'an Jesús: —Kanu koio veñu'u ya'a, te nuu uni kɨu ndadava'a‑r.
43002020	Xijan kuu xa n‑ka ja'an se Israel: —Uu diko iñu kuia n‑ka kidava'a‑s veñu'u ya'a, ¿te mee‑n ja'an xa ndadava'a‑n nuu uni kɨu a? ¡Juun!
43002021	Ko xaxe'e yɨkɨ kuñu mee‑ia n‑ja'an‑ia.
43002022	Xijan kuu xa, na n‑nandoto‑ia xa n‑kuu‑ia ndɨyɨ, te n‑ka naja'an se dakua'a‑ia xa du'a n‑ja'an‑ia. Te n‑ka jandixa‑s tnu'u Ianyuux xi'in tnu'u n‑ja'an Jesús.
43002023	N‑xo tuu Jesús Jerusalén viko Paxcua, te n‑ka jandixa ña'a kue'e ñayiu, chi n‑ka xini‑i milagru n‑kida‑ia.
43002024	Ko mee Jesús, n‑xetnɨɨ anu‑ia nuu ñayiu jan, chi na'a‑ia ntdaa xa ka xani ini‑i.
43002025	Ña ndoñu'u‑ia xa ja'an ndaa ni ɨɨn ñayiu xaxe'e ñayiu jan. Chi va'a n‑kutnuni ini mee‑ia ntdaa ñayiu.
43003001	Te io ɨɨn se fariseu nani Nicodemo. Sexa'nu taxnuni nuu ñayiu Israel kuu‑s.
43003002	Ɨɨn xakuaa n‑xe kotoni'ni‑s Jesús, te n‑ja'an‑s: —Maestru, ka xini‑da xa n‑tunda'a ña'a Ianyuux mee‑n xa dakua'a ña'a‑n. Ni ɨɨn ñayiu ma kua'a xa kada‑i milagru kida mee‑n, nux ña tuu mee‑n xi'in Ianyuux.
43003003	N‑ja'an Jesús: —Xandaa kuu xa ja'an‑r. Nux ma nakaku ɨɨn ñayiu ɨnka vuelta, ma kua'a‑i xa jini‑i nuu taxnuni Ianyuux.
43003004	N‑xia'an Nicodemo: —¿Nanda kua'a xa nakaku ɨɨn ñayiu xa'nu ɨnka vuelta? Ma kua'a xa ndeé ɨɨn ñayiu xiti dɨ'ɨ‑i te nakaku‑i vuelta kuu uu.
43003005	N‑ja'an Jesús: —Xandaa kuu xa ja'an‑r. Nux ndute ma nakaku ɨɨn ñayiu, ma kua'a‑i xa kɨu‑i nuu taxnuni Ianyuux. Te nux ma kada Espíritu Ii xa nakaku‑i, te ma kua'a‑i xa kɨu‑i nuu taxnuni Ianyuux.
43003006	Hora kaku ɨɨn ñayiu, kuu‑i da'ya ñayiu te kuu‑i ñayiu. Hora kida Espíritu Ii xa nakaku ɨɨn ñayiu, xijan kuu ná kuu xa n‑nakaku‑i vuelta kuu uu, te n‑nduu‑i da'ya Ianyuux.
43003007	Maxku yu'u‑n xaxe'e xa n‑ja'an‑r xa io xa nakaku koio‑n ɨnka vuelta.
43003008	Kuu ná kuu xa kane tachi. Dava'a nga nuu juini tachi xa kane‑i, te kane‑i. Teku‑n xa kane tachi, ko ña xini‑n ndexu vaxi tachi, ni ña xini‑n nde jɨ'ɨn tachi. Du'a kuu hora kida Espíritu Ii xa nakaku ɨɨn ñayiu vuelta kuu uu.
43003009	N‑ja'an Nicodemo: —¿Nanda kuu xa du'a kuu?
43003010	N‑ja'an Jesús: —Mee‑n kuu maestru ñayiu Israel, te, ¿ñatu kutnuni ini‑n a?
43003011	Xandaa kuu xa ja'an‑r. Ka ja'an‑r xa ka xini‑r. Ka ja'an ndaa‑r xaxe'e xa n‑ka xini‑r. Ko ña jandixa koio‑n nax ka ja'an‑r.
43003012	N‑ja'an‑r xa io ñuñayiu, te ña jandixa koio‑n. ¿Janda kua'a xa jandixa koio‑n nux na ja'an‑r xa io nde andɨu?
43003013	ʼNuncas ña n‑xe xee ni ɨɨn ñayiu andɨu. Ko vax juun ɨɨn seyɨɨ nde andɨu. Se kuu ñani tna'a ñayiu kuu‑s, te n‑xo tuu‑s andɨu.
43003014	Ná n‑xe katakaa Moisés ɨɨn koo nuu ñayo ñayiu io, du'a io xa katakaa koio ñayiu Se kuu ñani tna'a ñayiu.
43003015	Ntdaa ñayiu ka jandixa Se kuu ñani tna'a ñayiu, ma kuú‑i xi'in kuechi‑i. Kutuu va'a koio‑i andɨu kuia ma jɨn ndɨ'ɨ.
43003016	ʼYo kue'e n‑xemani Ianyuux ñayiu ñuñayiu. Xijan kuu xa n‑taxi‑ia Da'ya Yɨɨ‑ia. Medini‑ia n‑kuda'ya ña'a Taa‑ia Ianyuux. Ntdaa ñayiu ka jandixa mee‑ia, ma kuú‑i. Kutuu va'a koio‑i andɨu kuia ma jɨn ndɨ'ɨ.
43003017	Chi ña n‑tunda'a Ianyuux Da'ya Yɨɨ‑ia ñuñayiu xa kada u'u‑ia ñayiu. N‑tunda'a‑ia Da'ya Yɨɨ‑ia vaxi, xa dakaku‑ia ñayiu xa ma kuú‑i xi'in kuechi‑i.
43003018	ʼMa kada u'u Ianyuux ñayiu jandixa Da'ya Yɨɨ‑ia. Ko ñayiu ña jandixa Da'ya Yɨɨ‑ia, xá n‑ndadandaa‑ia‑i, chi ña jandixa‑i idini Da'ya Yɨɨ Ianyuux.
43003019	Xá n‑ndadandaa‑ia‑i, xaxe'e xa ña ka xemani‑i luz va'a ka koko. N‑ki xee luz jan ñuñayiu, ko n‑ka juini ñayiu xa ndoo na'i‑i nuu nee, chi ka kida‑i xa u'u.
43003020	Ntdaa ñayiu kida xa u'u, ka xini u'u‑i luz va'a ka koko. Ma xee‑i nuu koko luz jan, nada na dande'a‑ia‑i xa ka kida‑i xa u'u.
43003021	Ko ñayiu ka kida xandaa, mee‑i xee koio nuu koko luz va'a ka koko. Xee‑i xa na dande'a‑ia‑i xa n‑ka kida‑i xa juini Ianyuux. —Kuu Jesús xia'an‑ia.
43003022	Dada, n‑xe'en Jesús distrito Judea. Ijan n‑xo tuu‑ia xi'in se dakua'a‑ia. Ijan n‑xo dajuendute‑ia ñayiu.
43003023	Sua tuku, n‑xo dajuendute‑s ñayiu, nuu nani Enón yatni ñuu nani Salim. Ijan io kue'e ndute. Ijan n‑ka xo xee ñayiu, te n‑dajuendute‑s‑yɨ.
43003024	Chi daa ta kɨndi'u ka Sua vekaa.
43003025	Te n‑ka jantna'a tnu'u se dakua'a Sua xi'in ɨnka se Israel. N‑ka jantna'a tnu'u‑s nanda koo xa kune'e ii ñayiu.
43003026	Se dakua'a Sua n‑ka xee‑s nuu‑s, te n‑ka ja'an‑s: —Maestru, kunde'a‑n se n‑xo tuu xi'in‑n ɨnka lado de'va Jordán. Ijan n‑ja'an ndaa‑n xaxe'e‑s. Vitna dajuendute mee‑s ñayiu tuku, te ntdaa ñayiu xee koio nuu‑s.
43003027	N‑ja'an Sua: —Ɨɨn seyɨɨ, ma kua'a xa tnɨɨ‑s ni ɨɨn, nux ña xia'an Ianyuux.
43003028	N‑ka teku‑n xa n‑ja'an‑r xa ñatu kuu‑r Cristu, Ia tunda'a Ianyuux. N‑ka teku‑n xa n‑ja'an‑r xa n‑tunda'a ña'a Ianyuux mee‑r, xa ndodo nuu‑r nuu se ijan vaxi.
43003029	Ná kuu ɨɨn noviu kuu Jesús. Ná kuu se kumani xi'in noviu kuu mee‑r. Se kueka novia kuu noviu. Ko se kumani xi'in noviu, nujuiin‑s yatni noviu, te teku‑s tnu'u‑s, te yo kuvete‑s xaxe'e tnu'u‑s. Xijan kuu xa kuvete xa kuvete mee‑r, xaxe'e xa xee koio ñayiu nuu Jesús.
43003030	Io xa dandoo ña'a ñayiu mee‑r. Io xa koo koio‑i xañu'u ka xi'in xañu'u ka nuu Jesús.
43003031	Jesús, nde andɨu vaxi‑ia, te kunxa'nu ka mee‑ia dada ntdaa ñayiu ñuñayiu. Se ñuñayiu, ɨɨn nuu ka kuu‑s xi'in ntdaa ñayiu ñuñayiu. Ka ja'an ni‑s xa io ñuñayiu. Jesús vaxi nde andɨu, te kunxa'nu ka‑ia dada ntdaa ñayiu ñuñayiu.
43003032	Ja'an ndaa‑ia xaxe'e xa n‑xini‑ia. Ja'an ndaa‑ia xaxe'e xa n‑teku‑ia. Ko dani ña jandixa ni ɨɨn ñayiu nax ja'an‑ia.
43003033	Nux jandixa ɨɨn ñayiu tnu'u‑ia n‑kuu, te du'a joon ja'an anu‑i xa ja'an Ianyuux xandaa.
43003034	Chi n‑tunda'a Ianyuux Da'ya Yɨɨ‑ia vaxi‑ia ñuñayiu. Ja'an Da'ya Yɨɨ‑ia tnu'u Ianyuux, chi xia'an Ianyuux xa xia'an ka‑ia Espíritu Ii nuu Da'ya Yɨɨ‑ia.
43003035	Xemani Ianyuux Da'ya Yɨɨ‑ia. Xá n‑xia'an Ianyuux ntdaa xa io nuu Da'ya Yɨɨ‑ia.
43003036	Nux jandixa ɨɨn ñayiu Da'ya Yɨɨ Ianyuux, tuu va'a‑i xi'in Ianyuux vitna xi'in nde kuia ma jɨn ndɨ'ɨ. Nux ña jandixa ɨɨn ñayiu Da'ya Yɨɨ Ianyuux, ma kutuu va'a‑i xi'in Ianyuux. Kada u'u Ianyuux mee‑i, vitna xi'in nde kuia ma jɨn ndɨ'ɨ.
43004001	N‑kutnuni ini Jesús xa ka tekutnu'u se fariseu ntdaa xa kida‑ia. N‑ka tekutnu'u‑s xa kue'e ka ñayiu kunduu xi'in Jesús dada Sua. N‑ka teku‑s xa dajuendute Jesús kue'e ka ñayiu dada Sua.
43004002	Mee Jesús, ña n‑xo dajuendute‑ia ñayiu, ko se dakua'a‑ia n‑ka xo dajuendute‑s ñayiu.
43004003	Te n‑kee Jesús distrito Judea, te juan nu'u‑ia distrito Galilea.
43004004	Te n‑xio xa ya'a‑ia distrito Samaria.
43004005	Xijan kuu xa n‑xee‑ia ñuu nani Sicar distrito Samaria. Katuu ñuu Sicar yatni ñu'u n‑xia'an taxa'nu tnetnu‑ro Jacob nuu da'ya‑s José.
43004006	Ijan katuu doko ndute Jacob. Te n‑xiau Jesús xa n‑xika‑ia ichi. Xijan kuu xa nukoo‑ia yudoko jan. Naxa kaa x‑uu kuu.
43004007	Ijan n‑xee ɨɨn ñadɨ'ɨ Samaria xa tava‑ña ndute doko jan. N‑ja'an Jesús nuu‑ña: —Taxi xaku ndute na ko'o‑r, chi yichi‑r‑té.
43004008	Chi xá jua'an se dakua'a‑ia xiti ñuu, xa jueen‑s xa kaxi‑s xi'in‑ia.
43004009	Xijan kuu xa n‑ja'an ñadɨ'ɨ Samaria: —Té Israel kuu mee‑n. ¿Nax kuu xa xijan‑n ndute nuu mee‑da? Chi kuu‑da ñadɨ'ɨ Samaria. (Chi se xini u'u tna'a ka kuu ñayiu Israel xi'in ñayiu Samaria.)
43004010	N‑ja'an Jesús nuu‑ña: —Nux n‑kutnuni ini‑n xa n‑taxi Ianyuux, te n‑kutnuni ini‑n jundu xijan ndute n‑kuu, te kajan mee‑n nuu mee‑r, te taa‑r ndute va'a xa kutuu va'a‑n.
43004011	N‑ja'an ñadɨ'ɨ: —Dito, ña tuu nax ne'e‑n xa tava‑n ndute, te yo kunu doko ndute. ¿Ndexu tava‑n ndute va'a jan?
43004012	Taxa'nu tnetnu‑da Jacob n‑taxi doko ndute ya'a. Mee‑te xi'in da'ya‑te, kɨtɨ‑te, ntdaa‑te n‑ka xi'i ndute ya'a. ¿Kunxa'nu ka mee‑n dada mee‑te a?
43004013	N‑ja'an Jesús: —Ntdaa ñayiu ka xi'i ndute ya'a, nayichi‑i‑té ɨnka vuelta.
43004014	Ko dava'a nga ñayiu ko'o ndute juña'a mee‑r, nuncas ma nayichi ka‑i. Ná kuu doko ndute kane anu ñayiu jan, da kuu ndute juña'a‑r ñayiu jan, te xijan kutuu va'a‑i kuia ma jɨn ndɨ'ɨ.
43004015	N‑ja'an ñadɨ'ɨ: —Dito, taa‑n ndute jan, xa ma yichi ka‑da‑té, te ma kixi ka‑da ya'a xa tava‑da‑té.
43004016	N‑ja'an Jesús: —Jua'an, juan kueka yɨɨ‑n, te kandeka‑n‑sɨ ndixi ya'a.
43004017	N‑ja'an ñadɨ'ɨ: —Ñayo yɨɨ‑da io. N‑ja'an Jesús: —Va'a ja'an‑n xa ñayo yɨɨ‑n io.
43004018	N‑xo tuu‑n xi'in o'on seyɨɨ. Te tuu‑n xi'in ɨnka seyɨɨ vitna, ko ña kuu‑s yɨɨ‑n. Ndaa n‑ja'an‑n.
43004019	N‑ja'an ñadɨ'ɨ: —Dito, tu ini‑da xa té xian tnu'u tnu'u Ianyuux nuu ñayiu kuu mee‑n.
43004020	Taxa'nu tnetnu‑da, n‑ka nakuetu‑te nuu Ianyuux yuku ya'a. Ka ja'an ñayiu mee‑n, xa io xa nakuetu ñayiu nuu Ianyuux ñuu nani Jerusalén.
43004021	N‑ja'an Jesús: —Ñadɨ'ɨ, io xa jandixa‑n nax ja'an‑r. Xee hora, xa ni yuku ya'a ni ñuu Jerusalén, ma nakuetu koio ka ñayiu nuu Taa‑ro Ianyuux.
43004022	Ka nakuetu mee‑n nuu Ianyuux ta jini koio ka‑n. Ka nakuetu mee‑r nuu Ianyuux ka xini‑r. Chi nuu ñayiu Israel, n‑xia'an Ianyuux tnu'u‑ia, xa kixi Ia dakaku ñayiu xa ma kuú‑i xi'in kuechi‑i.
43004023	Xee kɨu, te xá n‑xee hora, ndadaka'nu ndaa koio ñayiu Taa‑ro Ianyuux. Ñayiu ndaa jandixa Ianyuux, ni'i koio‑i tnu'u ndaa‑ia, te ndadaka'nu koio‑i‑ia xi'in anu‑i. Nduku Taa‑ro Ianyuux ñayiu jan, xa ndadaka'nu koio‑i‑ia.
43004024	Ná kuu Espíritu Ianyuux, da kuu Ianyuux. Chi ña kua'a xa jini koio ñayiu Ianyuux xi'in nuu‑i. Ñayiu ndadaka'nu Ianyuux, io xa ndaa jandixa koio‑i‑ia, io xa jandixa koio‑i‑ia xi'in ntdaa anu‑i.
43004025	N‑ja'an ñadɨ'ɨ: —Na'a‑da xa kixi Mesías, Ia tunda'a Ianyuux. Danani ña'a ñayiu Cristu. Na kixi mee‑ia, te kachitnuña'a‑ia ntdaa.
43004026	N‑ja'an Jesús: —Mee‑r kuu‑ia. Se ndatnu'u xi'in‑n kuu‑ia.
43004027	Nɨni du'a ndatnu'u Jesús xi'in ñadɨ'ɨ, n‑ka naxee se dakua'a‑ia. Ña n‑ka kutnuni ini‑s nax kuu xa ndatnu'u‑ia xi'in ɨɨn ñadɨ'ɨ. Ko ni ɨɨn‑s ña n‑ka xijan tnu'u nax xijan tnu'u‑ia, nax kuu xa ndatnu'u‑ia xi'in‑ña.
43004028	Ñadɨ'ɨ jan, n‑dandoo‑ña yoo‑ña te juan nu'u‑ña xiti ñuu. N‑xian tnu'u‑ña nuu se ñuu‑ña:
43004029	—Ne'e koio‑n, te jini‑n ɨɨn teyɨɨ n‑ja'an ndaa ntdaa xa n‑kida‑da. ¿Kuu‑te Cristu, Ia tunda'a Ianyuux a?
43004030	Se ijan, n‑ka kee‑s ñuu jan, te jua'an‑s nuu tuu Jesús.
43004031	Te nɨni juan nu'u ñadɨ'ɨ jan xiti ñuu, te n‑ka ja'an se dakua'a Jesús nuu‑ia: —Maestru, kaa‑n ita'u.
43004032	Ko n‑ja'an‑ia: —Io xa xaa‑r xa ña ka kutnuni ini mee‑n.
43004033	Xijan kuu xa n‑ka ndatnu'u se dakua'a‑ia ɨɨn‑s xi'in ɨnka‑s: —¿N‑xia'an ɨɨn ñayiu xa n‑xaxi‑ia?
43004034	N‑ja'an Jesús: —Xa xaa‑r kuu xa kida‑r xa juini Ianyuux n‑tunda'a ña'a. Kuu xa daxinokava‑r tniu n‑taxi‑ia.
43004035	Ka ja'an mee‑n xa juini ka‑i koon yoo xa ka'nde‑ro trɨu. Ko ja'an mee‑r xa io xa kunde'a koio‑n, te jini koio‑n xa xá n‑yichi trɨu, te io xa ka'nde‑ro trɨu jan vitnadii.
43004036	Ná kuu trɨu n‑yichi, ka kuu ñayiu xeka va'a tnu'u mee‑r. Ná kuu se xa'nde trɨu, ka kuu se xian tnu'u tnu'u mee‑r nuu ñayiu, te ka tnɨɨ‑s ya'u‑s. Ka kida‑s xa kutuu va'a koio ñayiu xi'in Ianyuux kuia ma jɨn ndɨ'ɨ. Se n‑xate trɨu, xi'in se xa'nde trɨu, nduu‑s kuvete.
43004037	Ndaa ka ja'an ñayiu xa ɨɨn seyɨɨ xate trɨu, te ɨnka seyɨɨ xa'nde trɨu.
43004038	N‑tunda'a ña'a‑r mee‑n, xa ka'nde koio‑n nuu ña n‑ka kidatniu‑n. Ɨnka‑s n‑ka kidatniu ijan, te n‑ka kɨu mee‑n nuu n‑ka kidatniu mee‑s.
43004039	Te n‑ka kixe'e kue'e ñayiu Samaria xa jandixa‑i Jesús. Xaxe'e tnu'u ñadɨ'ɨ jan, n‑ka jandixa‑i‑ia. N‑ja'an ndaa‑ña: “N‑ja'an ndaa‑te ntdaa xa n‑kida‑da.”
43004040	Xijan kuu xa na n‑ka xee ñayiu Samaria nuu tuu Jesús, n‑ka xijan‑i xa ndoo‑ia xi'in‑i. Te n‑ndoo‑ia xi'in‑i uu kɨu.
43004041	Te kue'e ka ñayiu n‑ka kixe'e xa jandixa‑i‑ia xaxe'e tnu'u mee‑ia.
43004042	N‑ka ja'an‑i nuu ñadɨ'ɨ jan: —Ditna ka, n‑kixe'e‑r xa jandixa‑r‑ia, xaxe'e tnu'u mee‑n. Vitna, xá n‑ka teku ndaa‑r tnu'u mee‑ia. Ka xini‑r xa ndaa xa se ya'a kuu Ia kida xa ma kuú koio ñayiu xi'in kuechi‑i.
43004043	Nuu n‑kuu uu kɨu, n‑kee Jesús ñuu ijan, te jua'an‑ia ichi distrito Galilea.
43004044	Nani n‑ja'an Jesús, dani n‑kuu: “Ɨɨn se xian tnu'u tnu'u Ianyuux nuu ñayiu, te ñayiu ñuu mee‑s ña xndaxio‑i xañu'u nuu‑s.”
43004045	Chi na n‑naxee‑ia Galilea, te n‑ka xeka va'a ña'a ñayiu Galilea. Ntdaa xa n‑kida‑ia viko Jerusalén n‑ka xini‑i, chi n‑ka xe'en mee‑i viko ijan tuku.
43004046	N‑xee‑ia ɨnka vuelta ñuu nani Caná distrito Galilea. Ijan nuu n‑kida‑ia xa n‑nduu ndute vinu. Ijan n‑xio ɨɨn se netniu nuu se kunxa'nu ka, te ku'u da'ya‑s ñuu nani Capernaum.
43004047	Se ijan, n‑tekutnu'u‑s xa n‑kee Jesús distrito Judea te vaxi‑ia Galilea. N‑xee‑s nuu tuu‑ia, te n‑xijan‑s xa na jɨ'ɨn‑ia xi'in‑s ñuu Capernaum, xa ndadava'a‑ia da'ya‑s. Chi da'ya‑s yo ka'u ku'u.
43004048	Xijan kuu xa n‑ja'an Jesús: —Ka juini‑n xa jini koio‑n milagru, te nux ma jini koio‑n, nuncas ma jandixa ña'a koio‑n.
43004049	N‑ja'an se netniu nuu se kunxa'nu ka: —Dito, na jɨ'ɨn‑ro, antecas xa kuú da'ya‑da.
43004050	N‑ja'an Jesús: —Juan nu'u, chi xá n‑ndva'a da'ya‑n, dani ndito‑s. Te se ijan, n‑jandixa‑s tnu'u n‑ja'an Jesús, te juan nu'u‑s.
43004051	Nɨni juan nu'u‑s ichi, te n‑ka xe tna'a ña'a se ka xinokuechi nuu‑s. N‑ka xian tnu'u‑s xa xá n‑ndva'a da'ya‑s.
43004052	Xijan kuu xa n‑xijan tnu'u‑s‑sɨ nahora n‑kixe'e da'ya‑s xa vax ndva'a‑s. N‑ka ja'an‑s: —Iku, kaa ɨɨn xañini, n‑ndiko ña'a ka'ni.
43004053	Xijan kuu xa n‑kutnuni ini taa seluchi jan, xa hora n‑ja'an Jesús: “Xá n‑ndva'a da'ya‑n, dani ndito‑s”, hora ijan ni n‑ndva'a‑s. Te se ijan, xi'in ntdaa ñayiu io ve'e‑s, n‑ka kixe'e‑s xa jandixa koio‑s Jesús.
43004054	Du'a n‑kida Jesús milagru kuu uu distrito Galilea. Du'a n‑kida‑ia, na n‑kee‑ia Judea te n‑naxee‑ia Galilea.
43005001	Na n‑ya'a xa'a, te io ɨɨn viko ñayiu Israel, te jua'an Jesús ñuu nani Jerusalén.
43005002	Ijan, yatni nuu nani Ye'e Tkachi, katuu ɨɨn tanque ka'nu ñu'u ndute. Ñayiu ka ja'an tnu'u hebreu danani tanque jan Betesda. Yundute jan io o'on portal.
43005003	Ijan n‑ka kaa kue'e xa kue'e ñayiu ku'u. Ñayiu kuaa, ñayiu yakua, ñayiu n‑xi'í nda'a‑i n‑xi'í xe'e‑i. Xndetu‑i nahora na kanda nuu ndute.
43005004	Danaa, xo juun ɨɨn ángel, ia xinokuechi nuu Ianyuux. Xo juun‑ia tanque, xa dakanda‑ia ndute. Na ya'a xa dakanda‑ia ndute, te dava'a nga ñayiu keé ki'na nuu nuu ndute, te ndva'a‑i dava'a nga kue'e tna'a‑i.
43005005	Te ijan n‑xo ndetu ɨɨn seyɨɨ. Xá n‑kuu oko xaun uni kuia ku'u‑s.
43005006	Na n‑xini Jesús se ku'u kaa ijan, n‑kutnuni ini‑ia xa da kaa‑s n‑kuu kue'e kuia. N‑xijan tnu'u‑ia nuu‑s: —¿Juini‑n xa ndva'a‑n a?
43005007	N‑ja'an se ku'u: —Dito, ñayo ñayiu io xa kandeka ña'a‑i jɨ'ɨn hora kanda ndute. Nɨni jua'an‑da, te ki'na ka ɨnka ñayiu keé nuu ndute.
43005008	N‑ja'an Jesús: —Ndokoo. Ndone'e yuu‑n te kaka.
43005009	Hora ijan ni, n‑ndva'a‑s. N‑ndone'e‑s yuu‑s te n‑xika‑s. Te kɨu ijan kuu kɨu ndetatu ñayiu Israel.
43005010	Xijan kuu xa n‑ka ja'an se fariseu nuu se n‑ndva'a: —Kɨu ndetatu‑ro kuu. Ja'an tnu'u ta'u tniu xa ni ɨɨn ñayiu maxku kane'e‑i yuu‑i kɨu ndetatu‑ro.
43005011	N‑ja'an‑s: —Se n‑ndadava'a ña'a n‑ja'an xa ndone'e‑da yuu‑da te kaka‑da.
43005012	N‑ka xijan tnu'u‑s: —¿Jundu kuu se n‑ja'an xa ndone'e‑n yuu‑n te kaka‑n?
43005013	Ko se n‑ndva'a, ña xini‑s ndese kuu se n‑ndadava'a ña'a. Chi xaxe'e xa kue'e ñayiu n‑xio ijan, te jua'an ni Jesús.
43005014	Dada n‑nanitna'a Jesús xi'in se n‑ndva'a veñu'u ka'nu. N‑ja'an‑ia: —Kunde'a xa xá n‑ndva'a‑n vitna. Maxku kada ka‑n xa u'u, nada kue'e ka vida ya'a‑n.
43005015	Te jua'an se n‑ndva'a nuu se Israel, te n‑xian tnu'u‑s xa Jesús kuu se n‑ndadava'a ña'a.
43005016	Xijan kuu xa n‑ka xini u'u se Israel Jesús. N‑ka juini‑s xa ka'ni‑s‑ia, xaxe'e xa tniu ya'a n‑kida‑ia kɨu ndetatu ñayiu Israel.
43005017	Ko n‑ja'an Jesús nuu‑s: —Taa‑r, kidatniu‑ia nde vitna. Dɨuni kidatniu mee‑r.
43005018	Xijan kuu xa yo n‑ka juini se Israel xa ka'ni‑s‑ia. N‑ka ja'an‑s xa ña chinuu‑ia kɨu ndetatu ñayiu Israel. N‑ka ja'an‑s xa xa u'u kuu xa n‑ja'an‑ia xa Ianyuux kuu Taa‑ia, chi du'a n‑ja'an‑ia xa ɨɨn nuu kuu mee‑ia xi'in Ianyuux.
43005019	Xijan kuu xa n‑ja'an Jesús nuu‑s: —Xandaa kuu xa ja'an‑r. Da'ya Yɨɨ Ianyuux, meni mee‑ia, ña kua'a‑ia xa kada‑ia ni ɨɨn. Nde'a‑ia xa kida Taa‑ia, te du'a kida mee‑ia. Dava'a nga xa kida Ianyuux, xa'a kida Da'ya Yɨɨ‑ia tuku.
43005020	Chi xemani Ianyuux Da'ya Yɨɨ‑ia. Ntdaa xa kida‑ia dande'a‑ia Da'ya Yɨɨ‑ia. Te tniu na'nu ka dada xa'a dande'a‑ia Da'ya Yɨɨ‑ia, xa jini koio‑n te yu'u koio‑n.
43005021	Nani kida Taa‑ia xa nandoto ndɨyɨ xa kutuu va'a‑i, dani kida Da'ya Yɨɨ‑ia xa kutuu va'a koio ñayiu juini‑ia xa kutuu va'a‑i.
43005022	Chi Taa‑r, ña ndadandaa‑ia ni ɨɨn ñayiu. Xá n‑taxi‑ia xa taxnuni‑ia xa ndadandaa Da'ya Yɨɨ‑ia ntdaa ñayiu.
43005023	Du'a koo xa koo koio ntdaa ñayiu xañu'u nuu Da'ya Yɨɨ‑ia, nani xndaxio‑i xañu'u nuu mee‑ia. Ñayiu ña io xañu'u nuu Da'ya Yɨɨ‑ia, dani ña io‑i xañu'u nuu Ia n‑tunda'a ña'a.
43005024	ʼXandaa kuu xa ja'an‑r. Ɨɨn ñayiu xeka va'a tnu'u mee‑r te jandixa‑i Ia n‑tunda'a ña'a mee‑r, tuu va'a‑i vitna xi'in kuia ma jɨn ndɨ'ɨ. Ma kada u'u‑r‑yɨ, chi xá n‑ya'a‑i xa ma kuú‑i xi'in kuechi‑i, xa kutuu va'a‑i xi'in Ianyuux kuia ma jɨn ndɨ'ɨ.
43005025	Xandaa kuu xa ja'an‑r. Vaxi hora, te vitna xá n‑xee hora, xa ñayiu ka xi'í xi'in kuechi‑i, teku koio‑i tnu'u Da'ya Yɨɨ Ianyuux. Ntdaa ñayiu ka xeka va'a tnu'u‑ia, kutuu va'a koio‑i xi'in Ianyuux kuia ma jɨn ndɨ'ɨ.
43005026	Nani kida Taa‑r xa kutuu va'a koio ñayiu, dani n‑kida‑ia xa kada Da'ya Yɨɨ‑ia xa kutuu va'a koio ñayiu.
43005027	N‑kida‑ia xa ndadandaa mee‑r ñayiu, chi Se kuu ñani tna'a ñayiu kuu‑r.
43005028	Maxku yu'u koio ka‑n xa du'a ja'an‑r. Vaxi hora xa kunini koio ntdaa ndɨyɨ xa ja'an mee‑r.
43005029	Ndee koio‑i nuu xyɨnduxi‑i. Ñayiu n‑ka kida xava'a, nandoto koio‑i xa kutuu va'a‑i xi'in Ianyuux kuia ma jɨn ndɨ'ɨ. Ñayiu n‑ka kida xa u'u, nandoto koio‑i xa ndadandaa‑r‑yɨ, te jɨ'ɨn koio‑i andea.
43005030	ʼMeni mee‑r, ña kua'a‑r xa kada‑r ni ɨɨn. Nani ta'u tniu Taa‑r, dani ndadandaa‑r ñayiu. Te va'a ndadandaa‑r‑yɨ, chi ña kida‑r xa juini mee‑r, ko kida‑r xa juini Taa‑r n‑tunda'a ña'a.
43005031	Nux n‑ja'an mee‑r xaxe'e mee‑r n‑kuu, te ja'an koio mee‑n xa ña ndaa.
43005032	Ko ja'an ndaa Taa‑r xaxe'e‑r tuku, te na'a‑r xa ndaa ja'an mee‑ia.
43005033	Xá n‑ka tunda'a mee‑n se n‑ka xe'en nuu tuu Sua, te n‑ja'an ndaa Sua xaxe'e xa kuu xandaa.
43005034	Ko ña ndoñu'u‑r xa ja'an ndaa ɨɨn seyɨɨ xaxe'e‑r. Kakune'e‑r xa n‑ja'an Sua, xa teku koio mee‑n, xa ma kuú koio‑n xi'in kuechi‑n.
43005035	Ná kuu iti va'a ka koko n‑kuu Sua. Xaku kɨu n‑ka tna ini‑n xa n‑kida Sua, te n‑ka kudɨ ini‑n.
43005036	Ko io ɨnka, ka'nu ka dada Sua, ja'an ndaa xaxe'e‑r. N‑taxi Taa‑r tniu daxinokava‑r. Tniu kida‑r ja'an ndaa xaxe'e‑r xa n‑tunda'a ña'a Taa‑r.
43005037	N‑tunda'a ña'a Taa‑r, te n‑ja'an ndaa‑ia xaxe'e‑r. Nuncas ña n‑ka teku mee‑n tnu'u‑ia, ni ña ka xini‑n nanda kuu‑ia.
43005038	Ñatu ka xeka va'a‑n tnu'u‑ia, chi ña ka jandixa‑n Ia n‑tunda'a ña'a.
43005039	Ka ka'u‑n xa ka ka'u‑n tnu'u Ianyuux, chi ka xani ini‑n xa du'a kutuu va'a koio‑n xi'in Ianyuux kuia ma jɨn ndɨ'ɨ. Ko tnu'u ka ka'u‑n ja'an ndaa xaxe'e mee‑r.
43005040	Te ña ka juini‑n xa kunduu‑n xi'in‑r, xa kutuu koio‑n xi'in Ianyuux.
43005041	ʼÑa ndoñu'u‑r xa najuen tnu'u ña'a ñayiu.
43005042	Ko xini ña'a‑r mee‑n. Na'a‑r xa ñatu xemani koio‑n Ianyuux.
43005043	Xaxe'e Taa‑r n‑kixee‑r, ko ñatu ka xeka va'a ña'a‑n. Nux kixi ɨnka seyɨɨ xaxe'e mee‑s, te se ijan kuu xa kueka va'a koio‑n.
43005044	Ña ka kua'a mee‑n xa jandixa ña'a koio‑n. Ka kida‑n xa juini mee‑n, te ka najuen tnu'u tna'a mee‑n, ko ña ka kida‑n xa juini idini Ianyuux, xa najuen tnu'u ña'a mee‑ia mee‑n.
43005045	Maxku kani ini koio‑n xa tekuechi ña'a mee‑r nuu Taa‑r. Tekuechi ña'a Moisés mee‑n. Ka ja'an‑n xa kida‑n nax n‑ta'u tniu Moisés, ko ña ndaa.
43005046	Nux n‑ka jandixa‑n Moisés n‑kuu, te jandixa ña'a koio‑n mee‑r. Chi n‑kakune'e ña'a Moisés mee‑r, na n‑chidotnuni‑s tnu'u Ianyuux.
43005047	Nux ña ka jandixa‑n tnu'u n‑chidotnuni Moisés, ¿janda kada koio‑n xa jandixa‑n tnu'u mee‑r?
43006001	Na n‑ya'a xa'a, te jua'an Jesús nde ɨnka lado ndute nani Mar Galilea. Dava ñayiu danani ndute jan Mar Tiberias.
43006002	Ijan n‑ka xe kuitandijun kue'e ñayiu Jesús, chi n‑ka xini‑i milagru n‑kida‑ia, hora n‑ndadava'a‑ia ñayiu ku'u.
43006003	Ɨnka lado Mar Galilea, n‑xe xee Jesús dɨkɨ tnduu ijan. Ijan nukoo‑ia, xi'in se dakua'a‑ia.
43006004	Te vax kuyatni ɨɨn viko ñayiu Israel, viko nani Paxcua.
43006005	N‑xini Jesús kue'e xa kue'e ñayiu vaxi nuu tuu‑ia. N‑ja'an‑ia nuu Slipe: —¿Ndexu jueen‑ro tila xa kax koio ñayiu ya'a?
43006006	Du'a n‑ja'an‑ia xa kototnuni‑ia Slipe, chi na'a mee‑ia nax kada‑ia.
43006007	N‑ja'an Slipe: —Juini ita'u ita'u tila na tnɨɨ ɨɨn ɨɨn‑i, ko ma kendita uu cientu denario xa kax koio‑i.
43006008	N‑ja'an Ndrixi, ɨɨn se dakua'a Jesús. Ñani Simón Spedru kuu‑s. N‑ja'an‑s:
43006009	—Ya'a io ɨɨn seluchi ne'e o'on tila cebada xi'in uu chaka. ¿Ko nax ku kendita xa'a ni xa kax koio kue'e ñayiu ya'a?
43006010	N‑ja'an Jesús: —Juña'a nuu ñayiu xa na nkoo koio‑i. Ijan io kue'e ite. Nuu ite n‑ka nukoo se xyuku ijan. Vaa na o'on mil seyɨɨ.
43006011	N‑tnɨɨ Jesús o'on tila ne'e seluchi jan. Na n‑xia'an‑ia xa n‑kuta'u‑ia nuu Ianyuux, te n‑xia'an‑ia nuu se dakua'a‑ia, xa na dakexio koio‑s nuu ñayiu ka nukoo ijan. Dɨuni n‑dakexio‑s chaka, ndenda n‑ka juini‑i xa kaxi‑i.
43006012	Na n‑ya'a xa n‑ka xax va'a‑i, te n‑ja'an‑ia nuu se dakua'a‑ia: —Naje'en koio xa ndoo, xa maxku tɨu ni ita'u.
43006013	Te ijan n‑ka naje'en‑s tila ndoo. Uxi uu yɨka n‑ka dachitu‑s pedazu tila cebada n‑ndoo, na n‑ya'a xa n‑ka xaxi ñayiu.
43006014	Na n‑ka xini ñayiu xa n‑kida Jesús milagru ya'a, n‑ka ja'an‑i: —Xandaa xa se ya'a kuu se juña tnu'u tnu'u Ianyuux nuu ñayiu. Xá n‑kixee‑s ñuñayiu ya'a vitna.
43006015	N‑xinitnuni Jesús xa ka juini ñayiu jan xa kandeka juexa ña'a koio‑i jɨ'ɨn, xa ku kuu‑ia se kunxa'nu ka nuu‑i. Xijan kuu xa n‑kee‑ia. Juan xee ka‑ia, meni mee‑ia, yuku ijan.
43006016	Vax kunee, te n‑ka nuu se dakua'a Jesús nde yundute mar.
43006017	Ijan n‑ka keé‑s ɨɨn barcu, te n‑ka kixe'e‑s xa dakaka‑s barcu, xa nu'u‑s ñuu nani Capernaum. Xá vax kuaa ka, ko dani ta naxee ka Jesús.
43006018	Kane tachi nde'e, te n‑kixe'e ndute nakuido tna'a‑té.
43006019	Na n‑ka dakaka‑s barcu o'on iñu kilómetro, n‑ka xini‑s Jesús, xika ndodo‑ia nuu ndute. N‑kuyatni‑ia barcu, te n‑ka yu'u‑s.
43006020	Ko n‑ja'an‑ia: —Mee‑r vaxi. Maxku yu'u koio‑n.
43006021	Xijan kuu xa n‑ka tna ini‑s xa keé‑ia barcu. Na n‑keé‑ia barcu, te danaa ni n‑xee barcu nde yundute mar, nuu ka juini‑s xa jɨ'ɨn‑s.
43006022	Kɨu kuu uu, xyuku kue'e xa kue'e ñayiu, nuu n‑ka xaxi‑i tila n‑xia'an Jesús. N‑ka xini‑i xa n‑xio idini barcu ijan, te n‑ka kutnuni ini‑i xa ña n‑keé Jesús barcu xi'in se dakua'a‑ia. N‑ka xini‑i xa meni se dakua'a‑ia n‑ka keé barcu, jua'an‑s nde ɨnka lado ndute mar.
43006023	N‑ka kee kue'e barcu ñuu nani Tiberias. N‑ka xee‑tnu yatni nuu n‑ka xaxi ñayiu tila, na n‑ya'a xa n‑xia'an Xto'o‑ro xa n‑kuta'u‑ia nuu Ianyuux.
43006024	Xijan kuu xa, na n‑ka xini ñayiu xa ña yoo Jesús, ni se dakua'a‑ia, n‑ka keé mee‑i barcu tuku. N‑ka xee‑i ñuu nani Capernaum, n‑ka nanduku‑i Jesús.
43006025	Na n‑ka nanitna'a ñayiu xi'in Jesús, ɨnka xio ndute mar, n‑ka ja'an‑i: —Maestru, ¿nahora n‑kixee‑n ya'a?
43006026	N‑ja'an Jesús: —Xandaa kuu xa ja'an‑r. Ña nanduku ña'a‑n xaxe'e xa n‑ka xini‑n milagru n‑kida‑r. Nanduku ña'a‑n, xaxe'e xa n‑ka xaxi‑n tila nde va'a n‑ka chitu xiti‑n.
43006027	Tila xaa‑n vitna vax ndɨ'ɨ. Io xa kadatniu koio‑n xa ni'i koio‑n tila ma jɨn ndɨ'ɨ. Se kuu ñani tna'a ñayiu, taxi‑s tila ma jɨn ndɨ'ɨ nuu mee‑n, xa kutuu va'a koio‑n xi'in Ianyuux kuia ma jɨn ndɨ'ɨ. Chi n‑kaxí ña'a Taa‑r xa du'a kada‑r.
43006028	N‑ka ja'an‑i: —¿Nax kada‑ro xa tna ini Ianyuux?
43006029	N‑ja'an Jesús: —Xa tna ini Ianyuux, kuu xa jandixa koio‑n se n‑tunda'a‑ia.
43006030	Xijan kuu xa n‑ka ja'an‑i: —¿Na milagru kada‑n, xa kunde'a koio‑r, xa jandixa ña'a‑r? ¿Nax kada‑n?
43006031	Taxa'nu tnetnu‑ro, n‑ka xaxi‑s xa nani maná, hora n‑ka xikonuu‑s yuku nuu ñayo ñayiu io. Ja'an tnu'u Ianyuux xa n‑xia'an‑ia tila andɨu xa n‑ka xaxi‑s.
43006032	N‑ja'an Jesús: —Xandaa kuu xa ja'an‑r. Moisés ña n‑taxi tila andɨu. Taxi Taa‑r tila vaxi nde andɨu, tila ndaa kuu.
43006033	Tila Ianyuux kuu xa vaxi nde andɨu. Kida mee‑s xa kutuu va'a koio ñayiu.
43006034	N‑ka ja'an‑i: —Dito, taa‑n tila jan, taa‑n kɨu xi'in kɨu.
43006035	N‑ja'an Jesús: —Mee‑r kuu tila kida xa tuu va'a ñayiu. Nux kunduu ɨɨn ñayiu xi'in mee‑r, nuncas ma kojon ka‑i. Nux jandixa ña'a ɨɨn ñayiu mee‑r, nuncas ma yichi ka‑i.
43006036	Ko xá n‑ja'an‑r nuu‑n, xa juini xa n‑ka xini ña'a‑n, ko ña jandixa ña'a‑n.
43006037	Ntdaa ñayiu taxi Taa‑r, kunduu koio‑i xi'in mee‑r. Te ɨɨn ɨɨn ñayiu kunduu xi'in mee‑r, kueka va'a‑r‑yɨ, nuncas ma dangondita‑r‑yɨ.
43006038	Chi ñatu vaa‑r nde andɨu xa kada‑r xa juini mee‑r. Vaa‑r xa kada‑r xa juini Ia n‑tunda'a ña'a mee‑r vaxi.
43006039	Xa juini Ia n‑tunda'a ña'a, kuu xa ma dajɨ'ɨn‑r ni ɨɨn ñayiu n‑taxi‑ia. Juini‑ia xa kada‑r xa nandoto koio‑i, ntdaa‑i, kɨu jɨn ndɨ'ɨ ntdaa xa io.
43006040	Xa juini Taa‑r, kuu xa ntdaa ñayiu ka xini Da'ya‑ia te ka jandixa‑i‑ia, te mee‑i kutuu va'a koio‑i xi'in Ianyuux kuia ma jɨn ndɨ'ɨ. Kada‑r xa nandoto koio‑i, kɨu jɨn ndɨ'ɨ ntdaa xa io.
43006041	Xijan kuu xa n‑ka jan kuechi se Israel Jesús, xaxe'e xa n‑ja'an‑ia: “Mee‑r kuu tila vaxi nde andɨu.”
43006042	N‑ka ja'an‑s: —¿Ña dɨu mee‑s kuu Jesús, da'ya yɨɨ José a? Mee‑ro ka xini tadɨ'ɨ‑s. ¿Nax kuu xa ja'an‑s xa vaxi‑s nde andɨu?
43006043	N‑ja'an Jesús: —Maxku jan kuechi koio‑n, ɨɨn‑n xi'in ɨnka‑n.
43006044	Ni ɨɨn ñayiu, ña kua'a xa kunduu‑i xi'in mee‑r, nux ma kada Taa‑r xa du'a koo. N‑tunda'a ña'a Taa‑r mee‑r, te kɨu jɨn ndɨ'ɨ ntdaa xa io, te kada mee‑r xa nandoto koio ñayiu kunduu xi'in mee‑r.
43006045	Se xian tnu'u tnu'u Ianyuux nuu ñayiu, n‑ka chidotnuni‑s: “Dakua'a Ianyuux mee‑i, ntdaa‑i.” Ntdaa ñayiu n‑ka teku tnu'u Ianyuux, te n‑ka dakua'a‑i tnu'u‑ia, kunduu koio mee‑i xi'in mee‑r.
43006046	ʼNi ɨɨn ñayiu, nuncas ña n‑xini‑i Taa‑r. Se vaxi nde nuu tuu Ianyuux, mee‑s xini Taa‑s.
43006047	Xandaa kuu xa ja'an‑r. Nux jandixa ña'a ɨɨn ñayiu mee‑r, kutuu va'a‑i xi'in Ianyuux kuia ma jɨn ndɨ'ɨ.
43006048	Mee‑r kuu tila kida xa tuu va'a ñayiu.
43006049	Taxa'nu tnetnu mee‑n, n‑ka xikonuu‑s nuu ñayo ñayiu io, te n‑ka xaxi‑s maná, ko n‑ka xi'í‑s.
43006050	Mee‑r kuu tila vaxi nde andɨu. Dava'a nga ñayiu kaxi tila ya'a, te ma kuú‑i.
43006051	Mee‑r kuu tila kida xa tuu va'a ñayiu. Tila vaxi nde andɨu. Dava'a nga ñayiu kaxi tila ya'a, kutuu va'a‑i kuia ma jɨn ndɨ'ɨ. Tila taxi mee‑r, kuu yɨkɨ kuñu mee‑r. Juña'a‑r, xa kutuu va'a koio ñayiu ñuñayiu.
43006052	Xijan kuu xa n‑ka jantna'a tnu'u se Israel. N‑ka xijan tnu'u‑s: —¿Nanda kua'a se ya'a xa taxi‑s yɨkɨ kuñu‑s xa kaxi‑ro?
43006053	N‑ja'an Jesús: —Xandaa kuu xa ja'an‑r. Nux ma kaxi koio‑n kuñu Se kuu ñani tna'a ñayiu, te ma ko'o koio‑n nɨñɨ‑s, ma kua'a koio‑n xa kutuu va'a‑n.
43006054	Ñayiu ka xaxi kuñu mee‑r, te ka xi'i‑i nɨñɨ mee‑r, xtuu va'a‑i vitna xi'in kuia ma jɨn ndɨ'ɨ. Te kada‑r xa nandoto koio‑i, kɨu jɨn ndɨ'ɨ ntdaa xa io.
43006055	Chi kuñu mee‑r, kuu xandaa xa kaa‑ro kuu, te nɨñɨ mee‑r, kuu xandaa xa ko'o‑ro kuu.
43006056	Ñayiu ka xaxi kuñu mee‑r, te ka xi'i‑i nɨñɨ mee‑r, kunduu‑i xi'in mee‑r, te kunduu mee‑r xi'in mee‑i.
43006057	N‑tunda'a ña'a Taa‑r. Ia Ndito kuu‑ia. Ndito mee‑ia, te kida‑ia xa ndito mee‑r. Nani kida mee‑ia xa ndito mee‑r, dani kida mee‑r xa ñayiu ka xaxi ña'a mee‑r, kundito koio mee‑i.
43006058	Tila va'a kuu tila vaxi nde andɨu. Taxa'nu tnetnu‑n n‑ka xaxi maná, ko n‑ka xi'í‑s. Ñayiu xaxi tila ya'a, kutuu va'a‑i xi'in Ianyuux kuia ma jɨn ndɨ'ɨ.
43006059	Du'a n‑ja'an Jesús, hora dakua'a‑ia ñayiu veñu'u luchi ñuu nani Capernaum.
43006060	Na n‑ka teku se dakua'a‑ia nax n‑ja'an‑ia, kue'e‑s n‑ka ja'an: —Yo u'u tnu'u‑ia. ¿Jundu kua'a xa kueka va'a‑s tnu'u ja'an‑ia?
43006061	Na'a anu Jesús xa ka jan kuechi se dakua'a‑ia xaxe'e tnu'u‑ia. N‑ja'an‑ia: —¿Ka kiti ini‑n xaxe'e tnu'u‑r a?
43006062	¿Nax kani ini koio‑n, nux kunde'a koio‑n Se kuu ñani tna'a ñayiu, hora ndaa‑s nde nuu n‑xo tuu‑s ki'na nuu?
43006063	Anu‑ro kuu xa kida xa xndito‑ro. Meni kuñu‑ro ñatu xiniñu'u ni ɨɨn. Ná kuu anu‑ro kuu tnu'u mee‑r. Kida tnu'u mee‑r xa xtuu va'a ñayiu.
43006064	Ko ña ka jandixa ña'a‑n. Dava‑n, joon, ko dava‑n, ña'a. Chi nde xa ki'na nuu, n‑xo na'a Jesús jundu ña jandixa ña'a, te jundu diko ña'a nuu se ka'ni ña'a.
43006065	N‑ja'an‑ia: —Xijan kuu xa n‑ja'an‑r xa ni ɨɨn ñayiu, ma kua'a xa kunduu‑i xi'in mee‑r, nux ña kida Taa‑r xa du'a koo.
43006066	Kɨu ijan, n‑ka dandoo kue'e se xndijun Jesús mee‑ia. Ñatuka n‑ka xikonuu‑s xi'in‑ia.
43006067	Xijan kuu xa n‑xijan tnu'u Jesús nuu n‑uxi uu se dakua'a‑ia: —Ndo'o, ¿ñatu ka juini‑n xa jɨ'ɨn koio mee‑n tuku a?
43006068	N‑ja'an Simón Spedru: —Xto'o‑ro, ¿jundu nuu jɨ'ɨn koio‑da u? Tnu'u mee‑n kida xa xtuu va'a‑da, vitna xi'in kuia ma jɨn ndɨ'ɨ.
43006069	Ka jandixa ña'a‑da. Xá n‑ka xini‑da xa mee‑n kuu Cristu, Ia n‑tunda'a ña'a Ianyuux. Da'ya Yɨɨ Ianyuux Ndito kuu‑n.
43006070	N‑xia'an Jesús: —¿Ña ndaa xa n‑kaxí ña'a‑r uxi uu tna'a‑n, ko ɨɨn mee‑n kuu‑s kui'na u?
43006071	Te kakune'e‑ia Judas Iscariote, da'ya yɨɨ Simón. Se ijan diko Jesús nuu se ka'ni ña'a. Ɨɨn se tna'a nuu n‑uxi uu se dakua'a Jesús kuu‑s.
43007001	Na n‑ya'a xa'a, te n‑xikonuu Jesús distrito Galilea. Ña n‑juini‑ia xa kuikonuu‑ia distrito Judea, xaxe'e xa ka juini se Israel xa ka'ni ña'a‑s.
43007002	Te vax kuyatni viko ñayiu Israel, viko nani Viko Ve'e Yutnu Vixi.
43007003	N‑ka ja'an ñani Jesús nuu‑ia: —Maxku ndoo ka‑n ya'a. Juan na'i Judea, na jini koio se dakua'a‑n milagru kida‑n.
43007004	Ɨɨn seyɨɨ, nux juini‑s xa jini ña'a koio ñayiu, ma kada‑s tniu xa na'i. Nux kida‑n milagru, dande'a mee‑n ntdaa ñayiu.
43007005	Du'a n‑ka ja'an ñani‑ia, chi xaxe'e xa ña n‑ka jandixa‑s‑ia.
43007006	N‑ja'an Jesús: —Ta xee ka hora‑r. Ko hora mee‑n, dava'a nga hora io va'a.
43007007	Ma kua'a xa jini u'u ña'a ñayiu ñuñayiu mee‑n. Mee‑r, ka xini u'u ña'a‑i, chi ja'an ndaa‑r xaxe'e‑i xa ka kida‑i xa u'u.
43007008	Juan na'i koio mee‑n viko. Ma jɨ'ɨn‑r viko ya'a vitna, chi ta xee ka hora‑r.
43007009	Du'a n‑ja'an‑ia, te n‑ndoo‑ia Galilea.
43007010	Ko na n‑ya'a xa ka xe'en ñani‑ia viko, te n‑kee mee‑ia jua'an‑ia tuku. Ña jua'an‑ia xi'in kue'e ñayiu, chi na'i ni jua'an‑ia.
43007011	Te ka nanduku se Israel mee‑ia viko ijan. N‑ka ja'an‑s: —¿Nde io se ijan?
43007012	Te ijan xyuku kue'e xa kue'e ñayiu. Ka ndatnu'u‑i xa ka kakune'e‑i Jesús, ko na'i ni. Dava‑i n‑ka ja'an: “Se va'a kuu‑s”, ko dava‑i n‑ka ja'an: “Ña ndaa, chi danda'u‑s ñayiu ya'a.”
43007013	Ko ni ɨɨn ñayiu ña n‑ja'an xee, chi n‑ka yu'u‑i nuu se Israel.
43007014	Na ñudava viko, te n‑xe xee Jesús nde veñu'u Jerusalén, te n‑kixe'e‑ia xa dakua'a‑ia ñayiu.
43007015	Ña n‑ka kutnuni ini se Israel janda kuu xa dakua'a‑ia ñayiu. N‑ka ja'an‑s: —¿Janda kuu xa tu'a va'a se ya'a? Mee‑s ña n‑ka'u‑s kue'e kuia.
43007016	N‑ja'an Jesús: —Xa dakua'a‑r ñayiu, ñatu kuu xa xani ini mee‑r. Xa dakua'a‑r‑yɨ, kuu xa xani ini Ia n‑tunda'a ña'a mee‑r.
43007017	Nux juini ɨɨn ñayiu xa kada‑i xa juini Ianyuux, kutnuni ini‑i nux tnu'u ja'an‑r kuu tnu'u Ianyuux a tnu'u mee‑r.
43007018	Ɨɨn seyɨɨ, nux ja'an‑s xa xani ini mee‑s, juini‑s xa koo koio ñayiu xañu'u nuu mee‑s. Ko ɨɨn seyɨɨ, nux juini‑s xa ndadaka'nu ñayiu Ia n‑tunda'a ña'a vaxi‑s, se ijan, se ndaa kuu‑s. Kada‑s xava'a, te ma kada‑s ni ɨɨn xa u'u.
43007019	ʼ¿Ña ndaa xa n‑taxi Moisés tnu'u ta'u tniu mee‑n a? Ko ñayo‑n ka kida ná ja'an tnu'u ta'u tniu. ¿Nakuenda juini‑n xa ka'ni ña'a koio‑n?
43007020	N‑ka ja'an ñayiu jan: —¡N‑nduloko‑n! ¿Jundu juini xa ka'ni ña'a‑i?
43007021	N‑ja'an Jesús: —Idini tniu n‑kida‑r kɨu ndetatu‑ro, te ñatu ka kutnuni ini‑n.
43007022	N‑ja'an Moisés xa io xa ka'nde‑n ñɨɨ nuu ii ntdaa seyɨɨ Israel. (Te kue'e kuia antecas xa ja'an Moisés, te n‑ka xa'nde taxa'nu tnetnu‑n ñɨɨ nuu ii seyɨɨ.) Kɨu ndetatu‑ro ka xa'nde koio mee‑n ñɨɨ nuu ii seyɨjɨn.
43007023	Ka xa'nde‑s ñɨɨ nuu ii ɨɨn seyɨjɨn, juini kɨu ndetatu‑ro kuu, xa kada koio‑n xa ja'an tnu'u n‑chidotnuni Moisés. ¿Nax kuu xa ka kiti ini‑n nuu mee‑r xaxe'e xa n‑ndadava'a‑r ɨɨn se ku'u kɨu ndetatu‑ro?
43007024	Maxku kada u'u koio‑n ɨɨn seyɨɨ antecas xa kutnuni ini koio‑n nax n‑kida‑s. Io xa va'a ndadandaa koio‑n ntdaa ñayiu.
43007025	Te n‑ka ja'an dava ñayiu Jerusalén: —Se ya'a, ¿ña dɨu se ya'a ka juini se ñuu‑ro xa ka'ni koio‑s a?
43007026	Jira, ja'an‑s nuu ntdaa ñayiu, te se ñuu‑ro, ni ɨɨn tnu'u ña ka ja'an‑s nuu‑s. ¿Ka jandixa sexa'nu ñuu‑ro xa ndaa xa kuu‑s Cristu, Ia tunda'a Ianyuux a?
43007027	Ko se ya'a, xini‑ro nde n‑kixi‑s. Na kixi Cristu, te ma jini ni ɨɨn ñayiu nde kixi‑s.
43007028	Xijan kuu xa xee n‑ja'an Jesús veñu'u nuu dakua'a‑ia ñayiu: —Ka ja'an‑n xa ka xini ña'a‑n mee‑r. Ka ja'an‑n xa ka xini‑n ndexu vaxi‑r. Xaxe'e mee‑r, ñatu vaxi‑r. Ia ndaa kuu Ia n‑tunda'a ña'a mee‑r vaxi. Mee‑ia, ñatu ka xini‑n.
43007029	Mee‑r, joon, xini‑r‑ia, chi vaa‑r nde nuu tuu‑ia, te mee‑ia n‑tunda'a ña'a vaa‑r.
43007030	Te n‑ka juini‑s xa tnɨɨ presu koio‑s‑ia. Ko ni ɨɨn‑s ña n‑ka tnɨɨ‑s‑ia, chi ta xee ka hora‑ia.
43007031	Ko kue'e ñayiu jan n‑ka jandixa‑ia. N‑ka ja'an‑i: —Cristu, Ia tunda'a Ianyuux, na kixi mee‑ia, ¿kada‑ia kue'e ka milagru dada xa n‑kida se ya'a u?
43007032	Te n‑ka tekutnu'u se fariseu xa du'a ka kakune'e kue'e ñayiu jan Jesús. Mee‑s, xi'in se ka taxnuni nuu ñayiu Israel, n‑ka tunda'a‑s ausiliu, xa jɨn tnɨɨ presu koio‑s Jesús.
43007033	Te n‑ja'an Jesús: —Xaku nga kɨu kutuu‑r xi'in‑n, te dada nu'u‑r nuu tuu Ia n‑tunda'a ña'a.
43007034	Nanduku ña'a koio‑n, ko ma nani'i ña'a‑n. Chi mayo‑n kua'a xa jɨ'ɨn‑n nuu kutuu mee‑r.
43007035	Te n‑ka kixe'e se Israel xa ka xijan tnu'u tna'a‑s: —¿Ndexu jɨ'ɨn se ya'a, xa ma nani'i‑ro‑s? ¿Jɨ'ɨn‑s nde ñuu seto'o, nuu tuu ñayiu Israel me'ñu ñayiu ka ja'an tnu'u griegu a? ¿Ijan dakua'a‑s ñayiu to'o, ñayiu ñatu jandixa Ianyuux a?
43007036	¿Nax juini kachi xa ja'an‑s: “Nanduku ña'a koio‑n, ko ma nani'i ña'a‑n, chi mayo‑n kua'a xa jɨ'ɨn‑n nuu kutuu mee‑r”?
43007037	Kɨu xinokava viko, kɨu ka'nu ka viko kuu, daa n‑xo nujuiin Jesús, te n‑ja'an‑ia: —Nux yichi ɨɨn ñayiu, na kunduu‑i xi'in mee‑r, te ko'o‑i.
43007038	Ná ja'an tnu'u Ianyuux, du'a koo. Ñayiu ka jandixa ña'a mee‑r, nde anu‑i kane ndute ndito kida xa kutuu va'a koio‑i.
43007039	Ko du'a n‑kakune'e‑ia Espíritu Ianyuux tnɨɨ koio ñayiu jandixa Jesús. Chi ta kixi ka Espíritu Ianyuux, xaxe'e xa ta ndadaka'nu ka Ianyuux Jesús.
43007040	Dava ñayiu jan, na n‑ka teku‑i tnu'u ya'a, n‑ka ja'an‑i: —Se ya'a, xandaa kuu xa kuu‑s se xian tnu'u tnu'u Ianyuux nuu ñayiu.
43007041	Dava‑i n‑ka ja'an: —Se ya'a kuu Cristu, Ia tunda'a Ianyuux. Ko dava‑i n‑ka ja'an: —¿Ñuu Galilea ni kixi Cristu a? Ña ndaa.
43007042	Ja'an tnu'u Ianyuux xa Cristu ku kuu ɨɨn da'ya dana David. Ja'an xa kixi‑ia nde ñuu nani Belén, ñuu David.
43007043	Xijan kuu xa xaxe'e mee‑ia, ñatu n‑kuu ɨɨn nuu ñayiu xyuku ijan.
43007044	Te dava‑i n‑ka juini xa tnɨɨ presu koio‑i‑ia, ko ni ɨɨn‑i ña n‑kuyɨɨ xa tnɨɨ‑i‑ia.
43007045	Ijan n‑ka naxee ausiliu, nuu xtuu se fariseu xi'in dutu ka taxnuni. N‑ka ja'an se fariseu xi'in dutu: —¿Nakuenda ña n‑ka ndeka‑n‑sɨ kixi?
43007046	N‑ka ja'an ausiliu: —Nuncas ña n‑ja'an ɨɨn seyɨɨ ná ja'an se ya'a.
43007047	Te n‑ka ja'an se fariseu: —¿Ndɨ'ɨ ndo'o, n‑danda'u ña'a‑s tuku a?
43007048	Sexa'nu ka taxnuni nuu ñayiu Israel, xi'in se fariseu, ¿mee‑s n‑ka jandixa se ya'a u? ¡Ña'a!
43007049	¡Ñayiu lilu ka kuu ñayiu! Ña ka xini‑i tnu'u n‑chidotnuni Moisés. ¡Na kada u'u Ianyuux mee‑i, ntdaa‑i!
43007050	Te dada n‑ja'an ɨɨn se nani Nicodemo. Nicodemo kuu se n‑xe kotoni'ni Jesús ɨɨn xakuaa. Se fariseu kuu‑s, ná ka kuu seyɨɨ xyuku ijan. N‑ja'an‑s nuu‑s:
43007051	—¿Nax ja'an tnu'u n‑chidotnuni Moisés? ¿Vatuka xa kada u'u‑ro ɨɨn seyɨɨ, antecas xa kunini‑ro xa ja'an‑s xaxe'e mee‑s a? ¿Vatuka xa kada u'u‑ro‑s, antecas xa kutnuni ini‑ro nax n‑kida‑s a?
43007052	N‑ka ja'an‑s: —¿Ndo'o tuku, se Galilea kuu‑n a? Ka'u ka tnu'u Ianyuux, te jini‑n xa nde Galilea, nuncas ña n‑kixi se xian tnu'u tnu'u Ianyuux nuu ñayiu.
43007053	Te nuu dɨɨn ka nu'u‑s ve'e‑s.
43008001	Te jua'an Jesús yuku nani Yuku Yutnu Olivo.
43008002	Ne'e datne n‑naxee‑ia veñu'u Jerusalén, te n‑ka xee ntdaa ñayiu nuu tuu‑ia. Nukoo‑ia nukeñu'u ijan, te n‑dakua'a‑ia ñayiu.
43008003	Ijan n‑ka xee se tu'a va'a tnu'u n‑chidotnuni Moisés, xi'in se fariseu. Xndeka‑s ɨɨn ñadɨ'ɨ n‑ka tnɨɨ‑s hora kaa‑ña xi'in ɨɨn seyɨɨ ña kuu yɨɨ‑ña. N‑ka kida‑s xa nujuiin‑ña me'ñu‑s ntdaa‑s.
43008004	N‑ka ja'an‑s: —Maestru, n‑ka tnɨɨ‑r ñadɨ'ɨ ya'a hora kaa‑ña xi'in se ña kuu yɨɨ‑ña.
43008005	Ja'an tnu'u n‑chidotnuni Moisés xa yuú io xa ka'ni‑ro ñadɨ'ɨ du'a ka kida. Te mee‑n, ¿nanda kachi‑n?
43008006	Du'a n‑ka ja'an‑s, xa ka xitotnuni‑s‑ia, chi n‑ka juini‑s xa tekuechi koio‑s‑ia. Ko Jesús, nukuita ndeyu‑ia, te xi'in dɨkɨ nda'a‑ia n‑kidava'a‑ia nuu ñu'u.
43008007	Ko se ijan, n‑ka xijan tnu'u ka‑s, te n‑ndojuiin Jesús te n‑ja'an‑ia: —Se tna'a nuu mee‑n nuncas ña n‑kida kuechi, ki'na ka‑s na kani yuú mee‑ña.
43008008	Ɨnka vuelta nukuita ndeyu‑ia, te n‑kidava'a‑ia nuu ñu'u.
43008009	Se ijan, na n‑ka teku‑s tnu'u‑ia, n‑ka dakuido n‑ka datau anu‑s, te ɨɨn ni ɨɨn ni‑s n‑ka kee ijan. Ki'na nuu n‑ka kee se xa'nu ka. Dada xndijun dava‑s, nde n‑ndoo menga Jesús ijan. Te ñadɨ'ɨ jan, n‑ndoo na'i‑ña nuu nujuiin‑ña.
43008010	N‑ndojuiin Jesús, te ña n‑xini ka‑ia ni ɨnka se ka tekuechi ñadɨ'ɨ jan. Menga ñadɨ'ɨ jan nujuiin ijan. N‑xijan tnu'u‑ia nuu‑ña: —Ñadɨ'ɨ, ¿nde xndaxio se n‑ka tekuechi ña'a mee‑n? ¿Ni ɨɨn‑s ña n‑ka kida u'u ña'a u?
43008011	N‑ja'an‑ña: —Ña'a. Ni ɨɨn‑te, Dito. Te n‑ja'an Jesús: —Mee‑r tuku, ma kada u'u ña'a‑r. Jua'an, te maxku kada ka‑n kuechi.
43008012	Ɨnka vuelta n‑ja'an Jesús nuu ñayiu ijan: —Mee‑r kuu luz va'a ka koko ñuñayiu. Ñayiu kunduu xi'in mee‑r, nuncas ma kaka‑i nuu nee. Kunduu‑i xi'in luz va'a ka koko, luz kida xa tuu va'a‑i.
43008013	Te n‑ka ja'an se fariseu: —Mee‑n ja'an ndaa xaxe'e mee‑n. Xijan ñatu xiniñu'u.
43008014	N‑ja'an Jesús: —Juini ja'an‑r xaxe'e mee‑r, ko xandaa kuu xa ja'an‑r, chi xini‑r nde vaxi‑r te xini‑r nde nu'u‑r. Ko mee‑n, ñayo‑n ka xini nde vaxi‑r ni nde nu'u‑r.
43008015	Ka ndadandaa mee‑n xaxe'e xa ka xini‑n xi'in nuu‑n. Ña ndadandaa mee‑r ni ɨɨn.
43008016	Ko nux ndadandaa‑r n‑kuu, va'a ndadandaa‑r. Chi meni mee‑r ma ndadandaa, ko mee‑r xi'in Ia n‑tunda'a ña'a mee‑r, nduu‑r ndadandaa.
43008017	Nuu tnu'u ta'u tniu mee‑n, yodotnuni xa uu seyɨɨ, nux ɨɨn nuu ka ja'an ndaa‑s, te io xa jandixa‑ro xa ka ja'an‑s.
43008018	Mee‑r kuu se ja'an ndaa xaxe'e‑r, te xaxe'e‑r ja'an ndaa Taa‑r, Ia n‑tunda'a ña'a vaxi‑r.
43008019	N‑ka ja'an‑s: —¿Nde io taa‑n? N‑xia'an Jesús: —Ña ka xini ña'a‑n mee‑r, te dani ña ka xini‑n Taa‑r. Nux n‑ka xini ña'a‑n mee‑r n‑kuu, te dani jini koio‑n Taa‑r.
43008020	Tnu'u ya'a n‑ja'an Jesús hora n‑dakua'a‑ia ñayiu veñu'u Jerusalén. Ijan nukoo‑ia yatni nuu ka dakeé ñayiu tvini ka doko‑i nuu Ianyuux. Te se ijan, ñayo‑s n‑ka tnɨɨ‑ia, chi ta xee ka hora‑ia.
43008021	Ɨnka vuelta n‑ja'an Jesús: —Nu'u‑r, te nanduku ña'a koio‑n, ko ma nani'i ña'a‑n, te kuú koio‑n xi'in kuechi‑n. Nuu nu'u mee‑r, te mayo‑n kua'a xa jɨ'ɨn koio‑n.
43008022	Te n‑ka ja'an se Israel: —¿Ka'ni‑s mee‑s a? ¿Xijan kuu xa ja'an‑s: “Nuu nu'u mee‑r, te mayo‑n kua'a xa jɨ'ɨn koio‑n”, a?
43008023	N‑ja'an‑ia: —Mee‑n ka kuu se nde ya'a, mee‑r kuu se nde ijan. Ka kuu mee‑n se ñuñayiu, mee‑r, ñatu kuu‑r se ñuñayiu.
43008024	Xijan kuu xa ja'an‑r xa kuú koio‑n xi'in kuechi‑n. Chi nux ma jandixa ña'a koio‑n mee‑r, te kuú koio‑n xi'in kuechi‑n.
43008025	Te n‑ka xijan tnu'u‑s: —¿Ndo'o, jundu kuu‑n? N‑ja'an Jesús: —Nde xa ki'na nuu xa n‑ja'an‑r jundu kuu‑r.
43008026	Kue'e io xa kakune'e ka‑r xa ndadandaa ña'a‑r. Ia n‑tunda'a ña'a mee‑r, Ia ndaa kuu‑ia. Te tnu'u mee‑ia ja'an‑r. Nani n‑teku‑r xa ja'an mee‑ia, dani ja'an‑r nuu ñayiu ñuñayiu.
43008027	Ko se ijan, ñayo‑s n‑kutnuni ini xa Taa‑ia Ianyuux kakune'e‑ia.
43008028	Xijan kuu xa n‑ja'an Jesús: —Na katakaa koio‑n Se kuu ñani tna'a ñayiu, te kutnuni ini koio‑n jundu kuu‑r. Kutnuni ini koio‑n xa mee‑r, ña kida‑r ni ɨɨn. Kutnuni ini koio‑n xa nani n‑dakua'a ña'a Taa‑r dani ja'an mee‑r.
43008029	Ia n‑tunda'a ña'a mee‑r, kunduu‑ia xi'in‑r. Ña dandoo ña'a‑ia. Chi kɨu xi'in kɨu kida mee‑r xa tna ini mee‑ia.
43008030	Na n‑ja'an‑ia tnu'u ya'a, te kue'e ñayiu jan n‑ka jandixa ña'a.
43008031	Te n‑ja'an Jesús nuu se Israel n‑ka jandixa ña'a: —Nux kueka va'a koio ka‑n tnu'u mee‑r, du'a ndaa kuu xa kunduu koio‑n xi'in mee‑r.
43008032	Te kutnuni ini koio‑n xa kuu xandaa, te xa kuu xandaa kada xa kutuu libre koio‑n.
43008033	N‑ka xia'an‑s: —Da'ya taxa'nu tnetnu‑ro Abraham ka kuu‑r. Nuncas ñayo‑r n‑ka kuu ñayiu kidatniu du'a nuu ɨnka ñayiu. ¿Nax kuu xa ja'an‑n vitna xa kutuu libre koio‑r?
43008034	N‑xia'an Jesús: —Xandaa kuu xa ja'an‑r. Ntdaa ñayiu ka kida kuechi, kuu‑i ñayiu ñatu xtuu libre. Ná kuu xto'o‑i kuu kuechi ka kida‑i.
43008035	Ñayiu ka kidatniu du'a nuu ɨnka ñayiu, ma kutuu va'a koio‑i ve'e jan nɨkava nɨkuita.
43008036	Xijan kuu xa, nux kada Da'ya Yɨɨ Ianyuux xa koo libre koio‑n, te ndaa xa koo libre koio‑n.
43008037	Xini‑r xa da'ya Abraham ka kuu‑n, ko ka juini‑n xa ka'ni ña'a‑n. Chi ñatu ka xeka va'a‑n tnu'u‑r.
43008038	Kakune'e‑r xa n‑dande'a ña'a Taa‑r. Te mee‑n, ka kida‑n xa n‑ja'an taa mee‑n.
43008039	N‑ka ja'an‑s: —Taa‑r kuu Abraham. N‑ja'an Jesús: —Nux n‑ka kuu‑n da'ya Abraham n‑kuu, kada koio‑n ná n‑kida Abraham.
43008040	N‑ja'an‑r xa kuu xandaa, n‑ja'an‑r tnu'u n‑ja'an Ianyuux nuu‑r. Ko ka juini mee‑n xa ka'ni ña'a koio‑n. Du'a ña n‑kida Abraham.
43008041	Mee‑n, ka kida‑n nani kida taa‑n. Xijan kuu xa n‑ka ja'an‑s: —Mee‑r, ña ka kuu‑r dainda'u. Idini Taa‑r io. Ianyuux kuu Taa‑r.
43008042	N‑ja'an Jesús: —Nux Ianyuux kuu Taa‑n n‑kuu, te juemani ña'a koio‑n mee‑r. Chi nuu tuu Ianyuux, n‑kee mee‑r te vaa‑r. Xaxe'e mee‑r ñatu vaa‑r. N‑tunda'a ña'a Ianyuux mee‑r vaxi.
43008043	Ñatu ka kutnuni ini‑n xa ja'an‑r, chi ñatu ka xeka va'a‑n tnu'u‑r.
43008044	Mee‑n, ka kuu‑n da'ya taa‑n. Da'ya kui'na ka kuu‑n. Ka juini‑n xa kada‑n xa juini taa‑n. Nde xa ki'na nuu xa'ni kui'na ndɨyɨ. Ña jandixa‑i xandaa, chi ña tna ini‑i xandaa. Hora ja'an kui'na tnu'u vete, ja'an‑i xa xani ini mee‑i. Se ja'an tnu'u vete kuu kui'na, te dakua'a‑i ñayiu xa ja'an koio mee‑i tuku tnu'u vete.
43008045	Ko mee‑r, xaxe'e xa ja'an‑r xandaa, te ña ka jandixa‑n xa ja'an‑r.
43008046	¿Ndeda mee‑n kua'a xa tekuechi ña'a‑n xa kida‑r xa u'u? Nux ja'an‑r xandaa, te, ¿nakuenda ña ka jandixa ña'a‑n?
43008047	Se kuu da'ya Ianyuux, ka teku‑s tnu'u Ianyuux. Xijan kuu xa ña ka teku mee‑n, chi ña ka kuu‑n da'ya Ianyuux.
43008048	Te n‑ka ja'an se Israel: —¡Va'a ka ja'an‑r xa kuu‑n se Samaria, te kidatniu kui'na anu‑n!
43008049	N‑ja'an Jesús: —Ñatu kidatniu kui'na anu‑r, ko io mee‑r xañu'u nuu Taa‑r. Te mee‑n ña ndaxio xañu'u nuu mee‑r.
43008050	Ñadu xa juini mee‑r xa koo koio‑n xañu'u nuu‑r, chi juini Taa‑r xa koo koio‑n xañu'u nuu‑r, te ndadandaa ña'a mee‑ia mee‑n.
43008051	Xandaa kuu xa ja'an‑r. Nux chinuu ɨɨn ñayiu tnu'u mee‑r, te nuncas ma kuú‑i.
43008052	Te n‑ka ja'an se Israel: —Vitna xa n‑ka xini‑r xa kidatniu kui'na anu‑n. N‑xi'í Abraham. Dɨuni n‑ka xi'í ntdaa se n‑ka xian tnu'u tnu'u Ianyuux nuu ñayiu. Te ja'an mee‑n: “Nux chinuu ɨɨn ñayiu tnu'u mee‑r, te nuncas ma kuú‑i.”
43008053	¿Kunxa'nu ka mee‑n dada taxa'nu tnetnu‑ro Abraham a? ¡Ña ndaa! N‑xi'í Abraham. Dɨuni n‑ka xi'í se n‑ka xian tnu'u tnu'u Ianyuux nuu ñayiu. ¿Jundu xani ini mee‑n xa kuu‑n?
43008054	N‑ja'an Jesús: —Nux ndadaka'nu‑r mee‑r, ña xiniñu'u ni ɨɨn. Ndadaka'nu ña'a Taa‑r. Ka ja'an mee‑n xa mee‑ia kuu Ianyuux ka jandixa‑n.
43008055	Ko ña ka xini‑n‑ia. Ko mee‑r, xini‑r‑ia. Nux ja'an‑r xa ña xini‑r‑ia, te du'a se ja'an tnu'u vete kuu mee‑r, ná ka kuu mee‑n. Ko xini‑r‑ia, te chinuu‑r tnu'u‑ia.
43008056	N‑xo ndetu taxa'nu tnetnu‑n Abraham xa kixi mee‑r, te n‑kuvete‑s. N‑xini ña'a‑s, te yo n‑kuvete‑s.
43008057	Te n‑ka ja'an se Israel: —Ni ta xee ka‑n uu diko uxi kuia, ¿te ja'an‑n xa n‑xini‑n Abraham a?
43008058	N‑ja'an Jesús: —Xandaa kuu xa ja'an‑r. Antecas xa kaku Abraham, xá daa tuu mee‑r.
43008059	Xijan kuu xa n‑ka tnɨɨ‑s yuú xa ka'ni‑s‑ia. Ko mee‑ia n‑xekova'a nuu‑s, te n‑kee‑ia veñu'u ijan. N‑ya'a‑ia dava me'ñu ñayiu xyuku ijan, te jua'an‑ia.
43009001	Na jua'an Jesús ichi, n‑xini‑ia ɨɨn se kuaa. Nde na n‑kaku‑s kuaa‑s.
43009002	N‑ka xijan tnu'u se dakua'a Jesús nuu‑ia: —Maestru, ¿jundu n‑kida kuechi? ¿Mee se ya'a a tadɨ'ɨ‑s a? ¿Nakuenda xa kuaa‑s?
43009003	N‑ja'an Jesús: —Ñadu xaxe'e xa n‑kida mee‑s kuechi, ni taa‑s, ni dɨ'ɨ‑s. Chi da kuaa‑s xa dande'a Ianyuux ñayiu xa kua'a‑ia xa kada‑ia xaxe'e‑s. Dande'a‑ia‑i tniu‑ia.
43009004	Io xa kada‑r tniu n‑taxi Ia n‑tunda'a ña'a. Nɨni dani tuu‑r xi'in‑n, kada‑r tniu n‑taxi‑ia. Kuu ná kuu xa vax kunee vitna. Te hora ijan, mayo ka ñayiu kua'a xa kada‑i tniu n‑xia'an‑ia.
43009005	Nɨni tuu‑r ñuñayiu, kuu‑r luz va'a ka koko ñuñayiu.
43009006	Te na n‑ya'a xa n‑ja'an‑ia tnu'u ya'a, te n‑xatu dɨɨ‑ia nuu ñu'u. Xi'in dɨɨ‑ia n‑kidava'a‑ia ita'u nde'yu, te n‑xajan‑ia nde'yu ñɨɨ nduchi nuu se kuaa jan.
43009007	N‑ja'an‑ia: —Jua'an, juan nanda'a nuu‑n nuu tanque ndute nani Siloé. (Te Siloé juini kachi: se n‑tunda'a Ianyuux.) Se kuaa jan, n‑xe'en‑s, te n‑nanda'a‑s nduchi nuu‑s. Nu n‑xiko‑s, te n‑kua'a‑s xa nde'a‑s.
43009008	Te ñayiu xtuu yatni xi'in‑s, xi'in ñayiu n‑ka xini mee‑s na n‑xo kuu‑s se kuaa, n‑ka ja'an‑i: —¿Ña dɨu se xko nukoo ichi, se xko xijan nda'u, kuu‑s a?
43009009	Dava‑i n‑ka ja'an: —Joon, dɨu‑s. Ɨnka‑i n‑ka ja'an: —Ña'a. Da kaa‑s ná kaa se ijan, ko ña dɨu‑s. Ko mee‑s n‑ja'an: —Joon, se ijan kuu‑r.
43009010	Te n‑ka xijan tnu'u‑i: —¿Janda n‑kuu xa nde'a‑n vitna?
43009011	N‑ja'an‑s: —Se nani Jesús n‑kidava'a nde'yu, te n‑xajan‑s ñɨɨ nduchi nuu‑r, te n‑ja'an‑s: “Jua'an nuu nani Siloé, te ndute jan nanda'a‑n ñɨɨ nduchi nuu‑n.” N‑xe'en‑r, te n‑nanda'a‑r nuu‑r, te kua'a‑r xa kunde'a‑r vitna.
43009012	Te n‑ka xijan tnu'u‑i: —¿Ndexu tuu se ijan? N‑ja'an‑s: —Ña xini‑r.
43009013	Xndeka‑i se n‑xo kuu se kuaa jua'an nuu xtuu se fariseu.
43009014	Te kɨu ndetatu ñayiu Israel kuu kɨu n‑kidava'a Jesús nde'yu xa n‑kida‑ia xa nde'a‑s.
43009015	Xijan kuu xa n‑ka xijan tnu'u se fariseu tuku nanda n‑kuu xa nde'a‑s. N‑ja'an‑s: —Nde'yu n‑xajan‑s ñɨɨ nduchi nuu‑r, te n‑nanda'a‑r nduchi nuu‑r, te n‑kukanda nuu‑r.
43009016	Xijan kuu xa n‑ka ja'an dava se fariseu: —Ñadu Ianyuux n‑kida xa n‑kida‑s xa'a, chi ña chinuu‑s kɨu ndetatu‑ro. Ko dava‑s n‑ka ja'an: —¿Janda kua'a‑s xa kada‑s milagru, nux kuu‑s se kida kuechi? Ñayo‑s n‑xani ini ɨɨn nuu.
43009017	Te ɨnka vuelta n‑ka xijan tnu'u‑s nuu se n‑xo kuu se kuaa: —¿Nax ja'an mee‑n xaxe'e‑s, xa n‑kida‑s xa nde'a‑n? N‑xia'an‑s: —Se xian tnu'u tnu'u Ianyuux nuu ñayiu kuu‑s.
43009018	Ko ña n‑ka jandixa se Israel xa da kuaa‑s n‑kaku‑s te vitna nde'a‑s. N‑ka kana‑s tadɨ'ɨ se kanda nuu vitna.
43009019	Nu n‑xee tadɨ'ɨ‑s, te n‑ka xijan tnu'u ña'a se fariseu: —Se ya'a, ¿kuu‑s da'ya‑n a? ¿Ka ja'an mee‑n xa da kuaa‑s n‑kaku‑s? ¿Nux du'a n‑xo kuu‑s, te nax kuu xa vitna nde'a‑s?
43009020	N‑ka ja'an tadɨ'ɨ‑s: —Ka xini‑da xa se ya'a kuu da'ya‑da, te ndaa xa da kuaa‑s n‑kaku‑s.
43009021	Ko nax n‑kuu xa vitna nde'a‑s, ña ka xini‑da. Jundu n‑kida xa nde'a‑s, ña ka xini‑da. Se tnu ini kuu‑s. Kajan tnu'u‑n nuu mee‑s. Ja'an mee‑s xaxe'e mee‑s.
43009022	Tnu'u ya'a n‑ka ja'an tadɨ'ɨ‑s, xaxe'e xa n‑ka yu'u‑s nuu se Israel. Chi xa n‑ka kida ɨɨn nuu se Israel xa kada koio‑s. Nux ja'an ɨɨn ñayiu xa Jesús kuu Ia n‑tunda'a Ianyuux, te kine'e koio‑s ñayiu jan veñu'u ñayiu Israel, xa ma nataka ka‑i xi'in ñayiu Israel.
43009023	Xijan kuu xa n‑ka ja'an tadɨ'ɨ‑s: “Se tnu ini kuu‑s. Kajan tnu'u‑n nuu mee‑s.”
43009024	Vuelta kuu uu n‑ka nakana‑s se n‑xo kuu se kuaa. N‑ka xia'an‑s: —Koo xañu'u nuu Ianyuux te ja'an ndaa. Ka xini‑r xa se nani Jesús kuu se kida kuechi.
43009025	Te n‑ja'an‑s: —Nux kida‑s kuechi, daña ña xini‑da. Idini xa xini‑da kuu xa da kuaa‑da n‑kaku‑da, te vitna nde'a‑da.
43009026	N‑ka xijan tnu'u ntuku‑s: —¿Nax n‑kida ña'a‑s? ¿Nanda n‑kida‑s xa nde'a‑n?
43009027	N‑xia'an‑s: —Xá n‑ja'an‑da, ko ñayo‑n n‑ka jandixa tnu'u‑da. ¿Nax kuu xa ka juini‑n xa kunini koio‑n ɨnka vuelta? ¿Ka juini mee‑n xa kunduu koio‑n xi'in‑s tuku a?
43009028	Te kui'a n‑ka ja'an‑s nuu‑s: —Kunduu mee‑n xi'in‑s. Mee‑r ka kida xa ja'an tnu'u n‑chidotnuni Moisés.
43009029	Ka xini mee‑r xa n‑ja'an Ianyuux nuu Moisés. Ko se ijan, ña ka xini‑r nde n‑kixi‑s.
43009030	N‑ja'an se n‑xo kuu se kuaa: —Ña kutnuni ini‑da nax kuu xa ñayo mee‑n ka kutnuni ini nde n‑kixi‑s. ¡N‑kida‑s xa nde'a‑da!
43009031	Na'a‑ro xa ña nini Ianyuux se ka kida kuechi. Nux yu'u ɨɨn ñayiu nuu Ianyuux te kida‑i xa juini Ianyuux, te nini Ianyuux mee‑i.
43009032	Nde kɨu n‑kixe'e xa kua'a ntdaa xa io xi'in nde vitna, te ñayo‑ro n‑ka teku xa ni ɨɨn ñayiu ña n‑kida xa kunde'a ɨɨn se kuaa nde na n‑kaku‑s.
43009033	Se ya'a, nux ña n‑tunda'a ña'a Ianyuux n‑kuu, te ma kua'a‑s xa kada‑s ni ɨɨn.
43009034	N‑ka ja'an‑s: —Xi'in kuechi n‑kaku‑n, te, ¿juini‑n xa dakua'a ña'a‑n mee‑r a? Te n‑ka kine'e‑s se n‑xo kuu se kuaa jua'an‑s.
43009035	Nu n‑teku Jesús xa n‑ka kine'e‑s‑sɨ jua'an‑s, n‑nanitna'a‑ia xi'in‑s, te n‑ja'an‑s: —¿Jandixa‑n Da'ya Yɨɨ Ianyuux a?
43009036	N‑ja'an‑s: —Dito, ¿jundu kuu‑ia? Ja'an‑n, te jandixa‑da‑ia.
43009037	N‑ja'an Jesús: —Xá nde'a‑n‑ia, te ndatnu'u‑ia xi'in‑n.
43009038	N‑ja'an‑s: —Xto'o‑da, jandixa ña'a‑da. Te n‑nujuiin xiti‑s nuu‑ia.
43009039	Te n‑ja'an Jesús: —Vaa‑r ñuñayiu ya'a xa ndadandaa‑r ñayiu. Kada‑r xa ñayiu ña nde'a, kunde'a koio‑i. Te kada‑r xa ñayiu nde'a, ku kuu koio‑i ná kuu ñayiu kuaa.
43009040	Te ijan xtuu se fariseu. Na n‑ka teku‑s tnu'u‑ia, n‑ka xijan tnu'u‑s: —¿Ja'an‑n xa mee‑r ka kuu se kuaa tuku a?
43009041	N‑ja'an Jesús: —Nux se kuaa n‑ka kuu mee‑n n‑kuu, te ma tekuechi ña'a‑r. Ko ka ja'an‑n xa xnde'a‑n, te xijan kuu xa kuú koio‑n xi'in kuechi‑n.
43010001	ʼXandaa kuu xa ja'an‑r. Ɨɨn seyɨɨ, nux kuyatni‑s currali tkachi, ko ña kɨu ndaa‑s ye'e currali, ko xido‑s dɨkɨ currali, te xini‑ro xa ñadu'u kuu‑s, xini‑ro xa juini‑s xa du'u‑s tkachi jan.
43010002	Se kɨu ndaa ye'e currali, mee‑s kuu se ñunuu tkachi.
43010003	Mee‑s, ña tnɨɨ ña'a ti‑ina, te tnu'u mee‑s ka najini tkachi‑s. Kana‑s dɨu ɨɨn ɨɨn tkachi‑s, te ka natu'a ña'a‑tɨ, te kine'e‑s‑tɨ currali.
43010004	Kana‑s ntdaa tkachi‑s, te xe juindodo nuu‑s nuu‑tɨ. Xndijun ña'a‑tɨ, chi na'a‑tɨ tnu'u xto'o‑tɨ.
43010005	Ko ma nkuitandijun‑tɨ seto'o. Kunu koio‑tɨ, chi ñatu ka xini‑tɨ tnu'u seto'o.
43010006	Tnu'u ya'a n‑ja'an Jesús xa dakua'a‑ia se fariseu ijan, ko ña n‑ka kutnuni ini‑s nax n‑ja'an‑ia.
43010007	Te n‑ja'an Jesús ɨnka vuelta: —Xandaa kuu xa ja'an‑r. Mee‑r kuu ye'e currali tkachi.
43010008	Se n‑ka kixi antecas xa kixi mee‑r, ntdaa‑s ka kuu ñadu'u, n‑ka juini‑s xa du'u‑s tkachi. Ko ñayo tkachi n‑ka teku tnu'u‑s.
43010009	Ye'e currali kuu mee‑r. Nux jandixa ña'a ɨɨn ñayiu mee‑r, te taxkanu ini Ianyuux kuechi‑i, te kutuu va'a‑i xi'in‑ia. Ka kuu ñayiu jan ná kuu tkachi ndɨu ye'e currali. Kee‑tɨ xa kaxi‑tɨ, te ndɨu‑tɨ xa kutuu va'a‑tɨ.
43010010	ʼKixi ñadu'u, xa du'u‑s tkachi. Ka'ni‑s‑tɨ te danaa‑s‑tɨ. Ko vaxi mee‑r, xa kutuu va'a koio‑tɨ. Vaa‑r, xa ñayiu ka jandixa ña'a mee‑r, va'a xa va'a kutuu koio mee‑i vitna xi'in kuia ma jɨn ndɨ'ɨ.
43010011	Mee‑r kuu Se ñunuu va'a tkachi. Juejoon‑r xa ka'ni ña'a koio ñayiu mee‑r, xa kutuu va'a koio tkachi‑r.
43010012	Du'a ma kada koio se ka juini xa ni'i ni‑s tvini. Ña kuu‑s ɨɨn se ñunuu va'a tkachi, chi tkachi, ña ka kuu‑tɨ tkachi mee‑s. Se ijan, na nde'a‑s xa vaxi ñaña, te dandoo‑s tkachi te kunu‑s. Te tnɨɨ ñaña tkachi jan, te xate ni'na ña'a‑tɨ.
43010013	Xino se ijan, chi kidatniu‑s xaxe'e xa ni'i‑s tvini, te ña tuu nax vi'i‑s tkachi jan.
43010014	-
43010015	Mee‑r kuu Se ñunuu va'a tkachi. Nani xini ña'a Taa‑r mee‑r, te xini mee‑r mee‑ia, dani xini‑r ñayiu ka jandixa ña'a mee‑r, te mee‑i ka xini ña'a mee‑r. Juña'a‑r mee‑r, xa ka'ni ña'a koio seyɨɨ xaxe'e tkachi‑r.
43010016	Ko io ɨnka ñayiu ta jandixa ña'a koio ka. Ná kuu tkachi yɨ'ɨ ɨnka currali, ka kuu ñayiu jan. Io xa kandeka‑r mee‑i kixi tuku. Kunini koio ñayiu jan tnu'u mee‑r, te mee‑i xi'in ñayiu ka jandixa ña'a mee‑r vitna, nduu‑i, ku kuu koio‑i tkachi yɨndi'u ka'nu idini currali, te junuu va'a‑r‑yɨ ntdaa‑i.
43010017	ʼXijan kuu xa xemani ña'a Taa‑r, chi juña'a‑r mee‑r xaxe'e tkachi‑r. Kuú‑r xa nandoto‑r ɨnka vuelta.
43010018	Ni ɨɨn ñayiu ña kida xa kuú‑r. Ka'ni ña'a koio‑s, ko du'a koo xaxe'e xa du'a koo. Xi'in xa taxnuni mee‑r kuú‑r, te xi'in xa taxnuni mee‑r nandoto‑r. Du'a n‑ta'u tniu Taa‑r, te du'a koo.
43010019	Xaxe'e tnu'u ya'a, te ɨnka vuelta ña n‑ka xani ini ɨɨn nuu se Israel.
43010020	Kue'e‑s n‑ka ja'an: —Tachi u'u ñu'u anu‑s, n‑nduloko‑s. ¿Nakuenda ka chinuu‑n tnu'u ja'an‑s?
43010021	Ko dava ka‑s n‑ka ja'an: —Va'a ja'an‑s, ñatu ñu'u tachi u'u anu‑s. Chi ña kua'a tachi u'u kada‑i xa kunde'a ñayiu n‑xo kukuaa nde na n‑kaku‑i.
43010022	Te n‑xio ɨɨn viko ñayiu Israel. Ñuu nani Jerusalén n‑ka xo naja'an ñayiu nanda n‑ka kida ii taxa'nu tnetnu‑ro veñu'u ñayiu Israel. Te yoo vixi kuu daa.
43010023	N‑xikonuu Jesús xiti veñu'u Jerusalén. N‑xikonuu‑ia nuu nani Portal Salomón.
43010024	Ijan n‑ka dukunduu se Israel Jesús, te n‑ka ja'an‑s: —Io xa ja'an kaxi‑n. Nux mee‑n kuu Cristu, Ia n‑tunda'a ña'a Ianyuux, kachitnuña'a‑n.
43010025	N‑ja'an Jesús: —Xá n‑ja'an‑r, te ñayo‑n ka jandixa. N‑tunda'a ña'a Taa‑r, te kida‑r tniu n‑taxi‑ia, te tniu kida‑r ja'an ndaa xaxe'e‑r.
43010026	Ko ñayo‑n ka jandixa, chi ña ka kuu‑n tkachi mee‑r. Nani n‑ja'an‑r nuu‑n, du'a kuu.
43010027	Tkachi mee‑r ka chinuu tnu'u‑r. Xini‑r mee‑i, te xndijun ña'a‑i mee‑r.
43010028	Te kada‑r xa kutuu va'a koio‑i, xi'in Ianyuux kuia ma jɨn ndɨ'ɨ. Ni ɨɨn‑i, nuncas ma kuú‑i xi'in kuechi‑i. Te ni ɨɨn ñayiu ma kua'a xa tnɨɨ‑i tkachi‑r yɨnda'a‑r.
43010029	Taa‑r n‑taxi tkachi‑r, te kunxa'nu ka mee‑ia dada ntdaa xa io. Mayo ñayiu kua'a, te ni kui'na ma kua'a, xa dita‑i tkachi mee‑r neva'a Taa‑r nda'a‑ia.
43010030	Te ɨɨn nuu kuu mee‑r xi'in Taa‑r, idini ka kuu‑r.
43010031	Te ɨnka vuelta n‑ka tnɨɨ se Israel yuú xa ka'ni‑s‑ia.
43010032	N‑ja'an Jesús: —N‑taxi Taa‑r kue'e tniu va'a, te n‑dande'a ña'a‑r tniu jan nuu mee‑n. ¿Xaxe'e ndeda ɨɨn tniu n‑kida‑r, ka juini‑n xa ka'ni ña'a‑n yuú?
43010033	N‑ka ja'an‑s: —Ñayo‑r ka janña'a xaxe'e tniu va'a kida‑n. Ka'ni ña'a koio‑r xaxe'e xa kui'a ja'an‑n Taa‑ro Ianyuux. Seyɨɨ kuu‑n, ko ja'an‑n xa Ianyuux kuu‑n.
43010034	N‑ja'an Jesús: —¿Nax ja'an tnu'u n‑chidotnuni Moisés? Yodotnuni xa n‑ja'an Ianyuux: “Mee‑n ka kuu ianyuux.”
43010035	N‑danani‑ia se ijan ianyuux, chi n‑ka tnɨɨ‑s tnu'u Ianyuux. Tnu'u Ianyuux n‑chidotnuni Moisés kuu, te io xa chinuu‑ro tnu'u jan.
43010036	Xijan kuu xa, ¿nax kuu xa ka ja'an‑n xa kui'a ja'an mee‑r nuu Ianyuux, hora n‑ja'an‑r xa kuu‑r Da'ya Yɨɨ Ianyuux? Kuu‑r Ia n‑kaxí ña'a‑ia, kuu‑r Ia n‑tunda'a ña'a‑ia vaxi‑r ñuñayiu.
43010037	Nux ña kida‑r tniu Taa‑r, te maxku jandixa ña'a koio‑n.
43010038	Ko nux kida‑r tniu Taa‑r, te io xa jandixa koio‑n tniu‑r. Juini ma jandixa ña'a koio‑n mee‑r, ko io xa jandixa koio‑n tniu kida‑r. Xijan jini koio‑n xa kunduu Taa‑r xi'in mee‑r te kunduu mee‑r xi'in Taa‑r. Xijan kutnuni ini koio‑n xa Taa‑r xi'in mee‑r, idini xa kuu‑r nduu‑r.
43010039	Xijan kuu xa ɨnka vuelta n‑ka kixe'e‑s xa tnɨɨ presu koio‑s‑ia, ko n‑kaku‑ia nda'a‑s.
43010040	Te jua'an Jesús ɨnka vuelta, n‑ya'a‑ia de'va Jordán, nde nuu ki'na nuu n‑dajuendute Sua ñayiu. Ijan n‑xo tuu Jesús.
43010041	Ijan n‑ka kixee kue'e ñayiu, te n‑ka ja'an‑i: —Ni ɨɨn milagru ña n‑kida Sua, ko ndaa n‑ja'an‑s xaxe'e se ya'a. Ntdaa xa n‑ja'an‑s kuu xandaa.
43010042	Te ijan n‑ka jandixa kue'e ñayiu jan Jesús.
43011001	Te ku'u ɨɨn se nani Lázaro. Se ñuu nani Betania kuu‑s. Betania kuu ñuu María xi'in ku'u‑i Tmarta.
43011002	María jan kuu ñadɨ'ɨ n‑xajan xe'e Xto'o‑ro Jesús xaxe'en vidi, te xi'in idi dɨkɨ‑i n‑nadayichi‑i xe'e‑ia. Ku'a‑i, Lázaro, kuu se ku'u jan.
43011003	Xijan kuu xa, nduu ku'a Lázaro n‑ka tunda'a ɨɨn muxu jua'an‑s, xa na juña tnu'u‑s nuu Jesús: —Xto'o‑ro, ku'u se mani xi'in‑n.
43011004	Na n‑teku Jesús nax n‑ja'an muxu, n‑ja'an‑ia: —Ku'u‑s, ko ma kuú‑s. Dande'a ña'a Ianyuux mee‑n xa Ia kunxa'nu ka kuu‑ia. Xaxe'e xa ku'u Lázaro, te jini koio mee‑n xa nani taxnuni Ianyuux, dani taxnuni Da'ya Yɨɨ‑ia tuku.
43011005	Te xemani Jesús Tmarta xi'in ku'u‑i xi'in ku'a‑i, Lázaro.
43011006	Xijan kuu xa na n‑teku‑ia xa ku'u Lázaro, te n‑ndoo ka‑ia uu ka kɨu nuu tuu‑ia.
43011007	Te dada n‑ja'an‑ia nuu se dakua'a‑ia: —Na jɨ'ɨn‑ro Judea ɨnka vuelta.
43011008	N‑ka ja'an se dakua'a‑ia: —Maestru, xaku nga xa ka'ni ña'a koio se Judea xi'in yuú. ¿Te juini ka‑n xa jɨ'ɨn‑n nde ijan ɨnka vuelta u?
43011009	N‑ja'an Jesús: —Uxi uu hora ndii ngandii ɨɨn kɨu ɨɨn kɨu. Ɨɨn ñayiu, nux kaka‑i hora ndii ngandii ñuñayiu, ma jɨn kɨ'ɨ‑i yuú, chi va'a kanda.
43011010	Ko nux kaka ɨɨn ñayiu xakuaa, jɨn kɨ'ɨ‑i, chi ña kanda.
43011011	Du'a n‑ja'an‑ia, te dada n‑ja'an‑ia: —Lázaro, se mani xi'in‑ro, kidi‑s. Ko jɨ'ɨn‑r xa dandoto‑r‑sɨ.
43011012	Xijan kuu xa n‑ka ja'an se dakua'a‑ia: —Xto'o‑ro, nux kidi‑s, te ndva'a‑s.
43011013	Te ja'an Jesús xa n‑xi'í Lázaro, ko ñayo se ijan n‑ka kutnuni ini tnu'u‑ia, chi n‑ka xani ini‑s xa ndaa xa kidi‑s.
43011014	Xijan kuu xa n‑ja'an kaxi Jesús: —Xá n‑xi'í Lázaro.
43011015	Te xaxe'e mee‑n, kuvete‑r xa ña n‑xo tuu‑r ijan hora n‑xi'í‑s, chi vitna jandixa ña'a koio ka mee‑n. Na jɨ'ɨn‑ro nuu tuu‑s.
43011016	Xijan kuu xa Tomás, se ka danani ñayiu Cuati, n‑ja'an‑s nuu se dakua'a Jesús: —Na jɨ'ɨn mee‑ro tuku, xa kuú‑ro xi'in‑ia.
43011017	Na n‑xee Jesús Betania, n‑teku‑ia xa xá n‑kuu koon kɨu xa yɨnduxi Lázaro.
43011018	Te katuu ñuu nani Betania yatni ñuu Jerusalén. Vaa uu uni ni kilómetro Betania xi'in Jerusalén.
43011019	Te n‑ka kixee kue'e ñayiu Israel, xa juña'a‑i tnu'u kanu ini nuu Tmarta xi'in María, xaxe'e ku'a‑i Lázaro.
43011020	Te na n‑tekutnu'u Tmarta xa vax kuyatni Jesús, n‑kee‑i ve'e te jua'an‑i, juan tna'a‑i Jesús. Ko nukoo na'i María xiti ve'e.
43011021	Na n‑nanitna'a Tmarta xi'in Jesús, te n‑ja'an‑i: —Xto'o‑da, nux n‑xo tuu‑n ya'a, te ma kuú ku'a‑da n‑kuu.
43011022	Te na'a‑da xa vitna taxi Ianyuux dava'a nga xa kajan‑n nuu‑ia.
43011023	N‑ja'an Jesús: —Nandoto ku'a‑n.
43011024	N‑ja'an Tmarta: —Na'a‑da xa nandoto‑i, na xee kɨu xa nandoto koio ndɨyɨ, hora ndadandaa Ianyuux ntdaa xa io.
43011025	N‑ja'an Jesús: —Kida mee‑r xa nandoto koio ndɨyɨ. Kida mee‑r xa kutuu va'a koio‑i xi'in Ianyuux kuia ma jɨn ndɨ'ɨ. Ɨɨn ñayiu, nux jandixa ña'a‑i mee‑r, juini na kuú‑i, ko kutuu va'a‑i xi'in Ianyuux kuia ma jɨn ndɨ'ɨ.
43011026	Ntdaa ñayiu xtuu te ka jandixa ña'a‑i mee‑r, nuncas ma kuú koio‑i. ¿Jandixa‑n tnu'u ya'a u?
43011027	N‑ja'an Tmarta: —Joon, Xto'o‑da. Xá n‑jandixa‑da xa mee‑n kuu Cristu, Ia n‑tunda'a Ianyuux. Xá n‑jandixa‑da xa mee‑n kuu Da'ya Yɨɨ Ianyuux. Xá n‑kuu kue'e kuia yodotnuni xa kii‑n ñuñayiu, te vitna xá n‑kixee‑n.
43011028	Na n‑ja'an Tmarta tnu'u ya'a, te n‑xiko‑i juan nu'u‑i ve'e‑i, te na'i ni n‑ja'an‑i nuu ku'u‑i, María: —Xá n‑kixee Maestru, te juini‑ia xa ja'an‑ia xi'in‑un.
43011029	Na n‑teku María tnu'u ja'an Tmarta, te yachi n‑ndojuiin‑i, te jua'an‑i nuu ndetu Jesús.
43011030	Te ta xee ka Jesús ñuu Betania. Dani ndetu‑ia nuu n‑nanitna'a Tmarta xi'in‑ia.
43011031	Te ve'e ijan xyuku kue'e ñayiu Israel xi'in María, xa juña'a koio‑i tnu'u kanu ini nuu‑i. Na n‑ka xini‑i xa yachi n‑ndojuiin María te n‑kee‑i ve'e, te n‑ka xe kuitandijun ña'a‑i. N‑ka xani ini‑i xa jua'an María panteón, xa nda'i‑i xaxe'e ku'a‑i.
43011032	Te n‑kixee María nuu tuu Jesús. N‑xini‑i‑ia, n‑nduandee‑i xe'e‑ia. N‑ja'an‑i: —Xto'o‑da, nux n‑xo tuu‑n ya'a, te ma kuú ku'a‑da n‑kuu.
43011033	Na n‑xini Jesús xa nda'i María, te ka nda'i ñayiu Israel vaxi xi'in‑i, yo n‑kiti ini‑ia te n‑tnau ini‑ia.
43011034	N‑ja'an‑ia: —¿Ndexu n‑chinduxi‑n‑sɨ? Te n‑ka ja'an‑i: —Xto'o‑da, ne'e‑n, te jini‑n.
43011035	Te n‑nda'i Jesús.
43011036	Ñayiu Israel xyuku ijan n‑ka ndatnu'u‑i: —Kunde'a xa yo n‑xemani‑s‑sɨ.
43011037	Ko dava‑i n‑ka ja'an: —N‑kida‑s xa kua'a se kuaa xa kunde'a‑s. ¿Ña n‑kua'a‑s xa kada‑s xa maxku kuú Lázaro a?
43011038	Ɨnka vuelta kue'e xa kue'e n‑tnau ini Jesús, te jua'an‑ia nuu n‑ka chinduxi‑s ndi Lázaro. Ɨɨn yau kava kuu, te n‑xo ndenee ɨɨn toto ka'nu yuyau jan.
43011039	N‑ja'an Jesús: —Dita toto de. Ko n‑ja'an Tmarta, ku'a ndi Lázaro: —Xto'o‑da, xá xe'en te'yu‑i vitna, chi xá n‑kuu koon kɨu yɨnduxi‑i.
43011040	N‑ja'an Jesús: —Te, ¿ñadu n‑ja'an‑r xa nux jandixa‑n, te jini‑n xa kunxa'nu ka Ianyuux dada ntdaa xa io?
43011041	Xijan kuu xa n‑ka dita‑s toto ka'nu nuu yɨnduxi ndɨyɨ. Nukonde'a Jesús andɨu, n‑ja'an‑ia: —Taa‑da, n‑kuta'u‑da xa n‑teku‑n tnu'u‑da.
43011042	Na'a‑da xa ntdantu'u kɨu nini‑n tnu'u‑da, ko n‑ja'an‑da xaxe'e ñayiu xyuku ya'a, xa na jandixa koio mee‑i xa mee‑n n‑tunda'a ña'a mee‑da.
43011043	Na n‑ja'an‑ia tnu'u ya'a, te n‑kana xee‑ia: —Lázaro, ¡ta kee, ne'e ya'a!
43011044	Te n‑ndee se n‑xi'í xiti yau. Duku da'ma nda'a‑s, xe'e‑s, te da'u da'ma nuu‑s. N‑ja'an Jesús nuu ñayiu xyuku ijan: —Nandaxi koio nda'a‑s, xe'e‑s, xa kua'a‑s xa nakaka‑s.
43011045	Xijan kuu xa kue'e ñayiu Israel n‑ka jandixa Jesús. N‑ka kixee‑i xa juña'a‑i tnu'u kanu ini nuu María, te n‑ka xini‑i nax n‑kida Jesús, te n‑ka jandixa‑i‑ia.
43011046	Ko dava‑i jua'an nuu xyuku se fariseu, te n‑ka najani‑i ntdaa xa n‑kida Jesús.
43011047	Xijan kuu xa n‑ka nataka dutu ka taxnuni xi'in se fariseu, te n‑ka ja'an‑s: —¿Nax kada‑ro? Chi se ijan, kida‑s kue'e milagru.
43011048	Nux ma ja'an‑ro, te du'a kada ka‑s, te jandixa koio ntdaa ñayiu mee‑s, te kix koio soldado romano, xa kanu koio‑s veñu'u‑ro te datɨu‑s ñuu‑ro.
43011049	Ko ɨɨn‑s, se nani Caifás, se kuu dutu taxnuni ka kuia ijan, n‑ja'an: —Mee‑n, ñayo‑n ka kutnuni ini ni ɨɨn.
43011050	Ña ka kutnuni ini‑n xa va'a ka xa kuú ɨɨn seyɨɨ xaxe'e ñayiu Israel, dada xa kuú koio ntdaa ñayiu Israel.
43011051	Te tnu'u ya'a ña n‑xani ini mee Caifás. Xaxe'e xa kuu‑s dutu taxnuni ka kuia ijan, te n‑kida Ianyuux xa juña tnu'u‑s tnu'u mee‑ia nuu ñayiu, xa kuú Jesús xaxe'e ñayiu Israel.
43011052	Kuú‑ia xaxe'e ñayiu Israel, ko dɨuni kuú‑ia xaxe'e ntdaa ñayiu ta jandixa koio ka Ianyuux. Juini xtuu‑i nitu'u ñuñayiu, ko nadataka‑ia mee‑i, xa ku kuu‑i idini ñayiu.
43011053	Xijan kuu xa, nde kɨu ijan n‑ka xani ini dutu taxnuni, xi'in se fariseu, nanda kua'a‑s xa ka'ni‑s Jesús.
43011054	Xijan kuu xa ñatuka n‑xikonuu Jesús ñuu nani Jerusalén. Ijan jua'an‑ia ñuu nani Efraín, yatni yuku nuu ñayo ñayiu io. Ijan n‑ndoo‑ia xi'in se dakua'a‑ia.
43011055	Te vax kuyatni ɨɨn viko ñayiu Israel, ɨɨn viko nani Paxcua. Te kue'e ñayiu ntdaa ñuu jua'an Jerusalén. Antecas xa kixe'e viko, jua'an‑i nuu dutu xa ndada ii ña'a‑ia, xa kua'a‑i xa ndadaka'nu‑i viko Paxcua.
43011056	Ijan ka nanduku ñayiu Israel Jesús. Xyuku‑i xiti veñu'u ka xijan tnu'u tna'a‑i: —¿Naxa xani ini‑n? ¿Ma kixi Jesús viko a?
43011057	Te xá n‑ka ta'u tniu dutu taxnuni, xi'in se fariseu, xa nux najini ɨɨn ñayiu Jesús, te na juña tnu'u‑i nuu juxtixia nuu tuu‑ia, xa tnɨɨ koio‑s‑ia.
43012001	Iñu ka kɨu juini xa xee viko Paxcua, te n‑kixee Jesús ñuu nani Betania, ñuu se nani Lázaro. Te Lázaro kuu se n‑xi'í te n‑nadandoto Jesús mee‑s.
43012002	Te ijan n‑ka kidava'a‑i ndeyu xaxe'e Jesús. N‑dakee Tmarta ndeyu, te nukoo Lázaro xi'in se xtuu xi'in Jesús.
43012003	Te ijan María ne'e dava kilo xaxe'en vidi nani nardo. Nardo va'a xa kue'e ya'u. Ndute nardo jan n‑najini‑i xe'e Jesús. Idi dɨkɨ‑i n‑nadayichi‑i xe'e‑ia. Te nitu'u xiti ve'e jan n‑xe'en vidi.
43012004	Ko n‑kudeen Judas Iscariote, se kuu da'ya Simón, nuu María. Juini kuu‑s ɨɨn se dakua'a Jesús, ko se diko Jesús kuu‑s. N‑ja'an‑s:
43012005	—¿Nakuenda ña n‑diko‑ro ndute nardo jan xa uni cientu denario, xa juña'a nga‑ro tvini ñayiu ka kunda'u?
43012006	Du'a ña ja'an‑s xaxe'e xa juini‑s xa chindee‑s ñayiu kunda'u. Du'a ja'an‑s chi ñadu'u kuu‑s. Ne'e mee‑s tvini se dakua'a Jesús, te tnɨɨ‑s dava'a nga tvini juini‑s.
43012007	N‑ja'an Jesús nuu Judas: —Maxku kudeen ka‑n nuu‑i. Antecas xa kuú‑r, te xá n‑kida tu'a‑i yɨkɨ kuñu‑r, xa chinduxi va'a ña'a‑s.
43012008	Ñayiu ka kunda'u, xtuu‑i xi'in‑n ntdaa kɨu, ko mee‑r, ma kutuu ka‑r xi'in‑n.
43012009	N‑ka tekutnu'u kue'e ñayiu Israel xa tuu Jesús Betania, te ijan n‑ka xee‑i nuu tuu‑ia. N‑ka juini‑i xa jini‑i Jesús, ko dɨuni n‑ka juini‑i xa jini‑i Lázaro, se n‑nadandoto‑ia.
43012010	Te n‑ka kida ɨɨn nuu dutu taxnuni xa ka'ni koio‑s Lázaro tuku.
43012011	Chi xaxe'e Lázaro, te ka dandoo ñayiu xa xetniu ñayiu Israel, te ka jandixa‑i Jesús.
43012012	O'on ka kɨu juini xa xee viko Paxcua, te ka xee kue'e xa kue'e ñayiu Jerusalén. N‑ka tekutnu'u‑i xa ijan xee Jesús.
43012013	N‑ka xa'nde‑i nda'a ñuu kuii, te n‑ka kee‑i Jerusalén, xa jɨn tna'a‑i Jesús dava ichi. N‑ka kana‑i: —¡Na kuta'u‑ro Ianyuux! ¡Na kada‑ia xa kutuu va'a se vaxi! ¡Se n‑tunda'a Ianyuux xa taxnuni‑s! ¡Na ku kuu‑s se kunxa'nu ka nuu ñayiu Israel!
43012014	N‑ni'i Jesús ɨɨn burru, te n‑xe kaa‑ia‑tɨ. Te xá n‑kuu kue'e kuia, se n‑ka chidotnuni tnu'u Ianyuux, n‑ka kidava'a‑s xa du'a koo. N‑ka chidotnuni‑s:
43012015	Maxku yu'u koio ka‑n, ñayiu Jerusalén. Kunde'a koio‑n xa vaxi se kunxa'nu ka nuu‑n, yodo‑s ɨɨn burru.
43012016	Te hora ijan ni, ña ka kutnuni ini se dakua'a Jesús nax n‑kuu. Ko hora juan ndaa Jesús andɨu, n‑ka naja'an‑s xa du'a n‑ka kidava'a se n‑chidotnuni tnu'u Ianyuux, te du'a n‑ya'a.
43012017	Te n‑ka ja'an ndaa kue'e ñayiu ijan xaxe'e Jesús. N‑xo tuu‑i xi'in‑ia, hora n‑kana‑ia ndi Lázaro xa ndee‑s yau kava, te n‑nadandoto‑ia‑s nuu n‑yɨnduxi‑s.
43012018	N‑ka tekutnu'u kue'e xa kue'e ñayiu xa n‑kida Jesús milagru jan, te xaxe'e xijan n‑ka xe tna'a‑i‑ia ichi Jerusalén.
43012019	Te n‑ka ja'an se fariseu, nuu ɨɨn‑s nuu ɨnka‑s: —Xini‑n xa ni ɨɨn xa kida‑ro ñatu xiniñu'u. Ntdaa ñayiu ñuñayiu ka kunduu xi'in‑s.
43012020	Nuu ñayiu n‑ka xe'en Jerusalén, xa ndadaka'nu‑i viko Paxcua, ijan tna'a uni koon ñayiu griegu, ñayiu ña ka kuu ñayiu Israel.
43012021	N‑ka kuyatni‑s Slipe, se ñuu nani Betsaida distrito Galilea. Ɨɨn se dakua'a Jesús kuu‑s. N‑ka xijan‑s nuu‑s: —Dito, ka juini‑da xa jini‑da Jesús.
43012022	N‑nanitna'a Slipe xi'in Ndrixi, te n‑xia'an‑s xa n‑ka ja'an se griegu, te nduu‑s jua'an xi'in‑s xa juña'a‑s Jesús.
43012023	N‑ja'an Jesús: —Mee‑r kuu Se kuu ñani tna'a ñayiu. Xá n‑xee kɨu xa kadaka'nu ña'a Taa‑r mee‑r.
43012024	Xandaa kuu xa ja'an‑r. Ná kuu ɨɨn tata trɨu kuu‑r. Nux ña xate seyɨɨ tata trɨu nuu ñu'u, ma kane ni ɨɨn xa kaxi xa ko'o‑ro. Ko nux jungoio trɨu nuu ñu'u, te koo kue'e xa kaxi xa ko'o‑ro. Du'a koo xa kuú mee‑r, te kutuu va'a koio mee‑n.
43012025	Ɨɨn seyɨɨ, nux tuu‑s xa ni'i‑s ntdaa xa juini‑s, te dakuita‑s ntdaa xa n‑xani ini‑s xa n‑ni'i‑s. Ko ɨɨn seyɨɨ, nux daxio‑s xa io ñuñayiu xa kunduu‑s xi'in Ianyuux, te ni'i‑s xa kutuu va'a‑s xi'in Ianyuux andɨu kuia ma jɨn ndɨ'ɨ.
43012026	Ɨɨn seyɨɨ, nux ɨɨn se xinokuechi nuu mee‑r kuu‑s, te io xa kunduu‑s xi'in‑r. Nuu kutuu mee‑r, ijan kutuu se xinokuechi nuu‑r tuku. Nux xinokuechi ɨɨn ñayiu nuu‑r, te kadaka'nu Taa‑r mee‑i tuku.
43012027	ʼYo loko kue'e tnau ini‑r vitna. ¿Nax ja'an‑r? ¿Kajan‑r nuu Taa‑r xa dakaku ña'a‑ia, xa maxku ya'a‑r kue'e vida u? Du'a ma kajan‑r, chi vaa‑r xa kada‑r ná io ná jua'an tniu n‑taxi‑ia.
43012028	Dada n‑ja'an‑ia nuu Ianyuux: —Taa‑da, kada‑n xa kutnuni ini ntdaa ñayiu xa mee‑n kuu Ia kunxa'nu ka. Hora ijan ni n‑ja'an ɨɨn tnu'u nde andɨu: —Xá n‑kida‑r xa kutnuni ini koio ñayiu xa Ia kunxa'nu ka kuu‑r, te kada‑r ɨnka vuelta.
43012029	Te xyuku kue'e ñayiu ijan. N‑ka teku‑i tnu'u nde andɨu, te dava‑i n‑ka ja'an xa kana dau. Ko dava‑i n‑ka ja'an xa ɨɨn ángel, ia xinokuechi nuu Ianyuux, n‑ja'an nuu Jesús.
43012030	N‑ja'an Jesús nuu ñayiu xyuku ijan: —Ñadu xaxe'e mee‑r n‑ja'an tnu'u jan nde andɨu. N‑ja'an Ianyuux xaxe'e mee‑n.
43012031	Vitna ndadandaa‑r kuechi ñuñayiu. Vitna kine'e‑r kui'na ñuñayiu, xa ma taxnuni ka‑i nuu ñayiu.
43012032	Na katakaa ña'a koio‑s mee‑r, te kada‑r xa jandixa ña'a ntdaa ñayiu mee‑r.
43012033	Te xi'in tnu'u ya'a n‑ja'an‑ia janda kuu xa kuú‑ia.
43012034	N‑ka ja'an ñayiu: —Xá n‑ka teku‑r xa kuia ma jɨn ndɨ'ɨ taxnuni Cristu, Ia tunda'a Ianyuux. ¿Nanda kuu xa ja'an‑n xa katakaa koio ñayiu Se kuu ñani tna'a ñayiu? ¿Jundu kuu se ijan, Se kuu ñani tna'a ñayiu?
43012035	N‑ja'an Jesús: —Ná kuu luz va'a ka koko kuu mee‑r. Xaku nga kɨu kutuu‑r xi'in‑n. Nɨni tuu‑r ñuñayiu, io xa kunduu koio‑n xi'in‑r, xa ma ku kuu koio mee‑n ná kuu ɨɨn seyɨɨ xikonuu nuu nee, ɨɨn se ña xini ndexu jɨ'ɨn‑s.
43012036	Nɨni tuu‑r xi'in‑n, io xa jandixa ña'a koio‑n, xa nduu koio mee‑n da'ya‑r. N‑ja'an Jesús tnu'u ya'a, te jua'an‑ia. Ñayo ka‑s nani'i ña'a.
43012037	Juini kida‑ia kue'e milagru xnde'a ñayiu Israel, ko dani ña ka jandixa‑i‑ia.
43012038	Du'a n‑xetna'a nax n‑kidava'a Isaías. Se xian tnu'u tnu'u Ianyuux nuu ñayiu kuu Isaías. Xá n‑kuu kue'e kuia n‑kidava'a‑s: Xto'o‑da, ña n‑ka jandixa ñayiu tnu'u n‑xian tnu'u‑da nuu‑i. N‑dande'a‑n xa taxnuni‑n nuu‑i, ko dani ña n‑ka jandixa ña'a‑i.
43012039	Xijan kuu xa ña n‑ka kua'a‑i xa jandixa‑i. N‑kidava'a Isaías ɨnka vuelta:
43012040	N‑kida‑ia xa kuaa‑i. N‑kida‑ia xa kuxee ini‑i. N‑kida‑ia xa nduchi nuu‑i ña kua'a‑i xa kunde'a‑i. N‑kida‑ia xa ña kutnuni anu‑i. N‑kida‑ia xa ña kua'a‑i xa natu ini‑i kuechi, xa ndadava'a‑ia‑i.
43012041	Du'a n‑ja'an Isaías, chi n‑xini‑s nax koo hora kixi Cristu, Ia tunda'a Ianyuux. N‑kutnuni ini‑s xa taxnuni‑ia, te n‑ja'an ndaa‑s xaxe'e‑ia.
43012042	Ko kue'e ñayiu, joon, n‑ka jandixa‑i Jesús. Nde dava se taxnuni nuu ñayiu Israel n‑ka jandixa‑ia. Ko xaxe'e se fariseu, te ña n‑ka ja'an kanda‑s xa jandixa‑s‑ia, chi ña n‑ka juini‑s xa kine'e ña'a koio se fariseu veñu'u ñayiu Israel.
43012043	Chi se taxnuni nuu ñayiu, n‑ka tna ini ka‑s xa koo koio ñayiu xañu'u nuu mee‑s, dada xa ja'an Ianyuux xa ka kida‑s xava'a.
43012044	Hora ijan ni xee n‑ja'an Jesús: —Ɨɨn ñayiu, nux jandixa ña'a‑i mee‑r, ña jandixa‑i meni mee‑r, chi jandixa‑i Ia n‑tunda'a ña'a mee‑r tuku.
43012045	Te ɨɨn ñayiu, nux nde'a ña'a‑i mee‑r, du'a nde'a‑i Ia n‑tunda'a ña'a mee‑r.
43012046	Ná kuu luz va'a ka koko kuu mee‑r. Vaa‑r ñuñayiu, xa ntdaa ñayiu ka jandixa ña'a mee‑r, ma kutuu koio ka‑i nuu nee.
43012047	Ɨɨn ñayiu, nux teku‑i tnu'u mee‑r, ko ña chinuu‑i nax ja'an‑r, te ña ndadandaa‑r‑yɨ. Chi ñatu vaa‑r xa ndadandaa‑r ñayiu, vaa‑r xa dakaku‑r ñayiu, xa maxku kuú koio‑i xi'in kuechi‑i.
43012048	Ñayiu ña ka jandixa ña'a mee‑r, ñayiu ña ka chinuu tnu'u‑r, ma kaku koio‑i. Kɨu ndadandaa Ianyuux ntdaa xa io, daa, xi'in tnu'u n‑ja'an mee‑r, ndadandaa‑ia ñayiu jan.
43012049	Chi ñatu ja'an‑r tnu'u mee‑r. N‑tunda'a ña'a Taa‑r, te n‑ta'u tniu mee‑ia nax ja'an‑r te na tnu'u ja'an‑r.
43012050	Na'a‑r xa nux jandixa ɨɨn ñayiu tnu'u ta'u tniu Taa‑r, te kutuu va'a‑i xi'in‑ia kuia ma jɨn ndɨ'ɨ. Xijan kuu xa ja'an‑r tnu'u Taa‑r. Tnu'u n‑ja'an mee‑ia nuu mee‑r, tnu'u ijan, ja'an mee‑r nuu mee‑n.
43013001	Ɨɨn kɨu nga xa xee viko Paxcua. Na'a Jesús xa xá n‑xee kɨu xa kee‑ia ñuñayiu, xa ndaa‑ia nuu tuu Taa‑ia. Nɨni n‑xo tuu‑ia ñuñayiu, n‑xemani‑ia ñayiu ka jandixa ña'a. Te kɨu nga ijan n‑dande'a‑ia ñayiu jan xa yo xemani‑ia‑i.
43013002	-
43013004	Te xá n‑kidatniu kui'na anu Judas Iscariote, da'ya yɨɨ Simón, xa diko‑s Jesús nuu se ka'ni koio‑ia. Na'a Jesús xa n‑kixi‑ia nde nuu tuu Taa‑ia, te na'a‑ia xa nu'u‑ia nuu tuu Taa‑ia. Na'a‑ia xa n‑kida Taa‑ia xa taxnuni‑ia nuu ntdaa xa io. Nukoo Jesús xi'in se dakua'a‑ia xa kaxdini‑ia xi'in‑s. N‑ndojuiin Jesús nuu n‑xaxdini‑ia, te n‑dita‑ia da'ma ni'na‑ia. N‑tnɨɨ‑ia ɨɨ toalla, te n‑duku ni'na‑ia dujun ka'a‑ia.
43013005	N‑dachitu‑ia ɨɨn caxuela ndute, te n‑kixe'e‑ia xa najini‑ia xe'e se dakua'a‑ia. Xi'in toalla n‑xo duku ni'na dujun ka'a‑ia, n‑nadayichi‑ia xe'e‑s.
43013006	Na n‑xee‑ia nuu Simón Spedru xa najini‑ia xe'e‑s, te n‑ja'an Spedru: —Xto'o‑ro, ¿xe'e mee‑da najini‑n a?
43013007	N‑ja'an Jesús: —Ta kutnuni ka ini‑n nax kida‑r vitna, ko nunuu ka kutnuni ini‑n.
43013008	N‑ja'an Spedru: —¡Nuncas ma najini mee‑n xe'e mee‑da! N‑ja'an Jesús: —Nux ma najini‑r xe'e‑n, te ma kunduu ka‑n xi'in‑r.
43013009	Te n‑xia'an Simón Spedru nuu Jesús: —Xto'o‑ro, nux du'a koo, te maxku najini‑n diko ni xe'e‑da. Najini‑n nda'a‑da, dɨkɨ‑da tuku.
43013010	N‑ja'an Jesús nuu‑s: —Xá n‑dakuchi ña'a Taa‑r Ianyuux mee‑n. Xijan kuu xa meni xe'e‑n najini mee‑r vitna. Xá n‑kida Ianyuux xa n‑ndundoo‑n, ña tuu nax io ka‑n. Mee‑n, xá n‑ka ndundoo‑n, ko ñatu ntdaa‑n ndaxio ndoo.
43013011	Chi na'a Jesús jundu diko ña'a mee‑ia. Xijan kuu xa n‑ja'an‑ia xa ñatu ntdaa‑s ndaxio ndoo.
43013012	Na n‑ya'a xa n‑najini‑ia xe'e‑s ntdaa‑s, te n‑nukondixi‑ia da'ma‑ia, te n‑nukoo‑ia ɨnka vuelta, n‑ja'an‑ia: —¿Ka kutnuni ini‑n nax n‑kida ña'a‑r a?
43013013	Danani ña'a‑n Maestru, te ka ja'an‑n xa Xto'o‑n kuu ña'a, te xandaa ka ja'an‑n, chi ndaa kuu‑r.
43013014	Nux kuu‑r Xto'o‑n te Maestru te najini mee‑r xe'e mee‑n, te io xa najini tna'a koio mee‑n xe'e‑n.
43013015	Kuu mee‑r ichi ka ne'e ka tnɨɨ koio‑n jɨ'ɨn. Ná n‑kida ña'a mee‑r, da io xa kada tna'a koio mee‑n.
43013016	Xandaa kuu xa ja'an‑r. Kunxa'nu ka se kuu xto'o ve'e, dada se xinokuechi nuu‑s. Kunxa'nu ka se ta'u tniu, dada se tunda'a‑s.
43013017	Nux kutnuni ini‑n xa'a te kada‑n xa'a, te kuvete koio‑n.
43013018	ʼÑa ja'an‑r xaxe'e ntdaa‑n. Xini va'a‑r jundu n‑kaxí‑r. Ɨɨn tna'a mee‑n, kada xa jɨn tna'a xa ja'an tnu'u Ianyuux, yodotnuni xá n‑kuu kue'e kuia: “Se xax ka'nu xi'in‑r xini u'u ña'a.”
43013019	Vitna, antecas xa ya'a, te ja'an‑r xa du'a koo. Te dada, hora ya'a, te jandixa koio‑n xa kuu‑r jundu kuu‑r.
43013020	Xandaa kuu xa ja'an‑r. Ɨɨn ñayiu, nux kueka va'a‑i se tunda'a‑r, du'a kueka va'a ña'a‑i mee‑r tuku. Te nux kueka va'a ña'a‑i mee‑r, te kueka va'a‑i Ia n‑tunda'a ña'a mee‑r vaxi.
43013021	Na n‑ja'an Jesús tnu'u ya'a, te yo n‑tnau ini‑ia. N‑ja'an kaxi‑ia: —Xandaa kuu xa ja'an‑r. Ɨɨn tna'a mee‑n diko ña'a mee‑r nuu se ka'ni ña'a koio.
43013022	N‑ka nukonde'a tna'a se dakua'a‑ia. Ñayo‑s n‑ka kutnuni ini nuu ndeda ɨɨn‑s n‑ja'an‑ia.
43013023	Nuu n‑ka xaxdini‑s, ijan, yatni Jesús, nukoo ɨɨ se dakua'a‑ia. Yo n‑xemani Jesús se ijan.
43013024	N‑kida Simón Spedru ɨɨn seña nda'a‑s nuu se ijan, xa kajan tnu'u‑s‑ia nuu jundu kuu se diko‑ia.
43013025	N‑nundee se ijan Jesús, te n‑ja'an ni'ni‑s do'o‑ia: —Xto'o‑ro, ¿jundu kuu‑s?
43013026	N‑ja'an ni'ni Jesús do'o se ijan: —Dandoyo‑r ita'u tila nuu ndeyu, te juña'a‑r‑sɨ. Mee‑s kuu‑s. N‑dandoyo‑ia ita'u tila, te n‑xia'an‑ia nuu Judas Iscariote, da'ya yɨɨ Simón.
43013027	N‑tnɨɨ Judas tila jan, te dada n‑kɨu kui'na anu‑s. N‑ja'an Jesús: —Xa kada‑n, yachi kada‑n.
43013028	Te ñayo se xtuu ijan n‑ka kutnuni ini nakuenda n‑ja'an Jesús tnu'u ya'a nuu Judas.
43013029	Dava‑s n‑ka xani ini xa du'a n‑ja'an‑ia xaxe'e xa n‑yɨnda'a Judas tvini‑s ntdaa‑s. N‑ka xani ini‑s xa juini‑ia xa jueen‑s xa kax koio‑s viko Paxcua, a xa juña'a‑s tvini nuu ñayiu ka kunda'u.
43013030	N‑tnɨɨ Judas tila, te yachi n‑kee‑s jua'an‑s. Te xá n‑kuaa hora ijan.
43013031	Na n‑kee Judas jua'an‑s, te n‑ja'an Jesús: —Vitna koo xa kunxa'nu ka Se kuu ñani tna'a ñayiu, te xaxe'e mee‑s, koo xa kunxa'nu ka Ianyuux.
43013032	Nux dande'a mee‑s ñayiu xa kunxa'nu ka Ianyuux, dada dande'a Ianyuux ñayiu xa kunxa'nu ka mee‑s. Te ña kue'e ka ndoñu'u xa xee xa du'a koo.
43013033	Da'ya kuechi‑r, xaku nga hora kutuu‑r xi'in‑n. Nanduku ña'a koio‑n, ko mayo ka‑n nani'i ña'a. Nani n‑ja'an‑r nuu se ka taxnuni nuu ñayiu Israel, dani ja'an‑r nuu mee‑n vitna: “Nuu jɨ'ɨn mee‑r, mayo‑n kua'a xa kandijun ña'a koio‑n.”
43013034	Vitna taa‑r ɨɨn tnu'u ta'u tniu xee: “Io xa juemani tna'a koio‑n.” Nani xemani ña'a mee‑r, dani juini‑r xa juemani tna'a koio‑n.
43013035	Nux juemani tna'a koio‑n, te jini koio ntdaa ñayiu xa se dakua'a mee‑r ka kuu mee‑n.
43013036	N‑xijan tnu'u Simón Spedru: —Xto'o‑ro, ¿ndexu jɨ'ɨn‑n? N‑xia'an Jesús: —Nuu jɨ'ɨn‑r, ma kua'a‑n xa kandijun ña'a‑n jɨ'ɨn vitna, ko ɨnka kɨu, joon, kandijun ña'a‑n xee.
43013037	N‑ja'an Spedru: —Xto'o‑ro, ¿nakuenda xa ña kua'a‑da xa kandijun ña'a‑da jɨ'ɨn vitna? Io tu'a‑da xa kuú‑da xaxe'e‑n.
43013038	N‑ja'an Jesús: —¿Xandaa kuu xa io tu'a‑n xa kuú‑n xaxe'e‑r a? Xandaa kuu xa ja'an‑r. Antecas xa kana li'i xakuaa vitna, te ja'an mee‑n uni vuelta xa ña xini ña'a‑n mee‑r.
43014001	ʼMaxku tnau ini koio ka‑n. Io xa jandixa na'i koio ka‑n Ianyuux. Te io xa jandixa ña'a koio ka‑n mee‑r tuku.
43014002	Nuu tuu Taa‑r, io kue'e ve'e vili xndaa. Nu'u‑r nuu tuu Taa‑r, xa kada tu'a‑r ve'e koio mee‑n nuu kutuu va'a koio‑n. Chi nux ma du'a koo, te ma kachitnuña'a‑r n‑kuu.
43014003	Nu'u‑r, xa kada tu'a‑r ve'e koio mee‑n, te ndii‑r, xa kandeka ña'a‑r jɨ'ɨn, xa kutuu va'a koio mee‑n nuu kutuu mee‑r.
43014004	Ka xini‑n nde jɨ'ɨn‑r, te ka xini‑n ichi.
43014005	N‑ja'an Tomás: —Xto'o‑ro, ñayo‑da xini nde jɨ'ɨn‑n. ¿Nanda kua'a‑da jini koio‑da ichi?
43014006	N‑ja'an Jesús: —Mee‑r kuu ichi. Te kuu‑r xandaa. Te kida mee‑r xa kutuu va'a koio ñayiu xi'in Ianyuux. Ni ɨɨn ñayiu ma kua'a xa jɨ'ɨn‑i nuu tuu Taa‑r, nux ña kunduu‑i xi'in mee‑r.
43014007	Nux ndaa n‑ka xini ña'a‑n mee‑r n‑kuu, te dɨuni jini koio‑n Taa‑r n‑kuu. Vitna ka xini‑n mee‑ia, chi n‑ka xini ña'a‑n mee‑r.
43014008	N‑ja'an Slipe: —Dande'a ña'a‑n Taa‑ro Ianyuux idini vuelta, te xijan ni ña ndoñu'u ka‑da.
43014009	N‑ja'an Jesús: —Slipe, xá n‑kuu uni kuia xtuu‑ro. ¿Te ta jini ña'a ka‑n a? Ɨɨn ñayiu, nux xini ña'a‑i mee‑r, dani xini‑i Taa‑r tuku. ¿Nax kuu xa xijan‑n xa dande'a ña'a‑r Taa‑r?
43014010	¿Ña ka jandixa‑n xa kunduu mee‑r xi'in Taa‑r te kunduu Taa‑r xi'in mee‑r a? Tnu'u ja'an‑r nuu‑n, ñatu kuu tnu'u mee‑r. Kunduu Taa‑r xi'in‑r, te kida mee‑ia tniu‑ia.
43014011	Io xa jandixa koio‑n xa kunduu mee‑r xi'in Taa‑r te kunduu Taa‑r xi'in mee‑r. Io xa jandixa‑n xaxe'e tnu'u‑r, a juini ña kua'a‑n xa jandixa‑n xaxe'e tnu'u‑r, ko io xa jandixa‑n xaxe'e tniu kida‑r.
43014012	Xandaa kuu xa ja'an‑r. Nux jandixa ña'a ɨɨn ñayiu mee‑r, te mee‑i tuku kada‑i tniu ná kida mee‑r. Te kue'e ka kada koio mee‑i dada xa kida mee‑r, chi xaxe'e xa nu'u mee‑r nuu tuu Taa‑r.
43014013	Nux jandixa ña'a‑n mee‑r, kajan‑n dava'a nga xa kajan‑n, te kada‑r, xa jini koio‑n xa Taa‑r kuu Ia kunxa'nu ka.
43014014	Dava'a nga xa kajan‑n xaxe'e xa jandixa ña'a‑n mee‑r, te kada‑r.
43014015	ʼNux ka xemani ña'a‑n mee‑r, io xa kada‑n ná ja'an tnu'u ta'u tniu n‑taxi‑r.
43014016	Kajan‑r nuu Taa‑r xa tunda'a‑ia Espíritu Ii, xa kunduu Espíritu Ii xi'in‑n, ná n‑kunduu mee‑r xi'in‑n. Ia chindee ña'a mee‑n kuu‑ia, te kida‑ia xa kundee ini koio ka‑n, xa jandixa ña'a na'i ka‑n mee‑r. Kunduu‑ia xi'in‑n kuia ma jɨn ndɨ'ɨ.
43014017	Dakua'a ña'a‑ia mee‑n xa kuu xandaa. Ñayiu ña jandixa ña'a mee‑r, ña kua'a‑i xa kueka‑i Espíritu Ii, chi ña xini‑i‑ia, te ña kutnuni ini‑i nax kida‑ia. Ko mee‑n, jini koio‑n‑ia, chi ndoo‑ia xi'in‑n, te kunduu‑ia xi'in‑n.
43014018	Ma dandoo ña'a‑r, chi ndii‑r.
43014019	Xaku nga hora, te dada, ma jini ña'a ka ñayiu ñuñayiu mee‑r, ko mee‑n, jini ña'a koio‑n. Xaxe'e xa ndito mee‑r, te kundito koio mee‑n tuku.
43014020	Kɨu ijan, kutnuni ini koio‑n xa kunduu mee‑r xi'in Taa‑r, te kunduu mee‑n xi'in mee‑r, te kunduu mee‑r xi'in mee‑n.
43014021	Nux jandixa ɨɨn ñayiu tnu'u ta'u tniu mee‑r, te kida‑i xa ja'an tnu'u jan, du'a dande'a‑i ñayiu xa xemani ña'a‑i mee‑r. Te ñayiu xemani ña'a‑i mee‑r, te juemani Taa‑r mee‑i, te juemani mee‑r mee‑i, te dande'a‑r mee‑r nuu mee‑i.
43014022	N‑ja'an se nani Judas. Ko ña dɨu Judas Iscariote, chi ɨnka‑s. N‑ja'an‑s: —Xto'o‑ro, ¿nakuenda xa dande'a ña'a‑n mee‑n nuu mee‑da, ko ma dande'a‑n mee‑n nuu ñayiu ñuñayiu?
43014023	N‑ja'an Jesús: —Nux xemani ña'a ɨɨn ñayiu mee‑r, kada‑i nax ja'an tnu'u mee‑r. Te juemani Taa‑r ñayiu jan. Te kixi Taa‑r xi'in mee‑r, nduu‑r, xa kunduu koio‑r xi'in‑i.
43014024	Ñayiu ña xemani ña'a mee‑r, ñayo‑i chinuu tnu'u mee‑r. Te tnu'u ka teku mee‑n, ña kuu tnu'u mee‑r. Tnu'u Taa‑r, Ia n‑tunda'a ña'a mee‑r vaxi, kuu tnu'u ka teku‑n.
43014025	ʼXá n‑ja'an‑r tnu'u ya'a nɨni tuu‑r xi'in‑n.
43014026	Xaxe'e mee‑r, tunda'a Taa‑r Ia chindee ña'a mee‑n, Ia kuu Espíritu Ii. Dakua'a ña'a‑ia mee‑n ntdaa xa ndoñu'u‑n. Kada‑ia xa naja'an koio‑n ntdaa xa n‑ja'an‑r nuu‑n.
43014027	ʼKida‑r xa kutuu va'a koio‑n, kida‑r xa ma kɨ ini koio ka‑n. Ka ja'an ñayiu ñuñayiu: “Juan nu'u xandaa xavatu”, ko ña kua'a‑i xa kada‑i xa du'a koo. Ko mee‑r, joon, kua'a‑r, te du'a kada‑r. Maxku tnau ini koio ka‑n, maxku yu'u koio ka‑n.
43014028	Xá n‑ka teku‑n xa ja'an‑r nuu‑n, xá n‑ka teku‑n xa nu'u‑r te ndii‑r. Nux va'a n‑ka xemani ña'a‑n n‑kuu, yo kue'e kuvete koio‑n, xaxe'e xa nu'u‑r nuu tuu Taa‑r, chi kunxa'nu ka Taa‑r dada mee‑r.
43014029	Vitna xá n‑ja'an‑r xa'a, antecas xa koo, xa na xee xa du'a koo, te jandixa ña'a na'i koio ka‑n.
43014030	Ma ja'an kue'e ka‑r xi'in‑n vitna, chi vaxi kui'na, te taxnuni mee‑i nuu ñuñayiu ya'a. Juini ñatu taxnuni‑i nuu mee‑r, ko du'a koo.
43014031	Du'a koo, xa kutnuni ini koio ñayiu ñuñayiu, xa xemani‑r Taa‑r te kida‑r tniu n‑taxi‑ia. Ndojuiin koio vitna. Na jɨ'ɨn‑ro.
43015001	ʼNá kuu yutnu xa ndaa xa yutnu kuu‑tnu kuu mee‑r. Yutnu xavidi nani uva. Ná kuu se ñunuu yutnu uva kuu Taa‑r.
43015002	Ná kuu da'nda‑tnu kuu ñayiu ka jandixa ña'a mee‑r. Ntdaa da'nda‑tnu xa ña ka juun xavidi, te ka'nde‑ia‑tnu. Ntdaa da'nda‑tnu xa ka juun xavidi, te dandanduu‑ia‑tnu, xa nandundoo‑tnu, xa najuun ka xavidi.
43015003	Mee‑n ka kuu da'nda yutnu xa n‑dandanduu‑ia‑tnu, chi n‑ndundoo‑n xaxe'e xa n‑ka jandixa‑n tnu'u mee‑r.
43015004	Io xa kunduu koio ka‑n xi'in mee‑r, te kunduu mee‑r xi'in mee‑n. Chi meni mee da'nda yutnu, ña kua'a xa juun xavidi. Io xa ku netna'a da'nda‑tnu xi'in ndu'u‑tnu. Du'a ka kuu mee‑n tuku. Meni mee‑n, ña kua'a‑n xa kada koio‑n ni ɨɨn xava'a. Io xa kunduu koio ka‑n, ɨɨn ɨɨn mee‑n, xi'in mee‑r.
43015005	ʼMee‑r kuu yutnu. Mee‑n ka kuu da'nda yutnu. Ɨɨn ñayiu, nux kunduu‑i xi'in mee‑r, te kunduu mee‑r xi'in mee‑i, te juun‑i kue'e xavidi. Ko nux ma kunduu‑n xi'in mee‑r, ma kua'a‑n xa kada‑n ni ɨɨn.
43015006	Ɨɨn ñayiu, nux ma kunduu‑i xi'in mee‑r, te kine'e Taa‑r mee‑i. Ná kuu da'nda yutnu ñatu xiniñu'u kuu‑i. Yichi da'nda‑tnu jan, te naje'en ñayiu, te dakee‑i‑tnu nuu ñu'u koko, te kayu‑tnu.
43015007	ʼNux kunduu koio ka‑n xi'in mee‑r te chinuu koio ka‑n tnu'u mee‑r, te kajan koio‑n dava'a nga xa ka juini‑n, te du'a koo.
43015008	Du'a koo, xa kutnuni ini koio ñayiu xa Taa‑r kuu Ia kunxa'nu ka. Du'a juun koio mee‑n kue'e xavidi, te ndaa xa nduu koio‑n se dakua'a mee‑r.
43015009	Ná xemani ña'a Taa‑r mee‑r, da xemani ña'a mee‑r mee‑n. Kunduu na'i koio ka‑n xi'in‑r, xa juemani ña'a na'i‑r.
43015010	Nux kada koio‑n xa ja'an tnu'u ta'u tniu‑r, du'a kunduu na'i koio ka‑n xi'in mee‑r, te juemani ña'a na'i‑r. Koo ná kuu xa n‑kida mee‑r ntdaa ná io ná jua'an tnu'u n‑ta'u tniu Taa‑r, te kunduu‑r xi'in mee‑ia, te xemani ña'a‑ia mee‑r.
43015011	ʼTnu'u ya'a n‑ja'an‑r nuu‑n, xa nani kuvete mee‑r, dani kuvete koio mee‑n, te kuvete koio‑n xa kuvete koio ka‑n.
43015012	Ta'u tniu ña'a‑r xa juemani tna'a‑n, ɨɨn‑n xi'in ɨnka‑n, ná xemani ña'a mee‑r mee‑n.
43015013	Ña tuu na ɨɨn xa ka'nu ka, dada xa juña'a ɨɨn ñayiu mee‑i, xa ma kuú koio ñayiu mani xi'in‑i.
43015014	Ñayiu mani xi'in mee‑r ka kuu mee‑n, nux ka kida‑n xa ta'u tniu ña'a‑r.
43015015	Ñatuka danani ña'a‑r se xinokuechi nuu‑r, chi se xinokuechi nuu ɨɨn se kuu xto'o ve'e, ña ka kutnuni ini‑s nax kida xto'o‑s. Xá n‑danani ña'a‑r se mani xi'in‑r, chi ntdaa xa n‑ja'an Taa‑r nuu mee‑r, du'a n‑ja'an mee‑r nuu mee‑n.
43015016	Ñatu n‑ka kaxí ña'a mee‑n mee‑r, ko n‑kaxí ña'a mee‑r mee‑n. N‑kaxí ña'a‑r, xa jɨ'ɨn koio‑n, xa kada koio‑n tniu mee‑r. Ná kuu yutnu ka juun xavidi va'a, ku kuu koio mee‑n, te nuncas ma jɨn ndɨ'ɨ xavidi jan. Xaxe'e xa ka jandixa ña'a‑n mee‑r, kajan koio‑n nuu Taa‑r dava'a nga xa ka ndoñu'u‑n, te taxi‑ia.
43015017	Tnu'u ya'a kuu xa ta'u tniu ña'a‑r: Juemani tna'a koio‑n, ɨɨn‑n xi'in ɨnka‑n.
43015018	ʼNux ka xini u'u ña'a ñayiu ñuñayiu mee‑n, naja'an koio‑n xa ki'na nuu mee‑r n‑ka xini u'u ña'a‑i.
43015019	Nux ɨɨn nuu n‑ka kuu mee‑n xi'in ñayiu ñuñayiu n‑kuu, te juemani ña'a koio ñayiu ñuñayiu. Ko n‑kaxí ña'a‑r mee‑n me'ñu ñayiu ñuñayiu, te ñatuka ka kuu ɨɨn nuu mee‑n xi'in ñayiu ñuñayiu. Xijan kuu xa ka xini u'u ña'a ñayiu ñuñayiu mee‑n.
43015020	Naja'an koio‑n tnu'u n‑ja'an‑r nuu‑n, xa kunxa'nu ka se kuu xto'o ve'e dada se xinokuechi nuu‑s. Xijan kuu xa nux n‑ka xini u'u ña'a ñayiu mee‑r, dani jini u'u ña'a koio‑i mee‑n. Nux n‑ka chinuu‑i tnu'u mee‑r, dani chinuu koio‑i tnu'u mee‑n.
43015021	Ntdaa xa'a kada ña'a koio‑i mee‑n, xaxe'e xa ka jandixa ña'a‑n mee‑r. Du'a ka kida‑i, chi ña ka xini‑i Ia n‑tunda'a ña'a mee‑r vaxi.
43015022	ʼNux ña n‑kixi‑r te ña n‑ja'an‑r nuu ñayiu jan n‑kuu, te ma tekuechi‑i anu mee‑i. Ko xa n‑kixee‑r, te vitna ña kua'a ka‑i xa danda'u ka‑i mee‑i.
43015023	Ɨɨn ñayiu, nux xini u'u ña'a‑i mee‑r, te dani xini u'u‑i Taa‑r tuku.
43015024	Nux ña n‑kida‑r milagru ñayo ɨnka ñayiu nuncas ña n‑kida n‑kuu, ma tekuechi‑i anu mee‑i. Ko vitna, xa n‑ka xini ña'a‑i mee‑r, te dani xa n‑ka xini‑i Taa‑r tuku. Xá n‑ka xini u'u ña'a‑i mee‑r, te dani xa n‑ka xini u'u‑i Taa‑r tuku.
43015025	Du'a ya'a, xa jɨn tna'a tnu'u Ianyuux, n‑ka chidotnuni seyɨɨ xá n‑kuu kue'e kuia: “Meni xava'a n‑kida‑r, ko mee‑i, n‑ka xini u'u ña'a‑i.”
43015026	ʼNa kixi Espíritu Ianyuux, ja'an ndaa‑ia xaxe'e mee‑r. Ia chindee ña'a mee‑n kuu‑ia. Na nu'u‑r nuu tuu Taa‑r, tunda'a‑r‑ia kixi‑ia. Nde nuu tuu Taa‑r kixi‑ia, te ja'an‑ia xa kuu xandaa.
43015027	Te mee‑n tuku, ja'an ndaa koio‑n xaxe'e‑r, chi nde xa ki'na nuu xa n‑ka kunduu‑n xi'in‑r.
43016001	ʼXa'a n‑ja'an‑r xa maxku kada koio‑n kuechi, n‑ja'an‑r xa kunduu na'i koio ka‑n xi'in mee‑r.
43016002	Kine'e ña'a koio‑s mee‑n veñu'u ñayiu Israel. Vaxi hora xa ka'ni ña'a koio‑s mee‑n, te kani ini‑s xa du'a kuu xa xia'an‑s ɨɨn xa doko‑s nuu Ianyuux.
43016003	Xa'a kada koio‑s, chi ñayo‑s ka xini Taa‑r, ni ñayo‑s ka xini ña'a mee‑r.
43016004	Xa'a xá n‑ja'an‑r, xa hora du'a kada ña'a koio‑s mee‑n, te naja'an koio‑n xa du'a n‑ja'an‑r nuu‑n. ʼXa'a ña n‑ja'an‑r ki'na nuu, chi dani n‑xo tuu‑r xi'in‑n.
43016005	Vitna nu'u‑r nuu tuu Ia n‑tunda'a ña'a mee‑r vaxi. Te ñayo‑n ka xijan tnu'u ña'a ndexu jɨ'ɨn‑r.
43016006	Diko ni yo ka tnau ini‑n, xaxe'e tnu'u n‑ja'an‑r.
43016007	Xandaa kuu xa ja'an‑r. Xaxe'e mee‑n nu'u‑r. Chi nux ma nu'u‑r, te ma kixi Espíritu Ianyuux, Ia chindee ña'a mee‑n. Nux nu'u‑r, te tunda'a‑r‑ia, xa kunduu mee‑ia xi'in mee‑n.
43016008	Na kixi Espíritu Ianyuux, ndadandaa‑ia ñayiu ñuñayiu. Kada‑ia xa kutnuni ini koio ñayiu ñuñayiu xa n‑ka kida‑i kuechi. Kada‑ia xa kutnuni ini koio ñayiu ñuñayiu xa n‑kida mee‑r xava'a. Kada‑ia xa kutnuni ini koio ñayiu ñuñayiu xa ndadandaa Ianyuux kuechi‑i.
43016009	Kada Espíritu Ianyuux xa kutnuni ini koio‑i xa ka kida‑i kuechi xa ña ka jandixa ña'a‑i mee‑r.
43016010	Kada Espíritu Ianyuux xa kutnuni ini koio‑i xa n‑kida mee‑r xava'a, chi nu'u‑r nuu tuu Taa‑r, te mayo‑n jini ña'a ka mee‑r.
43016011	Kada Espíritu Ianyuux xa kutnuni ini koio‑i xa ndadandaa Ianyuux ntdaa xa io, chi xá n‑ndadandaa‑ia kui'na. Taxnuni kui'na ñuñayiu ya'a, ko xá n‑ndadandaa Ianyuux kui'na.
43016012	ʼKue'e ka io xa ja'an‑r, ko mayo‑n kua'a xa kundee ini ka‑n tnu'u‑r vitna.
43016013	Ko na kixi Espíritu Ianyuux, te kada mee‑ia xa kutnuni ini koio‑n. Xandaa ja'an‑ia, te kada‑ia xa kutnuni ini koio mee‑n ntdaa xandaa. Ma ja'an‑ia tnu'u mee‑ia. Nani teku‑ia, dani ja'an‑ia. Kachitnuña'a‑ia nax koo.
43016014	Ndadaka'nu ña'a Espíritu Ianyuux mee‑r. Tnɨɨ‑ia tnu'u mee‑r, te ja'an‑ia tnu'u mee‑r nuu mee‑n.
43016015	Ntdaa xa kuu kuenda Taa‑r kuu kuenda mee‑r. Xijan kuu xa n‑ja'an‑r xa tnɨɨ Espíritu Ianyuux tnu'u mee‑r, xa ja'an‑ia tnu'u jan nuu mee‑n.
43016016	ʼXaku nga hora, te ma jini ña'a koio ka‑n, te dada xaku ni kɨu, te jini ña'a koio‑n ɨnka vuelta. Chi nu'u‑r nuu Taa‑r.
43016017	Dava se dakua'a‑ia, n‑ka xijan tnu'u nuu tna'a‑s: —¿Nax juini kachi tnu'u ja'an‑ia? Ja'an‑ia xa xaku nga hora, te ma jini ka‑ro‑ia, te dada xaku ni kɨu, te jini‑ro‑ia ɨnka vuelta. Ja'an‑ia xa du'a kuu, xaxe'e xa nu'u‑ia nuu tuu Taa‑ia.
43016018	¿Nax juini kachi xaku ni kɨu? Ña kutnuni ini‑ro tnu'u‑ia.
43016019	N‑kutnuni ini Jesús xa ka juini‑s xa kajan tnu'u‑s‑ia. N‑ja'an‑ia: —¿Ka xijan tnu'u nuu tna'a‑n nax juini kachi xa n‑ja'an‑r xa xaku nga hora, te ma jini ña'a koio ka‑n, te dada, xaku ni kɨu, te jini ña'a koio‑n ɨnka vuelta u?
43016020	Xandaa kuu xa ja'an‑r. Ku nda'i koio mee‑n, te yo ku tnau ini koio‑n, ko kudɨ ini koio ñayiu ñuñayiu. Yo ku tnau ini koio‑n, ko dada nduvete koio‑n.
43016021	Kuu ná kuu hora xajan ɨɨn ñadɨ'ɨ da'ya‑ña. Na xee hora, te kɨ ini‑ña xa xaxia'an kue'e da'ya‑ña. Ko na n‑ya'a xa n‑kaku da'ya‑ña, hora ijan ni, ñatuka naja'an‑ña xa n‑tna u'u‑ña, chi kuvete‑ña xa n‑kaku va'a ɨɨn seyɨɨ ñuñayiu.
43016022	Du'a ka kuu mee‑n. Vitna ka tnau ini‑n, ko jini ña'a‑r ɨnka vuelta, te kada‑r xa kuvete koio‑n xa kuvete koio ka‑n. Kɨu ijan, ni ɨɨn ñayiu ma kua'a xa kada‑i xa tnau ini koio ka‑n.
43016023	ʼKɨu ijan, ma kajan tnu'u ña'a koio‑n ni ɨɨn. Xandaa kuu xa ja'an‑r. Dava'a nga xa kajan koio‑n nuu Taa‑r, te taxi‑ia, xaxe'e mee‑r.
43016024	Nde vitna, ñatu ni ɨɨn xa n‑ka xijan‑n nuu Taa‑r xaxe'e mee‑r. Kajan koio‑n, te tnɨɨ koio‑n, xa kuvete koio‑n xa kuvete koio ka‑n.
43016025	ʼNde vitna, n‑ja'an‑r meni tnu'u xa dakua'a ña'a‑r. Xee hora, te ma ja'an ka‑r tnu'u xa dakua'a ña'a‑r. Hora ijan, kaxi kakune'e‑r Taa‑r nuu‑n.
43016026	Kɨu ijan, kajan koio‑n nuu Taa‑r, xaxe'e mee‑r. Ma ndoñu'u ka xa kajan mee‑r nuu Taa‑r xaxe'e‑n.
43016027	Ma ndoñu'u ka, chi xemani ña'a Taa‑r mee‑n. Xaxe'e xa ka xemani ña'a mee‑n mee‑r, te ka jandixa‑n xa vaa‑r nde nuu tuu Ianyuux, te du'a xemani ña'a Taa‑r mee‑n.
43016028	N‑kee‑r nuu tuu Taa‑r, te n‑kixee‑r ñuñayiu. Vitna kee‑r ñuñayiu, xa nu'u‑r nde nuu tuu Taa‑r.
43016029	N‑ka ja'an se dakua'a‑ia: —Vitna kaxi ja'an‑n, ñatuka ja'an‑n meni tnu'u xa dakua'a ña'a‑n.
43016030	Vitna ka xini‑da xa xini mee‑n ntdantu'u. Ka xini‑da xa na'a‑n ntdaa xa kajan tnu'u ña'a koio ñayiu. Xijan kuu xa ka jandixa‑da xa n‑tunda'a ña'a Ianyuux mee‑n.
43016031	N‑ja'an Jesús: —¿Vitna ka jandixa‑n a?
43016032	Chinuu koio xa vaxi hora, te vitna xá n‑xee, xa nuu dɨɨn nu'u koio‑n ve'e‑n, ɨɨn ɨɨn‑n. Dandoo ña'a koio‑n. Ko ma kutuu medini‑r, chi kunduu Taa‑r xi'in‑r.
43016033	Tnu'u ya'a xá n‑ja'an‑r, xa kutuu va'a koio mee‑n. Ñuñayiu ya'a, kue'e vida ya'a koio‑n. Ko maxku yu'u koio‑n, te maxku kuita koio‑n. Ndaku ka mee‑r dada ntdaa xa io ñuñayiu.
43017001	Tnu'u ya'a n‑ja'an Jesús, te n‑nukonde'a‑ia andɨu, te n‑xijan ta'u‑ia: —Taa‑da, vitna xee hora xa kue'e vida ya'a‑da. Ndadaka'nu ña'a mee‑n mee‑da, xa ndadaka'nu ña'a mee‑da mee‑n.
43017002	Xá n‑kida‑n xa taxnuni‑da nuu ntdaa ñayiu, xa kada‑da xa kutuu va'a koio ntdaa ñayiu n‑taa‑n. Kada‑da xa kutuu va'a koio mee‑i, xi'in mee‑n kuia ma jɨn ndɨ'ɨ.
43017003	Xa kutuu va'a koio‑i, kuu xa jini ña'a koio‑i mee‑n, te jini ña'a koio‑i mee‑da. Mee‑n kuu idini Ianyuux ndaa, te mee‑da kuu Jesucristu n‑tunda'a ña'a‑n.
43017004	ʼN‑ndadaka'nu ña'a‑da mee‑n ñuñayiu, xá n‑daxinokava‑da tniu n‑taa‑n xa kada‑da.
43017005	Taa‑da, vitna ndadaka'nu ña'a‑n mee‑da. Kada‑n xa kutuu‑da xi'in mee‑n, te kunxa'nu‑da xi'in mee‑n ɨnka vuelta, ná n‑kuu‑ro nde xa ki'na nuu, hora ta kua'a ka ntdaa xa io ñuñayiu.
43017006	ʼXá n‑kida‑da xa jini ña'a koio se n‑taa‑n. Me'ñu ñayiu ñuñayiu n‑kaxí‑n‑sɨ, te kuenda mee‑n ka kuu‑s. N‑taa‑n‑sɨ, te n‑ka jandixa‑s tnu'u‑n.
43017007	Vitna ka kutnuni ini‑s xa ntdaa xa taa‑n kuu kuenda mee‑n.
43017008	Tnu'u n‑taxi mee‑n, n‑ja'an mee‑da nuu mee‑s. N‑ka xeka va'a‑s tnu'u‑n, te ka kutnuni ini‑s xa vaa‑da nde nuu tuu mee‑n, ka jandixa‑s xa n‑tunda'a ña'a mee‑n mee‑da.
43017009	ʼXijan‑da xaxe'e se n‑taa‑n. Ñatu xijan‑da xaxe'e ñayiu ñuñayiu. Xijan‑da xaxe'e se n‑taa‑n, chi kuenda mee‑n ka kuu‑s.
43017010	Ntdantu'u xa kuu kuenda mee‑da kuu kuenda mee‑n, te ntdantu'u xa kuu kuenda mee‑n kuu kuenda mee‑da. Xa ka jandixa ña'a mee‑s mee‑da, kuu xa n‑ndadaka'nu ña'a mee‑n mee‑da.
43017011	ʼMee‑da, ma kutuu ka‑da ñuñayiu, ko mee‑s, kutuu na'i koio ka‑s ñuñayiu, te naxee mee‑da nuu tuu mee‑n. Taa‑da, Ia Ii kuu mee‑n. Se n‑taa‑n ka kuu mee‑s. Xi'in xa taxnuni‑n, junuu va'a‑n‑sɨ. Junuu‑n‑sɨ, xa kunduu koio‑s, ɨɨn‑s xi'in ɨnka‑s, ná kunduu mee‑n xi'in mee‑da te mee‑da xi'in mee‑n.
43017012	Nɨni tuu‑da xi'in‑s ñuñayiu, ñunuu mee‑da mee‑s, xi'in xa taxnuni n‑taa‑n. Ni ɨɨn‑s ña n‑dakuita‑da. Ɨɨn‑s, joon, da'ya andea kuu‑s, se kida xa juini kui'na kuu‑s. Du'a jɨn tna'a tnu'u mee‑n n‑ka chidotnuni seyɨɨ xá n‑kuu kue'e kuia.
43017013	ʼVitna naxee‑da nuu tuu mee‑n. Tnu'u ya'a ja'an‑da, nɨni tuu‑da ñuñayiu, xa na kuvete koio se n‑taa‑n, ná kuvete mee‑da.
43017014	N‑xia'an‑da tnu'u mee‑n nuu se n‑taa‑n, te n‑ka xini u'u ñayiu ñuñayiu se ijan, xaxe'e xa ñatuka ka kuu‑s ná ka kuu ñayiu ñuñayiu. Mee‑da, ña kuu‑da ná ka kuu ñayiu ñuñayiu, te se n‑taa‑n, ñatuka ka kuu mee‑s ná ka kuu ñayiu ñuñayiu.
43017015	Ñatu xijan‑da xa kine'e‑n‑sɨ ñuñayiu. Xijan‑da xa junuu va'a‑n‑sɨ, xa maxku danda'u ña'a kui'na mee‑s.
43017016	Nani kuu mee‑da, xa ñatu kuu‑da ná ka kuu ñayiu ñuñayiu, dani ñatu ka kuu mee‑s ná ka kuu ñayiu ñuñayiu.
43017017	ʼTnu'u mee‑n, tnu'u ndaa kuu. Xi'in xandaa, kada‑n xa se n‑taa‑n ku kuu dɨɨn koio‑s, xa kada koio‑s xa juini mee‑n.
43017018	Ná n‑tunda'a ña'a mee‑n mee‑da ñuñayiu, da n‑tunda'a mee‑da mee‑s, jɨ'ɨn‑s nitu'u ñuñayiu.
43017019	Vitna xaxe'e mee‑s, kida‑da xa kuu dɨɨn mee‑da, xa daxinokava‑da ntdaa xa juini mee‑n. Te du'a kada‑da xa ku kuu dɨɨn koio mee‑s, xa daxinokava koio mee‑s ntdaa xa juini mee‑n.
43017020	ʼXijan‑da xaxe'e mee‑s, te dɨuni xijan‑da xaxe'e ñayiu jandixa ña'a koio mee‑da, hora na teku koio‑i tnu'u ja'an koio mee‑s.
43017021	Xijan‑da xa kunduu koio‑i ɨɨn‑i xi'in ɨnka‑i. Taa‑da, kunduu mee‑n xi'in mee‑da, te mee‑da xi'in mee‑n, te xijan‑da xa du'a na kunduu koio ñayiu jandixa ña'a mee‑da, ɨɨn‑i xi'in ɨnka‑i. Xijan‑da xa kunduu koio ñayiu jan xi'in mee‑ro, xa na jandixa koio ñayiu ñuñayiu xa mee‑n n‑tunda'a ña'a mee‑da.
43017022	Nani n‑kida mee‑n xa taxnuni mee‑da, dani xá n‑kida mee‑da xa taxnuni koio mee‑i, xa kunduu koio‑i ɨɨn‑i xi'in ɨnka‑i, ná kunduu mee‑n xi'in mee‑da te mee‑da xi'in mee‑n.
43017023	Mee‑da xi'in mee‑i, te mee‑n xi'in mee‑da, xa idini xa kuu‑ro. Du'a jini koio ñayiu ñuñayiu xa n‑tunda'a ña'a mee‑n mee‑da, te nani xemani ña'a‑n mee‑da, dani xemani‑n ñayiu ka jandixa ña'a mee‑da.
43017024	ʼTaa‑da, juini‑da xa ñayiu n‑taa‑n, kutuu koio‑i xi'in‑da nuu kutuu‑da. Juini‑da xa kunde'a koio‑i xa taxnuni‑da. Chi nde na ta kua'a ka ñuñayiu, xemani ña'a‑n mee‑da. Xaxe'e xa xemani ña'a‑n, n‑kida‑n xa taxnuni‑da.
43017025	Taa‑da, Ia kida meni xava'a kuu‑n. Juini ña n‑ka xini ña'a ñayiu ñuñayiu mee‑n, ko xini ña'a mee‑da mee‑n, te se n‑taa‑n, n‑ka kutnuni ini‑s xa n‑tunda'a ña'a mee‑n mee‑da.
43017026	Xá n‑kida‑da xa ka xini ña'a‑s mee‑n, te kada na'i ka‑da xa va'a ka jini ña'a koio‑s. Du'a kida‑da, xa juemani‑n mee‑s, ná xemani ña'a‑n mee‑da, te du'a kunduu na'i ka mee‑da xi'in mee‑s.
43018001	Na n‑ja'an Jesús tnu'u ya'a, te n‑kee‑ia xi'in se dakua'a‑ia. N‑ka ya'a‑ia xi'in‑s de'va nani Cedrón. Ijan n‑ka kɨu‑ia xi'in‑s ɨɨn jardín.
43018002	Judas, se diko Jesús, xini mee‑s jardín jan, chi kue'e vuelta n‑xo nataka Jesús xi'in se dakua'a‑ia ijan.
43018003	Xijan kuu xa ijan n‑xee Judas. Ndeka‑s soldado romano, xi'in policía n‑ka tunda'a se fariseu xi'in dutu ka taxnuni. Xne'e‑s candil xi'in iti kava, xne'e‑s machiti‑s xi'in vara.
43018004	Xá na'a Jesús ntdaa xa ya'a‑ia. N‑kee‑ia nuu tuu‑ia, xa nanitna'a‑ia xi'in se ijan. N‑xijan tnu'u‑ia‑s: —¿Jundu ka nanduku‑n?
43018005	N‑ka ja'an‑s: —Jesús, se ñuu Nazaret. N‑ja'an‑ia: —Mee‑r kuu‑s. Te Judas, se diko Jesús, ijan tna'a‑s nuu soldado.
43018006	Na n‑ja'an Jesús: “Mee‑r kuu‑s”, te se ijan, n‑ka xika yata‑s te n‑ka ndua‑s nuu ñu'u.
43018007	Te n‑xijan tnu'u Jesús ɨnka vuelta: —¿Jundu ka nanduku‑n? N‑ka ja'an‑s: —Jesús, se ñuu Nazaret.
43018008	N‑ja'an‑ia: —Xá n‑ja'an‑r xa mee‑r kuu‑s. Nux mee‑r ka nanduku ña'a‑n, juejoon koio xa na jɨ'ɨn se ya'a, se ka kunduu xi'in‑r.
43018009	Tnu'u ya'a n‑ja'an Jesús xa jɨn tna'a tnu'u n‑ja'an‑ia nuu Taa‑ia: “Ni ɨɨn se n‑taa‑n ña n‑dakuita‑da.”
43018010	Te Simón Spedru ne'e ɨɨn machiti. N‑tava‑s machiti‑s, te n‑xa'nde‑s do'o kua'a se xinokuechi nuu dutu taxnuni ka. Te se xinokuechi jan nani Malco.
43018011	Te n‑ja'an Jesús nuu Spedru: —Dandee machiti‑n nuu cubierta‑i. Io xa kue'e vida ya'a‑r. Kuu ná kuu xa n‑taxi Taa‑r ɨɨn taxa xa ñu'u ndute ua, te io xa ko'o‑r ntdaa.
43018012	Xijan kuu xa soldado romano, xi'in se taxnuni nuu‑s, xi'in policía n‑ka tunda'a se taxnuni nuu ñayiu Israel, ntdaa mee‑s, n‑ka tnɨɨ presu‑s Jesús, te n‑ka duku‑s‑ia.
43018013	Te xndeka‑s‑ia jua'an ki'na nuu nuu Anás. Anás kuu tadido Caifás. Kuia ijan n‑kuu‑s dutu taxnuni ka nuu ntdaa dutu ñayiu Israel.
43018014	Te Caifás kuu se n‑ja'an nuu se Israel, xa va'a ka xa kuú ɨɨn seyɨɨ xaxe'e ñayiu Israel, dada xa kuú ntdaa ñayiu Israel.
43018015	Te Simón Spedru xi'in ɨnka se dakua'a Jesús, n‑xe kuitandijun‑s‑ia. Xini tna'a dutu taxnuni ka xi'in se kunduu xi'in Spedru. N‑kɨu se ijan xi'in Jesús nuke'e dutu taxnuni ka.
43018016	Ko dani nujuiin Spedru yata ve'e. Xijan kuu xa se ijan, ɨnka se dakua'a Jesús, se xini tna'a dutu taxnuni ka, n‑kɨu‑s ve'e, te n‑ja'an‑s xi'in dichi ndee ye'e, te ndeka‑s Spedru juan kɨu nde nuke'e.
43018017	Dichi ndee ye'e, n‑xijan tnu'u nuu Spedru: —¿Ña dɨu ndixi kuu ɨɨn té dakua'a té ya'a u? N‑ja'an Spedru: —Ña'a, ña kuu‑r‑sɨ.
43018018	Nuke'e xnii se ka kidatniu du'a nuu dutu taxnuni ka, xi'in policía. N‑ka tɨu‑s ñu'u, xaxe'e xa da vixi. Ka ndvidi‑s yunu'u, te ijan nujuiin Spedru xi'in‑s, xa ndvidi‑s tuku.
43018019	Te n‑kixe'e dutu taxnuni ka xa kajan tnu'u‑s Jesús: —¿Ndeda se kuu se ka kunduu xi'in‑n? ¿Nax dakua'a‑n‑sɨ?
43018020	N‑ja'an Jesús: —Kaxi n‑ja'an‑r nuu ntdaa ñayiu. Kɨu xi'in kɨu, n‑dakua'a‑r ñayiu, veñu'u Jerusalén, xi'in veñu'u kuechi ɨnka ñuu, nuu ka nataka koio ñayiu Israel. Ni ɨɨn tnu'u nuncas ña n‑ja'an na'i‑r.
43018021	¿Nakuenda xijan tnu'u ña'a‑n mee‑r? Kajan tnu'u nuu ñayiu n‑ka tekutnu'u‑r. Mee‑i va'a xna'a nax n‑ja'an‑r.
43018022	Na n‑ja'an Jesús tnu'u ya'a, te ɨɨn se nujuiin ijan, se kuu policía, n‑katu‑s nuu‑ia. N‑ja'an‑s: —¿Du'a ja'an‑n nuu dutu taxnuni ka u?
43018023	N‑ja'an Jesús: —Nux ña n‑ja'an‑r xandaa, te ja'an mee‑n ndeda ɨɨn tnu'u n‑ja'an‑r ña kuu xandaa. Te nux ja'an‑r xandaa, te, ¿nakuenda janña'a‑n?
43018024	Xijan kuu xa n‑tunda'a Anás Jesús jua'an‑ia nuu Caifás. Duku‑ia jua'an. Te Caifás kuu dutu taxnuni ka.
43018025	Te nujuiin Spedru yunu'u, xa ndvidi‑s. Te n‑ka ja'an se n‑nataka ijan: —¿Ñadu ndaa xa ndo'o kuu ɨɨn se dakua'a ña'a se ijan u? N‑ja'an Spedru: —Ña'a. Ña xini‑r‑sɨ.
43018026	Ijan nujuiin ɨɨn se xinokuechi nuu dutu taxnuni ka. Tna'a‑s kutna'a xi'in se n‑xa'nde Spedru do'o‑s. N‑ja'an‑s: —¿Ñadu ndo'o n‑xini ña'a‑r xi'in se ijan jardín jan?
43018027	Ɨnka vuelta n‑ja'an Spedru xa ña xini‑s Jesús. Te hora ijan ni, n‑kana li'i.
43018028	Te n‑ka kee ntdaa se ijan ve'e Caifás, xndeka‑s Jesús jua'an nde palaciu gobernador romano. Ijan n‑ka xee‑s xi'in Jesús datne ne'e. Ko ña n‑ka kɨu mee‑s ijan, chi n‑ka juini‑s xa kune'e ii koio‑s kɨu ijan, xa kax koio‑s ndeyu viko Paxcua.
43018029	Xijan kuu xa n‑kee Pilato palaciu, xa nanitna'a‑s xi'in se ijan. N‑ja'an‑s: —¿Nax n‑kida se ya'a? ¿Nax tekuechi‑n‑sɨ?
43018030	Te n‑ka ja'an‑s: —Nux ña n‑kida‑s kuechi n‑kuu, te ma kandeka koio‑r‑sɨ kixi.
43018031	N‑ja'an Pilato: —Kandeka‑s jua'an. Tnu'u ta'u tniu mee‑n ndadandaa kuechi‑s. N‑ka ja'an se Israel: —Ja'an tnu'u ta'u tniu romano xa ma kua'a xa ka'ni koio‑da ɨɨn ñayiu.
43018032	Te du'a n‑xetna'a tnu'u n‑ja'an Jesús na n‑ja'an‑ia xa katakaa koio‑s‑ia.
43018033	N‑ndɨu Pilato palaciu. Ijan n‑kana‑s xa na kɨu Jesús, te n‑xijan tnu'u‑s‑ia: —¿Ndo'o kuu se kunxa'nu ka nuu ñayiu Israel a?
43018034	N‑ja'an Jesús: —¿Ja'an‑n xa xani ini mee‑n, a ɨnka‑s n‑ka ja'an nuu‑n nax kida‑r a?
43018035	N‑ja'an Pilato: —¿Mee‑r kuu ɨɨn se Israel a? Se ñuu mee‑n, se Israel, xi'in dutu ka taxnuni nuu ñayiu Israel, xndeka ña'a‑s vaxi nuu mee‑r. ¿Nax n‑kida‑n?
43018036	N‑ja'an Jesús: —Se kunxa'nu ka kuu‑r, ko ñatu kuu‑r ná ka kuu se kunxa'nu ka ñuñayiu ya'a. Nux n‑kuu‑r se kunxa'nu ka ná ka kuu se kunxa'nu ka ñuñayiu ya'a n‑kuu, te dada'an ña'a koio se ka xinokuechi nuu‑r, xa maxku kandeka ña'a koio se Israel kixi. Se kunxa'nu ka ñayiu kuu‑r, ko ya'a ña'a.
43018037	N‑ja'an Pilato: —¿Xijan kuu xa kuu‑n ɨɨn se kunxa'nu ka u? N‑ja'an Jesús: —Se kunxa'nu ka kuu‑r, ná n‑ja'an‑n. Xandaa kuu xa ja'an‑n. Xijan, kuu xa n‑kaku‑r, xijan, kuu xa vaa‑r ñuñayiu. Vaa‑r xa ja'an ndaa‑r xaxe'e xa kuu xandaa. Ntdaa ñayiu ka juini xa kutnuni ini xa kuu xandaa, ka teku‑i tnu'u‑r.
43018038	N‑ja'an Pilato: —¿Nax kuu xa kuu xandaa? Na n‑ja'an Pilato tnu'u ya'a, te n‑kee‑s ɨnka vuelta, xa ja'an‑s nuu se Israel. N‑ja'an‑s: —Ña ni'i‑r kuechi‑s xa kida‑s ni ɨɨn xa u'u.
43018039	Ka xetniu‑n ɨɨn xa xetniu‑n, xa dayaa‑r ɨɨn se yɨndi'u vekaa nuu‑n, viko Paxcua. ¿Ka juini‑n xa dayaa‑r nuu‑n se kunxa'nu ka ñayiu Israel a?
43018040	Ntdaa se ijan n‑ka kana xee‑s ɨnka vuelta: —¡Maxku dayaa‑n se ya'a! ¡Dayaa Barrabás! Te Barrabás kuu ɨɨn se kuu ñadu'u.
43019001	Xijan kuu xa n‑ta'u tniu Pilato xa chirrión ñɨɨ jani koio soldado Jesús.
43019002	N‑ka kidava'a soldado ɨɨn corona tnuyɨkɨ, te n‑ka dakeé‑s dɨkɨ‑ia. N‑ka dandukutu‑s‑ia da'ma tndee.
43019003	N‑ka kuyatni‑s nuu‑ia te n‑ka ja'an‑s: —¡Viva!, se kunxa'nu ka nuu ñayiu Israel. Te n‑ka jani‑s nuu‑ia.
43019004	N‑kee Pilato ɨnka vuelta. N‑ja'an‑s: —¡Kunde'a koio! N‑kine'e‑r se ya'a, xa kutnuni ini koio‑n xa ñatu ni'i‑r ni ɨɨn kuechi mee‑s.
43019005	N‑kee Jesús. Ñu'u corona tnuyɨkɨ dɨkɨ‑ia, te ni'no‑ia da'ma tndee. N‑ja'an Pilato nuu se Israel: —¡Kunde'a koio‑sɨ! Naa‑s ya'a.
43019006	Na n‑ka xini dutu ka taxnuni xi'in policía‑s Jesús, n‑ka kana xee‑s: —¡Katakaa‑s! ¡Katakaa‑s! N‑ja'an Pilato: —Mee‑n kandeka koio‑s jua'an, te katakaa koio mee‑n‑sɨ. Chi mee‑r, ña ni'i‑r ni ɨɨn kuechi‑s.
43019007	N‑ka ja'an se Israel: —Ka jandixa mee‑da tnu'u n‑chidotnuni Moisés. Ja'an tnu'u jan xa io xa kuú se ya'a, chi ja'an‑s xa kuu‑s Da'ya Yɨɨ Ianyuux.
43019008	Na n‑teku Pilato tnu'u ya'a, te n‑yu'u ka‑s.
43019009	N‑ndɨu‑s palaciu ɨnka vuelta, te n‑xijan tnu'u‑s nuu Jesús: —¿Ndexu vaa‑n? Ko ni ɨɨn tnu'u ña n‑ja'an Jesús.
43019010	N‑ja'an Pilato: —¿Ma ja'an‑n nuu‑r a? ¿Ña kutnuni ini‑n xa kua'a‑r xa ta'u tniu‑r xa dayaa ña'a‑s a? ¿Te kua'a‑r xa ta'u tniu‑r xa katakaa ña'a‑s a?
43019011	N‑ja'an Jesús: —Nux ña n‑kida Ianyuux xa taxnuni‑n n‑kuu, te ma kua'a‑n xa kada ña'a‑n ni ɨɨn. Xijan kuu xa se ndeka ña'a mee‑r vaxi nuu‑n, ka'nu ka kuechi n‑kida mee‑s dada mee‑n.
43019012	Nde hora ijan n‑juini Pilato xa dayaa‑s Jesús, ko n‑ka kana xee se Israel: —Nux dayaa‑n se ya'a, du'a ñatu jandixa‑n César, se kuu emperador ñayiu romano. Ja'an se ya'a xa se kunxa'nu ka kuu‑s, te du'a xini u'u tna'a‑s xi'in César.
43019013	Na n‑teku Pilato tnu'u ya'a, n‑ta'u tniu‑s xa kandeka koio soldado Jesús jɨ'ɨn. Te nukoo Pilato nuu kidandaa‑s kuechi ñayiu. Ñayiu ka ja'an tnu'u griegu danani ijan Empedrado, te ñayiu ka ja'an tnu'u hebreu danani ijan Gabata.
43019014	Te kɨu ijan kuu kɨu xndaxio tu'a ñayiu, xa kax koio‑i ndeyu viko Paxcua. Kaa x‑uu kuu. N‑ja'an Pilato nuu se Israel: —¡Kunde'a koio! Naa se kunxa'nu ka nuu‑n ya'a.
43019015	N‑ka kana xee se ijan: —¡Na kuú‑s! ¡Na kuú‑s! ¡Katakaa‑s! N‑ja'an Pilato: —¿Ka juini‑n xa katakaa‑r se kunxa'nu ka nuu‑n a? N‑ka ja'an dutu ka taxnuni: —Mee‑s, ña kuu‑s se kunxa'nu ka. ¡César kuu idini se kunxa'nu ka nuu‑da!
43019016	Xijan kuu xa n‑xia'an Pilato Jesús nuu dutu ka taxnuni nuu ñayiu Israel, xa katakaa koio soldado romano Jesús.
43019017	Ndido mee‑ia curuxi‑ia, jua'an‑ia nuu nani Yɨkɨ Dɨkɨ Ndɨyɨ. Ñayiu ka ja'an tnu'u hebreu danani ijan Gólgota.
43019018	Ijan n‑ka xatakaa‑s‑ia nuu curuxi. N‑ka xatakaa‑s uu ka seyɨɨ xi'in‑ia tuku. Ɨɨn‑s n‑takaa curuxi lado kua'a‑ia, te ɨnka‑s n‑takaa curuxi lado datni‑ia. Me'ñu uu se ijan n‑ka xatakaa‑s Jesús.
43019019	N‑ta'u tniu Pilato xa kadava'a ɨɨn seyɨɨ letreru xa tenee‑s dɨkɨ curuxi. Ja'an letreru jan: “Jesús, se ñuu Nazaret, se kunxa'nu ka nuu ñayiu Israel.”
43019020	Xijan kuu xa n‑ka ka'u kue'e ñayiu Israel letra jan, chi yatni yuñuu Jerusalén kuu nuu n‑ka xatakaa‑s Jesús. Tnu'u hebreu, xi'in tnu'u latín, xi'in tnu'u griegu, n‑kidava'a‑s letreru jan.
43019021	Xijan kuu xa dutu ka taxnuni nuu ñayiu Israel, n‑ka ja'an‑s nuu Pilato: —¡Maxku kadava'a‑n: “Se kunxa'nu ka nuu ñayiu Israel”! Kadava'a‑n: “Se ya'a n‑ja'an xa kuu‑s se kunxa'nu ka nuu ñayiu Israel.”
43019022	N‑ja'an Pilato: —Xá n‑chidotnuni‑s tnu'u n‑ja'an‑r, te du'a kendoo.
43019023	Na n‑ka xatakaa soldado Jesús, n‑ka tnɨɨ‑s da'ma‑ia, te n‑ka dakexio nuu tna'a‑s. Koon soldado, te koon nuu yuku da'ma‑ia. Da'ma dijun‑ia du. Ko da'ma jan n‑xio nɨɨ, ñatu n‑xo ndɨku.
43019024	N‑ka ja'an soldado ɨɨn‑s nuu ɨnka‑s: —Maxku ndata‑ro da'ma dijun de. Na tava‑ro suerte, nuu ndeda‑ro na ni'i da'ma de. Te du'a n‑xetna'a tnu'u Ianyuux n‑ka chidotnuni seyɨɨ xá n‑kuu kue'e kuia. Ja'an tnu'u Ianyuux: “N‑ka dakexio nuu tna'a‑s da'ma‑r, te n‑ka tava‑s suerte xaxe'e da'ma‑r.” Te du'a n‑ka kida soldado romano, hora n‑ka xatakaa‑s Jesús.
43019025	Te yatni xe'e curuxi Jesús, n‑xo nujuiin dɨ'ɨ‑ia xi'in ku'u‑ña. María, ñadɨ'ɨ Cleofas, xi'in María Magdalena tuku.
43019026	Na n‑xini Jesús xa ijan nujuiin dɨ'ɨ‑ɨa xi'in se dakua'a‑ia, se xemani‑ia, n‑ja'an‑ia nuu dɨ'ɨ‑ia: —Ñadɨ'ɨ, kada‑n kuenda xa da'ya yɨɨ‑n kuu‑s.
43019027	Dada n‑ja'an‑ia nuu se dakua'a‑ia: —Kada kuenda xa dɨ'ɨ‑n kuu mee‑ña. Te kɨu ijan ni, se ijan, se dakua'a‑ia, n‑xeka‑s‑ña ve'e‑s.
43019028	Te na n‑ya'a ntdaa xa'a, te na'a Jesús xa xá n‑daxinokava‑ia tniu n‑xia'an Ianyuux. Xa na jɨn tna'a tnu'u Ianyuux n‑ka chidotnuni seyɨɨ xá n‑kuu kue'e kuia, n‑ja'an Jesús: —Yichi‑r ndute.
43019029	Ijan nukoo ɨɨn tndo'o chitu ndute vinagri. N‑ka dandoyo soldado ɨɨn da'ma vita xi'in vinagri. N‑dukundee‑s da'ma jan dɨkɨ ɨɨn vara yutnu nani hisopo, te n‑ka tenee‑s da'ma jan yu'u‑ia.
43019030	Na n‑tɨ'u Jesús vinagri jan, n‑ja'an‑ia: —¡Xá n‑daxinokava‑r tniu‑r! N‑nune dɨkɨ‑ia, te n‑xi'í‑ia.
43019031	Kɨu ijan kuu kɨu ka kida tu'a ñayiu Israel, xa kax koio‑i ndeyu viko Paxcua. Kɨu kaxi‑i ndeyu jan, kuu kɨu ndetatu ñayiu Israel. Yo ka'nu kɨu kuu. Se Israel, ñayo‑s n‑ka juini xa kuitakaa ka ndɨyɨ nuu curuxi kɨu ijan. Xijan kuu xa n‑ka xijan‑s nuu Pilato, xa ka'nu koio soldado yɨkɨ dichi Jesús, xi'in yɨkɨ dichi uu ka se n‑ka xatakaa‑s, xa nune'e koio‑s ndɨyɨ, te kane'e‑s‑yɨ jɨ'ɨn.
43019032	Xijan kuu xa n‑ka xee soldado nuu xtuu curuxi. N‑ka xa'nu‑s yɨkɨ dichi se n‑ka xatakaa‑s ki'na nuu hora n‑ka xatakaa‑s Jesús. Dada n‑ka xa'nu‑s yɨkɨ dichi ɨnka se n‑ka xatakaa‑s.
43019033	Ko na n‑ka xee‑s nuu n‑takaa Jesús, n‑ka xini‑s xa xá n‑xi'í‑ia, te ñayo‑s n‑ka xa'nu yɨkɨ dichi‑ia.
43019034	Ko ɨɨn soldado, n‑tuu‑s yutnu io punda deen yɨkɨ na'a Jesús, te n‑xatu nɨñɨ‑ia xi'in ndute.
43019035	Se n‑xini xa'a, ja'an ndaa‑s xa du'a n‑kuu. Xandaa ja'an‑s, te na'a‑s xa ja'an‑s xandaa. Ja'an‑s xa jandixa koio mee‑n tuku.
43019036	Te n‑ya'a xa'a, xa n‑xetna'a tnu'u Ianyuux n‑ka chidotnuni seyɨɨ xá n‑kuu kue'e kuia. N‑ka chidotnuni‑s: “Ni ɨɨn yɨkɨ‑ia ma ka'nu koio‑s.”
43019037	Dɨuni n‑ka chidotnuni‑s: “Kunde'a koio ñayiu se n‑ka datnukue'e‑i.”
43019038	Te io ɨɨn seyɨɨ nani José. Se ñuu nani Arimatea kuu‑s. Jandixa‑s Jesús, ko yo na'i jandixa‑s‑ia, chi yu'u‑s nuu se Israel. N‑xijan‑s nuu Pilato, xa juejoon‑s xa kane'e‑s yɨkɨ kuñu ndi Jesús, xa jɨn chinduxi‑s‑ia. N‑xejoon Pilato, te n‑xe'en José, te n‑nune'e‑s yɨkɨ kuñu ndi Jesús nuu curuxi.
43019039	N‑xe'en Nicodemo tuku. Nicodemo kuu se n‑xitoni'ni Jesús ɨɨn xakuaa. Ne'e‑s uu diko o'on kilo yuku ua, yuku nani mirra xi'in yuku nani áloe.
43019040	Xndeka‑s yɨkɨ kuñu ndi Jesús, n‑ka duku ni'na‑s‑ia da'ma xi'in yuku ua. Du'a kida ñayiu Israel, hora chinduxi‑i ndɨyɨ.
43019041	Yatni nuu n‑ka xatakaa soldado Jesús, io ɨɨn jardín. Ijan n‑xio ɨɨn yau kava xee, nuu ta kɨnduxi ka ni ɨɨn ndɨyɨ.
43019042	Kɨu ijan kuu kɨu ka kida tu'a ñayiu Israel, xa kax koio‑i ndeyu viko Paxcua, te katuu yau kava jan yatni nuu n‑ka xatakaa soldado Jesús. Xijan kuu xa, ijan n‑ka kuxi José, se ñuu Arimatea, xi'in Nicodemo, yɨkɨ kuñu ndi Jesús.
43020001	Kɨu ki'na nuu semana, jua'an María Magdalena yau kava jan. Datne ne'e kuu, dani iin nee ka. N‑xini‑i xa ñatuka ndi'u yuú yau.
43020002	N‑kendava‑i, n‑naxee‑i nuu tuu Simón Spedru, xi'in ɨnka se n‑dakua'a Jesús, se yo n‑xemani‑ia. N‑ja'an‑i nuu‑s: —N‑ka kine'e ñayiu yɨkɨ kuñu Xto'o‑ro yau kava, te ña xini‑da ndexu n‑ka kida ña'a‑i.
43020003	Ijan n‑kee Spedru, xi'in se ijan, ɨnka se n‑dakua'a Jesús kuu‑s, te ka xe'en‑s, nduu‑s, yau kava.
43020004	N‑ka kendava‑s nduu‑s, ko xee ka n‑kendava se ijan. Ɨnka se n‑dakua'a Jesús kuu‑s, te ki'na ka se ijan n‑xee yau kava.
43020005	N‑xajan nenu‑s xiti yau kava, te n‑xini‑s da'ma ndi Jesús kandodo ijan, ko ña n‑kɨu‑s yau kava.
43020006	Ndijun ka Simón Spedru n‑xee, te n‑kɨu mee‑s yau kava, te n‑xini‑s da'ma ndi Jesús kandodo ijan.
43020007	Te dɨuni n‑xini‑s da'ma n‑xo da'u nuu‑ia kandodo ijan. Ña kandodo ka'nu da'ma jan xi'in ɨnka da'ma. Nuu kandodo dɨɨn da'ma katna'nu.
43020008	Ijan dada, n‑kɨu se ijan, ɨnka se n‑dakua'a Jesús kuu‑s, xiti yau kava. Ki'na ka‑s n‑xee, ko ña n‑kɨu‑s ijan. N‑xini‑s, te n‑jandixa‑s.
43020009	Te tnu'u Ianyuux n‑ka chidotnuni seyɨɨ xá n‑kuu kue'e kuia, ja'an xa io xa nandoto Jesús nuu n‑kuu‑ia ndɨyɨ. Ko se n‑dakua'a‑ia, ta kutnuni ini koio ka‑s tnu'u ya'a.
43020010	Te ka nu'u se n‑dakua'a Jesús ve'e‑s.
43020011	Te nujuiin María Magdalena yata yau kava jan. Te nda'i‑i. Nɨni nda'i‑i, te n‑xajan nenu‑i xa kunde'a‑i xiti yau kava.
43020012	N‑xini‑i uu ángel, ia ka xinokuechi nuu Ianyuux. Xni'na‑ia da'ma kuixi, te xtuu‑ia nuu n‑kaa ndi Jesús. Ɨɨn‑ia nukoo nuu n‑kaa dɨkɨ‑ia, ɨnka‑ia nukoo nuu n‑kaa xe'e‑ia.
43020013	N‑ka ja'an‑ia: —Ñadɨ'ɨ, ¿nakuenda nda'i‑n? N‑ja'an‑i: —Xne'e ñayiu yɨkɨ kuñu Xto'o‑da jua'an, te ña xini‑da ndexu n‑kida‑i.
43020014	N‑ja'an‑i tnu'u ya'a, te n‑konenuu‑i. N‑xini‑i Jesús nujuiin‑ia ijan, ko ña n‑najini‑i‑ia.
43020015	N‑ja'an Jesús: —Ñadɨ'ɨ, ¿nakuenda nda'i‑n? ¿Jundu nanduku‑n? N‑xani ini‑i xa se ñunuu jardín kuu‑s, te n‑ja'an‑i: —Dito, nux mee‑n n‑ndeka‑ia jua'an, kachitnuña'a‑n ndexu io‑ia, xa kua'a‑da xa kandeka‑da‑ia jɨ'ɨn.
43020016	N‑ja'an Jesús: —¡María! N‑konenuu‑i, te tnu'u hebreu n‑ja'an‑i: —¡Raboni! (Te raboni juini kachi: maestru.)
43020017	Te n‑ja'an Jesús: —Maxku tnɨɨ ña'a‑n, chi ta ndaa ka‑r nuu tuu Taa‑r. Jua'an nuu xtuu ñani‑r. Juña tnu'u‑n nuu‑s: “Nu'u‑r nuu tuu Taa‑r. Taa mee‑n kuu‑ia tuku. Ianyuux jandixa mee‑r kuu‑ia, te Ianyuux ka jandixa mee‑n tuku.”
43020018	N‑xee María Magdalena nuu xtuu se n‑dakua'a Jesús. N‑ja'an‑i nuu‑s: —¡Xá n‑xini‑da Xto'o‑ro vitna! Ijan dada n‑ja'an‑i nuu mee‑s ntdaa xa n‑ja'an Jesús nuu mee‑i.
43020019	Na n‑kunee kɨu ki'na nuu semana, daa n‑ka nataka se n‑dakua'a Jesús. Va'a ndi'u ye'e, chi n‑ka yu'u‑s nuu se Israel. Ijan n‑xee Jesús, te n‑nujuiin‑ia me'ñu mee‑s. N‑ja'an‑ia: —Na kada Ianyuux xa kutuu va'a koio‑n.
43020020	Na n‑ja'an‑ia tnu'u ya'a, n‑dande'a‑ia‑s nda'a‑ia xi'in yɨkɨ na'a‑ia. Xijan kuu xa yo n‑ka kuvete se n‑dakua'a‑ia, na n‑ka xini‑s Xto'o‑ro.
43020021	N‑ja'an Jesús ɨnka vuelta: —Na kada Ianyuux xa kutuu va'a koio‑n. Ná n‑tunda'a ña'a Taa‑r mee‑r, da tunda'a ña'a mee‑r mee‑n.
43020022	Na n‑ja'an‑ia tnu'u ya'a, n‑tutachi‑ia nuu‑s, ntdaa‑s, te n‑ja'an‑ia: —Juejoon koio xa kadatniu Espíritu Ii anu‑n.
43020023	Ɨɨn ñayiu, nux taxkanu ini‑n kuechi‑i, xá n‑taxkanu ini Ianyuux kuechi‑i. Nux ma taxkanu ini‑n kuechi‑i, dani tuu‑i xi'in kuechi‑i.
43020024	Ko Tomás, se n‑ka xo danani‑s Cuati, ña n‑xo tuu‑s xi'in‑s hora n‑xee Jesús. Se n‑dakua'a Jesús kuu‑s, ko xakuaa ijan, ña n‑xo tuu‑s xi'in‑s.
43020025	Xijan kuu xa n‑ka ja'an ɨnka se n‑dakua'a Jesús nuu‑s: —¡N‑ka xini‑r Xto'o‑ro vitna! Ko n‑ja'an Tomás nuu‑s: —Io xa jini‑r nda'a‑ia, nuu n‑ka keé ndɨi kaa. Xi'in dɨkɨ nda'a‑r, io xa tnɨɨ‑r nuu n‑ka keé‑i. Xi'in nda'a‑r, io xa tnɨɨ‑r yɨkɨ na'a‑ia. Dada kuu xa jandixa‑r xa ka ja'an‑n.
43020026	Nuu una kɨu, ɨnka vuelta n‑ka nataka se n‑dakua'a‑ia xiti ve'e jan. Te vuelta ya'a n‑xo tuu Tomás xi'in‑s. Juini n‑xo ndi'u va'a ye'e, ko n‑xe kɨu Jesús xiti ve'e, te n‑nujuiin‑ia me'ñu mee‑s. N‑ja'an‑ia: —Na kada Ianyuux xa kutuu va'a koio‑n.
43020027	Dada n‑ja'an‑ia nuu Tomás: —Xi'in dɨkɨ nda'a‑n, tnɨɨ ña'a ya'a. Kunde'a nda'a‑r. Xi'in nda'a‑n, tnɨɨ yɨkɨ na'a‑r. Te maxku ku kuu ka‑n ɨɨn se ña jandixa. Jandixa ña'a.
43020028	N‑ja'an Tomás: —¡Xto'o‑da kuu‑n! ¡Ianyuux jandixa‑da kuu‑n!
43020029	N‑ja'an Jesús: —Xaxe'e xa xi'in nuu‑n n‑xini ña'a‑n, vitna jandixa‑n. ¡Naka kuvete koio ñayiu ña n‑xini ña'a xi'in nuu‑i, ko dani jandixa ña'a‑i!
43020030	Kue'e ka milagru n‑kida Jesús xa n‑ka xini se n‑dakua'a‑ia, ko ñatu yodotnuni ya'a.
43020031	Ko n‑kidava'a‑da tnu'u ya'a, xa jandixa koio mee‑n xa Jesús kuu Cristu, Ia n‑tunda'a Ianyuux, te kuu‑ia Da'ya Yɨɨ Ianyuux. N‑kidava'a‑da tnu'u ya'a, xa jandixa koio mee‑n mee‑ia, te du'a kutuu va'a koio mee‑n, xi'in mee‑ia kuia ma jɨn ndɨ'ɨ.
43021001	Na n‑ya'a xa'a, te ɨnka vuelta n‑dande'a Jesús mee‑ia nuu se n‑dakua'a‑ia. Xa'a n‑kuu yu'u ndute mar, mar nani Tiberias.
43021002	Ijan n‑ka nataka Simón Spedru xi'in Tomás, se n‑ka xo danani‑s Cuati, xi'in Natanael, se ñuu nani Caná distrito Galilea, xi'in uu da'ya yɨɨ Zebedeo, xi'in uu ka se n‑dakua'a Jesús.
43021003	N‑ja'an Simón Spedru nuu‑s: —Jɨ'ɨn‑r, jɨn tava‑r chaka. N‑ka ja'an‑s: —Jɨ'ɨn koio mee‑r tuku. Ka xe'en‑s te n‑ka keé‑s barcu. Te xakuaa ijan, ñayo‑s n‑ka tava ni ɨɨn chaka.
43021004	Ne'e datne, nujuiin Jesús yu'u ndute, ko ña n‑ka najini ña'a se n‑dakua'a‑ia xa mee‑ia kuu‑ia.
43021005	N‑ja'an Jesús nuu‑s: —Sekuechi, ¿n‑ka ni'i‑n chaka u? N‑ka ja'an‑s: —Ni ɨɨn‑tɨ.
43021006	N‑ja'an‑ia: —Dakeé koio ñunu nuu ndute diñi kua'a barcu, te tnɨɨ koio‑n chaka. Du'a n‑ka kida‑s, te ña n‑ka kundee‑s xa natava koio‑s ñunu, xaxe'e xa kue'e xa kue'e chaka n‑ka keé xiti ñunu.
43021007	Se n‑dakua'a Jesús, se yo n‑xemani‑ia, n‑ja'an‑s nuu Spedru: —Xto'o‑ro kuu‑ia. Na n‑teku Simón Spedru xa se ijan kuu Xto'o‑s, yachi n‑ndɨu nuu‑s da'ma‑s, chi xa n‑dita‑s da'ma‑s xa tnɨɨ‑s chaka, te n‑keé‑s nuu ndute, n‑kida nadari‑s xa kexio‑s yundute.
43021008	Dava ka‑s n‑ka dakaka barcu xa xee koio‑s nde yundute. Ñatu yo xika, vaa ɨɨn cientu ni metru. N‑ka natava‑s ñunu n‑chitu chaka.
43021009	Na n‑ka nane‑s barcu yundute, n‑ka xini‑s kayu ñu'u te xá ka'ya chaka, te io tu'a tila tuku.
43021010	N‑ja'an Jesús nuu‑s: —Kane'e ɨɨn uu chaka ne'e. Kɨtɨ dijan n‑ka tnɨɨ‑n vitna.
43021011	N‑keé Simón Spedru barcu, te ñu'u‑s ñunu n‑keé nuu ñu'u. Chaka na'nu n‑chitu xiti ñunu. Ɨɨn cientu uu diko uxi uni‑tɨ. Ko juini ñu'u kue'e xa kue'e‑tɨ, ko ñatu n‑ta'nde ñunu.
43021012	N‑ja'an Jesús nuu‑s: —Ne'e koio, na kadi ini‑ro. Ni ɨɨn se n‑dakua'a‑ia ña n‑juini xa kajan tnu'u‑s jundu kuu‑ia, chi n‑ka kutnuni ini‑s xa Xto'o‑s kuu se ijan.
43021013	N‑kuyatni Jesús nuu kayu ñu'u, te n‑tnɨɨ‑ia tila, te n‑dakexio‑ia tila nuu‑s. Te dani n‑kida‑ia chaka.
43021014	Vuelta ya'a kuu vuelta kuu uni, xa n‑nadande'a Jesús mee‑ia nuu se n‑dakua'a‑ia, na n‑ya'a xa n‑nandoto‑ia nuu n‑kuu‑ia ndɨyɨ.
43021015	Na n‑ya'a xa n‑ka xadi ini‑s, te n‑xijan tnu'u Jesús nuu Simón Spedru: —Simón, da'ya yɨɨ Jonás, ¿xemani ña'a ka mee‑n dada se ya'a u? N‑ja'an‑s nuu‑ia: —Joon, Xto'o‑da, na'a mee‑n xa xemani ña'a‑da. N‑ja'an‑ia nuu‑s: —Ná ka kuu tkachi kuechi, ka kuu ñayiu jandixa ña'a mee‑r. Juña'a xa kax koio tkachi kuechi‑r.
43021016	N‑xijan tnu'u‑ia nuu‑s vuelta kuu uu: —Simón, da'ya yɨɨ Jonás, ¿xemani ña'a‑n a? N‑ja'an‑s nuu‑ia: —Joon, Xto'o‑da, na'a mee‑n xa xemani ña'a‑da. N‑ja'an‑ia nuu‑s: —Junuu tkachi‑r.
43021017	N‑xijan tnu'u‑ia‑s vuelta kuu uni: —Simón, da'ya yɨɨ Jonás, ¿xemani ña'a‑n a? N‑tnau ini Spedru, xaxe'e xa n‑xijan tnu'u‑ia‑s vuelta kuu uni: “¿Xemani ña'a‑n a?” N‑ja'an‑s nuu‑ia: —Xto'o‑da, na'a mee‑n ntdantu'u. Na'a‑n xa xemani ña'a‑da. N‑ja'an Jesús nuu‑s: —Juña'a xa kax koio tkachi‑r.
43021018	Xandaa kuu xa ja'an‑r. Na luchi ka‑n, n‑ndukutu‑n da'ma‑n, te n‑xikonuu‑n dava'a nga nuu n‑juini‑n. Ko na xee xa kuxa'nu‑n, diko nga kuita nda'a‑n, te ndadakutu ña'a ɨnka ñayiu, te kandeka ña'a‑i jɨ'ɨn, nuu ma tna ini‑n xa jɨ'ɨn‑n.
43021019	Te du'a ja'an Jesús nanda kuu hora kuú Spedru. Hora ijan kada Spedru xa kutnuni ini koio ñayiu xa kunxa'nu ka Ianyuux. Te n‑ja'an‑ia nuu‑s: —¡Kunduu na'i xi'in mee‑r!
43021020	N‑konenuu Spedru, te n‑xini‑s se yo n‑xemani Jesús ndijun ña'a‑s. Se ijan kuu se n‑xo nukoo diñi Jesús, hora n‑xaxdini‑ia xi'in se n‑dakua'a‑ia ɨnka xakuaa ijan. Hora ijan, n‑xijan tnu'u se ijan nuu‑ia: “Xto'o‑da, ¿ndeda‑da kuu se diko ña'a?”
43021021	Te n‑xini Spedru se ijan xa ndijun ña'a‑s, te n‑xijan tnu'u‑s nuu Jesús: —Xto'o‑da, ¿te nax ya'a mee‑s?
43021022	N‑ja'an Jesús nuu Spedru: —Nux juini‑r xa ndoo na'i‑s nde na ndixi‑r, te maxku kɨ ini mee‑n xaxe'e‑s. ¡Kunduu na'i mee‑n xi'in mee‑r!
43021023	Xijan kuu xa n‑ka tekutnu'u ñani‑ro, ku'a‑ro xa ma kuú se ijan, se n‑dakua'a Jesús. Ko ña n‑ja'an Jesús xa ma kuú‑s. N‑ja'an‑ia: “Nux juini‑r xa ndoo na'i‑s nde na ndixi‑r, te maxku kɨ ini mee‑n xaxe'e‑s.”
43021024	Se ijan, se n‑dakua'a Jesús kuu‑s, se ja'an ndaa xaxe'e xa'a, se n‑kidava'a tnu'u ya'a kuu‑s. Te xna'a‑da xa ja'an‑s xa kuu xandaa.
43021025	Te io kue'e ɨnka xa n‑kida Jesús. Nux n‑yodotnuni ɨɨn ɨɨn n‑kuu, te xani ini‑da xa yo kue'e xa kue'e libru koo, xa ni ma kue'e ñuñayiu n‑kuu. Amén. Du'a na koo.
44001001	Dito Teófilo, libru n‑kidava'a‑da ki'na nuu n‑kakune'e‑da ntdanditu'u xa n‑kixe'e Jesús xa n‑kida‑ia xi'in xa n‑dakua'a‑ia ñayiu.
44001002	N‑kixe'e‑ia xa kada‑ia tniu‑ia te dani n‑kidatniu‑ia xa nde kɨu juan ndaa‑ia andɨu. Antecas xa n‑ndaa‑ia andɨu n‑ta'u tniu‑ia nuu se n‑kaxí‑ia xa kada koio‑s xa n‑ja'an Espíritu Ianyuux nuu‑ia xa kada‑s. Te dɨuni n‑ja'an‑ia nuu se n‑kaxí‑ia jan xa tunda'a‑ia‑s xa juña tnu'u koio‑s ñayiu xa n‑ja'an‑ia.
44001003	Nda'u n‑ya'a‑ia te n‑xi'í‑ia te n‑nandoto‑ia. Nu n‑ya'a xijan tɨtnɨ vuelta n‑xe'en‑ia nuu xtuu‑s te kue'e xa n‑kida‑ia xa na kutnuni ini koio‑s xa xandaa xakuiti ndito‑ia. Te n‑kakune'e‑ia xa taxnuni Ianyuux nuu ñayiu ñuñayiu. Uu diko ka kɨu daa n‑ya'a.
44001004	Ɨɨn kɨu nu n‑nataka Jesús xi'in se n‑dakua'a‑ia, n‑ta'u tniu‑ia nuu‑s xa maxku kee koio ni‑s Jerusalén chi na kundetu koio‑s. Xia'an‑ia: —N‑ja'an‑r xa n‑ja'an Taa‑ro Ianyuux xa taxi‑ia ɨɨn xa taxi‑ia. Kundetu koio‑n ya'a nde na xee kɨu jɨn tna'a xijan.
44001005	N‑dajuendute ña'a Sua xi'in ndute, ko Espíritu Ianyuux, tuku kada‑ia. Nuu xaku kɨu keé ña'a‑ia ndo'o ɨɨn ɨɨn‑n —kuu‑ia, n‑ja'an‑ia.
44001006	N‑ka nataka ñayiu nuu Jesús, te n‑ka xijan tnu'u‑i‑ia: —¿Kada‑n xa taxnuni ntuku se Israel vitna u? Xia'an Jesús nuu‑i:
44001007	—Ñadu ndo'o ɨɨn ɨɨn‑n io xa jini koio‑n na kɨu, na hora ya'a xijan, chi Taa‑ro Ianyuux ni xini. Mee ni‑ia na'a na kɨu n‑xantuu‑ia xaxe'e xa taxnuni‑ia.
44001008	Kɨu na keé ña'a Espíritu Ianyuux, daa kada‑ia xa kada‑n tniu‑ia, te kakune'e ña'a‑n nuu ñayiu Jerusalén ya xi'in dava ka ñuu distrito Judea xi'in distrito Samaria xi'in nitu'u ñuñayiu.
44001009	Tnu'u ya'a n‑ja'an‑ia, te nɨni xnde'a ña'a ñayiu xyuku ijan juan ndaa‑ia andɨu. N‑da'u‑ia nuu vikó te ñayo ka‑i n‑ka xini‑ia.
44001010	Nɨni xnde'a‑i xa juan ndaa‑ia andɨu, dana ini n‑ka xini‑i uu ia xni'no da'ma kuixi xnii ijan.
44001011	Ka xia'an‑ia: —Ndo'o, ñayiu Galilea, ¿nakuenda xa xnii ni‑n ya'a, te xnde'a‑n andɨu? Xa juan ndaa‑ia. Ia ya'a, nani juan ndaa‑ia, dani ndixi‑ia ɨnka vuelta.
44001012	N‑ka ndee se n‑kaxí ña'a Jesús nuu nani Yuku Tnu Olivo xa ka nu'u ntuku‑s Jerusalén. Ñatu xika Jerusalén xi'in nde Yuku Tnu Olivo. Kani ichi ijan ná kani ichi xejoon ley ñayiu Israel xa kaka‑i kɨu ka ndetatu‑i.
44001013	Juan nu'u koio‑s nuu xtuu‑s, te n‑ka ndaa‑s pisu kuu uu nuu xtuu‑s. Du'a xnani se ya'a: Spedru, Sua, Jacobo, Ndrixi, Slipe, Tomaxi, Stolo, Steu, Jacobo da'ya yɨɨ Alfeo, Simón se kuu partido Zelote, Judas ñani Jacobo du.
44001014	Ijan n‑ka xo nataka kutu‑s ntdaa‑s xi'in María, dɨ'ɨ Jesús, ñani‑ia du xi'in dava ka ñadɨ'ɨ xa n‑ka xo xijan ta'u ka'nu‑s xi'in‑ña ntdaa‑ña nuu Ianyuux.
44001015	Tiempu ijan n‑ka taka naxa ɨɨn cientu oko ñayiu n‑ka kukanu ini Jesucristu. Te n‑ja'an ndodo Spedru. Xia'an‑s:
44001016	—Dito, Ñani, n‑xetna'a xa n‑ja'an Espíritu Ianyuux xa n‑chidotnuni David na n‑kakune'e‑s Judas xa kandeka‑s se tnɨɨ koio Jesús jɨ'ɨn nuu‑ia. N‑xio xa du'a ya'a.
44001017	Judas n‑kuu ɨɨn se n‑ka xo kandeka tna'a xi'in‑da ntdaa‑da xa kadatniu koio‑da xi'in‑s.
44001018	N‑xeen‑s ɨɨn ñu'u xi'in tvini ni'i‑s xaxe'e kuechi n‑kida‑s. Ijan dada jungava ndeyu‑s. N‑ndata xiti‑s te n‑kee xiti kuechi‑s.
44001019	ʼN‑ka teku ntdaa ñayiu Jerusalén xa'a, te n‑ka dandee‑i ñu'u ijan Acéldama. Yu'u ya'a kuu yu'u ka ja'an ñayiu Jerusalén. (Acéldama kuu ñu'u nɨñɨ.)
44001020	Daa ya'a chi du'a yodotnuni libru Salmos: Ni ɨɨn ñayiu, maxku kutuu ka ve'e n‑xo tuu‑s. Dɨuni yodotnuni: Na nujuiin naa ɨnka se nujuiin naa nuu‑s.
44001021	ʼKidayɨka‑i xa kaxí‑ro ɨɨn seyɨɨ n‑ka xo kandijun xi'in‑da Jesús, Ia kuu Xto'o‑ro,
44001022	nde tiempo n‑dajuendute ña'a Sua xi'in nde tiempo juan ndaa‑ia andɨu. Io xa ntdaa‑da xi'in‑s ja'an nuu ñayiu xa n‑nandoto Jesús —kuu Spedru, xia'an‑s nuu ñayiu xyuku ijan.
44001023	Xijan kuu xa n‑ka nduku‑s uu‑s. Ɨɨn‑s nani José. Dɨuni nani‑s Barsabás. Dɨuni nani‑s Justo. Ɨnka‑s nani Matías.
44001024	Te du'a n‑ka xijan ta'u‑s nuu Ianyuux: —Taa‑ro Ianyuux, ndixi xa xini‑n janda kuu anu ntdaa ñayiu, datnuu daye'e‑n ndeda nduu se ya'a kaxí‑n xa nkonetniu‑s
44001025	xa junukuechi‑s nuu‑n te tunda'a‑n‑sɨ xa juña tnu'u‑s ñayiu xa n‑ja'an Jesús xi'in xa n‑kida‑ia chi n‑dakuita Judas xa junukuechi‑s, te jua'an‑s nuu ni'i‑s ta'u‑s —kuu‑s, n‑ka xijan ta'u‑s.
44001026	N‑ka kida sortiari‑s‑sɨ, te n‑kakunuu Matías, te n‑kɨu tna'a‑s nuu uxi ɨɨn se tunda'a ña'a Jesús xa juña tnu'u koio‑s ñayiu xa n‑ja'an‑ia xi'in xa n‑kida‑ia.
44002001	N‑xee viko Pentecostés te ntdaa ñayiu n‑ka kukanu ini Jesucristu xyuku ka'nu ɨɨn ve'e katuu Jerusalén.
44002002	Te danaa nde'e n‑kayu andɨu te n‑ka teku‑i ɨɨn xa kuu ná kuu xa kane tachi nde'e. Nitu'u xiti ve'e nuu xtuu‑i n‑kayu.
44002003	N‑ka xee xa ná xndaa yañu'u. Nudɨɨn nudɨɨn n‑ka xe juindodo xijan dɨkɨ‑i.
44002004	Ntdaa‑i n‑keé ña'a Espíritu Ianyuux te n‑ka kixe'e‑i ka ja'an‑i nudɨɨn yu'u sejoon n‑juini Espíritu Ianyuux xa ja'an koio‑i ɨɨn ɨɨn‑i.
44002005	Kue'e ñayiu ne'e tnɨɨ mudu ñayiu Israel xndaxio nudɨɨn ñuu xtuu Jerusalén tiempo ijan. Xndaxio‑i xañu'u nuu Ianyuux.
44002006	Nu n‑ka teku‑i xa nde'e n‑kayu andɨu, n‑ka nataka‑i nuu xyuku ñayiu ka kukanu ini Jesucristu jan, te n‑ka teku‑i xa ka ja'an ñayiu ijan nudɨɨn yu'u ná ka ja'an mee‑i país‑yɨ. N‑ka yu'u anu‑i chi ñayo‑i n‑xani ini xa daa ya'a.
44002007	Vichi n‑ka yu'u‑i, te ka xia'an tna'a‑i: —¿Ñadu ñayiu Galilea ka kuu ntdaa ñayiu ka ja'an ya'a u?
44002008	¿Janda n‑kuu xa ka ja'an‑i yu'u ka ja'an‑ro país‑ro, te ka teku‑ro?
44002009	Ya'a xyuku ñayiu Partia, ñayiu Media, ñayiu Elam, ñayiu io Mesopotamia, ñayiu Judea, ñayiu Capadocia, ñayiu Ponto, ñayiu Asia,
44002010	ñayiu Frigia, ñayiu Panfilia, ñayiu Egipto, ñayiu ñuu katuu yatni Cirene país Libia, ñayiu Roma xtuu Israel ya,
44002011	ñayiu Creta, xi'in ñayiu Arabia. Dava‑ro ka kuu yatnu'u Israel. Dava‑ro ñatu ka kuu yatnu'u Israel, ko ntdaa‑ro ka jandixa Ianyuux. Ntdaa‑ro ka kutnuni ini xa ka ja'an‑i xa ka nakuetu‑i nuu‑ia chi ka ja'an‑i yu'u‑ro —ka kuu‑i, ka xia'an tna'a‑i.
44002012	Ntdaa‑i n‑ka yu'u anu te ñayo‑i n‑ka kutnuni ini janda n‑kuu xa dana ini n‑ka ja'an ñayiu ijan ɨnka yu'u. Dava‑i ka xia'an tna'a: —¿Janda n‑kuu xa daa ka ja'an‑i?
44002013	Ko dava‑i n‑ka xakundee ñayiu n‑ka ja'an ɨnka yu'u. Ka xia'an tna'a‑i: —¡Ka xini ñayiu dian!
44002014	Te n‑ndojuiin Spedru xi'in uxi ɨɨn ka se tunda'a ña'a Jesús xa juña tnu'u koio‑s ñayiu xa n‑ja'an Jesús xi'in xa n‑kida‑ia me'ñu ntdaa ñayiu. Te xee n‑ja'an‑s nuu‑i ntdaa‑i: —Ñani, Dito, xa ka kuu‑n ñayiu Israel xi'in ndixi, ñayiu n‑ka kixee xa xtuu‑n Jerusalén ya. Kunini va'a koio‑n xa na kutnuni ini‑n xa na ja'an‑da.
44002015	Ñayo ñayiu ya'a ka xini ná ka xani ini‑n. Dijan kaa ɨɨ́n datne kuu. Ñadu hora ku xini ñayiu kuu.
44002016	N‑xetna'a xa ya'a vitna ná n‑ja'an se n‑xo nani Joel, se n‑xian tnu'u ñayiu xa n‑ja'an Ianyuux. Du'a n‑chidotnuni‑s:
44002017	N‑ja'an Ianyuux: “Danduu nga dakeé‑r Espíritu‑r ñayiu xi'in da'ya‑i, te ja'an koio da'ya dɨ'ɨ‑i xi'in da'ya yɨɨ‑i nax koo. Da'ya yɨɨ‑i, se ka kuu solteru, datutuku‑r‑sɨ. Sexa'nu, kachi xene koio‑s nax ya'a.
44002018	Tiempu ijan dakeé‑r Espíritu‑r se ka xinokuechi nuu‑r xi'in ñá ka xinokuechi nuu‑r. Ju'un‑s xi'in‑ña Espíritu‑r, te ja'an koio‑s xi'in‑ña tnu'u‑r nuu ñayiu.
44002019	Kada‑r xa koo nɨñɨ xi'in ñu'ú, te junu ñu'a tkoo andɨu xi'in ñuñayiu. Ntdaa xijan kada‑r xa kunde'a ñayiu ñuñayiu xa na yu'u‑i nuu‑r.
44002020	Kunee nuu ngandii te kukue'e nuu yoo ná kue'e nɨñɨ. Du'a kuu antecas xa xee kɨu nduka'nu‑r, te jini ñayiu xa taxnuni‑r.
44002021	Ntdaa ñayiu kajan ta'u nuu‑r nanita'u daa”, kuu Ianyuux, n‑ja'an‑ia.
44002022	ʼKunini koio ndixi xa ka kuu‑n yatnu'u Israel. Xna'a mee‑n xa Jesús Nazaret, n‑kida Ianyuux xa n‑kida‑ia kue'e milagru, te n‑ka xini‑ro. Xaxe'e xa n‑ka xo nde'a‑ro xa'a n‑ka kutnuni ini‑ro xa Ianyuux n‑tunda'a ña'a.
44002023	N‑ka kida‑n xa n‑ka tnɨɨ se unu loko‑ia, te n‑ka xatakaa dika‑n‑ia. Xa daa nga ñu ini Ianyuux xa daa ya'a, te na'a‑ia.
44002024	N‑kida‑ia xa n‑nandoto Jesús, te n‑ndokoo‑ia nuu xndaa ndɨyɨ chi ña n‑kuu ka xa kuu ka‑ia ndɨyɨ:
44002025	Daa ya'a chi n‑chidotnuni David: “Ndɨkɨu ndɨñuu nde'a ña'a‑da. Ña tuu na xa chi ini‑da chi nujuiin‑n lado kua'a‑da.
44002026	Xijan kuu xa yo kudɨ ini‑da, te najani‑da nuu ñayiu xa kudɨ ini‑da. Jandixa‑da xa xandaa xakuiti nadandoto ña'a‑n na kuú‑da.
44002027	Na kuú‑da ma dandoo ña'a‑n nuu xyɨnduxi ndɨyɨ. Ni ma juejoon‑n xa tɨu yɨkɨ kuñu Da'ya Yɨɨ‑n, Ia ii.
44002028	N‑kachitnu'u ña'a‑n xa kada‑da na nandoto‑da. Te kutuu‑ro nɨkava nɨkuita te yo kudɨ ini‑da.”
44002029	ʼÑatu yu'u‑da xa ja'an‑da xa n‑xi'í xixitna‑ro David chi xandaa xakuiti n‑xi'í‑s, te n‑xe konduxi‑s. Ntdaa‑ro ka xini nuu n‑xe konduxi‑s chi io daa nde vitna.
44002030	David n‑kuu se n‑ja'an tnu'u Ianyuux nuu ñayiu, te n‑xo na'a‑s xa n‑chinaa Ianyuux nuu‑s xa ɨɨn da'ya dana‑s ku kuu se taxnuni.
44002031	Xá ama n‑ja'an David xa nandoto Cristu te n‑chidotnuni‑s: “Ma ndoo‑ia nuu xyɨnduxi ndɨyɨ, ni ma tɨu yɨkɨ kuñu‑ia.”
44002032	N‑nadandoto Ianyuux‑ia, te n‑ka xini ntdaa daña xa n‑nandoto‑ia.
44002033	N‑kida Ianyuux xa juan ndaa‑ia andɨu xa kunukoo‑ia diñi kua'a‑ia xa taxnuni‑ia. Dɨuni n‑kida Ianyuux xa n‑kidatniu ka Espíritu‑ia anu Jesús te n‑kida Jesús xa keé ña'a Espíritu‑ia ntdaa daña na n‑ja'an‑ia. N‑ka xo nde'a‑n te n‑ka teku‑n vitna.
44002034	Ñadu David juan ndaa andɨu chi mee‑s kuu se du'a n‑chidotnuni: N‑ja'an Taa‑ro Ianyuux nuu Ia kuu Xto'o‑da: “Nkoo diñi kua'a‑r nɨni na xee kɨu,
44002035	kada‑r xa taxnuni‑n nuu ntdaa ñayiu ka xini u'u ña'a.”
44002036	ʼNdixi, ñayiu ka kuu da'ya dana Israel, kuna'a koio‑n xa n‑kida Ianyuux xa n‑nduu Jesús Xto'o‑ro. Dɨuni n‑kida‑ia xa n‑kuu‑ia Cristu te n‑xe konetniu‑ia xa taxnuni‑ia. Maxku jɨn tnɨɨ anu‑n chi xandaa kuu. Mee‑ia n‑ka xatakaa dika‑n —kuu Spedru, xia'an‑s.
44002037	Nu n‑ka teku ñayiu n‑ka taka ijan xa'a, te vichi n‑ka kune ini‑i. N‑ka xijan tnu'u‑i Spedru xi'in dava se n‑tunda'a ña'a Jesús xa dakua'a‑s ñayiu: —Dito, ¿Nax kada koio‑da?
44002038	Xia'an Spedru nuu‑i: —Natu ini koio xa n‑ka kida‑n kuechi na kua'a na taxkanu ini Ianyuux kuechi‑n, te juendute koio‑n ɨɨn ɨɨn‑n xaxe'e xa ka kukanu ini‑n Jesucristu. Kada Taa‑ro Ianyuux xa keé ña'a Espíritu‑ia.
44002039	Ju'un koio‑n Espíritu‑ia chi n‑ja'an‑ia xa ju'un ña'a Espíritu‑ia ndo'o xi'in da'ya‑n xi'in ñayiu xndaxio xika. Ju'un Espíritu‑ia ntdaa ñayiu kida‑ia xa kunini‑i tnu'u‑ia, te jandixa‑i —kuu‑s.
44002040	Tnu'u ya'a n‑ja'an Spedru nuu‑i. Ijan dada n‑ja'an ka‑s xa n‑jan do'o‑s‑yɨ. N‑ja'an‑s nuu‑i xa maxku kada koio ka‑i kuechi. —Maxku kada ka‑n xaloko xadu'a ka kida dava ñayiu io vitna —kuu ntuku Spedru, xia'an‑s.
44002041	Du'a n‑kuu xa n‑ka jandixa ñayiu tnu'u n‑ja'an Spedru, te n‑ka xendute‑i. Naxa uni mil ñayiu n‑ka kɨu tna'a nuu ñayiu ka kukanu ini Jesús kɨu ijan.
44002042	Kɨu xi'in kɨu n‑ka xo nataka ñayiu xa kunini va'a‑i xa n‑xo ja'an se n‑tunda'a ña'a Jesús nuu‑i. N‑ka xo xijan ta'u ka'nu‑i nuu Ianyuux, te n‑ka xo xaxi ka'nu‑i.
44002043	N‑ka xo yu'u ñayiu chi n‑ka xo kida se n‑tunda'a Jesús milagru.
44002044	Ɨnuu n‑ka xani ini ñayiu kukanu ini Jesucristu, te ntdaa xaxii ɨɨn‑i n‑ka kuu xaxii ntdaa‑i.
44002045	N‑ka diko ñayiu ñu'u‑i xi'in xaxii‑i, te n‑ka xo dakexio nuu tna'a‑i tvini n‑ka xo ni'i‑i según janda ka ndoñu'u mee‑i ɨɨn ɨɨn‑i.
44002046	Ntdantu'u kɨu n‑ka xo nataka‑i veñu'u Jerusalén. Dani n‑ka xo nataka‑i ve'e‑i ɨɨn ɨɨn‑i xa n‑ka xo xaxi ka'nu‑i. N‑ka xo kudɨ ini‑i. Ñayo‑i n‑kuxa'nu anu nuu tna'a.
44002047	N‑ka xo ndadaka'nu‑i Ianyuux, te n‑ka xo kudɨ ini‑i chi n‑ka tna ini ña'a ñayiu. Te n‑kida Ianyuux xa kue'e ka ñayiu n‑ka xo nanita'u kɨu xi'in kɨu te n‑kɨu tna'a ñayiu ijan nuu ntdaa ñayiu ka kukanu ini Jesucristu.
44003001	Ɨɨn kɨu juan kɨu Spedru xi'in Sua veñu'u ka'nu Jerusalén naxa kaa uni xañini. Hora ka xijan ta'u ñayiu kuu hora ijan.
44003002	Nukoo ɨɨn se yakua yeñu'u nani Ye'e Vili Kaa. Daa n‑kaku‑s. Ntna'a kɨu n‑xo xantuu ña'a ñayiu ye'e jan xa kajan nda'u‑s hora ka kɨu ñayiu veñu'u.
44003003	Nu n‑xini se yakua jan xa juan kɨu Spedru xi'in Sua veñu'u jan, te n‑xijan nda'u‑s tvini.
44003004	N‑ka nukonde'a‑s se yakua jan. Te n‑ja'an Spedru nuu‑s: —Kunde'a ña'a nduu‑r.
44003005	N‑nukonde'a ña'a‑s, te n‑kachi ini‑s xa juña'a koio‑s ɨɨn xa juña'a nga‑s.
44003006	Xia'an ntuku Spedru nuu‑s: —Ña tuu na tvini‑r xa taxi‑r, ko io ɨɨn xa kada ña'a‑r. N‑kida Jesucristu Nazaret xa ndadava'a ña'a‑r. Ndojuiin te kaka.
44003007	N‑tnɨɨ‑s nda'a kua'a se yakua jan te n‑ndojani ña'a‑s. Hora ijan ni n‑kuyutnu nduu xe'e‑s.
44003008	Ñama n‑ndojuiin ni‑s te n‑xe kandava‑s. Xika nga mee‑s, te juan kɨu‑s veñu'u xi'in Spedru xi'in Sua. N‑najuen tnu'u‑s Ianyuux.
44003009	N‑ka xini ntdaa ñayiu xyuku ijan xa xika‑s xi'in xa najuen tnu'u‑s Ianyuux.
44003010	Ka xini‑i xa n‑xo xo nukoo se ijan yeñu'u nani Ye'e Vili Kaa jan xa n‑xo xijan nda'u‑s. Ñayo‑i n‑kutnuni ini janda n‑kuu xa n‑xika‑s, te loko n‑ka yu'u anu‑i.
44003011	N‑tnɨɨ se n‑xo ku'u xe'e jan, xe'e da'ma Spedru xi'in xe'e da'ma Sua te n‑xe kuitandijun ña'a‑s. N‑ka yu'u anu ntdaa ñayiu n‑ka xo nde'a xa'a, te n‑ka kendava‑i nde ye'e nani Portal Salomón nuu xnii ndruni se ya'a.
44003012	Nu n‑xini Spedru xa'a, n‑ja'an‑s nuu ñayiu: —Dito, Didi, ñayiu ka kuu yatnu'u Israel. ¿Nakuenda ka yu'u‑n xa n‑ka xini‑n xa'a? ¿Nakuenda daa xnde'a ña'a‑n xa kuenda kɨu daña n‑ka kida xa n‑xika se ya'a? ¿Nakuenda xnde'a ña'a‑n xa kuenda kɨu daña kua'a xa du'a kada‑da xaxe'e xa unu va'a‑da?
44003013	Xndeka ndixi Jesús, Ia xinokuechi nuu Ianyuux n‑ka xe'en nuu Pilato xa ka'ni ña'a‑s, te n‑ka ja'an‑n xa maxku dayaa‑s‑ia. Jesús ya ndadaka'nu ña'a Taa‑ro Ianyuux, Ia ndeka xixitna‑ro Abraham xi'in Isaac, Jacob du. N‑juini Pilato xa dayaa‑s‑ia, ko ñayo‑n n‑ka juini.
44003014	Naa xa ja'an koio‑n xa dayaa Pilato Ia ii te ña tuu na kuechi‑ia io, n‑ka ja'an‑n xa dayaa‑s se n‑xa'ni ndɨyɨ.
44003015	Du'a n‑kuu xa n‑ka xa'ni‑n Ia kida xa ndito roo, ñayiu ñuñayiu, ko n‑kida Ianyuux xa n‑nandoto‑ia. N‑ka xini‑da xa n‑nandoto‑ia. Kachitnu'u ña'a‑da xa n‑ka xini‑da.
44003016	Xaxe'e xa n‑kukanu ini se ya'a Jesús xa ndadava'a ña'a‑ia, xijan kuu xa n‑ndadava'a ña'a‑ia. Ntdaa‑n ka xinitna'a xi'in‑s, te n‑ka xo nde'a‑n xa n‑kuu. Diko ni xaxe'e xa n‑kukanu ini‑s‑ia, n‑kuyutnu xe'e‑s te n‑xika‑s.
44003017	ʼXaxe'e xa ñayo ndixi ni se ka taxnuni nuu‑ro n‑ka kutnuni ini jundu kuu‑ia, xijan kuu xa n‑ka xa'ni‑n‑ia.
44003018	Du'a n‑kida Ianyuux xa n‑xetna'a xa n‑ja'an‑ia nuu ntdaa se n‑ja'an tnu'u‑ia nuu ñayiu xa nda'u ya'a Cristu.
44003019	Natu ini koio‑n xa n‑ka kida‑n chi kuechi kuu, te kukanu ini koio‑n Cristu xa na taxkanu ini Ianyuux xa n‑ka kida‑n, te kada‑ia xa kutuu va'a koio‑n.
44003020	Cristu Jesús, Ia n‑kaxí‑ia, n‑tunda'a‑ia‑ia nuu roo, ñayiu ñuñayiu.
44003021	Tuu Jesucristu andɨu vitna, te kutuu‑ia ijan nde na ndadava'a xee Ianyuux ntdaa xa io ñuñayiu xi'in andɨu. Xa'a xá daa nga n‑ja'an‑ia nuu se n‑ja'an tnu'u‑ia nuu ñayiu. Ka kuu‑s se n‑kida Ianyuux xa n‑ka nduu‑s se ii.
44003022	N‑ja'an Moisés nuu xixitna‑ro: “Kada Ianyuux, Ia kuu Xto'o‑ro, xa ɨɨn se kuu da'ya dana‑ro ja'an tnu'u Ianyuux nuu ñayiu nación‑ro na kida‑r. Jandixa koio‑i ntdaa tnu'u ja'an‑s.”
44003023	Ntdaa ñayiu ma jandixa tnu'u na ja'an se ijan, danaa ña'a Ianyuux.
44003024	ʼNde tiempo n‑xo tuu Samuel xi'in nde tiempo n‑xo tuu ɨɨn nga se n‑ja'an tnu'u Ianyuux nuu ñayiu n‑ka kakune'e ntdaa se n‑ja'an tnu'u Ianyuux nuu ñayiu xa ya'a.
44003025	Ka xini‑n xa n‑ja'an Ianyuux nuu se n‑ja'an tnu'u‑ia nuu ñayiu. Dɨuni ka xini‑n xa n‑xia'an‑ia tnu'u‑ia xixitna‑ro Abraham xa taxi‑ia ɨɨn xa taxi‑ia chi n‑ja'an‑ia nuu‑s: “Chindee chituu‑r ñayiu xndaxio ntdaa ñuu ñuñayiu xaxe'e da'ya dana‑n.”
44003026	Ki'na nuu nuu ndixi n‑tunda'a Ianyuux Da'ya Yɨɨ‑ia na n‑nadandoto‑ia‑ia xa na natu ini‑n ɨɨn ɨɨn‑n xa n‑ka kida‑n kuechi.
44004001	Nɨni ka ja'an Spedru xi'in Sua nuu ñayiu, n‑ka xee dutu xi'in agente taxnuni nuu policía xndee veñu'u xi'in se ka kuu saduceu.
44004002	N‑ka kiti ini ntdaa se ijan xaxe'e xa n‑ka ja'an Spedru xi'in Sua nuu ñayiu xa nandoto ndɨyɨ xaxe'e xa n‑nandoto Jesús.
44004003	Te n‑ka tnɨɨ‑s Spedru xi'in Sua. Xaxe'e xa n‑ñini, ña n‑kuu xa kadandaa‑s kuechi‑s, te n‑ka chindi'u ña'a‑sɨ vekaa. Nde kɨu kuu uu dada n‑ka kine'e ña'a‑s xa n‑kundaa kuechi‑s.
44004004	Kue'e ñayiu n‑ka xo nini xa n‑ja'an‑s nduu‑s te n‑ka kukanu ini‑i Jesucristu. Kue'e ka‑i n‑kuu; naxa o'on mil mee ni seyɨɨ te ña tuu na kuenda ñadɨ'ɨ.
44004005	Kɨu kuu uu n‑ka nataka sexa'nu. N‑ka nataka dava ka se ka taxnuni nuu ñayiu Israel xi'in se ka tu'a va'a ley n‑chidotnuni Moisés.
44004006	N‑ka nataka Anás se kuu dutu taxnuni ka, Caifás, Sua, Alejandro xi'in ntdaa ñayiu ka kuu familia dutu ka taxnuni ka Jerusalén.
44004007	Te n‑ka ta'u tniu‑s nuu se xndee vekaa xa na kandeka koio‑s Spedru xi'in Sua jɨ'ɨn nuu‑s. N‑ka xani‑s Spedru xi'in Sua me'ñu‑s ntdaa‑s xa kajan tnu'u ña'a‑s. Te ka xia'an‑s nuu‑s: —¿Jundu n‑ta'u tniu xa du'a ka kida‑n? ¿Jundu ja'an xa du'a kada‑n?
44004008	N‑kidatniu ka Espíritu Ianyuux anu Spedru, te n‑ja'an‑s nuu ntdaa se ijan: —Ndixi, sexa'nu xi'in dava ka se ka taxnuni nuu ntdaa ñayiu ka kuu yatnu'u Israel,
44004009	ka xijan tnu'u ña'a‑n nuu janda n‑ka kida‑da xa n‑xika se n‑kakune'e.
44004010	Na kachitnu'u ña'a‑da ntdaa‑n xa Jesucristu, Ia Nazaret, n‑kida xa n‑xika‑s. Kuu‑ia Ia n‑ka xatakaa dika koio‑n te n‑nadandoto ña'a Ianyuux. Mee‑ia n‑kida xa n‑xika se ya'a te nujuiin‑s nuu‑n ntdaa‑n. Kuna'a‑n xi'in ntdantu'u ka ñayiu ka kuu yatnu'u Israel xa'a:
44004011	“Kuenda kɨu ɨɨn yuú ña n‑ka xe ini se ka kidava'a ve'e kuu‑ia, ko yuú ijan n‑nduu yuú n‑ndunuu yɨtnɨɨ ve'e jan vitna.”
44004012	Ñayo ka io xa dakaku ña'a‑i; mee ni Jesús dakaku ña'a. Ña n‑tunda'a Ianyuux ɨnka Ia dakaku ña'a chi Jesús kuu Ia n‑tunda'a‑ia xa dakaku ña'a‑ia —kuu‑s.
44004013	N‑ka xini‑s xa ña n‑ka yu'u Spedru xi'in Sua xa ja'an koio‑s. Dɨuni n‑ka xini‑s xa ñatu kuia n‑ka xe'en‑s xcuela xi'in xa ñatu ka kuu‑s se ndandɨ'ɨ. Nu n‑ka xini‑s xijan, n‑ka yu'u anu‑s. Ijan dada n‑ka tuu ini‑s xa Jesús n‑dakua'a ña'a.
44004014	Daa xa n‑ka xini‑s xa nujuiin yatni se n‑xika jan, xijan kuu xa ña n‑ka ja'an ka‑s xa ñatu io va'a xa n‑ka kida‑s.
44004015	Ijan dada ka xia'an se ka taxnuni nuu ñayiu Israel jan nuu‑s xa na kee koio‑s ijan. Te n‑ka ndatnu'u se ka taxnuni jan.
44004016	Ka xia'an tna'a‑s: —¿Nax kada koio‑ro se ya'a?, chi ntdaa ñayiu Jerusalén n‑ka xini xa n‑ka kida‑s milagru ya. Ma kuu xa danda'u‑ro‑i.
44004017	Xa maxku kakune'e ka‑s xa n‑dakua'a ña'a Jesús nuu ñayiu na dayu'u‑ro‑s na kua'a maxku juña tnu'u ka‑s‑yɨ.
44004018	Ijan dada n‑ka nakana ntuku‑s Spedru xi'in Sua xa ndɨu‑s vetniu te n‑ka xia'an‑s xa maxku kakune'e ka‑s Jesús, ni maxku dakua'a ka‑s ñayiu ná n‑ja'an Jesús xa kada‑s.
44004019	Ijan dada xia'an Spedru xi'in Sua nuu‑s ntdaa‑s: —¿Nax ka kachi‑n? ¿Io va'a xa jandixa ña'a‑da ndixi ɨɨn ɨɨn‑n a xa jandixa koio‑da Ianyuux a?
44004020	Ma kuu xa nujani koio‑da xa ja'an‑da xa n‑ka xini‑da xi'in xa n‑ka teku‑da —kuu Spedru xi'in Sua, xia'an‑s.
44004021	N‑ka ja'an‑s xa kada u'u ña'a‑s xa n‑ka dayu'u ña'a‑s, te n‑ka dayaa ña'a‑s. N‑ka dayaa ña'a‑s chi ña n‑kuu xa kada u'u ña'a koio‑s xaxe'e xa n‑ka najuen tnu'u ñayiu n‑ka teku xa n‑ka kida‑s Ianyuux.
44004022	Vi'i ka uu diko kuia io se n‑xika xa n‑ka kida Spedru xi'in Sua milagru.
44004023	Nu n‑ka yaa Spedru xi'in Sua, ka nu'u‑s nuu xyuku ñayiu xndeka tna'a xi'in‑s te n‑ka najani‑s ntdaa xa n‑ka ja'an dutu ka taxnuni xi'in sexa'nu ka taxnuni nuu ñayiu Israel.
44004024	Nu n‑ya'a xa n‑ka xo nini‑i ntdaa xa n‑ja'an Spedru xi'in Sua, ɨɨn ni tnu'u n‑ka ja'an‑i xi'in‑s xa n‑ka xijan ta'u‑i nuu Ianyuux. Xee n‑ka ja'an‑i xi'in‑s. Du'a n‑ka xijan ta'u koio‑i xi'in‑s: —Taa‑ro Ianyuux, ndixi taxnuni nuu ntdantu'u xa io. Ndixi, n‑kidava'a andɨu, ñuñayiu, mar xi'in ntdaa xa io nuu ndruni xa'a.
44004025	N‑ja'an‑n nuu Espíritu‑n nax chidotnuni xixitna‑da David, se n‑xinokuechi nuu‑n, te n‑chidotnuni‑s: ¿Nakuenda ka kiti ini ñayiu ñatu ka kuu yatnu'u Israel xndaxio ɨnka ɨnka nación nuu‑n? ¿Nakuenda xñu ini‑i xa kada‑i ɨɨn xa ña xiniñu'u?
44004026	Se ka taxnuni xi'in se ka kunxa'nu ka kida ɨnuu‑s xa ndandita‑s nuu‑n xa kuu‑n Xto'o‑da. Nani ndandita‑s nuu‑n, dani ndandita‑s nuu Cristu, Ia n‑tunda'a‑n.
44004027	ʼN‑ka nataka Herodes xi'in Poncio Pilato, ñayiu ñatu kuu yatnu'u Israel, ñayiu Israel du ñuu ya'a xa n‑ka ndandita‑s nuu Jesús, Ia ii, Ia xinokuechi nuu‑n, Ia n‑kaxí‑n xa nkonetniu‑ia.
44004028	N‑ka kida‑s ntdaa xa n‑ñu ini mee‑n xa kada‑s. N‑ya'a xa n‑ñu ini‑n xa ya'a.
44004029	Taa‑ro Ianyuux, kuna'a‑n xa n‑ka dayu'u ña'a‑s daña, ñayiu ka xinokuechi nuu‑n. Kada‑n xa ma yu'u‑da xa ja'an koio‑da tnu'u‑n nuu ñayiu.
44004030	Kada‑n xa na kada Jesús, Ia ii, Ia xinokuechi nuu‑n xa na ndadava'a koio‑da ñayiu te na kada koio ka‑da milagru.
44004031	Nu n‑xinokava xa n‑ka xijan ta'u ñayiu xyuku ijan nuu Ianyuux te n‑tnaa nuu xtuu‑i. Ijan dada n‑keé ña'a Espíritu Ianyuux te ñayo‑i n‑yu'u xa ja'an‑i tnu'u Ianyuux nuu ñayiu.
44004032	Ɨnuu n‑ka xo xani ini ntdaa ñayiu ka kukanu ini Jesucristu. Ni ɨɨn‑i ñatu n‑ja'an xa xaxii mee ni‑i kuu xa n‑ka xo neva'a‑i, chi xaxii ntdaa‑i n‑kuu.
44004033	N‑kida Jesús, Ia kuu Xto'o‑ro, xa n‑kunuu tnu'u n‑ka ja'an se n‑tunda'a‑ia xaxe'e xa n‑ka kakune'e‑s xa n‑nandoto‑ia. Yo n‑xo chindee ña'a Ianyuux xa daa n‑ka xo ja'an‑s.
44004034	Ni ɨɨn ñayiu n‑ka xo kandeka tna'a xi'in‑s, ñatu n‑ka kunda'u‑i chi ñayiu io ve'e a ñu'u, n‑ka xo diko‑i te tvini n‑ka xo ni'i‑i
44004035	n‑ka xo xia'an‑i se n‑tunda'a ña'a Jesús te n‑ka xo dakexio‑s tvini jan según janda ka ndoñu'u‑i ɨɨn ɨɨn‑i.
44004036	Nuu ñayiu ijan yɨtna'a ɨɨn se nani José. N‑ka dandee ña'a se n‑tunda'a ña'a Jesús Bernabé. Dɨu ya'a kuu tnu'u kanu ini. Se Chipre kuu‑s, te Leví n‑kuu xixitna‑s.
44004037	N‑xio ñu'u‑s te n‑diko‑s. Ne'e‑s tvini ni'i‑s jua'an nuu se n‑tunda'a ña'a Jesús te n‑xia'an‑s.
44005001	Dɨuni tna'a ɨɨn se nani Ananías xi'in ñadɨ'ɨ‑s Safira nuu ñayiu ijan. N‑ka diko‑s ñu'u‑s,
44005002	te n‑kida ɨnuu‑s xi'in ñadɨ'ɨ‑s xa n‑ka ndoo‑s xi'in dava tvini n‑ka ni'i‑s. Ijan dada ne'e‑s dava tvini jan n‑xee nuu se n‑tunda'a ña'a Jesús te n‑xia'an‑s.
44005003	Te xia'an Spedru nuu‑s: —Vete‑n, Ananías chi Satanás n‑keé anu‑n xa ja'an vete‑n nuu Espíritu Ianyuux. ¿Nakuenda n‑ka ndoo‑n xi'in dava tvini n‑ka ni'i‑n xa n‑diko‑n ñu'u‑n?
44005004	¿Ñadu ñu'u mee‑n n‑kuu ñu'u jan u? Nuu n‑ka xani ini‑n xa ndoo‑n nduu‑n xi'in tvini n‑ka ni'i‑n xa n‑ka diko‑n ñu'u‑n, ndoo‑n xi'in tvini ijan n‑kuu chi tvini mee‑n n‑kuu, te nuu n‑ka xani ini‑n xa taxi‑n ntdaa, ntdaa taxi‑n n‑kuu. ¿Nakuenda du'a n‑ka xani ini‑n xa kada koio‑n? Ña n‑ja'an vete‑n nuu ñayiu, chi n‑ja'an vete‑n nuu Ianyuux.
44005005	Nu n‑teku Ananías tnu'u ya'a, n‑ndua‑s te n‑xi'í‑s. Yo n‑ka yu'u ntdaa ñayiu n‑ka teku xijan.
44005006	N‑ka xetu'a uu solteru n‑ka xo nukoo yatni nuu n‑katuu yɨkɨ kuñu‑s, te n‑ka chiduku‑s yɨkɨ kuñu‑s, te ndido ña'a‑s jua'an xa kuxi ña'a koio‑s.
44005007	Naxa uni hora n‑kuu. Ijan dada n‑kɨu ñadɨ'ɨ Ananías nuu tuu Spedru. Ña n‑xini‑ña xa n‑ya'a.
44005008	Te n‑xijan tnu'u ña'a Spedru: —¿Ya'u ka ja'an‑n n‑ka diko‑n ñu'u a? Te xia'an‑ña: —Joon, daa jua'an.
44005009	Xia'an Spedru nuu‑ña: —¿Nakuenda xa nduu‑n xi'in yɨɨ‑n n‑kida ɨnuu xa kototnuni‑n Espíritu Ianyuux? Na se n‑ka xe kuxi yɨɨ‑n xá n‑ka nxee, jiin. Na‑s xniñi ye'e de. Dɨuni kandido ña'a‑s ndo'o jɨ'ɨn vitna —kuu Spedru, xia'an‑s.
44005010	Hora ijan n‑ndua Safira xe'e Spedru te n‑xi'í‑ña. N‑ka naxee ndɨu solteru jan te n‑ka xini‑s xa n‑xi'í‑ña, te xndido‑s‑ña jua'an xa nkuxi‑s‑ña nuu n‑xe konduxi yɨɨ‑ña.
44005011	N‑yu'u ntdaa ñayiu ka kukanu ini Jesucristu xi'in dava ka ñayiu n‑ka teku xa'a.
44005012	Kue'e milagru n‑ka xo kida se n‑tunda'a ña'a Jesús xa chindee‑s ñayiu te n‑ka xo nataka‑s xi'in ñayiu kukanu ini Jesucristu ye'e nani Portal Salomón. Ɨnuu n‑ka xo xani ini‑i.
44005013	Dava ñayiu ña ka kukanu ini Jesucristu, n‑ka najuen tnu'u ña'a‑i, ko ña n‑ka kuyɨɨ‑i xa kɨu tna'a‑i nuu‑i.
44005014	N‑kukue'e ka ñayiu ka kukanu ini Jesús, Ia kuu Xto'o‑ro; nani n‑ka kɨu tna'a seyɨɨ, dani n‑ka kɨu tna'a ñadɨ'ɨ.
44005015	N‑ka xo kandeka ñayiu ñayiu ka ku'u n‑ka xo xe'en ichi ka'nu xa hora na ya'a Spedru juini nga juenda'u‑s na kaju'un dava ñayiu ka ku'u jan. Camilla xi'in xito n‑ka xo ñu'u‑i.
44005016	Dɨuni n‑ka xee ñayiu ñuu xndatuu nadukunduu Jerusalén nuu‑s. N‑ka xo kandeka‑i ñayiu ka ku'u xi'in ñayiu kida u'u ña'a xaloko n‑ka xo xee, te n‑ka xo ndva'a‑i ntdaa‑i.
44005017	N‑kukuedi ini dutu taxnunika xi'in se ka kuu saduceu ndeka tna'a xi'in‑s xaxe'e xa'a,
44005018	te n‑ka tnɨɨ‑s Spedru xi'in Sua, te n‑ka chindi'u ña'a‑s vekaa.
44005019	Ɨɨn ángel, ia xinokuechi nuu Ianyuux, n‑kaan yekaa xakuaa ijan, te n‑kine'e‑ia‑s. Xia'an‑ia nuu‑s:
44005020	—Jua'an koio veñu'u te juña tnu'u‑n ñayiu nax kada‑i xa kutuu‑i xi'in Ianyuux nɨkava nɨkuita.
44005021	Nu n‑tuu, n‑ka kɨu‑s nduu‑s veñu'u, te n‑ka ndixe'e‑s dakua'a‑s ñayiu chi n‑ka jandixa‑s xa n‑ja'an‑ia. N‑naxee dutu taxnuni ka xi'in se xnetniu xi'in‑s vetniu. Te n‑ka nadataka‑s ntdaa juxtixia ka taxnuni nuu ñayiu Israel, te n‑ka ta'u tniu‑s nuu se ka xinokuechi nuu‑s xa na jɨn nukueka koio‑s se n‑tunda'a ña'a Jesús.
44005022	Nu n‑ka xee se ijan vekaa jan, ñayo se n‑tunda'a ña'a Jesús n‑ka nani'i‑s. N‑ka nangondita‑s, te n‑ka xian tnu'u‑s se n‑ka tunda'a ña'a xa du'a n‑kuu.
44005023	Ka xia'an‑s: —Ndi'u va'a yekaa. Ijan xnii ntdaa se xndee vekaa. N‑ka najaan‑da yekaa jan, te n‑ka kɨu‑da xiti‑i, ko ñayo‑s n‑ka nani'i‑da.
44005024	Nu n‑ka teku agente taxnuni nuu policía xndee veñu'u xi'in dutu ka taxnuni, te kue'e xa n‑ka xani ini‑s xa du'a n‑kuu, te n‑ka chi ini‑s.
44005025	Hora ijan n‑xee ɨɨn se xia'an: —Na se n‑ka chindi'u‑n vekaa ka dakua'a ñayiu xiti veñu'u.
44005026	N‑ka xe nukueka ña'a agente taxnuni xi'in policía‑s, ko ña tuu nax n‑ka kida ña'a‑s chi n‑ka yu'u‑s xa janña'a ñayiu xyuku ijan yuú.
44005027	Xndeka ña'a‑s n‑naxee nuu xyuku ntdaa se ka kuu juxtixia Israel te xia'an dutu taxnuni ka nuu‑s:
44005028	—Xá n‑ka ja'an‑r xa maxku dakua'a koio ka‑n ñayiu xa n‑dakua'a ña'a se ijan. ¿Nakuenda xa dani dakua'a na'i‑n ñayiu?, te nitu'u Jerusalén ka teku ka ñayiu xa ka ja'an‑n jua'an, te ka ja'an‑n nuu ñayiu xa ru'u n‑ka xa'ni‑s.
44005029	Xia'an Spedru xi'in dava ka se n‑tunda'a ña'a Jesús nuu koio‑s: —Io xa jandixa‑ro xa ja'an Ianyuux chi ndandɨ'ɨ ka‑ia dada se ñuñayiu.
44005030	Taa‑ro Ianyuux, Ia kuu Ianyuux xixitna‑ro, n‑nadandoto Jesús, Ia n‑ka xatakaa dika‑n nuu curuxi xa n‑ka xa'ni‑n‑ia.
44005031	N‑xantuu Ianyuux‑ia diñi kua'a‑ia andɨu xa najuen tnu'u ña'a‑ia, te n‑jantuu tniu ña'a Ianyuux xa taxnuni‑ia. Dɨuni n‑kida‑ia xa kuu‑ia Ia dananita'u ña'a. Xijan kuu xa na natu ini roo, ñayiu ka kuu yatnu'u Israel kuechi n‑ka kida‑ro, te taxkanu ini ña'a‑ia.
44005032	Testiu ka kuu mee‑da xi'in Espíritu Ianyuux xa daa io. N‑kida Ianyuux xa n‑keé ña'a Espíritu‑ia ntdaa‑da xi'in ñayiu ka jandixa‑ia —kuu Spedru xi'in dava ka se n‑tunda'a ña'a Jesús, ka xia'an‑s.
44005033	Nu n‑ka teku juxtixia jan xa n‑ka ja'an se n‑tunda'a ña'a Jesús xa'a, yo nde'e n‑ka kiti ini‑s. N‑ka juini‑s xa ka'ni ña'a koio‑s,
44005034	ko ña n‑kuu xaxe'e tnu'u n‑ja'an ɨɨn se fariseu nani Gamaliel nuu se ka kuu juxtixia jan. N‑ndojuiin‑s, te n‑ta'u tniu‑s xa na kine'e koio‑s se n‑tunda'a ña'a Jesús ita'u. Gamaliel jan n‑dakua'a ñayiu ley n‑chidotnuni Moisés. Ntdaa ñayiu io xañu'u nuu‑s.
44005035	N‑ja'an‑s nuu se ka kuu juxtixia xnetniu xi'in‑s: —Kani ini va'a koio‑n nu vatuka xa kada koio‑n ɨɨn xa kada koio‑n se ya'a a ña'a.
44005036	Xna'a‑n xa n‑kixi Teudas, te n‑ja'an‑s xa se ndandɨ'ɨ kuu‑s. N‑ka xe kuitandijun ña'a naxa koon cientu ñayiu. N‑ka xa'ni‑s‑sɨ, te se n‑ka xe kuitandijun ña'a, du'a du'a n‑ka xite ni'no‑s. Ijan n‑xe ndɨ'ɨ ntdaa xa n‑juini se ijan xa kada‑s. Xa n‑kuu kuia n‑kuu xa'a.
44005037	Nu n‑ya'a xa n‑kixi se ijan, n‑kixi Judas, se Galilea. Tiempu ijan n‑nukodotnuni ñayiu. N‑ka xe kuitandijun ña'a ñayiu, te n‑daja'an‑s‑yɨ xa ndandita‑s xi'in‑i nuu gobierno. Dɨuni n‑ka xa'ni‑s se ya'a, te du'a du'a n‑ka xite ni'no ntdaa ñayiu n‑ka xo kandijun ña'a tuku.
44005038	Xijan kuu xa daa na koo na'i se ya'a. Dayaa koio‑n‑sɨ chi nux xa ka ta'u tniu ñayiu ka kida‑s, te yachi jɨn ndɨ'ɨ tniu‑s,
44005039	ko nux xa Ianyuux n‑ta'u tniu xa kada‑s xa ka kida‑s mayo‑n ndaku nuu‑s. Xa maxku ndandita koio‑n nuu Ianyuux maxku jantna'a tnu'u‑n xi'in‑s —kuu Gamaliel, xia'an‑s. Ñatu n‑ka chindi'u ña'a ka juxtixia jan xaxe'e xa daa n‑ja'an Gamaliel.
44005040	Ijan dada n‑ka nakana ntuku‑s se n‑tunda'a ña'a Jesús te n‑ka janña'a‑s chirrión. N‑ka xia'an‑s nuu‑s xa maxku kakune'e koio ka‑s Jesús te n‑ka dayaa ña'a‑s.
44005041	Ijan dada n‑ka ndee‑s vetniu. N‑ka kudɨ ini‑s chi n‑kaxí ña'a Ianyuux xa kue'e xa januu ya'a‑s xaxe'e Jesús. Dɨuni nda'u ya'a‑s.
44005042	Ñatu n‑ka nujani‑s xa n‑xo dakua'a‑s ñayiu, te n‑ka xo kakune'e‑s xa Jesús kuu Cristu, Ia n‑tunda'a Ianyuux. Kɨu xi'in kɨu n‑ka xo dakua'a‑s ñayiu veñu'u xi'in ntaka ve'e.
44006001	Kukue'e ka ñayiu ka kukanu ini Jesucristu jua'an tiempo ijan. N‑ka jan kuechi ñayiu ka kuu yatnu'u Israel ka ja'an griegu xa ña xee xa ni'i ñadɨ'ɨ n‑ka xi'í yɨɨ xyɨtna'a nuu‑i xa kexio kɨu xi'in kɨu ná ka ni'i ñadɨ'ɨ n‑xi'í yɨɨ ka ja'an hebreu.
44006002	N‑ka nadataka uxi uu se n‑tunda'a ña'a Jesús ntdaa ñayiu ka kukanu ini‑ia, te n‑ka ja'an‑s nuu‑i: —Kunini koio‑n xa na ja'an‑da. Ñatu io va'a nux dandoo koio‑da xa dakua'a‑da ñayiu xa n‑ja'an Ianyuux, te dakexio koio‑da xa ka ndoñu'u‑n.
44006003	Va'a ka nuu na nduku koio‑n uxa tna'a mee‑n. Nduku koio‑n se ka xini‑n xa ɨnuu kaxi ini‑s, te ñu'u ña'a Espíritu Ianyuux. Te jantuu tniu‑ro‑s xa kada‑s tniu ya'a.
44006004	Ja'an na'i koio daña tnu'u Ianyuux nuu ñayiu, te kajan ta'u na'i koio‑da nuu‑ia —kuu uxi uu se n‑tunda'a ña'a Jesús, n‑ka xia'an‑s.
44006005	Ntdaa‑i n‑ka kida ɨnuu te n‑ka kendoo‑i xa daa koo. Te n‑ka kaxí‑i Steba. Idii ni vuelta n‑xajan se ya'a anu‑s xa n‑kukanu ini‑s Jesucristu. Ñu'u ña'a Espíritu Ianyuux. Dɨuni n‑ka kaxí ni'no‑i Slipe. N‑ka kaxí ni'no‑i Prócoro, Nicanor, Timón, Parmenas, Nicolás du. Se Antioquía kuu Nicolás, ko n‑xo ne'e tnɨɨ‑s mudu ñayiu Israel.
44006006	Xndeka‑i‑sɨ ntdaa‑s jua'an nuu se n‑tunda'a ña'a Jesús te n‑ka xijan ta'u se n‑tunda'a ña'a Jesús nuu Ianyuux. N‑ka xajan ndodo‑s nda'a‑s dɨkɨ‑s te n‑ka xe konetniu‑s.
44006007	Kɨu xi'in kɨu ka teku ka ñayiu tnu'u Ianyuux jua'an, te kue'e ka ñayiu Jerusalén n‑kixe'e xa kukanu ini‑i Jesucristu. Dɨuni kue'e dutu n‑ka kukanu ini‑ia tuku.
44006008	Yo n‑kidatniu Ianyuux anu Steba. N‑kida‑ia xa kada‑s milagru xa chindee‑s ñayiu.
44006009	Kue'e se tɨtnɨ ñuu n‑ka taka nuu tuu Steba. N‑ka taka se ñuu Cirene, se ñuu Alejandría, se distrito Cilicia, se distrito Asia xi'in se ka xe'en veñu'u ñayiu n‑ka yaa xa n‑ka kidatniu du'a‑i nuu xto'o‑i. N‑ka jantna'a tnu'u se ijan xi'in Steba.
44006010	N‑xa'nu Steba jan tnu'u se ijan xaxe'e xa ñu'u ña'a Espíritu Ianyuux.
44006011	Na'i n‑ka ja'an‑s nuu tɨtnɨ se ja'an koio nuu juxtixia xa na ja'an koio‑s xa n‑ka teku‑s xa n‑jan kui'a Steba Moisés xi'in Ianyuux, te n‑ka chiya'u ña'a‑s xa na ja'an‑s.
44006012	Mudu ya'a n‑ka kida‑s xa n‑ka kiti ini ñayiu Jerusalén xi'in sexa'nu ka taxnuni nuu ñayiu Israel xi'in se ka tu'a va'a tnu'u n‑chidotnuni Moisés nuu Steba te n‑ka tnɨɨ‑s‑sɨ. Xndeka ña'a‑s jua'an koio nuu xyuku juxtixia.
44006013	Te n‑ka ja'an‑s nuu juxtixia jan xa xndeka‑s se ka kuu testiu n‑ka teku xa n‑ja'an Steba. Ka xia'an testiu jan nuu juxtixia: —Ña nujani Steba xa jan kui'a‑s veñu'u ii‑ro. Ja'an‑s xa ñatu xiniñu'u ley n‑chidotnuni Moisés.
44006014	N‑ka teku‑da xa n‑ja'an‑s xa Jesús, se Nazaret kanu veñu'u‑ro, te kada‑s xa dandoo‑ro xa n‑dakua'a ña'a Moisés. Ja'an‑s xa tuku na jandixa‑ro. Tnu'u ya'a n‑ka kidava'a vete‑s xa n‑ka tekuechi neñu‑s Steba.
44006015	N‑ka ndakoto ndee se ka taxnuni xyuku vetniu Israel nuu Steba, te n‑ka xini‑s xa kaa nuu‑s na kaa nuu ángel, ia xinokuechi nuu Ianyuux.
44007001	N‑xijan tnu'u dutu taxnuni Steva: —¿Ndaa xa du'a n‑ja'an‑n a?
44007002	Xia'an Steva nuu ñayiu: —Dito, Ñani, ɨɨn ni ñayiu ka kuu‑ro. Kunini‑n tnu'u na ja'an‑da. N‑dande'a Ianyuux mee‑ia Abraham país Mesopotamia na ta nkotuu ka‑s ñuu Harán. N‑xini‑s xa ndii‑ia.
44007003	N‑ja'an‑ia nuu‑s: “Ta kee ñuu‑n ya. Dandoo ñayiu ka kuu tna'a‑n, te jua'an ɨnka ñuu nuu dane'e ña'a‑r.”
44007004	N‑kee Abraham país nani Caldea te n‑xe kotuu‑s ñuu Harán. Ijan n‑xi'í taa‑s. Ijan dada n‑xe kotuu‑s nuu tuu‑ro ya na n‑ja'an Ianyuux nuu‑s,
44007005	ko ni ita'u ñu'u ña n‑xia'an‑ia, juini nga nuu kunujuiin mee‑s, ko n‑xia'an‑ia tnu'u‑ia xa kuta'u da'ya dana‑s ñu'u ya'a. Du'a n‑ja'an Ianyuux juini ñayo na da'ya‑s n‑xio daa.
44007006	Dɨuni n‑ja'an Ianyuux nuu‑s xa da'ya dana‑s jɨ'ɨn koo‑i ɨnka país te kadatniu du'a koio‑i nuu to'o ñuu ijan. Kada u'u ñayiu ijan da'ya dana‑s koon cientu kuia.
44007007	Xia'an Ianyuux nuu Abraham: “Kada u'u‑r ñayiu ñuu ijan xaxe'e xa kadatniu du'a ñayiu ndeka‑r nuu‑i. Ijan dada kee koio‑i ñuu to'o jan te ndadaka'nu ña'a‑i mee‑r ya'a.”
44007008	N‑kendoo tratu Ianyuux xi'in Abraham xa juña'a‑ia ɨɨn xa juña'a‑ia. Xaxe'e tratu ijan, n‑xa'nde ndodo Abraham ñɨɨ nuu ii Isaac nu n‑kuu una kɨu‑s. Dani n‑xa'nde ndodo Isaac ñɨɨ nuu ii da'ya yɨɨ‑s, se kuu Jacob. Dani n‑kida Jacob uxi uu da'ya yɨɨ‑s.
44007009	ʼXaxe'e xa ɨnuu kuedi ini dava ka da'ya yɨɨ Jacob n‑ka diko‑s ñani‑s José nuu se ka xe'en Egipto, te xndeka ña'a se n‑ka xeen ña'a jan jua'an ijan. Juini daa n‑ya'a‑s, ko n‑xo kunduu‑s xi'in Ianyuux.
44007010	Xaxe'e xa nda'u n‑xo ya'a‑s n‑chindee ña'a‑ia, te ñatuka daa n‑ya'a‑s. N‑xia'an Ianyuux xa xinitnuni José, te n‑kidatniu‑ia anu se n‑taxnuni Egipto xa n‑tna ini‑s‑sɨ. Xijan kuu xa n‑tetutniu‑s José xa taxnuni‑s nuu ñayiu Egipto. Dɨuni n‑tetutniu‑s‑sɨ xa taxnuni‑s nuu ñayiu ka kidatniu ve'e‑s.
44007011	N‑kuu tnama nde'e Egipto xi'in Canaán te nda'u n‑ka ya'a ñayiu. Ña n‑ka xo ni'i xixitna‑ro xa kaxi‑i.
44007012	Nu n‑teku Jacob xa io trɨu Egipto te n‑tunda'a‑s da'ya yɨɨ‑s ijan.
44007013	N‑ka xe'en ntuku ñani José Egipto ɨnka vuelta, te vuelta ya'a n‑datuu José mee‑s nuu ñani‑s. Ijan dada n‑xini se taxnuni ka Egipto jundu kuu familia José.
44007014	N‑tunda'a José razón Canaán xa n‑kana‑s taa‑s, ñani‑s xi'in ntdaa ka familia‑s xtuu ijan. Uni diko xa'un‑s xa ntdaa‑s
44007015	n‑ka xee Egipto. Ntdaa‑s xi'in dava ka xixitna‑ro n‑ka xi'í ijan.
44007016	Xne'e se Israel yɨkɨ kuñu Jacob juan ndixi Siquem te n‑ka ki kuxi‑s nuu ñu'u n‑xeen Abraham nuu da'ya yɨɨ Hamor xi'in tvini kuu plata.
44007017	ʼNu vax kuyatni tiempo jɨn tna'a xa n‑ja'an Ianyuux nuu Abraham, te n‑ka kukue'e xixitna‑ro Egipto.
44007018	Ijan dada n‑taxnuni ɨɨn se ña n‑xo xini tna'a xi'in José nuu ñayiu Egipto.
44007019	N‑kida u'u‑s da'ya dana xixitna‑ro Jacob. N‑ta'u tniu‑s xa kajan tuu koio da'ya dana‑s da'ya yɨjɨn‑i juera xa na kuú koio‑s.
44007020	Tiempu ijan n‑kaku Moisés, te n‑tna ini ña'a Ianyuux. Uni yoo n‑xo ndeka ña'a tadɨ'ɨ‑s ve'e‑s.
44007021	Daa n‑xe dandoo ña'a dɨ'ɨ‑s ɨɨn nuu n‑dandoo ña'a‑ña, te n‑nakueka ña'a da'ya dɨ'ɨ se taxnuni Egipto. N‑xo ndeka ña'a‑ña, te n‑dakaka ña'a‑ña xkuela. Kuenda kɨu da'ya‑ña n‑kuu‑s.
44007022	Du'a n‑kuu xa n‑kua'a va'a‑s tutu na ka tu'a se Egipto. Va'a n‑xo tu'a‑s xa ja'an‑s. Va'a n‑xo tu'a‑s xa kada‑s ɨɨn xa kada‑s.
44007023	ʼNu n‑chitu‑s uu diko kuia te n‑kuu anu‑s xa kotoni'ni‑s ñayiu kuu tna'a‑s, ñayiu ka kuu da'ya dana Israel.
44007024	Nu n‑xee‑s nuu xndaxio yatnu'u‑s, te n‑xini‑s xa kani ɨɨn se Egipto se kuu yatnu'u‑s te n‑nujuiin xi'in‑s xi'in‑s. N‑kani‑s se Egipto xa n‑dandenaa‑s, te n‑xa'ni‑s‑sɨ.
44007025	Xa'a n‑kida Moisés chi n‑kaxí ña'a Ianyuux xa dakaku‑s yatnu'u‑s, ko ñayo yatnu'u‑s n‑ka xani ini xa dɨu‑s kuu se dakaku ña'a.
44007026	Kɨu kuu uu n‑xini ntuku Moisés uu se ka kuu yatnu'u‑s ka jantna'a. N‑juini‑s xa dada'an ni'no‑s. Xia'an‑s: “¿Nakuenda ka jantna'a‑n te ñani mee‑n ka kutna'a?”
44007027	N‑tunda'a se jani ɨnka‑s jan Moisés te n‑ja'an‑s: “¿Jundu n‑tetutniu ña'a xa ku kuu‑n se taxnuni nuu koio‑r a ku kuu‑n juexi u?
44007028	¿A juini‑n xa ka'ni ña'a‑n ná n‑xa'ni‑n se Egipto iku a?”, kuu‑s, n‑xia'an‑s.
44007029	Nu n‑teku Moisés xa du'a n‑ja'an se ijan te n‑xino‑s. Jua'an‑s nuu nani Madián. N‑xe kotuu‑s ñuu ijan, te n‑xio uu da'ya yɨɨ‑s.
44007030	ʼNu n‑ya'a uu diko kuia, te jua'an‑s yatni nuu nani Yuku Sinaí nuu ñayo ñayiu io te ñatu nga juun dau. Te nde andɨu n‑juun ɨɨn ángel, ia xinokuechi nuu Ianyuux, ɨɨn nuu yutnu iñu koko nukoo ijan.
44007031	Nu n‑xini‑s xijan te n‑yu'u anu‑s. N‑xe tu'a‑s yutnu koko jan xa kunde'a va'a ka‑s te n‑teku‑s xa n‑ja'an Ianyuux. N‑ja'an‑ia:
44007032	“Ru'u kuu Ianyuux xixitna‑n Abraham, Isaac, Jacob.” Nɨ'ɨ Moisés xaxe'e xa yo vichi n‑yu'u‑s te ña n‑kuyɨɨ‑s xa kunde'a ka‑s xijan.
44007033	Ijan dada xia'an Ianyuux nuu‑s: “Kine'e ndixa‑n chi ii nuu nujuiin‑n.
44007034	Xá na'a‑r xa ka kida u'u ñayiu Egipto da'ya‑r. Ka jan kuechi‑i nuu‑r te n‑juun‑r xa dakaku‑r‑yɨ. Ta kinde'e ka xa kunini‑n xa ja'an‑r. Tunda'a ña'a‑r nu'u Egipto”, kuu Ianyuux, n‑xia'an‑ia nuu‑s.
44007035	Dɨu‑s kuu se ña n‑xe ini ña'a xixitna‑ro. N‑ka ja'an‑i nuu‑s: “¿Jundu n‑tetutniu ña'a xa ku kuu‑n se taxnuni nuu‑r a xa ku kuu‑n juexi u?” Juini daa n‑ka ja'an‑i nuu‑s, ko n‑tunda'a ña'a Ianyuux xa taxnuni‑s nuu ñayiu ijan xi'in xa dakaku‑s‑yɨ ná n‑ja'an ángel, ia n‑juun nuu yutnu koko jan nuu‑s.
44007036	Dɨu‑s n‑kuu se n‑kine'e xixitna‑ro Egipto. N‑kida‑s milagru na n‑xo tuu‑i ijan, na n‑ka ya'a‑i mar nani Mar Kue'e, na n‑ka xo tuu‑i nuu ñayo ñayiu io te ñatu nga juun dau du. Uu diko kuia n‑xo tuu‑i ijan.
44007037	Dɨu‑s n‑kuu se n‑ja'an nuu xixitna‑ro: “Kada Ianyuux xa ɨɨn da'ya dana‑n ja'an tnu'u Ianyuux ná ja'an ru'u”, kuu‑s, n‑xia'an‑s.
44007038	Mee‑s kuu se n‑xo tuu xi'in xixitna‑ro na n‑ka xo tuu‑i nuu ñayo ñayiu io te ñatu nga juun dau. Dɨuni n‑xo tuu‑s xi'in ángel n‑ja'an xi'in‑s Yuku Sinai. N‑chidotnuni‑s xa n‑ja'an‑ia, te n‑kendoo xijan xi'in xixitna‑ro.
44007039	Ña n‑ka juini xixitna‑ro xa jandixa‑i Moisés. Ña n‑ka xe ini‑i‑sɨ, te n‑ka juini‑i xa ngondita koio‑i xa nu'u‑i Egipto.
44007040	N‑ka ja'an‑i nuu Aarón: “Kadava'a‑n ɨɨn ianyuux na juindodo nuu nuu‑ro chi ña kutnuni nax n‑kuu xa ñayo ka Moisés, se ndeka ña'a vaxi nde Egipto.”
44007041	Te n‑kidava'a Aaron xi'in‑i ɨɨn xa kaa ná kaa ncerru. N‑ka xa'ni‑i kɨtɨ xa n‑ka doko‑i‑tɨ nuu xijan. N‑ka kida‑i viko xa chiñu'u‑i ncerru n‑ka kidava'a‑i.
44007042	Xaxe'e xa'a n‑xika yata Ianyuux nuu‑i. N‑dandoo‑ia‑i xa ndadaka'nu koio‑i chudini, chi du'a n‑ka chidotnuni se n‑ka ja'an tnu'u Ianyuux nuu ñayiu: Ndo'o, ñayiu Israel, na n‑ka xo tuu‑n nuu ñayo ñayiu io te ñatu nga juun dau uu diko kuia, n‑ka doko‑n ɨɨn xa n‑ka doko‑n nuu‑r, ko kuenda kɨu ña tuu nax n‑ka doko‑n nuu‑r,
44007043	xaxe'e xa xne'e‑n veñu'u luchi ianyuux nani Moloc n‑ka kixee. Dɨuni xne'e‑n chudini ianyuux nani Renfán n‑ka kixee. Xne'e‑n xa n‑ka kidava'a‑n jan n‑ka kixee xa nakuetu koio‑n nuu‑i. Xijan kuu xa kandeka ña'a‑r jɨ'ɨn ɨnka lado yu'u ñuu nani Babilonia. Kuu Ianyuux, n‑ja'an‑ia nuu se n‑ja'an tnu'u‑ia nuu ñayiu.
44007044	ʼNa n‑xo tuu xixitna‑ro nuu ñayo ñayiu io te ñatu nga juun dau, n‑ka xo neva'a‑i tabernáculo nuu n‑kaa ni'no yuú yodotnuni tnu'u‑ia. N‑ta'u tniu Ianyuux xa n‑kidava'a Moisés tabernáculo kaa ná kaa xa n‑dande'a‑ia‑s.
44007045	N‑xika kuia, te n‑kendoo Josué xi'in dava ka xixitna‑ro xi'in tabernáculo jan. Xne'e‑s‑tnu n‑ka kixee ya'a, te n‑ka xo neva'a xixitna‑ro‑tnu. Nde n‑xi'í David, ijan dada ñatuka n‑ka xetniu‑i‑tnu. N‑chindee Ianyuux xixitna‑ro xa n‑ka xijun‑s ntdaa ñayiu n‑ka xio ya'a, te n‑ka tnɨɨ‑s ñu'u‑i.
44007046	N‑tna ini Ianyuux David te dɨu‑s n‑xijan tnu'u‑ia nuu io va'a xa kadava'a‑s ɨɨn veñu'u‑ia. Kuu‑ia Ianyuux xixitna‑ro Jacob.
44007047	Juini daa n‑juini David, ko ñadu dɨu‑s n‑kidava'a veñu'u Jerusalén chi Salomón n‑kidava'a veñu'u‑ia.
44007048	N‑kidava'a Salomón veñu'u‑ia juini ñatu io‑ia xiti veñu'u ka kidava'a ñayiu. Du'a n‑ka chidotnuni se n‑ka ja'an tnu'u‑ia nuu ñayiu:
44007049	Andɨu nukoo silla‑r xa nukoo‑r te ñuñayiu neñi ndodo xe'e‑r. ¿Janda kava veñu'u kadava'a‑n xa kutuu‑r a xa ku ndetatu‑r?
44007050	¿Ñadu mee‑r n‑xani ini ntdantu'u xa io a? Kuu Ianyuux, n‑ja'an‑ia.
44007051	ʼÑa ka juini‑n xa natu ini‑n xa n‑ka kida‑n kuechi, ña ka jandixa‑n Ianyuux, ña ka chinuu‑n tnu'u‑ia. Ndɨkɨu ndɨñuu ka dangondita‑n Espíritu‑ia. Ná n‑ka kuu xixitna‑n, daa ka kuu‑n.
44007052	Kunini va'a koio‑n xa ja'an‑da ya. Xixitna‑n jan n‑ka kida u'u ntdaa se n‑ka ja'an tnu'u Ianyuux nuu ñayiu. Nde se n‑ka ja'an xa kixi Ia ña tuu na kuechi kada n‑ka xa'ni‑i. N‑ka diko‑n Ia ya'a, te n‑ka xa'ni ña'a se n‑ka tnɨɨ ña'a.
44007053	N‑ka teku‑n tnu'u‑ia n‑ja'an ángel, ia xinokuechi nuu Ianyuux, ko ña ka jandixa‑n tnu'u jan —kuu Steba, n‑xia'an‑s.
44007054	Nu n‑ya'a n‑ja'an‑s xa'a yo nde'e n‑ka kiti ini ñayiu n‑ka xo nini xa n‑ja'an‑s xa diko n‑ka nɨ'ɨ yu'u n‑ka nɨ'ɨ nuu‑i.
44007055	N‑ndakoto ni'ni Steba andɨu te n‑xini‑s xa diñu Ianyuux xaxe'e xa ñu'u Espíritu‑ia‑s. Dɨuni n‑xini‑s xa nujuiin Jesús lado kua'a‑ia.
44007056	Te xia'an‑s nuu ñayiu jan: —Vitna di nde'a‑da xa nune andɨu. Nde'a‑da Ia kuu ñayiu. Nujuiin‑ia diñi kua'a Ianyuux —kuu‑s, n‑xia'an‑s.
44007057	N‑ka xadɨ nda'a ñayiu xyuku ijan do'o‑i, te xee n‑ka kana‑i. N‑ka xetu'a se xyuku ijan nuu nujuiin Steba, te n‑ka tnɨɨ‑s‑sɨ.
44007058	N‑ka kine'e ña'a‑s nde yu'u ñuu Jerusalén, te ijan n‑ka janña'a‑s yuú. Se n‑ka xo nde'a naxa n‑kuu, n‑ka janyuku‑s da'ma‑s nuu ɨɨn solteru nani Saulo.
44007059	Nɨni ka jani‑s Steba yuú, n‑xijan ta'u‑s nuu Ianyuux. N‑ja'an‑s: —Jesús, Ia kuu Xto'o‑da, nakueka‑n anu‑da.
44007060	Ijan dada n‑xe juiin xiti‑s te xee xa xee n‑kana‑s: —Taa‑ro Ianyuux, taxkanu ini‑n kuechi ka kida se ya'a —kuu‑s, n‑xia'an‑s. Du'a n‑ja'an‑s te n‑xi'í‑s.
44008001	-
44008002	N‑kuu ɨnuu Saulo xi'in se n‑ka xa'ni Steba. Dava se va'a, n‑ka kuxi‑s‑sɨ te yo n‑ka nda'i‑s xaxe'e‑s. Kɨu ni ijan n‑ka nukuita se ña ka kukanu ini Jesucristu ka kida u'u‑s ñayiu kukanu ini‑ia xndaxio Jerusalén. Xaxe'e xijan n‑ka xite ni'no‑i. Jua'an koio‑i distrito Judea xi'in Samaria, diko ni se n‑tunda'a ña'a Jesús n‑ka ndoo Jerusalén.
44008003	N‑nukuita se kuu Saulo kida u'u‑s ñayiu ka kukanu ini Jesús tuku. N‑xo xe'en‑s ve'e xi'in ve'e xa kine'e‑s ñayiu, nani seyɨɨ, dani ñadɨ'ɨ. Diko n‑xo ñu'u ña'a‑s te n‑xo xe ndeka ña'a‑s vekaa.
44008004	N‑ka ja'an ñayiu n‑ka xite ni'no jan nuu ñayiu ñuu n‑ka xee‑i nax kada‑i xa nanita'u‑i.
44008005	Se nani Slipe, n‑kee‑s Jerusalén. N‑kixee‑s ñuu Samaria, te n‑ja'an‑s nuu ñayiu ijan xa Jesús kuu Cristu.
44008006	N‑ka xo taka ñayiu nuu‑s, te ntdaa‑i n‑ka xo nini xa n‑xo ja'an‑s xaxe'e xa n‑ka xini‑i ntaka milagru n‑xo kida‑s xi'in xaxe'e xa n‑ka tna ini‑i tnu'u‑s.
44008007	Kue'e ñayiu n‑ñu'u ña'a xaloko n‑ka ndva'a. Xee n‑ka xo kana xaloko hora n‑ka xo ndee‑i anu ñayiu. Dɨuni kue'e ñayiu n‑xi'í xe'e xi'in ñayiu yakua n‑ka ndva'a.
44008008	Xaxe'e xa'a yo n‑ka kuvete ñayiu ñuu ijan.
44008009	Ijan tuu ɨɨn se n‑xo kida magia. Simón nani‑s. Kua'a‑s kada‑s milagru. N‑xo ja'an‑s xa dɨu‑s kuu ɨɨn se tu'a va'a, te ndandɨ'ɨ‑s.
44008010	Kue'e ñayiu n‑ka xo nini tnu'u n‑xo ja'an‑s, nde sekuechi n‑ka xo nini xa n‑xo ja'an‑s, te n‑ka xo ja'an‑i: —Ianyuux chindee se ya'a xa du'a kida‑s.
44008011	Xaxe'e xa va'a kua'a Simón xa kada‑s magia, xijan kuu xa n‑ka xo xe nde'a ñayiu jan xa n‑xo kida‑s, te n‑ka xo yu'u‑i. Na'a n‑kida‑s xa'a,
44008012	ko nu n‑ka jandixa ñayiu jan xa n‑ja'an Slipe, n‑ka xendute‑i; nani seyɨɨ, dani ñadɨ'ɨ. N‑kakune'e Slipe xa taxnuni Ianyuux nuu‑i. Dɨuni n‑ja'an‑s nax kada koio‑i xa nanita'u‑i.
44008013	Kue'e ñayiu n‑ka kukanu ini Jesucristu, nde Simón n‑kukanu ini‑ia, te n‑xendute‑s. Ijan dada n‑kunduu‑s xi'in Slipe; ñatu n‑dandoo‑s‑sɨ. N‑yu'u anu‑s xa kue'e milagru n‑xo nde'a‑s. Kue'e xa n‑xani ini‑s.
44008014	Nu n‑ka teku se n‑tunda'a ña'a Jesús xtuu Jerusalén xa n‑ka jandixa ñayiu distrito Samaria xa n‑ja'an Ianyuux, n‑ka tunda'a‑s Spedru xi'in Sua ijan.
44008015	Nu n‑ka xee‑s, n‑ka xijan ta'u‑s xa keé Espíritu Ianyuux ñayiu Samaria jan
44008016	chi ta keé ña'a ka Espíritu Ianyuux daa. Diko ni n‑ka xendute‑i xaxe'e xa n‑ka kukanu ini‑i Jesús.
44008017	Xijan kuu xa n‑xajan ndodo Spedru xi'in Sua nda'a‑s dɨkɨ‑i te n‑keé ña'a Espíritu‑ia.
44008018	Nu n‑xini Simón xa keé Espíritu Ianyuux anu ñayiu hora n‑ka xajan ndodo Spedru xi'in Sua nda'a‑s dɨkɨ‑i, xia'an‑s nuu‑s:
44008019	—Kada‑n xa na keé Espíritu Ianyuux ñayiu hora na kajan ndodo‑da nda'a‑da dɨkɨ‑i, te taxi‑da tvini —kuu‑s, xia'an‑s.
44008020	Xia'an Spedru: —Na naa‑n xi'in tvini‑n. ¿Nakuenda xani ini‑n xa jueen‑n xa kuta'u‑ro nuu Ianyuux?
44008021	Ma taxi Ianyuux xijan chi xini‑ia xa ñatu kuu‑n ñayiu va'a.
44008022	Natu ini xa n‑kida‑n kuechi, te kajan ta'u nuu Ianyuux nuu ma taxkanu ini‑ia xa daa n‑xani ini‑n
44008023	chi yo kajan ini‑n, te mee ni xaloko xadu'a xani ini‑n.
44008024	Te xia'an Simón nuu Spedru: —Kajan ta'u koio‑n nuu Ianyuux xa maxku ya'a‑da na n‑ja'an‑n xa ya'a‑da.
44008025	N‑ja'an Spedru xi'in Sua nuu ñayiu ijan xa n‑kida Jesús xi'in xa n‑ja'an‑ia. Ijan dada n‑ka xiko‑s; ka nu'u‑s Jerusalén. N‑ka ja'an‑s nuu ñayiu nax kada‑i xa nanita'u‑i ñuu xi'in ñuu ichi ka nu'u‑s.
44008026	Nu n‑ya'a xa'a, n‑ja'an ɨɨn ángel, ia xinokuechi nuu Ianyuux, nuu Slipe. Xia'an‑ia: —Jua'an do sur te tnɨɨ‑n ichi n‑kee nde Jerusalén xa n‑xee nde Gaza. Ichi ya'a ya'a nuu ñayo ñayiu io te ñatu nga juun dau.
44008027	N‑tnɨɨ ichi‑s. Jua'an‑s, te n‑xe juntna'a‑s xi'in ɨɨn se país Etiopía nuu taxnuni ɨɨn ñadɨ'ɨ nani Candace. Kuu‑s se yɨnda'a tvini país ijan. N‑xe'en‑s Jerusalén xa n‑nakuetu‑s nuu Ianyuux.
44008028	N‑xiko‑s, juan nu'u‑s xi'in carreta‑s. Nɨni ñutuu‑s xiti carreta jan, ka'u‑s libru yodotnuni tnu'u Isaías, se n‑ja'an tnu'u Ianyuux nuu ñayiu.
44008029	Xia'an Espíritu Ianyuux nuu Slipe: —Juan tu'a carreta jan.
44008030	N‑kendava Slipe; n‑xe tu'a‑s carreta jan, te n‑teku‑s xa ka'u se Etiopía jan libru yodotnuni tnu'u Isaías jan. Nu n‑teku‑sɨ xijan, n‑xijan tnu'u‑s‑sɨ: —¿Kutnuni ini‑n tnu'u ka'u‑n de a?
44008031	N‑ja'an se Etiopía nuu‑s: —Ña kutnuni ini‑da chi ñayo kachitnu'u ña'a. Xia'an‑s nuu Slipe xa na nkaa‑s carreta jan te na nkoo‑s diñi‑s.
44008032	Xa'a kuu xa yodotnuni nuu ka'u se Etiopía jan: Ná kuu tkachi xi'in tkolelu kuu‑s. Chi ñatu nda'i tkachi hora xndeka‑s‑tɨ jua'an xa ka'ni‑s‑tɨ. Ni tkolelu, ñatu nda'i‑t hora ka dete‑s‑tɨ.
44008033	Ñatu n‑dakaku ña'a juxtixia nuu se ñuu‑s xa n‑ka tekuechi neñu ña'a‑s, te n‑ka xa'ni‑s‑sɨ. Nda'u n‑ya'a‑s xaxe'e xa ñatu n‑ka xe ini ña'a‑s. Ñayo da'ya dana‑s n‑xio, chi n‑ka xa'ni‑s‑sɨ.
44008034	N‑xia'an se netniu país Etiopía Slipe: —Xijan ta'u‑da nuu‑n xa kachitnu'u ña'a‑n, ¿Jundu kakune'e se n‑ja'an tnu'u Ianyuux nuu ñayiu xa du'a ja'an‑s u? ¿Kakune'e‑s mee‑s a kakune'e‑s ɨnka‑s a?
44008035	Nɨni xika carreta jan n‑nukuita Slipe dakua'a‑s se Etiopía jan. Ki'na nuu n‑xian tnu'u‑s‑sɨ xa tnu'u yodotnuni ka'u‑s kakune'e Jesús. Ijan dada n‑kakune'e ka‑s‑ia. N‑xian tnu'u‑s‑sɨ nax n‑kida Jesús xa nanita'u ñayiu.
44008036	-
44008037	Te n‑ka xee‑s ɨɨn nuu kaa ndute. Xia'an se netniu Etiopía nuu Slipe: —¿Vatuka juendute‑da u?, chi na ndute kaa ya'a.
44008038	N‑ta'u tniu‑s xa na nujuiin kɨtɨ ñu'u carreta jan te nduu‑s n‑ka nuu te n‑dajuendute Slipe‑sɨ.
44008039	Nu n‑ka nane‑s nuu ndute, dana ini n‑ndone'e Espíritu Ianyuux Slipe. Te ña n‑xini ña'a ka se netniu jan. Vichi n‑kudɨ ini‑s ichi juan nu'u‑s.
44008040	N‑xe'en Slipe ñuu nani Azoto. Te juan ndixi‑s Cesarea. N‑ja'an‑s nuu ñayiu nax kada‑i xa nanita'u‑i ñuu xi'in ñuu ichi juan ndixi‑s.
44009001	Ñatu n‑nujani Saulo xa kida u'u‑s ñayiu ka kukanu ini Jesús, Ia kuu Xto'o‑ro. N‑xo ja'an‑s nuu‑i xa ka'ni‑s‑yɨ nux dani na kukanu ini‑i‑ia. N‑xe'en‑s nuu dutu taxnuni ka
44009002	xa n‑xijan‑s tutu xa na kua'a jɨn nukueka‑s ñayiu ka kukanu ini Jesucristu ka xe'en veñu'u‑i katuu Damasco te kandeka ña'a‑s ndixi Jerusalén xa chindi'u ña'a‑s vekaa, nani seyɨɨ, dani ñadɨ'ɨ.
44009003	Ne'e‑s tutu jan jua'an Damasco, te nu n‑kuyatni‑s Damasco, danaa ndii ɨɨn xa ndii andɨu, te nde'e n‑ndii nɨkanduu nuu nujuiin‑s.
44009004	N‑ndua Saulo te n‑teku‑s xa n‑ja'an. Du'a n‑teku‑s: —Saulo, Saulo, ¿nakuenda kida u'u‑n ñayiu ndeka‑r u? Kuenda kɨu mee‑r kida u'u ña'a‑n.
44009005	Xia'an Saulo: —¿Jundu kuu ndixi u? Te n‑ja'an xa n‑ja'an jan: —Ru'u kuu Jesús. Kuenda kɨu mee‑r kida u'u ña'a‑n xa kida u'u‑n ñayiu ndeka‑r.
44009006	Ndokoo. Jua'an Damasco. Ijan teku‑n nax io xa kada‑n.
44009007	Yo n‑ka yu'u se xndeka tna'a xi'in Saulo xa n‑ka teku‑s xa daa n‑ja'an‑ia, ko ñayo‑ia n‑ka xini‑s. Xaxe'e xa yo n‑ka yu'u‑s, ña tuu nax n‑ka ja'an‑s.
44009008	Ijan dada n‑ndokoo Saulo, ko nu n‑najaan‑s nuu‑s, ña n‑kuu ka xa kunde'a‑s chi n‑kuaa‑s. Xijan kuu xa n‑ka tnɨɨ se ndeka tna'a xi'in‑s nda'a‑s te xtañu'u ña'a‑s jua'an Damasco.
44009009	Uni kɨu ña n‑kuu xa kunde'a‑s, ni ña tuu nax n‑xaxi‑s, ni ña tuu nax n‑xi'i‑s.
44009010	Damasco jan io ɨɨn se nani Ananías. Kukanu ini‑s Jesucristu. N‑kida Jesús, Ia kuu Xto'o‑ro, xa n‑tutuku‑s xa n‑xini‑s‑ia te n‑ja'an‑ia nuu‑s: —Ananías. N‑ja'an‑s: —Jai. Na‑da ya'a.
44009011	Xia'an‑ia nuu‑s: —Jua'an ichi nani Ichi Ndaa nuu io ve'e Judas. Ijan nanduku‑n ɨɨn se Tarso nani Saulo chi xijan ta'u‑s nuu‑r.
44009012	N‑kida‑r xa n‑xini‑s xa n‑kɨu‑n ve'e‑s te n‑xajan ndodo‑n nda'a‑n dɨkɨ‑s xa na nukonde'a‑s —kuu‑ia, xia'an‑ia.
44009013	Nu n‑teku Ananías xa'a, xia'an‑s: —Kue'e ñayiu ka ja'an nuu‑da xa n‑kida u'u se ya'a ñayiu n‑kida‑n xa nduu‑i ñayiu ii xndaxio Jerusalén.
44009014	Te ne'e‑s tutu n‑ka xia'an dutu ka taxnuni vaxi vitna xa chindi'u‑s ñayiu ka ndadaka'nu ña'a te ka xijan ta'u‑i nuu‑n.
44009015	Te xia'an‑ia nuu Ananías: —Jua'an chi mee‑r n‑kaxí‑sɨ xa ja'an‑s nuu ñayiu ñatu ka kuu ñayiu Israel xi'in nuu se ka taxnuni nuu‑i jundu kuu‑r. Dɨuni n‑kaxí‑r‑sɨ xa ja'an‑s nuu ñayiu Israel jundu kuu‑r.
44009016	Ja'an‑r nuu‑s xa io xa nda'u ya'a‑s xaxe'e xa ja'an‑s jundu kuu‑r.
44009017	Ijan dada jua'an Ananías ve'e nuu tuu Saulo, te n‑kɨu‑s. N‑xajan ndodo‑s nda'a‑s dɨkɨ Saulo, te n‑ja'an‑s: —Va'a nga ta'u kuu‑n, Ñani. Jesús, Ia n‑xini‑n ichi vaxi‑n, n‑tunda'a ña'a. Kuu‑ia Xto'o‑ro. Vaxi‑da na nukonde'a‑n te ju'un ña'a Espíritu Ianyuux.
44009018	Hora ijan ni junkoio xa ná kaa chichi n‑xo ndeyuku nuu Saulo te n‑nukonde'a‑s. N‑ndokoo‑s te n‑xendute‑s.
44009019	Ijan dada n‑xaxi‑s te n‑nani'i ndee‑s. Tɨtnɨɨ kɨu n‑ndoo‑s xi'in ñayiu ka kukanu ini Jesucristu Damasco.
44009020	Ijan dada jua'an‑s veñu'u ñayiu ka kuu da'ya dana Israel xndaxio ñuu ijan. N‑ja'an‑s nuu ñayiu jan xa Jesús kuu Da'ya Yɨɨ Ianyuux.
44009021	N‑ka yu'u anu ntdaa ñayiu n‑ka xo nini tnu'u‑s. N‑ka xia'an tna'a‑i: —¿Ñadu se ya'a kuu se kida u'u ñayiu Jerusalén ka kakune'e Jesús a? ¿Ñadu vax ndi kueka ña'a‑s xa kandeka ña'a‑s nu'u nuu dutu ka taxnuni a?
44009022	Kua'a ka Saulo xa dakua'a‑s ñayiu jua'an. N‑ja'an‑s nuu ñayiu Israel xtuu Damasco xa Jesús kuu Cristu, te n‑kunuu tnu'u‑s. Xaxe'e xa daa n‑ja'an‑s, kue'e xa n‑ka xani ini‑i.
44009023	Nu n‑kuna'a tuu Saulo ijan, te n‑ka kida ɨnuu dava ñayiu ka kuu da'ya dana Israel xa ka'ni ña'a‑i.
44009024	Nduu, xakuaa n‑ka xo ndetu‑i‑sɨ ye'e nama ndi'u yu'u ñuu xa ka'ni ña'a koio‑i, ko n‑teku‑s xa n‑ka kida ɨnuu‑i xa ka'ni ña'a‑i.
44009025	Xaxe'e xijan n‑ka dakeé se ka kukanu ini Jesucristu Saulo xiti yɨka ka'nu ɨɨn xakuaa, te n‑ka daya'a ña'a‑s ɨɨn yau nama ndi'u yu'u ñuu jan, te n‑ka june'e‑s‑sɨ yata nama jan.
44009026	N‑naxee Saulo Jerusalén, te n‑juini‑s xa kɨu tna'a‑s nuu ñayiu ka jandixa Jesucristu, ko ñayo ñayiu jan n‑juini xaxe'e xa n‑ka yu'u‑i nuu‑s chi ña n‑ka jandixa‑i xa kukanu ini‑s Jesucristu.
44009027	Ijan dada ndeka se nani Bernabé Saulo jua'an nuu se n‑tunda'a ña'a Jesús. N‑najani‑s nuu se ijan xa n‑xini Saulo Jesucristu ichi jua'an‑s te n‑ja'an‑ia nuu‑s. Dɨuni n‑ja'an Bernabé xa ña n‑yu'u Saulo xa n‑kakune'e‑s Jesús nuu ñayiu Damasco.
44009028	N‑kunduu Saulo xi'in se n‑tunda'a ña'a Jesús nuu n‑ka xikonuu‑s, te n‑kakune'e‑s Jesús nuu ñayiu; ñatu n‑yu'u‑s xa kakune'e‑s‑ia.
44009029	N‑jantna'a tnu'u Saulo xi'in se ka kuu da'ya dana Israel xne'e tnɨɨ mudu ñayiu Grecia xa n‑ka kune'e‑s Jesús, te tuku n‑kakune'e Saulo‑ia, te n‑ka nduku ini‑s xa ka'ni koio‑s‑sɨ.
44009030	Nu n‑ka teku se ka kukanu ini Jesucristu xijan, n‑ka ki ndi ndeka‑s‑sɨ nde ñuu nani Cesarea. Ijan n‑ka najanu ichi‑s‑sɨ xa juan ndixi‑s ñuteyu‑s Tarso.
44009031	Ña n‑ka kida u'u ka ñayiu ña ka kukanu ini Jesucristu ñayiu ka kukanu ini‑ia tiempo ijan. Ndaa vatuu n‑ka xo tuu ñayiu ka kukanu ini Jesucristu ñuu xndatuu distrito Judea xi'in ñuu xndatuu distrito Galilea, ñuu xndatuu distrito Samaria du. Va'a ka n‑ka kutnuni ini‑i tnu'u Ianyuux. N‑xe koo ka‑i xañu'u nuu‑ia, te n‑kida Espíritu Ianyuux xa ñatuka n‑ka kuko'yo ini‑i.
44009032	Xikonuu Spedru ñuu xi'in ñuu, te n‑xee‑s ñuu Lida xa kotoni'ni‑s ñayiu n‑kida Ianyuux xa n‑ka nduu‑i ñayiu ii.
44009033	Ijan n‑nitna'a‑s xi'in ɨɨn se nani Eneas. Xá n‑kuu una kuia kaa‑s xa ku'u‑s xa n‑xi'í xe'e‑s.
44009034	Xia'an Spedru nuu‑s: —Dito Ta Eneas, ndadava'a ña'a Jesucristu. Ndokoo‑n, te ndone'e‑n yuu‑n xi'in doo‑n. Danaa n‑ndokoo‑s.
44009035	Ntdaa ñayiu io Lida xi'in ñuu Sarón n‑ka xini xa ndva'a Eneas te ntdaa‑i n‑ka kukanu ini Jesucristu.
44009036	Tiempu ijan n‑xio ɨɨn ñadɨ'ɨ kukanu ini Jesucristu nani Tabita ñuu Jope. (Griegu nani‑ña Dorcas.) Yo n‑xo kidatniu‑ña xa n‑xo chindee‑ña ñayiu ka kunda'u, te yo n‑chindee‑ña‑i.
44009037	N‑kane kue'e‑ña te n‑xi'í‑ña. N‑ka dakuchi ñɨɨ ña'a ñá n‑ka xo xini tna'a xi'in‑ña, te n‑ka xajan ña'a‑ña ɨɨn cuartu pisu kuu uu.
44009038	Yatni Jope katuu ñuu nani Lida nuu tuu Spedru. N‑ka teku ñayiu ka kukanu ini Jesucristu io Jope xa tuu Spedru Lida. N‑ka tunda'a‑i uu se n‑ka tunda'a‑i nuu‑s xa na kajan ta'u‑s nuu‑s xa na jɨ'ɨn‑s Jope. Nu n‑ka xee nduu se ya'a Lida, ka xia'an‑s nuu Spedru: —Vax ki kueka ña'a‑da xa jɨ'ɨn‑ro ñuu‑da, te maxku kukuee‑n.
44009039	Hora ijan ni jua'an Spedru xi'in‑s Jope. Nu n‑xee Spedru xi'in‑s ve'e nuu kaa Dorcas, te xndeka ña'a‑s n‑xe xee cuartu pisu kuu uu. Xtuu ñadɨ'ɨ n‑ka xi'í yɨɨ cuartu jan, te ka nda'i‑ña xa ka nda'i‑ña. N‑ka dande'a‑ña Spedru dijun xi'in dava ka da'ma n‑kiku Tabita xa juña'a nga‑ña ñayiu.
44009040	N‑ta'u tniu‑s xa na kee‑ña ntdaa‑ña cuartu ijan. N‑xe juiin xiti‑s xa n‑xijan ta'u‑s nuu Ianyuux. N‑nukonde'a‑s‑ña, te n‑ja'an‑s: —Didi, Di Tabita, ndokoo‑n. N‑najaan‑ña nduchi nuu‑ña, te nu n‑nukonde'a‑ña Spedru, n‑ndandita‑ña.
44009041	N‑tnɨɨ Spedru nda'a‑ña, te n‑ndojani‑s‑ña. N‑kana‑s ñayiu ka kukanu ini Jesucristu xi'in ñadɨ'ɨ n‑ka xi'í yɨɨ xtuu ijan xa na kunde'a koio‑s‑ña.
44009042	Nu n‑ka teku ntdaa ñayiu Jope xa'a, kue'e ka‑i n‑ka kukanu ini Jesucristu, Ia kuu Xto'o‑ro.
44009043	Jeen kɨu n‑ndoo Spedru ve'e ɨɨn se kida vita ñɨɨ ñuu ijan. Simón nani‑s.
44010001	Cesarea io ɨɨn centurión nani Cornelio. Italiano nani ɨɨn cientu soldado ndeka‑s.
44010002	Jandixa‑s Ianyuux, te ntdaa‑s xi'in familia‑s xndaxio xañu'u nuu‑ia. Dɨuni xko xia'an nga‑s xa ka ndoñu'u ñayiu ka kunda'u, te xko xijan ta'u‑s nuu Ianyuux.
44010003	Nɨni xijan ta'u‑s nuu‑ia ɨɨn vuelta, n‑kida Ianyuux xa n‑xini‑s ɨɨn ángel, ia xinokuechi nuu‑ia, xa juan kɨu‑ia nuu tuu‑s. Naxa kaa uni xañini kuu hora ijan. N‑ja'an‑ia: —Cornelio.
44010004	N‑ndakoto ndee‑s‑ia. Vichi n‑yu'u‑s te n‑xijan tnu'u‑s‑ia: —¿Nax juini‑n u? Xia'an ángel: —N‑chinuu Ianyuux xa xijan ta'u‑n nuu‑ia xi'in xa xia'an nga‑n xa ka ndoñu'u ñayiu ka kunda'u.
44010005	Tunda'a‑n se na jɨ'ɨn ñuu Jope xa na nkueka‑s ɨɨn se nani Simón. Dɨuni nani‑s Spedru.
44010006	Tuu‑s ve'e ɨnka ntuku se nani Simón. Kidavita se ijan ñɨɨ kɨtɨ. Yatni yu'u mar io‑s —kuu‑ia, xia'an‑ia.
44010007	Nu juan nu'u ángel n‑ndatnu'u xi'in Cornelio, n‑kana‑s uu se ka xinokuechi nuu‑s xa ka kidatniu‑s ve'e‑s xi'in ɨɨn soldado. Va'a jandixa soldado jan Ianyuux.
44010008	N‑najani Cornelio ntdaa xa n‑ya'a. Ijan dada n‑tunda'a‑s ndruni se ijan. Jua'an koio‑s Jope.
44010009	Naxa kaa x‑uu, kɨu kuu uu, n‑ka kuyatni‑s ñuu Jope. Hora ijan n‑xe xee Spedru dɨkɨ ve'e xa kajan ta'u‑s nuu Ianyuux.
44010010	N‑kojon‑s, te n‑kuu anu‑s xa kaxde'ñu‑s. Nɨni kidatu'a ɨɨn ñá kida tu'a xa kaxi‑s, n‑kida Ianyuux xa n‑xini‑s ɨɨn xa n‑xini‑s.
44010011	N‑xini‑s xa n‑najaan andɨu te vax juun ɨɨn xa kaa ná kaa da'ma. Ndɨka te ka'nu xijan, te duku ndetna'a nkoon punda‑i.
44010012	Xiti da'ma jan ñu'u tɨtnɨ kɨtɨ. Ñu'u kɨtɨ uu nda'a uu xe'e, kɨtɨ ndava xi'in koo.
44010013	Te n‑teku‑s xa n‑ja'an: —Ndojuiin, Pedru. Ka'ni kɨtɨ de te kaxi‑tɨ.
44010014	N‑ja'an Spedru: —Ña'a, Taa‑ro Ianyuux, ta uun ka kaxi‑da ɨɨn xa ña va'a xa kaxi‑ro.
44010015	N‑teku ntuku‑s ɨnka vuelta xa n‑ja'an: —Ru'u n‑kida xa n‑ndunini‑tɨ, maxku ja'an ndo'o xa ñatu va'a xa kaxi‑n‑tɨ.
44010016	Du'a n‑ya'a uni vuelta. Ijan dada juan ndaa ntdaa xijan andɨu.
44010017	Nu n‑ka xee se n‑tunda'a ña'a Cornelio Jope, n‑ka xijan tnu'u‑s ndexu katuu ve'e tuu Spedru. Nɨni xani ini Spedru nuu nakuenda xa n‑xini‑sɨ xijan, n‑ka xee se n‑tunda'a Cornelio nuu tuu‑s.
44010018	N‑ka xijan tnu'u‑s nuu ijan tuu ɨɨn se nani Simón. N‑ka ja'an‑s xa dɨuni nani‑sɨ Spedru.
44010019	Nɨni xani ini ka Spedru nuu nax kuu xa n‑xini‑s, n‑ja'an Espíritu Ianyuux nuu‑s: —Uni se ka nanduku ña'a, Pedru.
44010020	Ndojuiin, te ta nuu. Jua'an xi'in‑s, te maxku ña'a kani ini‑n chi mee‑r n‑tunda'a‑s.
44010021	N‑nuu Spedru te n‑ja'an‑s nuu ndruni se ijan: —Ru'u kuu se ka nanduku‑n. ¿Nax ka juini anu‑n xa vaxi koio‑n u? —kuu‑s, xia'an‑s.
44010022	Ka xia'an se ijan: —Ɨɨn se kuu centurión n‑tunda'a ña'a xa vaxi koio‑da. Cornelio nani‑s. Jandixa‑s Ianyuux, te io‑s xañu'u nuu‑ia. Ntdaa ñayiu Israel ka ja'an xa va'a‑s. Ɨɨn ángel, ia xinokuechi nuu Ianyuux, n‑ja'an nuu‑s. N‑xia'an‑ia xa na kana ña'a‑s ndixi xa jɨ'ɨn‑n ve'e‑s te kunini‑s ntdaa xa na ja'an‑n nuu‑s.
44010023	N‑ja'an Spedru nuu‑s xa kɨu koio‑s ve'e nuu tuu‑s, te n‑ka ndoo‑s xakuaa ijan. Ijan dada xndeka se Cesarea jan Spedru xi'in dava se ka kukanu ini Jesucristu xndaxio ñuu Jope vaxi Cesarea.
44010024	Kɨu kuu uu n‑ka kixee‑s xi'in‑s Cesarea. Nu n‑ka xee‑s ve'e Cornelio, xa xndetu ña'a‑s xi'in familia‑s xi'in ñayiu kumani xi'in‑s n‑nadataka‑s ve'e‑s.
44010025	Jua'an Spedru xa kɨu‑s ve'e‑sɨ, te n‑xe tu'a ña'a‑s. N‑xe juiin xiti‑s xa nakuetu‑s nuu‑s,
44010026	ko n‑ndojani ña'a Spedru. Xia'an‑s nuu Cornelio: —Ndojuiin‑n, chi dɨuni ñayiu kuu‑da ná kuu‑n de.
44010027	Nɨni ndatnu'u Spedru xi'i‑s, n‑kɨu‑s ve'e‑s te n‑xini‑s xa kue'e ñayiu xyuku.
44010028	Xia'an Spedru nuu ñayiu jan: —Xá xna'a‑n xa ka ja'an ñayiu ka kuu da'ya dana Israel xa kuechi kuu nux kandeka tna'a‑i xi'in ñayiu ña ka kuu da'ya dana Israel a xa kotoni'ni‑i‑yɨ. Daa ka ja'an‑i, ko n‑ja'an Ianyuux nuu‑da xa maxku ku ja'an ka‑da xa ñatu xe ini‑ia dava ñayiu a ña tuu nax juun‑ia‑i.
44010029	Xijan kuu xa nu n‑ka kachitnu'u ña'a se ya'a xa kana ña'a‑n, ñatu n‑kidachɨɨn‑da chi vaxi ni‑da. Juini‑da xa kutnuni ini‑da nakuenda n‑kana ña'a‑n —kuu Spedru, xia'an‑s.
44010030	Xia'an Cornelio nuu‑s: —Vitna n‑kuu koon kɨu, te naxee hora ya'a xa n‑xijan ta'u‑da nuu Ianyuux ve'e‑da ya, te io ndite‑da. Danaa n‑xini‑da ɨɨn ángel ni'no da'ma diñu nujuiin nuu‑da.
44010031	N‑ja'an‑ia nuu‑da: “Cornelio, xko nini Ianyuux xa xko xijan ta'u‑n te xini‑ia xa xia'an nga‑n xa ka ndoñu'u ñayiu ka kunda'u.
44010032	Tunda'a‑n se tunda'a‑n xa na jɨ'ɨn‑s Jope xa na nkueka‑s Simón. Dɨuni nani‑s Spedru. Tuu‑s ve'e ɨnka se nani Simón. Se kidavita ñɨɨ kɨtɨ kuu‑s. Io‑s yatni yu'u mar.”
44010033	Xijan kuu xa nuni'no ni n‑tunda'a‑da se n‑ka xe nunduku ña'a, te n‑kida‑n xamani xa vaxi‑n. Ntdaa‑da xyuku ya'a vitna xa kunini koio‑da ntdaa xa n‑ja'an‑ia xa ja'an‑n nuu‑da.
44010034	N‑kixe'e Spedru xa ja'an‑s. Xia'an‑s: —Vitna kuu xa n‑xini ndaa n‑xini kuiti‑da xa ɨnuu ka kuu nandɨkaa ñayiu ñuñayiu nuu Ianyuux.
44010035	Ntdaa ñayiu xndaxio dava'a nga ñuu, nux io‑i xañu'u nuu‑ia, te kida‑i xava'a, tna ini ña'a‑ia.
44010036	N‑kachitnu'u ña'a Ianyuux daña xa ka kuu‑da ñayiu Israel nax n‑kida Jesucristu xa ndumani Ianyuux xi'in ñayiu. Taxnuni Jesucristu nuu‑ro ntdaa‑ro.
44010037	Xá ka xini ndixi nax n‑ya'a Israel na n‑ya'a xa n‑ja'an Sua Bautista nuu ñayiu xa io xa natu ini koio‑i xa n‑ka kida‑i kuechi, te n‑dajuendute‑s‑yɨ.
44010038	Xá ka xini‑n xa n‑kida Ianyuux Jesús Nazaret xi'in xa n‑kida Jesús. N‑dakeé Ianyuux Espíritu‑ia Jesús, xa n‑kida Jesús xa n‑kida‑ia. Xava'a n‑kida‑ia. N‑ndadava'a‑ia ntdaa ñayiu n‑xo kida u'u ña'a Kui'na. N‑kida‑ia xijan chi n‑kunduu‑ia xi'in Ianyuux. Distritu Galilea kuu nuu n‑kixe'e xa'a.
44010039	N‑xo nde'a‑da xi'in dava ka se n‑dakua'a Jesús ntdaa xa n‑kida‑ia Jerusalén xi'in dava ñuu xndatuu distrito Judea. N‑ka xatakaa dika‑s‑ia nuu ɨɨn curuxi xa n‑ka xa'ni‑s‑ia.
44010040	N‑nadandoto Ianyuux‑ia kɨu kuu uni, te n‑kida Ianyuux xa n‑ka xo nde'a‑da‑ia.
44010041	Ñadu ntdaa ñayiu n‑xini‑ia na n‑nandoto‑ia, chi ntdaa ni daña, se n‑kaxí dɨɨn ña'a Ianyuux, n‑ka xini‑ia. N‑ka xaxi‑da te n‑ka xi'i‑da xi'in‑ia na n‑nandoto‑ia.
44010042	Te n‑ta'u tniu ña'a‑ia xa ja'an koio‑da nuu ñayiu xa Ianyuux n‑tetutniu‑ia xa kuu‑ia juexi nuu ñayiu xndito xi'in nuu ñayiu n‑ka xi'í.
44010043	Ntdaa se n‑ka ja'an tnu'u Ianyuux nuu ñayiu xá n‑kakune'e Jesús. N‑ka ja'an‑s xa ñayiu kukanu ini‑ia, taxkanu ini Ianyuux kuechi n‑ka kida‑i —kuu Spedru, xia'an‑s.
44010044	Nɨni ja'an Spedru, n‑keé Espíritu Ianyuux ntdantu'u ñayiu xnini tnu'u ja'an‑s.
44010045	N‑ka yu'u se Israel ka kukanu ini Jesucristu ka kunduu xi'in Spedru xa dɨuni n‑keé Espíritu Ianyuux se ñatu kuu da'ya dana Israel.
44010046	N‑ka xo nini‑s xa ka ja'an ñayiu ijan ɨnka yu'u, te ka najuen tnu'u‑i Ianyuux.
44010047	Xia'an Spedru nuu se kunduu xi'in‑s: —Mayo‑n dada'an xa juendute koio ñayiu ya'a chi n‑keé ña'a Espíritu Ianyuux ná ñu'u ña'a‑ia mee‑ro.
44010048	Te n‑ta'u tniu Spedru xa na juendute koio ñayiu jan xaxe'e xa n‑xi'í Jesucristu na kua'a nanita'u‑i. Ijan dada n‑ka ja'an ñayiu jan nuu Spedru xa na ndoo‑s xi'in‑i uni koon kɨu.
44011001	N‑ka teku tnu'u se n‑tunda'a ña'a Jesús xi'in ntaka dava ñayiu kukanu ini Jesucristu xndaxio ntaka ñuu xndatuu distrito Judea xa dɨuni n‑ka teku ñayiu ñatu kuu da'ya dana Israel tnu'u Ianyuux, te n‑ka kuvete‑i,
44011002	ko nu n‑naxee Spedru Jerusalén, n‑kanandee ña'a dava se ka kukanu ini Jesucristu. Se n‑ka ta'nde ndodo ñɨɨ nuu ii‑s ka kuu‑s.
44011003	Ka xia'an‑s nuu‑s: —¿Nakuenda n‑xe kotoni'ni‑n se ñatu n‑ta'nde ndodo ñɨɨ nuu ii‑s ná ka kida roo, ñayiu ka kuu da'ya dana Israel te nakuenda n‑xaxi‑n xi'in‑s u?
44011004	N‑najani Spedru ná n‑kuu ná n‑xino. Xia'an‑s:
44011005	—Nɨni xijan ta'u‑da nuu Ianyuux na n‑xo tuu‑da Jope, n‑kida‑ia xa n‑xini‑da ɨɨn xa kaa ná kaa da'ma. Ndɨka te ka'nu xijan, te duku ndetna'a nkoon punda‑i. N‑xini‑da xa vax juun xijan andɨu, te n‑xino nuu nujuiin‑da.
44011006	N‑xo nde'a va'a‑da xa jini‑da nax ñu'u xiti‑i te n‑xini‑da xa ñu'u kɨtɨ uu nda'a uu xe'e, kɨtɨ ndava xi'in koo.
44011007	Te n‑teku‑da xa n‑ja'an nuu‑da: “Ndojuiin, Pedru. Ka'ni kɨtɨ de te kaxi‑tɨ.”
44011008	Xia'an‑da: “Ña'a, Taa‑ro Ianyuux, Ia kuu Xto'o‑da, ma kaxi‑da chi ta uun ka kaxi‑da ɨɨn xa ña va'a xa kaxi‑da a ɨɨn xa kui'a kaa.”
44011009	Ijan n‑ja'an ntuku nde andɨu ɨnka vuelta: “Ru'u n‑kida xa n‑ndunini‑tɨ, maxku ku ja'an ndo'o xa ñatu va'a xa kaxi‑n.”
44011010	Du'a n‑kuu uni vuelta. Ijan dada juan ndaa ntdaa xijan andɨu.
44011011	Hora ijan, n‑ka xee uni se Cesarea ve'e nuu tuu‑da. Ɨɨn se ñuu‑s n‑tunda'a ña'a xa na nanduku ña'a koio‑s.
44011012	N‑ja'an Espíritu Ianyuux xa maxku ña'a kani ini‑da xa jɨ'ɨn‑da xi'in se n‑ka xee jan. Te n‑xe'en‑da xi'in iñu ñani‑ro ya'a. Ntdaa‑da n‑ka kɨu ve'e se n‑kana ña'a jan.
44011013	N‑najani‑s xa ve'e‑s n‑xini‑s xa nujuiin ɨɨn ángel, ia xinokuechi nuu Ianyuux, te n‑ja'an‑ia nuu‑s: “Tunda'a se jɨ'ɨn ñuu Jope na nkueka‑s ɨɨn se nani Simón. Dɨuni nani‑s Spedru.
44011014	Se ijan kachitnu'u ña'a nax kada koio‑n xa nanita'u‑n xi'in ntdaa familia xtuu nukee nuve'e‑n”, kuu ángel, n‑xia'an‑ia nuu‑s.
44011015	Nu n‑kixe'e‑da xa ja'an‑da nuu ñayiu ijan, n‑keé Espíritu Ianyuux ñayiu jan nani n‑keé ña'a‑ia roo.
44011016	Ijan dada n‑naja'an‑da xa daa n‑ja'an Jesús: “Sua n‑dajuendute ña'a xi'in ndute, te Ianyuux kada xa ju'un ña'a Espíritu‑ia.”
44011017	Dɨuni n‑dakeé Ianyuux Espíritu‑ia se ijan nani n‑dakeé ña'a‑ia roo xaxe'e xa kukanu ini‑ro Jesucristu. ¿Nuda daña ka ku dada'an‑da u? —kuu Spedru, n‑xia'an‑s.
44011018	Nu n‑ka teku se xtuu Jerusalén xa'a, ni ɨɨn xa ñatuka n‑ka ja'an‑s, te n‑ka ndadaka'nu‑s Ianyuux. N‑ka ja'an‑s: —Ate n‑kida Ianyuux xa n‑ka natu ini ñayiu ñatu kuu da'ya dana Israel xa n‑ka kida‑i kuechi te kutuu‑i xi'in‑ia nɨkava nɨkuita nuda —ka kuu‑s.
44011019	Ñayiu ka kukanu ini Jesucristu n‑ka kixee distrito Fenicia, distrito Chipre xi'in ñuu Antioquía xa n‑ka kee‑i Jerusalén, n‑ka kakune'e‑i xa n‑ja'an Jesús, ko ña n‑ka dakua'a‑i ñayiu ña ka kuu da'ya dana Israel chi diko ni ñayiu kuu da'ya dana Israel xndaxio ijan n‑ka dakua'a‑i. N‑ka xe kotuu‑i ijan xaxe'e xa n‑ka kida u'u ña'a ñayiu ña ka kukanu ini Jesucristu ñuu‑i chi n‑ka kuu ɨnuu‑i xi'in Steba, se n‑ka xa'ni‑s.
44011020	Xijan kuu xa dava se ka kukanu ini Jesucristu, xndaxio Chipre xi'in Cirene n‑ka xee‑s ñuu Antioquía, te n‑ka ja'an‑s nuu se ñatu ka kuu da'ya dana Israel nax n‑kida Jesús, Ia kuu Xto'o‑ro, xa na nanita'u‑i.
44011021	N‑chindee ña'a Ianyuux, te kue'e ñayiu n‑ka kukanu ini Jesús, Ia kuu Xto'o‑ro, te n‑ka natu ini‑i xa n‑ka kida‑i kuechi.
44011022	Nu n‑ka teku ñayiu ka kukanu ini Jesucristu xtuu Jerusalén xa'a, n‑ka tunda'a‑i Bernabé ñuu Antioquía.
44011023	Nu n‑xee Bernabé ijan, n‑xini‑s xa va'a ka kutnuni ini ñayiu ijan tnu'u Ianyuux chi n‑kidatniu‑ia anu‑i, te n‑kuvete‑s. N‑ja'an‑s nuu‑i xa idii vuelta na kajan‑i anu‑i xa kukanu ini‑i Jesucristu.
44011024	Bernabé kuu ɨɨn se va'a. Ñu'u ña'a Espíritu Ianyuux te va'a kukanu ini‑s Jesucristu. Xijan kuu xa kue'e ñayiu n‑ka kukanu ini‑ia.
44011025	Nu n‑ya'a xa'a, n‑kee Bernabé Antioquía xa n‑kixee‑s ñuu nani Tarso xa n‑nanduku‑s Saulo.
44011026	Nu n‑nani'i ña'a‑s, ndeka ña'a‑s jua'an Antioquía. Ijan n‑ka xo tuu‑s xi'in ñayiu ka kukanu ini Jesucristu ɨɨn kuia tɨtɨɨ, te kue'e ñayiu n‑ka dakua'a‑s. Antioquía kuu nuu ki'na nuu n‑ka xe konani ñayiu ka kukanu ini Jesucristu cristianu.
44011027	Ijan dada n‑ka xee se ka ja'an tnu'u Ianyuux nuu ñayiu Antioquía xa n‑ka kee‑s Jerusalén.
44011028	Ɨɨn‑s nani Agabo. Nu n‑ka xee‑s ijan, n‑ka taka ñayiu nuu‑s, te n‑ja'an Agabo nuu‑i. N‑kida Espíritu Ianyuux xa n‑ja'an‑s xa koo tnama nitu'u nación ijan, te daa n‑ya'a tiempo n‑xo kuu Claudio emperador.
44011029	Daa n‑ka kida ɨnuu ñayiu ka kukanu ini Jesucristu xndaxio Antioquía jan xa chindee‑i ñayiu kukanu ini Jesucristu xndaxio Judea según janda n‑ka kundee ini mee‑i xa chindee‑i.
44011030	Daa n‑ka kida‑i te n‑ka tunda'a‑i Bernabé xi'in Saulo xa kane'e‑s xa n‑ka doko‑i jɨ'ɨn Judea nuu se ka taxnuni nuu ñayiu ka kukanu ini Jesucristu.
44012001	Tiempu ijan, n‑kixe'e se taxnuni nani Herodes xa kida u'u‑s dava ñayiu ka kukanu ini Jesucristu.
44012002	N‑ta'u tniu‑s xa n‑ka xa'ni soldado‑s Jacobo, ñani Sua xi'in espada.
44012003	-
44012004	Nu n‑xini‑s xa n‑ka tna ini ñayiu Israel xa'a, n‑ta'u tniu‑s xa n‑ka tnɨɨ soldado‑s Spedru, te n‑ka chindi'u ña'a‑s vekaa. (Xa'a n‑ya'a kɨu kuu viko Paxcua, kɨu ka xaxi ñayiu tila ña n‑kɨu levadura.) Ijan n‑ka xe kondee ña'a koon soldado ntna'a iñu hora. N‑ñu ini Herodes xa kadandaa‑s kuechi Spedru nuu ka nataka ñayiu ñuu Jerusalén na xinokava viko Paxcua jan.
44012005	Nɨni yɨndi'u‑s, ka xijan ta'u xa ka xijan ta'u ñayiu ka kukanu ini Jesucristu nuu Ianyuux xa na kee‑s.
44012006	Ɨɨn nga xakuaa kɨndi'u‑s, te kɨu kuu uu kadandaa Herodes kuechi‑s n‑kuu. Xakuaa ijan kidi‑s me'ñu uu soldado, te xndijun ndetna'a‑s xi'in‑s cadena. Xyuku ka dava soldado yekaa xa xndee‑s vekaa.
44012007	Danaa n‑xee ɨɨn ángel, ia xinokuechi nuu Ianyuux, te ndii nitu'u xiti vekaa. N‑katu ángel yɨkɨ na'a Spedru xa n‑dandoto ña'a‑ia te n‑ja'an‑ia nuu‑s: —Yachi ndokoo. Te hora ijan ni n‑nandaxi mee cadena nda'a Spedru te jungoio.
44012008	Xia'an ángel: —Juan ndɨu nuu da'ma‑n. Juan ndɨu ndixa‑n. Te daa n‑kida Spedru. Xia'an ntuku ángel: —Nukondixi capa‑n te kandijun ña'a.
44012009	Ndijun Spedru ángel n‑kee. Ña n‑kutnuni ini‑s nuu xa xandaa xakuiti n‑kee‑s xi'in ángel vekaa a ña'a. N‑xani ini‑s xa n‑tutuku‑s.
44012010	N‑ya'a‑s xi'in ángel nuu xyuku ɨɨn montón soldado, ijan dada n‑ya'a ka‑s xi'in‑ia nuu xyuku ɨnka montón‑s. Te n‑xee‑s xi'in‑ia yekaa nde'a do ichi jua'an xiti ñuu. Najaan mee ye'e ya'a. N‑xika‑s xi'in‑ia, te ndeka ña'a‑ia jua'an ɨɨn ichi xiti ñuu, te n‑dandoo ña'a ángel.
44012011	Ijan dada n‑kutnuni ini‑s xa ndaa n‑kee‑s vekaa, te n‑ja'an mee n‑ja'an ɨɨn‑s: “Vitna n‑xini‑ro xa xandaa xakuiti n‑tunda'a Ianyuux ángel‑ia xa dakaku ña'a‑ia nuu Herodes xi'in nuu ntdaa xa n‑juini se Judea xa kada ña'a‑s.”
44012012	Nu n‑tuu ini‑s xa n‑kee‑s vekaa, n‑xe'en‑s ve'e María, dɨ'ɨ Sua. Dɨuni nani‑s Smarku. Kue'e ñayiu n‑ka nataka xa ka xijan ta'u‑i ijan.
44012013	N‑dakande Spedru ye'e ndi'u nuu kɨu‑ro nuke'e, te n‑xe koto ɨɨn dichi xinokuechi nani Rode nuu jundu dakande.
44012014	N‑najini‑i tnu'u Spedru, te ña najaan‑i ye'e chi vichi n‑kuvete‑i. N‑kendava‑i. Juan ndɨu‑i xiti ve'e. N‑xian tnu'u‑i ñayiu xyuku xiti ve'e xa Spedru nujuiin ye'e.
44012015	Ka xia'an ñayiu jan nuu‑i: —Lilu‑n. Ko xia'an na'i‑i xa dɨu te dɨu Spedru. Ka xia'an ntuku ñayiu jan: —Axa ñadu mee‑s, axa ángel‑sɨ xu.
44012016	Dani dakande Spedru ye'e. Nu n‑ka najaan ñayiu ye'e jan n‑ka xini‑i Spedru, te n‑ka yu'u anu‑i.
44012017	Te n‑ndone'e nda'a Spedru xa maxku ja'an koio ka‑i, te n‑najani‑s nuu‑i janda n‑kuu xa n‑kine'e ña'a Ianyuux vekaa. Dɨuni xia'an‑s: —Juña tnu'u koio‑n xa'a Jacob xi'in dava ka ñayiu ka kukanu ini Jesucristu. Ijan dada n‑kee‑s; jua'an‑s ɨnka lado.
44012018	Nu n‑tuu, ña n‑ka kutnuni ini soldado nax n‑kuu xa ñayo ka Spedru yɨndi'u, te kue'e xa n‑ka xani ini‑s.
44012019	N‑teku Herodes xijan, te n‑ta'u tniu‑s xa na jɨn nunduku ña'a koio soldado‑s, ko ñayo‑s n‑nani'i ña'a. N‑kana Herodes soldado‑s vetniu xaxe'e xa n‑xino Spedru, te n‑xijan tnu'u‑s‑sɨ nde jua'an Spedru. N‑ta'u tniu‑s nuu dava ka soldado‑s xa n‑ka xa'ni‑s soldado n‑ka xo ndee Spedru jan. Nu n‑ya'a xa'a, n‑kee Herodes distrito Judea. Vaxi‑s Cesarea xa kutuu‑s ijan.
44012020	Xaxe'e xa n‑ka jantna'a Herodes xi'in ñayiu Tiro xi'in ñayiu Sidón, xijan kuu xa n‑ka kida ɨnuu ñayiu ijan xa n‑ka xe koto‑i‑sɨ xa ndatnu'u‑i xi'in‑s. N‑ka daja'an‑i ɨɨn se ndandɨ'ɨ xinokuechi nuu Herodes xa na juña'a‑s nuu Herodes xa na ndumani koio‑i xi'in‑s. Blasto nani‑s. Xaxe'e xa nuu taxnuni Herodes kee xa ka ndoñu'u‑i, xijan kuu xa daa n‑ka kida‑i.
44012021	N‑xantuu Herodes kɨu ndatnu'u‑s xi'in ñayiu ijan. Nu n‑xee kɨu ndatnu'u‑s xi'in‑i, n‑ndadakutu‑s mee‑s da'ma xkui'no se ka taxnuni. N‑nukoo‑s nuu silla nuu xko nukoo‑s xa taxnuni‑s, te n‑ja'an‑s nuu ñayiu xyuku ijan.
44012022	Nu n‑ka teku‑i xa n‑ja'an‑s, n‑ka kana‑i: —Ianyuux kuu se ja'an ya; ñadu ñayiu —ka kuu‑i.
44012023	Dana ini n‑kida ɨɨn ángel, ia xinokuechi nuu Ianyuux, xa n‑kane kue'e Herodes xaxe'e xa ña n‑najuen tnu'u‑s Ianyuux nuu ñayiu jan. N‑xaxia'an tndaku, te n‑xi'í‑s.
44012024	Kɨu xi'in kɨu ka teku ka ñayiu tnu'u Ianyuux jua'an, te kue'e ka‑i ka kukanu ini Jesucristu jua'an.
44012025	N‑ka daxinokava Spalu xi'in Bernabé tniu n‑ka ja'an ñayiu xa kada‑s, te n‑ka ndee‑s Jerusalén. Xndeka‑sɨ Sua, se dɨuni nani Smarku, vaxi Antioquía.
44013001	Dava ñayiu kukanu ini Jesucristu xtuu Antioquía, ka kuu se ka ja'an tnu'u Ianyuux nuu ñayiu, te dava‑i ka kuu se ka dakua'a ñayiu. Du'a xnani dava‑s: Bernabé, Simeón, Lucio, Manaén, Saulo du. Simeón ya, n‑ka xo dandee ña'a ñayiu Se Ñɨɨ Tnuu. Lucio kuu se Cirene. Manaén n‑xa'nu dava xi'in Herodes, se n‑taxnuni Galilea.
44013002	N‑ka xo ndadaka'nu‑s Ianyuux te n‑ka xo xio ndite‑s. Ɨɨn vuelta nɨni daa ka kida‑s n‑ja'an Espíritu Ianyuux nuu‑s: —Kine'e dɨɨn Bernabé xi'in Saulo xa nkada‑s tniu‑r ɨnka ñuu chi xaxe'e xijan n‑kaxi‑r‑sɨ.
44013003	Nu n‑ya'a xa n‑ka xijan ta'u‑s nuu Ianyuux xi'in xa n‑ka xio ndite‑s, n‑ka xajan ndodo‑s nda'a‑s dɨkɨ Bernabé xi'in Saulo, te n‑ka ja'an‑s nuu‑s xa na jɨ'ɨn koio‑s ɨnka ñuu.
44013004	-
44013005	N‑tunda'a ña'a Espíritu Ianyuux xa kixi‑s ñuu xi'in ñuu. N‑ka kee‑s. Vaxi koio‑s ñuu Seleucia. Xndeka‑sɨ Sua vaxi xa chindee ña'a‑s. N‑ka keé‑s barcu Seleucia xa vaxi koio‑s ñuu nani Salamina país nani Chipre. N‑ka kixe'e‑s ka ja'an‑s tnu'u Ianyuux xiti veñu'u ñayiu Israel xndaxio ijan.
44013006	Nɨkani yu'u mar n‑ka kixi‑s xa nde n‑ka kixee‑s ñuu nani Pafos. Ijan n‑ka xe juntna'a‑s xi'in ɨɨn se Israel kida magia. N‑xo ja'an‑s xa tnu'u Ianyuux ja'an‑s, ko ña ndaa. Barjesús nani‑s. Dɨuni nani‑s Elimas.
44013007	Kunduu‑s xi'in gobernador nani Sergio Paulo. Yo kaxi ini Sergio Paulo jan. N‑kana‑s Bernabé xi'in Saulo chi n‑juini‑s xa kunini‑s tnu'u Ianyuux.
44013008	Dɨu Elimas kuu Magia. Elimas jan n‑dada'an xa ja'an ka Bernabé xi'in Saulo tnu'u Ianyuux nuu gobernador jan, xa na ña'a jandixa ka‑s xa n‑ka ja'an‑s.
44013009	Saulo ya, dɨuni nani‑s Spalu. Ñu'u ña'a Espíritu Ianyuux. N‑nukonde'a‑s se kida magia jan.
44013010	Te n‑ja'an‑s: —Da'ya Kui'na kuu‑n. Xini u'u‑n ntdaa xava'a. Mee ni xa danda'u‑n ñayiu. Mee ni xa ña ndaa kida‑n. ¿Nakuenda ña nujani‑n xa ja'an‑n xa tnu'u Ianyuux kuu tnu'u vete?
44013011	Kada u'u ña'a Ianyuux vitna. Kuaa‑n te ma kuu xa kunde'a ka‑n xa ndii nde na xee kɨu nukonde'a‑n. Hora ijan ni n‑kuaa Elimas, te n‑nduku‑s ɨɨn ñayiu kuitañu'u ña'a.
44013012	Xaxe'e xa n‑tna ini gobernador jan xa n‑ja'an Saulo xa n‑kida Cristu, Ia kuu Xto'o‑ro, xi'in xaxe'e xa n‑xini‑s xa n‑ya'a Elimas, n‑kukanu ini‑s Cristu.
44013013	N‑ka keé Spalu xi'in se xndeka tna'a xi'in‑s barcu ñuu Pafos. N‑ka kixee‑s ñuu Perge, distrito Panfilia. Ijan n‑dandoo Sua Spalu xi'in Bernabé, te n‑xiko‑s. Juan nu'u‑s Jerusalén.
44013014	N‑ka ya'a Spalu xi'in Bernabé Perge, te n‑ka kixee‑s ñuu Antioquía, distrito Pisidia. N‑ka kɨu‑s veñu'u ñayiu ka kuu yatnu'u Israel kɨu ka ndetatu‑i, te n‑ka nukoo‑s.
44013015	Nu n‑ya'a n‑ka'u ndodo tnu'u n‑chidotnuni Moisés xi'in tnu'u se n‑ka ja'an tnu'u Ianyuux nuu ñayiu, n‑ka ja'an se ka kida veñu'u jan nuu Spalu xi'in nuu Bernabé: —Dito, nux io ɨɨn xa ja'an‑n nuu ñayiu xa jan do'o‑n‑yɨ, ja'an koio‑n vitna.
44013016	N‑ndojuiin Spalu te n‑ndone'e nda'a‑s nuu ñayiu xyuku ijan xa na kunini koio‑i xa ja'an‑s. Te n‑ja'an‑s: —Dito, Didi, kunini koio ndixi, ñayiu ñatu kuu da'ya dana Israel, te ka jandixa‑n Ianyuux xi'in ndixi, ñayiu ka kuu da'ya dana Israel.
44013017	N‑kaxi Ianyuux xixitna roo, ñayiu Israel, xa ku kuu‑i da'ya‑ia, te n‑kida‑ia xa n‑xini da'ya dana‑i, te n‑kuu ñuu n‑ka xo tuu‑i país Egipto ɨɨn ñuu ka'nu. Ijan dada n‑kida‑ia xa n‑ka kee‑i nación ijan.
44013018	N‑kundee ini Ianyuux xa ñatu n‑ka jandixa ña'a xixitna‑ro, na n‑ka xo tuu‑i nuu ñayo ñayiu io te ñatu nga juun dau uu diko kuia.
44013019	N‑danaa Ianyuux uxa nación kuechi Canaán xa n‑xia'an‑ia ñu'u ijan xixitna‑ro.
44013020	Koon yodo cientu kuia n‑kuu ntdaa xa'a. ʼIjan dada n‑kida Ianyuux xa n‑ka taxnuni se ka kuu juexi nuu ñayiu Israel nde kɨu n‑xo tuu Samuel, se n‑ja'an tnu'u Ianyuux nuu‑i.
44013021	Ijan dada n‑ka xijan se Israel nuu Ianyuux ɨɨn rey taxnuni nuu‑s, te n‑xia'an Ianyuux Saul, se kuu da'ya yɨɨ Cis, da'ya dana Benjamín. Uu diko kuia n‑taxnuni‑s.
44013022	Ijan dada n‑kine'e‑ia‑s, te n‑jantuu‑ia David. Du'a n‑ja'an‑ia xa n‑kakune'e‑ia‑s: “Xini‑r xa David, da'ya yɨɨ Isaí, tna ini‑s xa tna ini‑r, te kada‑s ntdaa xa juini‑r”, kuu Ianyuux.
44013023	N‑kida Ianyuux xa ɨɨn da'ya dana David ya kuu Ia dananita'u ña'a roo xa ka kuu‑ro da'ya dana Israel na n‑ja'an‑ia.
44013024	ʼNa ta kixe'e ka Jesús xa kada‑ia tniu Ianyuux, xá n‑xo ja'an Sua tnu'u Ianyuux nuu ñayiu Israel. N‑xo ja'an‑s xa na natu ini koio‑i xa n‑ka kida‑i kuechi, te na juendute‑i.
44013025	Nu n‑kuyatni xa jɨn ndɨ'ɨ tniu Sua, te n‑ja'an‑s: “Tuku se kuu‑r, ñadu se ka xani ini‑n xa kuu‑s kuu‑r. Na jɨn ndɨ'ɨ tniu‑r, kixi ɨɨn ia ndandɨ'ɨ ka dada ru'u.” Xaxe'e xa ndandɨ'ɨ‑ia, ni xa nandaxi‑r correa ndixa yɨ'ɨ‑ia ñatu natau.
44013026	ʼNtdaa‑ro n‑ka teku xa n‑ja'an Ianyuux xa nanita'u koio‑ro. Nani daña xa ka kuu‑da da'ya dana Abraham, dani ndixi ñayiu ñatu ka kuu da'ya dana Israel ka jandixa Ianyuux.
44013027	Ñayiu n‑ka xio Jerusalén xi'in se n‑ka taxnuni nuu‑i, ña n‑ka kutnuni ini‑i xi'in‑s jundu kuu Jesús, ni ña n‑ka kutnuni ini‑i tnu'u n‑chidotnuni se n‑ka ja'an tnu'u Ianyuux nuu ñayiu juini n‑ka xo ka'u‑i libru yodotnuni tnu'u‑s xiti veñu'u ntna'a kɨu n‑ka xo ndetatu‑i. N‑xetna'a xa xyodotnuni nuu libru‑s ná n‑ka ja'an‑i nuu se ka taxnuni nuu‑i jan xa ka'ni‑s Jesús.
44013028	Juini n‑ka xo na'a‑i xa ñatu io xa kuú‑ia chi ña tuu na kuechi‑ia n‑xio, n‑ka ja'an‑i nuu Pilato xa ka'ni‑s‑ia.
44013029	Nu n‑ya'a ntdaa xa xyodotnuni xa ya'a‑ia, n‑ka nune'e‑s‑ia nuu curuxi, te n‑ka chinduxi‑s‑ia yau kava,
44013030	ko n‑nadandoto Ianyuux‑ia.
44013031	Tɨtnɨ vuelta n‑ka xini ña'a ñayiu n‑kunduu xi'in‑ia nde Galilea xi'in nde Jerusalén, te dɨu‑i ka najani xa n‑ka xini‑i xa n‑nandoto‑ia nuu ñayiu.
44013032	ʼXa ka najani daña vitna, xijan n‑ja'an Ianyuux nuu xixitna‑ro xa ya'a.
44013033	N‑xetna'a xa'a xaxe'e roo xa ka kuu‑ro da'ya dana Abraham na n‑nadandoto‑ia Jesús ná yodotnuni nuu Salmo kuu uu. Du'a yodotnuni: “Ndo'o ku kuu Da'ya Yɨɨ‑r vitna, chi mee‑r n‑nduu taa‑n.”
44013034	Xa daa nga n‑ja'an Ianyuux xa nadandoto‑ia Jesús te ma tɨu yɨkɨ kuñu‑ia. Dɨuni yodotnuni: “N‑xia'an‑r tnu'u‑r David xa chindee chituu ña'a‑r, te xandaa xakuita kada‑r xijan.”
44013035	Dɨuni yodotnuni: “Ma juejoon‑n xa tɨu yɨkɨ kuñu Ia ii.”
44013036	N‑xinokuechi David nuu ñayiu ñuu‑s na n‑xo tuu‑s ná n‑ta'u tniu Ianyuux nuu‑s xa junukuechi‑s. Ijan dada n‑xi'í‑s te n‑xe konduxi‑s nuu n‑ka xe konduxi taa‑s xi'in xixitna‑s te n‑tɨu yɨkɨ kuñu‑s,
44013037	ko Jesús, n‑nadandoto ña'a Ianyuux, te ña n‑tɨu yɨkɨ kuñu‑ia.
44013038	Xijan kuu xa kachitnu'u ña'a‑da xa taxkanu ini Ianyuux kuechi n‑ka kida‑ro xaxe'e xa n‑xi'í Jesús. Ñatu kida ley n‑chidotnuni Moisés xa ndunini koio‑n,
44013039	ko n‑kida Ianyuux xa ntdaa ñayiu ka kukanu ini Jesús n‑ka ndunini.
44013040	Koo koio‑n cuedado xa maxku ya'a koio‑n ná n‑ka chidotnuni se n‑ka ja'an tnu'u Ianyuux nuu ñayiu. Du'a n‑ka chidotnuni‑s:
44013041	Ndo'o, ñayiu ña xe ini tnu'u ja'an‑r, kunini koio xa na ja'an‑r. Kuna'a koio‑n xa ya'a ɨɨn xa ya'a, te kɨ ini koio‑n. Naa koio‑n. Kuna'a koio‑n xa kue'e xa kada‑r, te yu'u koio‑n. Nde na ya'a xijan, ijan dada kuú koio‑n. Juini na ja'an ɨɨn ñayiu nuu nax ya'a kɨu ijan, ma jandixa‑n xa daa ya'a —kuu Spalu, n‑xia'an‑s nuu ntdaa ñayiu xyuku ijan.
44013042	Nu n‑kee Spalu xi'in se xnetna'a xi'in‑s veñu'u ñayiu ka kuu yatnu'u Israel, te n‑ka ja'an se ñatu ka kuu yatnu'u Israel nuu‑s xa na ja'an ntuku‑s tnu'u ya'a ɨnka sabado.
44013043	Nu n‑tu'u veñu'u te kue'e ñayiu ka kuu da'ya dana Israel xi'in ñayiu xne'e tnɨɨ mudu ñayiu Israel n‑ka xe kuitandijun Spalu xi'in Bernabé. N‑ka ja'an‑s nuu ñayiu ijan xa na jandixa koio ka‑i tnu'u Ianyuux, te na kada na'i‑i xa juini‑ia.
44013044	Na xee una kɨu te nadaa nga ñayiu ñuu ijan n‑ndoñu'u xa ntdaa‑i nataka koio xa kunini koio‑i tnu'u Ianyuux,
44013045	ko nu n‑ka xini dava se ka kuu da'ya dana Israel xa kue'e ñayiu n‑ka nataka, n‑ka kukuedi ini‑s, te n‑ka kixe'e‑s ka jan tnu'u‑s Spalu, te n‑ka ja'an‑s xa ñatu ja'an‑s tnu'u ñukax ini.
44013046	Ña n‑yu'u Spalu xi'in Bernabé xa ja'an‑s te ka xia'an‑s: —Ki'na ka nuu ndixi xa ka kuu‑n da'ya dana Israel io xa ja'an koio‑da tnu'u Ianyuux, ko xaxe'e xa ñatu ka xe ini‑n tnu'u‑ia xyodotnuni, te ka xani ini‑n xa ña natau xa kutuu‑n xi'in‑ia nɨkava nɨkuita, xijan kuu xa jɨ'ɨn koio‑da ñuu ñayiu ñatu ka kuu yatnu'u‑ro xa ja'an koio‑da tnu'u Ianyuux nuu‑i
44013047	chi du'a n‑ta'u tniu Ianyuux nuu‑da. N‑ja'an‑ia: N‑tetutniu ña'a‑r xa ku kuu‑n kuenda kɨu ɨɨn xa datnuni nuu ñayiu ña ka kuu yatnu'u Israel. Juña tnu'u‑n nɨkaxiko ñuñayiu nax io xa kada ñayiu xa na nanita'u koio‑i —kuu Spalu, xia'an‑s.
44013048	Nu n‑ka teku ñayiu ñatu ka kuu yatnu'u Israel tnu'u ya'a n‑ka kuvete‑i, te n‑ka nukuita‑i ka najuen tnu'u‑i Ianyuux. Ntdaa ñayiu n‑ñu ini Ianyuux xa kutuu koio‑i nɨkava nɨkuita andɨu, n‑ka kukanu ini Jesucristu.
44013049	Nitu'u región ijan n‑ka teku ñayiu tnu'u Ianyuux.
44013050	Juini kue'e ñayiu n‑ka teku tnu'u‑ia, ko dava ñayiu Israel n‑ka daja'an‑i ñadɨ'ɨ ndandɨ'ɨ ña ka jandixa Ianyuux xi'in se unu ndandɨ'ɨ ñuu‑i xa kada u'u koio‑ña xi'in‑s Spalu xi'in Bernabé, te n‑ka xijun ña'a‑i región ijan.
44013051	-
44013052	Ijan n‑kine'e Spalu xi'in Bernabé ndixa‑s te n‑ka kɨdɨ‑s xe'e‑s xa na kee ñuyaka ñuu jan xa najini ñayiu jan xa kuechi kuu xa n‑ka kida‑i, te n‑ka ndee‑s. Vichi n‑ka kuvete ñayiu ka kukanu ini Jesucristu, te ñu'u ña'a Espíritu Ianyuux. Te jua'an Spalu xi'in Bernabé ñuu nani Iconio.
44014001	N‑ka xee‑s Iconio, te n‑ka xe'en‑s veñu'u ñayiu Israel nani xko kida‑s xa dakua'a‑s ñayiu ijan. Kue'e ñayiu kuu yatnu'u Israel xi'in ñayiu Grecia n‑ka kukanu ini Jesucristu chi kaxi n‑ka ja'an‑s.
44014002	N‑ka daja'an ñayiu ka kuu yatnu'u Israel ña n‑ka kukanu ini Jesucristu ñayiu ñatu ka kuu yatnu'u Israel jan xa jini u'u‑i ñayiu ka kukanu ini Jesucristu.
44014003	Tɨtnɨ kɨu n‑ndoo Spalu xi'in Bernabé ijan. Ñatu n‑ka yu'u‑s xa ja'an‑s tnu'u Ianyuux chi n‑ka kukanu ini‑s xa chindee ña'a‑ia. N‑ka ja'an‑s xa dananita'u Ianyuux ñayiu juini n‑kida‑i kuechi, te n‑kida‑ia xa n‑ka kida‑s milagru xa jini ñayiu jan xa va'a‑ia.
44014004	Ñatu ɨnuu n‑ka xani ini ñayiu ñuu jan. Dava‑i n‑ka nujuiin xi'in xi'in ñayiu Israel, dava‑i n‑ka nujuiin xi'in xi'in se n‑tunda'a ña'a Jesús.
44014005	N‑ka kida ɨnuu ñayiu ñatu kuu yatnu'u Israel xi'in ñayiu kuu yatnu'u Israel xi'in juxtixia xa kada u'u koio‑s se n‑tunda'a ña'a Jesús, te janña'a koio‑s yuú xa ka'ni ña'a‑s.
44014006	Nu n‑teku Spalu xi'in Bernabé, te n‑ka xino‑s. Jua'an koio‑s ñuu nani Listra xi'in ñuu nani Derbe, distrito Licaonia. Ijan dada n‑ka xe'en‑s ntaka ñuu xndaxio región ijan.
44014007	Dɨuni n‑ka ja'an‑s nuu ñayiu ijan nax io xa kada koio‑i xa na nanita'u‑i.
44014008	Ñuu Listra io ɨɨn se ña kuu kaka chi daa n‑kaku‑s.
44014009	N‑xee‑s nuu dakua'a Spalu ñayiu ñuu ijan, xa kunini‑s tnu'u ja'an‑s, te n‑ndakoto ndee ña'a Spalu, te n‑tuu ini‑s xa kukanu ini se ijan xa ndadava'a ña'a Ianyuux.
44014010	Ijan dada xee n‑ja'an Spalu. Xia'an‑s nuu‑s: —Ndojuiin‑n, te kunujuiin ndaa‑n. Nuni'no ni n‑ndojuiin se ijan. N‑xe kandava‑s, te n‑xika‑s.
44014011	Nu n‑ka xini ñayiu xa n‑kida Spalu, n‑ka nukuita‑i ka kana‑i. Yu'u mee‑i n‑ka xetniu‑i. Ka xia'an‑i: —N‑ka juun ianyuux ñuu‑ro. Ná xndaa seyɨɨ xndaa‑ia.
44014012	N‑ka xani ini‑i xa Bernabé kuu ianyuux nani Júpiter te Spalu kuu ianyuux nani Mercurio xaxe'e xa kue'e ka n‑ja'an Spalu dada Bernabé.
44014013	Xndeka dutu ndadaka'nu ianyuux nani Júpiter xi'in ñayiu ñuu jan nkutu n‑ka xee veñu'u katuu yu'u ñuu nuu kɨu‑ro xa ka'ni koio‑s‑tɨ xa ndadaka'nu koio‑s se n‑tunda'a ña'a Jesús n‑kuu. Dɨuni xne'e‑s corona ita n‑ka xee.
44014014	Nu n‑ka xini Spalu xi'in Bernabé xa ka kuu ñayiu ijan xi'in dutu jan xa ndadaka'nu ña'a koio‑i, n‑ka ndata‑s du'nu‑s chi ña n‑juini‑s xa daa kada‑i, te n‑ka kendava‑s. N‑ka xee‑s nuu xyuku‑i. N‑ka kana‑s:
44014015	—¿Nakuenda xa daa ka kuu‑n xa kada koio‑n u? Ñayiu ka kuu‑da, ná ka kuu‑n de. N‑ka kixee‑da xa ja'an‑da xa dandoo koio‑n xa ka kida‑n chi ñadu xava'a kuu, te io xa kukanu ini‑n Ianyuux ndixa. Na kachitnu'u ña'a‑da jundu kuu Ianyuux ndixa, Ia n‑kidava'a andɨu, ñuñayiu, mar xi'in ntdaa xa io nuu ndruni xa'a xa na jini‑n jundu kuu‑ia.
44014016	Juini n‑xejoon Ianyuux xa n‑ka tnɨɨ‑n xi'in dava ka ñayiu ñuñayiu nudɨɨn ichi te ñayo‑n n‑ka tnɨɨ ichi‑ia,
44014017	ko dani kida ña'a‑ia xava'a xa na jini koio‑n jundu kuu‑ia. Dɨu‑ia dajuun dau ñuu‑n, te kida‑ia xa kane nuu ñu'u‑n. Mee‑ia kida xa xe kandita xa ka xaxi‑n te ka kudɨ ini‑n —kuu Spalu, xia'an‑s nuu ñayiu jan.
44014018	Juini du'a n‑ka ja'an‑s ntdaa xa'a, ko xaku nga ma jandixa ña'a koio‑i chi dani ka kuu‑i xa ka'ni‑i nkutu jan xa ndadaka'nu ña'a koio‑i.
44014019	Nu n‑xika kɨu n‑ka xee se ka kuu yatnu'u Israel xndaxio Antioquía xi'in Iconio ñuu Listra xa n‑ka daja'an‑s ñayiu Listra jan xa jani koio‑i Spalu yuú. Te daa n‑ka kida‑i. N‑ka xani ini‑i xa n‑ka xa'ni‑i‑sɨ, te n‑ka ñu'u ña'a‑i xa n‑ka kine'e ña'a‑i yu'u ñuu jan,
44014020	ko nuu n‑ka naduku nduu ñayiu ka kukanu ini Jesucristu nuu katuu Spalu, n‑ndokoo‑s. Ñatu n‑xi'í‑s. Te juan ndɨu ntuku‑s ɨnka vuelta ñuu jan. Kɨu kuu uu n‑ndee‑s xi'in Bernabé ijan, te ka xe'en‑s ñuu Derbe.
44014021	N‑ka ja'an‑s nuu ñayiu Derbe nax kada‑i xa nanita'u‑i, te kue'e‑i n‑ka kukanu ini Jesucristu, te juan ndixi koio‑s ñuu Listra. Ijan dada n‑ka ndixi‑s Iconio, te n‑ka ndixi‑s ñuu nani Antioquía katuu Pisidia.
44014022	Ntdaa ñuu ya'a n‑ka ja'an‑s nuu ñayiu ka jandixa Jesucristu xa na kukanu ini na'i‑i‑ia; maxku kande ini‑i‑ia. N‑ka ja'an‑s nuu ñayiu jan xa yo nda'u ya'a koio‑i xa kɨu tna'a‑i nuu ñayiu jandixa xa taxnuni Ianyuux nuu‑i.
44014023	Dɨuni n‑ka kaxi ni'no‑s se taxnuni koio nuu ñayiu kukanu ini Jesucristu ntaka ñuu n‑ka xe'en‑s. N‑ka xijan ta'u‑s xi'in ñayiu ntaka ñuu n‑ka xe'en‑s nuu Ianyuux, te dɨuni n‑ka xio ndite‑s xi'in‑i. Ntaka ñuu nuu n‑ka xe'en‑s n‑ka dandoo‑s se taxnuni koio jan nda'a Ianyuux, Ia n‑ka kukanu ini‑s.
44014024	N‑ka ndee‑s Pisidia. N‑ka ndixi‑s Panfilia, te n‑ka ndixi‑s Perge.
44014025	Nu n‑ya'a n‑ka ja'an‑s tnu'u Ianyuux nuu ñayiu ñuu ijan, ijan dada juan nu'u‑s Atalia.
44014026	Ijan n‑ka keé‑s barcu xa juan nu'u‑s Antioquía, Siria, ñuu nuu n‑ka xijan ta'u ñayiu nuu Ianyuux xa chindee ña'a‑ia xa kada‑s nduu‑s tniu dijan n‑ka daxinokava‑s.
44014027	Nu n‑ka naxee‑s Antioquía, n‑nadataka‑s ntdaa ñayiu ka kukanu ini Jesucristu te n‑ka najani‑s xa yo n‑kidatniu Ianyuux anu ñayiu hora n‑ka kida‑s tniu‑ia. Dɨuni n‑ka najani‑s xa n‑kida‑ia xa ñayiu ñatu kuu da'ya dana Israel n‑ka teku tnu'u‑ia te n‑ka kukanu ini‑i Jesús.
44014028	Na'a n‑ka xo tuu Spalu xi'in Bernabé ñuu Antioquía xi'in ñayiu ka kukanu ini Jesucristu.
44015001	Tiempu ijan n‑ka kixee ka se Israel Antioquía. N‑ka kixe'e‑s xa ja'an‑s nuu se ka kukanu ini Jesucristu xa ma nanita'u koio‑s nuxa ma juejoon‑s xa ta'nde ndodo ñɨɨ nuu ii‑s ná n‑chidotnuni Moisés.
44015002	N‑ka jantna'a tnu'u Spalu xi'in Bernabé xi'in se ijan xaxe'e xa du'a ka ja'an‑s. Xaxe'e xa ñatu n‑ka kuu ɨnuu‑s, xijan kuu xa n‑ka nduku‑s dava se xyuku ijan xa jɨ'ɨn koio‑s xi'in Spalu xi'in Bernabé Jerusalén xa kada ɨnuu koio‑s xi'in dava ka se n‑tunda'a ña'a Jesús xi'in sexa'nu ka taxnuni nuu ñayiu ka kukanu ini Jesucristu ñuu Jerusalén nuu janda koo.
44015003	Ijan dada n‑ka tunda'a‑s‑sɨ xa jua'an koio‑s ijan. Nu n‑ka ya'a‑s región Fenicia xi'in distrito Samaria, n‑ka najani‑s nuu ñayiu ka kukanu ini Jesucristu io ijan xa n‑ka dandoo ñayiu ñatu ka kuu yatnu'u Israel kuechi n‑ka kida‑i, te n‑ka kukanu ini‑i Jesucristu. Nu n‑ka teku ñayiu ijan xa'a, yo n‑ka kuvete‑i.
44015004	Nu n‑ka xee Spalu xi'in Bernabé Jerusalén, n‑ka kuva'a anu ñayiu ka kukanu ini Jesucristu jan xi'in se n‑tunda'a ña'a Jesús xi'in sexa'nu ka taxnuni nuu ñayiu ka kukanu ini‑ia nuu‑s ɨɨn ɨɨn‑s. Ijan dada n‑ka najani‑s xa yo n‑kidatniu Ianyuux na n‑ka kida‑s tniu‑ia.
44015005	N‑ka ndojuiin dava se fariseu ka kukanu ini Jesucristu, te n‑ka ja'an‑s: —Se ka kukanu ini Jesucristu te ñatu kuu‑s yatnu'u Israel, io xa ta'nde ndodo ñɨɨ nuu ii‑s te dɨuni io xa jandixa‑s ley n‑chidotnuni Moisés.
44015006	Ijan dada n‑ka nataka ntuku se n‑tunda'a ña'a Jesús xi'in sexa'nu ka taxnuni nuu ñayiu ka kukanu ini Jesucristu xa kada ɨnuu‑s nuu janda koo xa'a.
44015007	Nu n‑ya'a xa na'a ka ndatnu'u‑s, ijan dada n‑ndojuiin Spedru te n‑ja'an‑s: —Dito, Ñani, xna'a mee‑n xa xá n‑kuna'a n‑kaxi ña'a Ianyuux daña nuu‑n xa ja'an‑da tnu'u‑ia nuu ñayiu ñatu ka kuu yatnu'u Israel xa na jandixa koio‑i Jesucristu.
44015008	Kida Ianyuux, Ia xini janda kuu anu ñayiu, xa n‑ka tuu ini dava ñayiu ñatu kuu ñayiu Israel xa xe ini‑ia‑i chi n‑kida‑ia xa n‑keé ña'a Espíritu‑ia ná n‑kida‑ia xa n‑keé ña'a Espíritu‑ia roo.
44015009	Ñatu ja'an‑ia xa va'a ka roo dada ñayiu ijan chi n‑kida‑ia xa n‑ka ndunini‑i xaxe'e xa ka kukanu ini‑i Jesucristu.
44015010	Maxku ku kototnuni‑n Ianyuux xa jini‑n nu jɨn tna'a tnu'u‑ia a ña'a. Ka ja'an‑n xa na jandixa koio ñayiu ñatu kuu yatnu'u Israel n‑ka kukanu ini Jesucristu ɨɨn xa ni roo, ni xixitna‑ro ña n‑ka jandixa.
44015011	Nani n‑dananita'u du'a ña'a Taa‑ro Ianyuux xaxe'e xa va'a‑ia, dani n‑dananita'u du'a‑ia ñayiu ijan —kuu Spedru, xia'an‑s.
44015012	Ijan dada ñatu n‑ka ja'an ka‑s. Te nanii nga n‑ka xo nini‑s xa n‑ka ja'an Bernabé xi'in Spalu. N‑ka najani Bernabé xi'in Spalu xa n‑kida Ianyuux xa n‑ka kida‑s milagru xa kunde'a ñayiu ñatu ka kuu yatnu'u Israel.
44015013	Nu ndɨ'ɨ n‑ja'an‑s, n‑ja'an Jacob: —Dito, Ñani, kunini koio‑n xa na ja'an‑da.
44015014	N‑najani Simón janda n‑kixe'e Ianyuux xa kunda'u ini‑ia ñayiu ñatu ka kuu yatnu'u Israel, te n‑kuda'ya‑ia‑i.
44015015	N‑nakaxtna'a xa n‑najani‑s xi'in xa n‑ka chidotnuni se n‑ka xo ja'an tnu'u Ianyuux nuu ñayiu. Du'a n‑chidotnuni ɨɨn‑s:
44015016	Ja'an Ianyuux: “Na ya'a xa'a te xee ntuku‑r te kada‑r xa taxnuni da'ya dana David ɨnka vuelta. Kuenda kɨu ve'e jungoio ka kuu da'ya dana‑s. Ndadava'a xee‑r xa n‑tɨu. Ndone'e xee‑r xa jungoio.
44015017	Xa'a kada‑r xa na kua'a najini dava ka ñayiu xndaxio nación ñuñayiu jundu kuu‑r. Te kundeka‑r‑yɨ. Du'a ja'an mee‑r, Ia kada xa'a”, kuu‑ia, n‑ja'an‑ia.
44015018	Xa ama n‑ja'an‑ia xa'a.
44015019	ʼÑayiu ñatu ka kuu yatnu'u Israel, te n‑ka dandoo‑i kuechi n‑ka kida‑i, te jandixa‑i Ianyuux, tu ini‑da xa ñatu io va'a xa ta'u tniu‑ro nuu‑i xa jandixa koio‑i ntdaa ley Moisés chi ma ndaku‑i xa jandixa‑i.
44015020	Diko ni xa'a na chidotnuni‑ro nuu tutu jɨ'ɨn nuu‑i xa na jandixa‑i: Maxku kaxi koio‑i kuñu n‑yodo yuku nuu altar‑yɨ. Maxku kava seyɨɨ, ni ñadɨ'ɨ xi'in ñayiu ñatu n‑tnunda'a xi'in‑s. Dɨuni maxku kaxi‑i kuñu kɨtɨ n‑xe'ne, ni maxku kaxi koio‑i nɨñɨ kɨtɨ
44015021	chi xa daa nga, ka ka'u ndodo ñayiu ka xe'en veñu'u jan xa'a ntna'a ɨɨn ɨɨn ñuu nuu xndatuu veñu'u ñayiu Israel ntna'a kɨu ndetatu‑ro —kuu Jacob, xia'an‑s.
44015022	N‑ka kendoo se n‑tunda'a ña'a Jesús xi'in sexa'nu ka taxnuni nuu ñayiu ka kukanu ini Jesucristu xi'in ntdaa ñayiu ka kukanu ini‑ia xa kaxí‑s se tunda'a‑s jɨ'ɨn xi'in Spalu, Bernabé Antioquía. N‑ka kaxí‑s Silas xi'in Judas. Dɨuni nani Judas Barsabás. Ka kuu‑s se ndandɨ'ɨ nuu ñayiu ka kukanu ini Jesucristu.
44015023	Du'a n‑ka chidotnuni‑s nuu carta n‑ka tunda'a‑s: “Dito, Ñani, xa ka kuu‑n ñayiu ka kukanu ini Jesucristu, te xndaxio‑n Antioquía, Siria xi'in Cilicia. Ndajan tnu'u ña'a ntdaa daña, se n‑tunda'a ña'a Jesús xi'in sexa'nu ka taxnuni nuu‑da.
44015024	N‑ka teku tnu'u‑da xa dava ñayiu xndaxio ya'a n‑ka xee dian, te ka daka ni'no ña'a‑i chi tuku ka dakua'a ña'a‑i. Ñayo‑da n‑tunda'a‑i.
44015025	Xijan kuu xa n‑ka kida ɨnuu‑da xa n‑ka kaxi‑da se tunda'a koio‑da juan xee dian xi'in Bernabé xi'in Spalu, se unu mani xi'in‑ro.
44015026	Ña tuu nax vi'i koio se ya'a vida‑s juini na kuú‑s xaxe'e Jesucristu, Ia kuu Xto'o‑ro.
44015027	N‑ka tunda'a‑da Judas xi'in Silas juan xee dian xa na kachitnu'u ña'a koio‑s xa'a.
44015028	Ntdaa daña xi'in Espíritu Ianyuux ka xani ini xa maxku ta'u tniu‑da xa jandixa koio‑n ɨɨn xa ma ndaku‑n xa jandixa‑n.
44015029	Xa io xa jandixa koio‑n kuu xa'a: Maxku kaxi koio‑n kuñu n‑yodo yuku nuu santu. Maxku kaxi koio‑n nɨñɨ, ni kuñu kɨtɨ n‑ka xe'ne. Maxku kava seyɨɨ, ni ñadɨ'ɨ xi'in ñayiu ñatu n‑tnunda'a xi'in‑s. Nuxa na jandixa koio‑n ntdaa xa'a kee koio‑n xava'a”, kuu tutu n‑ka chidotnuni‑s.
44015030	Ijan dada n‑ka xanu ichi‑s Bernabé xi'in Spalu xi'in se n‑ka kaxí‑s xa vaxi koio‑s Antioquía. Nu n‑ka xee‑s ijan nadataka‑s ntdaa ñayiu ka kukanu ini Jesucristu, te n‑ka xia'an‑s carta jan.
44015031	Nu n‑ka ka'u ñayiu ka kukanu ini Jesucristu carta jan, n‑ka teku‑i tnu'u kanu ini xyodotnuni, te n‑ka kuvete‑i.
44015032	Na'a n‑ka ja'an Judas xi'in Silas nuu ñayiu xyuku ijan xa na kukanu ini ka‑i Jesucristu te n‑ka xia'an‑s nuu‑i xa na koka'nu anu koio‑i. Dɨuni se ka ja'an nuu ñayiu tnu'u n‑ja'an Ianyuux ka kuu‑s.
44015033	-
44015034	Jeen kɨu n‑ka ndoo‑s ijan. Ijan dada n‑ka najanu ichi ña'a ñayiu ka kukanu ini Jesucristu io Antioquía jan, te n‑ka ja'an‑i xa na nu'u koio‑s xandaa xavatu nuu se n‑ka tunda'a ña'a.
44015035	Spalu xi'in Bernabé n‑ka ndoo Antioquía, te kue'e ñayiu ka kukanu ini Jesucristu xndaxio ijan n‑ka dakua'a xi'in‑s dava ka ñayiu ñuu jan. N‑ka xo ja'an‑s tnu'u Ianyuux nuu‑i xa na nanita'u koio‑i.
44015036	N‑ya'a tɨtnɨ kɨu te n‑ja'an Spalu nuu Bernabé: —Na nkoto‑ro ñayiu ka kukanu ini Jesucristu ntdaa ñuu xa n‑xe'en‑ro nuu n‑dakua'a‑ro ñayiu tnu'u Ianyuux nuu janda xtuu‑i.
44015037	N‑juini Bernabé xa kandeka koio ntuku‑s Sua kixi. Dɨuni ka dandee ñayiu Sua ya Smarku. Daa n‑juini Bernabé,
44015038	ko ñatu n‑juini Spalu xaxe'e xa n‑dandoo ña'a‑s distrito Panfilia. N‑nangondita Sua, te ña n‑kandeka tna'a ka‑s xa kadatniu ka'nu‑s.
44015039	N‑ka jantna'a tnu'u Spalu xi'in Bernabé chi ña n‑kuu ɨnuu‑s. Nudɨɨn kixi ntuku‑s. Ndeka na'i Bernabé Smarku vaxi ntuku. N‑ka keé‑s barcu xa vaxi ntuku‑s Chipre.
44015040	Spalu n‑kaxí Silas xa kunduu‑s xi'in‑s. N‑ka xijan ta'u ñayiu ka kukanu ini Jesucristu nuu Ianyuux xa na chindee‑ia‑s, te n‑ka kee‑s ñuu Antioquía.
44015041	N‑ka kexio‑s Siria, te n‑ka nxee‑s ñuu kuechi distrito Cilicia. N‑ka ja'an‑s tnu'u Ianyuux nuu ñayiu ijan xa na kukanu ini koio ka‑i Jesucristu.
44016001	Ijan dada n‑ka kixee‑s ñuu Derbe xi'in Listra. Ijan io ɨɨn se kukanu ini Jesucristu nani Timoteo. Dɨ'ɨ‑s kuu ɨɨn ñá kuu yatnu'u Israel. Dɨuni kukanu ini‑ña Jesucristu. Taa‑s kuu se Grecia.
44016002	Ka ja'an ñayiu ka kukanu ini Jesucristu ñuu Listra xi'in Iconio xa va'a Timoteo.
44016003	Xaxe'e xa n‑juini Spalu xa kunduu‑s xi'in Timoteo n‑ja'an‑s xa ta'nde ndodo ñɨɨ nuu ii‑s xa maxku tu u'u ñayiu ka kuu yatnu'u Israel xndaxio ijan chi ntdaa‑i ka xini xa taa‑s kuu se Grecia.
44016004	Ntdaa ñuu nuu n‑ka ya'a‑s, n‑ka xian tnu'u‑s ñayiu ka kukanu ini Jesucristu nax n‑ka kida ɨnuu se n‑tunda'a‑ia xi'in sexa'nu ka taxnuni nuu ñayiu ka kukanu ini‑ia io Jerusalén. Dɨuni n‑ka ja'an‑s xa na jandixa koio‑i xijan.
44016005	Xijan kuu xa n‑ka kukanu ini ka ñayiu jan Jesucristu, te kɨu xi'in kɨu n‑ka kɨu tna'a ka ñayiu nuu‑i.
44016006	Xaxe'e xa ña n‑juini Espíritu Ianyuux xa ja'an koio‑s tnu'u‑ia ñuu kuechi provincia nani Asia, xijan kuu xa n‑ka kixee‑s región Frigia xi'in Galacia.
44016007	Ijan dada n‑ka kixee‑s distrito Misia. N‑ka juini‑s xa jɨ'ɨn koio‑s región Bitinia, ko ñatu n‑xejoon Espíritu Jesús xa jɨ'ɨn koio‑s ijan.
44016008	N‑ka ya'a‑s dava ñuu kuechi Misia, te n‑ka kixee‑s ñuu nani Troas.
44016009	Xakuaa ijan n‑kida Ianyuux xa n‑xini Spalu ɨɨn se distrito Macedonia xa nujuiin‑s te n‑ja'an‑s: “Xee‑n Macedonia te chindee ña'a‑n ntdaa daña, ñayiu xndaxio ijan.”
44016010	Nu n‑ya'a xa n‑tutuku Spalu xa n‑xini‑s ɨɨn se n‑xini‑s, te hora ijan ni n‑ka kidatu'a‑da mee‑da xi'in‑s xa kixi koio‑da Macedonia. N‑ka kutnuni ini‑da xa Ianyuux n‑kana ña'a xa na ja'an koio‑da nuu ñayiu ñuu ijan nax kada‑i xa nanita'u‑i.
44016011	N‑ka keé‑da barcu yu'u mar Troas, n‑ka ya'a ndaa‑da nde Samotracia, te kɨu kuu uu n‑ka kixee‑da ñuu Neápolis.
44016012	N‑ka ndee‑da Neápolis te n‑ka kixee‑da ñuu Filipos, ñuu kunuu nuu ñuu kuechi xndatuu distrito Macedonia. Jeen kɨu n‑ka xo tuu‑da ijan.
44016013	Kɨu ndetatu ñayiu ka kuu yatnu'u Israel n‑ka xe'en‑da yu'u ndute xika de'va yu'u ñuu Filipos nuu ka xko nataka ñayiu ka kuu yatnu'u Israel xndaxio ijan xa ka xijan ta'u‑i chi kuu tnu'u xa ijan ka nataka‑i. N‑ka nukoo‑da, te n‑ka dakua'a‑da ñadɨ'ɨ xyuku ijan.
44016014	Ñá Tiatira kuu ɨɨn‑ña, te Lidia nani‑ña. Diko‑ña da'ma tndee te ya'u. Xko ndadaka'nu‑ña Ianyuux. N‑kida‑ia xa n‑xo nini va'a‑ña tnu'u n‑ja'an Spalu.
44016015	Te n‑xendute‑ña xi'in ntdaa familia‑ña. Ijan dada n‑ja'an‑ña nuu‑da ntdaa‑da: —Nux ka xani ini‑n xa xandaa xakuiti kukanu ini‑da Jesús, Ia kuu Xto'o‑ro, na jɨ'ɨn‑ro ve'e‑da, te ndoo koio‑n ijan —kuu‑ña. Juexa n‑kida‑ña xa n‑ka ndoo‑da ve'e‑ña.
44016016	Ɨɨn vuelta ka xe'en‑da nuu ka xijan ta'u‑da xi'in‑ña nuu Ianyuux, te n‑ka xe juntna'a‑da xi'in ɨɨn dichi dɨ'ɨ ñu'u ña'a ɨɨn espíritu kida xa xinitnuni‑i. Kue'e tvini n‑ka xo ni'i ñayiu ka kuu xto'o‑i.
44016017	N‑xe kuitandijun ña'a‑i ntdaa‑da xi'in Spalu, te kana‑i: —Te ya'a ka kuu te ka xinokuechi nuu Ianyuux ndixa tuu andɨu, Ia taxnuni ka, te n‑ka kixee‑te xa ja'an‑te nuu‑n nax kada koio‑n xa nanita'u‑n —kuu‑i, kana‑i.
44016018	Jeen kɨu n‑xo kandijun ña'a‑i, te daa n‑xo kana‑i. Nanga ɨnka vuelta daa kana‑i te n‑kiti ini Spalu, te n‑ngokoo‑s, te n‑ja'an‑s nuu espíritu ñu'u anu‑i: —Xaxe'e xa n‑tunda'a ña'a Jesucristu ta'u tniu‑r nuu‑n: “Ta ndee anu‑i” —kuu Spalu, xia'an‑s. Te hora ijan ni n‑dandoo espíritu jan dichi ijan.
44016019	Nu n‑ka xini xto'o‑i xa ma kuu ka xa ni'i‑s tvini xaxe'e xa xinitnuni‑i, n‑ka tnɨɨ‑s Spalu xi'in Silas te xndeka ña'a‑s jua'an nuu ya'u ka'nu nuu xyuku juxtixia.
44016020	Ijan dada xndeka ña'a‑s jua'an nuu juexi. Ka xia'an‑s: —Yo ka daka ni'no se ka kuu yatnu'u Israel ya ñayiu ñuu‑ro te n‑kida‑s xa n‑ka ndandita‑i nuu se ka taxnuni ñuu‑ro
44016021	chi ɨnka mudu ka dakua'a‑s‑yɨ. Mayo‑ro jandixa xijan, ni ma tnɨɨ‑ro mudu‑s chi xndaxio tutu‑ro xa ka kuu‑ro ñayiu romano.
44016022	N‑ka nataka ñayiu ñuu jan te dani n‑ka ja'an‑i tuku. Ijan dada n‑ka ta'u tniu juexi xa dita koio policía da'ma Spalu xi'in Silas xa janña'a koio‑s vara.
44016023	Nu n‑ya'a xa nde'e n‑ka janña'a‑s, n‑ka chindi'u ña'a‑s vekaa. N‑ka ta'u tniu juexi nuu se xndee vekaa xa va'a na kundee koio‑s Spalu xi'in Silas xa na ña'a kee koio‑s.
44016024	Nu n‑ka teku se xndee vekaa xa du'a n‑ta'u tniu nuu‑s, n‑ka chindi'u‑s Spalu xi'in Silas ɨɨn cuartu xiti vekaa ka'nu, te n‑ka chi'i‑s xe'e‑s yutnu kuu cepo xa maxku kunu koio‑s.
44016025	Nu n‑kuu niu dava, n‑ka xijan ta'u Spalu xi'in Silas nuu Ianyuux. Dɨuni n‑ka xita‑s xa ndadaka'nu‑s‑ia. Nɨni ka nakuetu‑s xnini dava se xyɨndi'u vekaa jan.
44016026	Dana ini nde'e n‑tnaa xa nde cimientu vekaa jan n‑kanda, te hora ijan ni najaan mee ntdaa yekaa jan te n‑ka nandaxi mee cadena xndijun xe'e ntdaa se xyɨndi'u vekaa jan.
44016027	Nu n‑ndoto ɨɨn se ndee vekaa jan, n‑xini‑s xa xnune yekaa jan, te n‑tava‑s espada‑s xa ka'ni‑s mee‑s, chi n‑xani ini‑s xa n‑ka xino se xyɨndi'u jan,
44016028	ko ña n‑kuu xaxe'e xa n‑kana Spalu xa xia'an‑s nuu‑s: —Maxku ña'a kada‑n mee‑n, chi ntdaa‑da xyuku na'i.
44016029	Ijan dada n‑xijan se ndee vekaa jan ɨɨn xa kutnuni, te n‑kendava‑s. Jua'an‑s cuartu Spalu xi'in Silas, te n‑kɨu‑s. N‑nɨ'ɨ‑s xaxe'e xa n‑yu'u‑s, te n‑xe juiin xiti‑s nuu‑s nduu‑s.
44016030	N‑kine'e‑s Spalu xi'in Silas, te n‑xijan tnu'u‑s‑sɨ: —¿Nax kada‑da xa nanita'u‑da u?
44016031	Xia'an Spalu xi'in Silas: —Kukanu ini‑n Jesús, Ia kuu Xto'o‑da, te nanita'u‑n xi'in ñayiu xtuu nukee nuve'e‑n.
44016032	Te n‑ka ja'an‑s tnu'u Ianyuux nuu se ndee vekaa jan xi'in nuu ntdaa ñayiu xtuu ve'e‑s.
44016033	Xakuaa ijan n‑najini se ndee vekaa jan nuu n‑tnukue'e Spalu xi'in Silas. Ijan dada n‑xendute‑s xi'in ntdaa familia‑s.
44016034	Ijan dada n‑ka kɨu‑s ntdaa‑s xi'in Spalu xi'in Silas ve'e‑s, te n‑xia'an‑s xa n‑ka xaxi‑s. Yo n‑ka kuvete se ndee vekaa jan xi'in ñayiu xtuu nukee nuve'e‑s xaxe'e xa n‑ka kukanu ini‑s Jesucristu. Ijan dada n‑ka nangondita‑s vekaa.
44016035	N‑tuu datne, te n‑ka tunda'a juexi policía‑s xa na dayaa‑s Spalu xi'in Silas.
44016036	N‑ka xee‑s ijan, te n‑ka xian tnu'u‑s Spalu xa n‑ja'an juexi. Ka xia'an‑s: —N‑ka tunda'a ña'a se ka kuu juexi xa dayaa ña'a‑da nduu‑n. Xijan kuu xa ta kee‑n, te jɨ'ɨn‑n xandaa xavatu.
44016037	Xia'an Spalu nuu policía jan: —Ase xá n‑ka janña'a, daña se xndaxio tutu xa ka kuu‑da se romano, nuu xyuku ñayiu te n‑ka chindi'u ña'a‑s vekaa, te ña n‑xijan tnu'u ña'a‑s ki'na ka nax n‑ka kida‑da. Te vitna nax kuu xa ka juini‑s xa dana ini dayaa ña'a koio‑s. Vaa ña'a xu. Na kixi koio mee‑s te na kine'e ña'a‑s.
44016038	Ka nu'u policía, te n‑ka najani‑s tnu'u ya'a nuu se ka kuu juexi. Yo n‑ka yu'u‑s xa n‑ka teku‑s xa se romano ka kuu Spalu xi'in Silas.
44016039	N‑ka xe'en juexi vekaa xa ja'an koio‑s xa na taxkanu ini Spalu xi'in Silas xa daa n‑ka kida ña'a‑s xi'in xa na kee koio‑s ñuu jan.
44016040	Nu n‑kee Spalu xi'in Silas vekaa jan, n‑ka xe'en‑s ve'e Lidia nuu ka nataka ñayiu ka kukanu ini Jesucristu. N‑ka ja'an‑s xa na koka'nu anu‑i. Te n‑ka ndee‑s ñuu Filipos.
44017001	Do Anfípolis xi'in Apolonia ka kixi Spalu xi'in Silas xa n‑ka kixee‑s ñuu nani Tesalónica nuu io ɨɨn veñu'u ñayiu Israel.
44017002	Nani xko kida Spalu ntna'a sabado nuu n‑xo xe'en‑s, dani n‑kida‑s Tesalónica. N‑xo tuu‑s ñuu ijan oko kɨu, te ndruni sabado n‑xe'en‑s veñu'u ñayiu Israel. N‑ndatnu'u‑s xi'in ñayiu Israel, te n‑kakune'e‑s tnu'u Ianyuux yodotnuni.
44017003	N‑xian tnu'u‑s‑yɨ xa n‑xio xa nda'u ya'a Cristu te na ya'a xa kuu‑ia nandoto‑ia. N‑ka'u ndodo‑s nuu‑i nuu daa yodotnuni. Te n‑ja'an ka‑s: —Cristu kuu Jesús, Ia kakune'e‑da.
44017004	N‑ka jandixa dava ñayiu ka kuu yatnu'u Israel xi'in kue'e ñayiu Grecia ka jandixa Ianyuux xi'in kue'e ñá ndandɨ'ɨ xa n‑ja'an Spalu, te n‑ka xeka tna'a‑i xi'in‑s xi'in Silas.
44017005	Xaxe'e xa'a n‑ka kukuedi ini dava se ka kuu yatnu'u Israel ña n‑ka jandixa Jesucristu, te n‑ka dataka‑s se loko ka xikonuu ni nga nuu ya'u xa n‑ka kida‑s xa n‑ka ndandita ñayiu nuu se ka taxnuni, te n‑ka kana n‑ka kau‑i. N‑ka kɨu nde'e se Israel jan ve'e Jasón xa ka nanduku‑s Spalu xi'in Silas xa kine'e ña'a koio‑s te kandeka ña'a koio‑s jɨ'ɨn nuu ñayiu n‑ka taka,
44017006	ko ñayo‑s n‑ka nani'i ña'a. Te n‑ka tnɨɨ‑s Jasón xi'in dava ñayiu n‑ka kukanu ini Jesucristu. Ndeka ña'a juexa‑s jua'an nuu juxtixia ñuu jan. Ka kana‑s: —Se ya'a ka kida xa ka ndandita ñayiu ñuñayiu nuu se ka taxnuni nuu‑i, te n‑ka kixee‑s xa dani kada‑s ya'a,
44017007	te n‑xeka ña'a se nani Jasón ya ve'e‑s. Ñayo‑s ka jandixa xa ta'u tniu emperador Roma chi ka ja'an‑s xa io ɨnka se taxnuni. “Jesús nani‑s”, ka ja'an‑s —ka kuu‑s, ka xia'an‑s nuu juxtixia jan.
44017008	Nu n‑ka teku juxtixia xi'in ñayiu xyuku ijan tnu'u ijan, n‑ka kana n‑ka kau‑i.
44017009	N‑ka chiya'u Jasón jan xi'in dava ka ñayiu kukanu ini Jesucristu, te n‑ka dayaa ña'a juxtixia.
44017010	Nu n‑kunee, te hora ijan n‑ka xanu ichi ñayiu ka kukanu ini Jesucristu Spalu xi'in Silas xa vaxi koio‑s ñuu Berea. Nu n‑ka kixee‑s ijan, jua'an koio‑s veñu'u ñayiu ka kuu yatnu'u Israel.
44017011	Ñayiu ka kuu yatnu'u Israel xndaxio ijan, unu va'a ka‑i dada ñayiu xndaxio Tesalónica. N‑ka xe ini‑i tnu'u Ianyuux n‑ja'an Spalu, te n‑ka kuva'a anu‑i xa n‑ka teku‑i. Juan kɨu juan ñuu n‑ka xo ka'u‑i libru yodotnuni tnu'u‑ia xa jini‑i nuu ndaa kuu xa ka ja'an Spalu xi'in Silas a ña'a.
44017012	Te kue'e ñayiu ka kuu da'ya dana Israel n‑ka kukanu ini Jesús. Dɨuni kue'e seyɨɨ xi'in ñá ndandɨ'ɨ xndaxio Grecia n‑ka kukanu ini‑ia.
44017013	N‑ka teku ñayiu ka kuu yatnu'u Israel ña ka kukanu ini Jesucristu xndaxio Tesalónica xa ja'an Spalu tnu'u Ianyuux nuu ñayiu Berea, te n‑ka kixee‑i Berea xa n‑ka daka ni'no‑i ñayiu ijan, te n‑ka kana n‑ka kau ñayiu jan.
44017014	Hora ijan ni n‑ka xanu ichi ñayiu ka kukanu ini Jesucristu Spalu xi'in se ka kunduu xi'in‑s xa jua'an koio‑s yu'u mar. Silas xi'in Timoteo, n‑ka ndoo‑s Berea.
44017015	N‑xe ndeka ña'a se n‑ka kunduu xi'in Spalu Atenas, te n‑ja'an Spalu nuu‑s xa na juña tnu'u koio‑s Silas xi'in Timoteo xa nuni'no ni na jɨ'ɨn‑s Atenas xa nanitna'a‑s xi'in Spalu ijan, te n‑ka nangondita se ijan.
44017016	Nɨni ndetu Spalu xa xee Silas xi'in Timoteo Atenas yo n‑kiti ini‑s xa n‑xini‑s xa nitu'u xiti ñuu jan xdika santu xndeñu'u ñayiu Atenas jan.
44017017	N‑xo ndatnu'u‑s xi'in ñayiu ka kuu yatnu'u Israel xi'in ñayiu ñatu ka kuu yatnu'u Israel ka jandixa Ianyuux xiti veñu'u ñayiu Israel. Ntdantu'u kɨu n‑xo ndatnu'u‑s xi'in dava'a nga ñayiu n‑xo taka nuu ya'u.
44017018	N‑ka nukuita se ka tu'a va'a xa ndatnu'u‑s xi'in Spalu. Ná ka xani ini ñayiu xyɨtna'a nuu ñayiu ka kuu epicúreo ka xani ini dava‑s, te dava‑s ka xani ini ná ka xani ini ñayiu xyɨtna'a nuu ñayiu ka kuu estoico, te n‑ka xia'an tna'a se ijan: —¿Nax ja'an se ya'a xa yo kue'e ja'an‑s?, te ñatu katna'a tnu'u‑s u. Te dava‑s n‑ka ja'an: —Axa va se ka kakune'e ɨnka ntuku ianyuux kuu‑s —ka kuu dava se ka tu'a va'a jan. Xa'a n‑ka ja'an‑s xaxe'e xa n‑kakune'e Spalu xa n‑kida Jesús xi'in xa n‑kakune'e‑s xa n‑nandoto‑ia.
44017019	Ijan dada xndeka‑s Spalu jua'an Areópago nuu ka nataka se ka taxnuni. Te ka xia'an‑s: —¿Vatuka kachitnu'u ña'a‑n nax kuu xa kakune'e‑n a?, chi ñayo‑da ka xini xijan.
44017020	Naka tuku ka xani ini‑n. Ka juini‑da xa kutnuni ini‑da nax kuu xa ja'an‑n ka kuu se ka tu'a va'a, —ka xia'an‑s nuu Spalu.
44017021	Daa n‑ka ja'an‑s chi se Atenas xi'in seto'o xtuu ijan, mee ni xa dijan n‑ka teku‑s xi'in xa dijan n‑ka xani ini‑s ka kakune'e‑s. Tnu'u ndichi kuu.
44017022	N‑ndojuiin Spalu me'ñu se xyuku ijan, te n‑ja'an‑s: —Ndixi xa ka kuu‑n se Atenas kunini koio‑n xa na ja'an‑da. N‑xikonuu‑da ñuu‑n te n‑xini‑da ianyuux xndeñu'u‑n. N‑xini‑da xa kue'e vuelta ka ndadaka'nu‑n‑ia.
44017023	Dɨuni n‑xini‑da xa du'a du'a xdika santu ka chiñu'u‑n nuu n‑xikonuu‑da. Dɨuni n‑xini‑da kue'e altar. Ɨɨn altar yodotnuni tnu'u ya'a: “Na ndadaka'nu‑ro Ianyuux ña ka xini‑ro.” Ianyuux kakune'e‑da nuu‑n; ñayo‑n ka xini‑ia, te Ia ijan ka ndadaka'nu‑n.
44017024	ʼKuu‑ia Ianyuux n‑kidava'a ñuñayiu xi'in ntdaa xa io ñuñayiu. Kuu‑ia xto'o andɨu xi'in ñuñayiu. Ñatu io‑ia veñu'u ka kidava'a ñayiu,
44017025	ni ñatu ndoñu'u xa kadava'a ɨɨn ñayiu ɨɨn xa kadava'a‑i xa kuu xi'in‑ia, chi mee‑ia kida xa xndito‑ro ntdaa‑ro. Taxi‑ia tachi najuen tachi‑ro xi'in ntdaa ka xa io.
44017026	ʼIdii ni seyɨɨ n‑kidava'a‑ia xa n‑kuu‑s taa‑ro xi'in ntdaa ñayiu ñuñayiu xa koo koio‑ro, te kutuu koio‑ro nitu'u ñuñayiu, te n‑datnuni‑ia tiempo xtuu‑ro ntdaa‑ro xi'in nuu kutuu koio‑ro.
44017027	Xa'a n‑kida Ianyuux xa na nduku ini koio‑ro xa jini‑ro jundu kuu‑ia te kudana, kutnuni ini‑ro jundu kuu‑ia, chi xandaa xakuiti, ñatu xika tuu‑ia.
44017028	Kida‑ia xa xndaxio‑ro te kanda‑ro. Na ja'an‑da xa n‑ka ja'an dava se ñuu‑n, se n‑ka xo ja'an poesía: “Da'ya Ianyuux ka kuu‑ro chi n‑kidava'a ña'a‑ia.”
44017029	Xaxe'e xa ka kuu‑ro da'ya‑ia, ka kuu‑ro ná kuu‑ia; xijan kuu xa maxku kani ini‑ro xa kuu‑ia oro a plata a yuú na ka xani ini ñayiu xa kaa‑ia. Ka kidava'a‑i xijan, ko ñadu xijan kuu Ianyuux ndixa.
44017030	Ña n‑chinuu Ianyuux ñayiu xana'a, ñayiu ña n‑kutnuni ini jundu kuu‑ia, ko vitna ta'u tniu‑ia xa ntdanditu'u ñayiu ñuñayiu natu ini koio‑i xa n‑ka kida‑i kuechi.
44017031	N‑xantuu Ianyuux kɨu ndadandaa‑ia kuechi n‑ka kida ñayiu, te ndaa kada‑ia. Kada‑ia xa xa'a kada ɨɨn se kada. Kuu‑s Ia n‑kaxí dɨɨn‑ia. Ka xini‑da xa daa ya'a chi n‑nadandoto Ianyuux‑ia —kuu Spalu, xia'an‑s.
44017032	Nu n‑ka teku se xyuku ijan xa nandoto koio ndɨyɨ, dava‑s n‑ka xakundee Spalu, ko dava‑s n‑ka ja'an: —Ɨnka kɨu dada na kunini koio‑da xa ja'an‑n de.
44017033	Ijan dada n‑dandoo Spalu se xyuku ijan.
44017034	N‑ka jandixa tɨtnɨ ñayiu xa n‑ja'an‑s, te n‑ka kukanu ini‑i Jesucristu. Ɨɨn‑s kuu juxtixia Areópago nani Dionisio. Ɨɨn‑ña nani Dámaris.
44018001	Nu n‑ya'a xa'a, n‑ndee Spalu Atenas te vaxi‑s Corinto.
44018002	Ijan n‑nitna'a‑s xi'in ɨɨn se kuu yatnu'u Israel nani Áquila xi'in ñadɨ'ɨ‑s. Priscila nani‑ña. Se Ponto kuu‑s. Dijan xaku n‑kuu n‑ka xee‑s Corinto xa n‑ka xo tuu‑s Roma, país Italia. N‑ka ndee‑s ya'a xaxe'e xa n‑ta'u tniu se kuu emperador nani Claudio xa kee ntdaa ñayiu ka kuu yatnu'u Israel Roma. N‑xe kotoni'ni Spalu se ya'a xi'in ñadɨ'ɨ‑s.
44018003	N‑ndoo‑s xi'in Áquila xa kadatniu ka'nu‑s xi'in‑s nduu‑s xi'in ñadɨ'ɨ‑s chi ɨɨn ni tniu ka kida‑s ndruni‑s. Ve'e idi nchiva ka kidava'a‑s.
44018004	Ntna'a kɨu ndetatu ñayiu ka kuu yatnu'u Israel, n‑xo xe'en Spalu veñu'u‑i, te n‑xo ndatnu'u‑s xi'in‑i xi'in ñayiu ñatu ka kuu yatnu'u Israel n‑ka xo nataka ijan. N‑ka jantna'a tnu'u‑s xi'in dava‑i, te n‑ka ja'an‑s nuu‑i xa io xa kukanu ini koio‑i Jesucristu.
44018005	Nu n‑xee Silas xi'in Timoteo Corinto xa n‑ka xo tuu‑s Macedonia, te n‑ja'an Spalu tnu'u Ianyuux nuu ñayiu ka kuu yatnu'u Israel ijan, te n‑xian tnu'u‑s‑yɨ xa Jesús kuu Cristu. Ñatu n‑kida‑s ɨnka tniu.
44018006	N‑ka ja'an se ka kuu yatnu'u Israel jan xa ñatu ja'an ndaa Spalu, te n‑ka nukuita‑s kui'a ka ja'an‑s‑sɨ. Xijan kuu xa n‑kɨdɨ Spalu da'ma‑s xaxe'e xa ña n‑tna ini‑s xijan. Te n‑ja'an‑s nuu se ka kuu yatnu'u Israel jan: —Kuechi mee‑n ka kuu xa ma nanita'u koio‑n; ña tuu na kuechi‑da. Ma dakua'a ña'a ka‑da; jɨ'ɨn‑da nuu se ñatu ka kuu yatnu'u Israel vitna —kuu Spalu, xia'an‑s.
44018007	N‑ndee‑s veñu'u jan te jua'an‑s ve'e ɨɨn se ñatu kuu yatnu'u Israel, ko jandixa‑s Ianyuux. Ticio Justo nani‑s. Kandetna'a ve'e‑s xi'in veñu'u ñayiu Israel.
44018008	N‑ka kukanu ini se kida veñu'u nani Crispo xi'in familia‑s Jesucristu. Nu n‑ka teku dava ka ñayiu Corinto tnu'u Ianyuux, n‑ka kukanu ini‑i Jesucristu, Ia kuu Xto'o‑ro, te n‑ka xendute‑i.
44018009	N‑kida Ianyuux xa n‑xini Spalu ɨɨn xa n‑xini‑s ɨɨn xakuaa, te n‑ja'an Ianyuux nuu‑s: —Maxku yu'u‑n. Ja'an na'i tnu'u‑r nuu ñayiu; maxku nujani‑n xa ja'an,
44018010	chi kunduu‑ro nuu xikonuu‑n, te ni ɨɨn mayo tnɨɨ ña'a xa kada u'u ña'a‑i. Kue'e ñayiu ndeka‑r io ñuu ya'a.
44018011	Xijan kuu xa n‑xo tuu‑s ɨɨn yodo kuia Corinto xa n‑ja'an‑s tnu'u Ianyuux nuu ñayiu ijan.
44018012	Na n‑xo kuu Galión gobernador Acaya, n‑ka nataka se ka kuu yatnu'u Israel xa kada u'u‑s Spalu. Xndeka‑s‑sɨ jua'an nuu se ka kidandaa kuechi ñayiu.
44018013	Ka xia'an‑s nuu gobernador: —Se ya'a kuu se daja'an ñayiu xa na tuku nakuetu koio‑i nuu Ianyuux. Ñadu du'a ja'an ley nuu‑da ɨɨn ɨɨn‑da.
44018014	Xa jua'an Spalu xa ja'an‑s, te n‑ja'an Galión nuu se Israel: —Nuxa na ɨɨn kuechi n‑kida‑s a ndɨyɨ xido kuechi‑s, kunini‑r tnu'u ka ja'an ndo'o xa ka kuu‑n yatnu'u Israel n‑kuu,
44018015	ko xaxe'e xa diko ni dɨu ɨɨn ñayiu xi'in ley koio‑n kakune'e‑s, kadandaa koio mee‑n kuechi‑s chi ñatu kuu ini‑r xa kadandaa‑r xijan —kuu Galión, xia'an‑s nuu se ka kuu yatnu'u Israel.
44018016	Te n‑xijun Galión se Israel nuu se ka kidandaa kuechi ñayiu jan.
44018017	Antecas xa n‑ndee koio‑s ijan, ntdaa‑s n‑ka tnɨɨ ɨɨn se kida veñu'u nani Sóstenes. N‑ka jani‑s‑sɨ nuu se ka kidandaa kuechi ñayiu jan, ko ñatu n‑chinuu Galión xijan.
44018018	Tɨtnɨ ka kɨu n‑ndoo Spalu Corinto. Ijan dada n‑ja'an‑s nuu ñayiu ka kukanu ini Jesucristu xa xá io xa nu'u‑s distrito Siria. N‑keé‑s xi'in Priscila xi'in Áquila barcu, te n‑ka xee‑s ñuu Cencrea. Diko nga xa ndee koio‑s barcu, te n‑dete ndɨɨ dɨkɨ Spalu chi n‑xia'an‑s tnu'u‑s Ianyuux xa juña'a‑s‑ia ɨɨn xa juña'a‑s‑ia. Ijan dada n‑ka ndeé‑s barcu xa nu'u koio‑s ñuu nani Éfeso.
44018019	Nu n‑xee Spalu Éfeso, n‑dandoo‑s Priscila xi'in Áquila te jua'an‑s veñu'u yatnu'u Israel xa ndatnu'u‑s xi'in‑i.
44018020	N‑ka ja'an‑i nuu‑s xa jeen kɨu ka na ndoo‑s xi'in‑i, ko ña n‑juini‑s.
44018021	Xia'an‑s nuu‑i: —Na kachi Ianyuux, kixi‑da ɨnka vuelta. Ku ja'an‑ro —kuu‑s, xia'an‑s. Ijan dada n‑ndeé ntuku‑s barcu te n‑ndee‑s Éfeso. Te juan nu'u‑s Cesarea. Ijan dada n‑ndee‑s ijan, te
44018022	juan nu'u ntuku‑s Jerusalén xa kotoni'ni‑s ñayiu kukanu ini Jesucristu ijan. Ijan dada juan ndixi‑s Antioquía.
44018023	Na'a n‑xo tuu‑s ijan. Ijan dada n‑kee ntuku‑s xa kixi‑s ɨnka vuelta ntaka ñuu xndatuu región Galacia xi'in Frigia xa kotoni'ni‑s ñayiu kukanu ini Jesucristu xndaxio ijan. N‑ja'an‑s nuu ñayiu ka kukanu ini Jesucristu xa na kukanu ini na'i‑i‑ia, te va'a ka n‑ka kukanu ini‑i‑ia.
44018024	Tiempu ijan n‑xee ɨɨn se kuu yatnu'u Israel Éfeso. Apolos nani‑s. N‑xe kotuu‑s Alejandría. Tu'a va'a‑s, te va'a katna'a tnu'u ja'an‑s. Va'a tu'a‑s tnu'u Ianyuux yodotnuni
44018025	chi n‑dakua'a ña'a ñayiu, te n‑kutnuni ini‑s. Dɨuni dakua'a‑s ñayiu. N‑kakune'e‑s tnu'u‑ia, te n‑ja'an‑s xi'in nde yɨkɨ nde tuchi‑s. Kakune'e‑s xa n‑kida Jesús, te ja'an‑s na n‑kuu na n‑xino, ko diko ni xa n‑dajuendute Sua ñayiu n‑ka natu ini xa n‑ka kida‑i kuechi xini‑s. Ñatu xini‑s xa dɨuni keé ña'a Espíritu Ianyuux.
44018026	N‑kixe'e Apolos xa ja'an‑s nuu ñayiu ka kuu yatnu'u Israel xiti veñu'u‑i, te ña n‑yu'u‑s. Nuu n‑teku Áquila xi'in Priscila xa n‑ja'an‑s, n‑ka kana‑ña‑s, te n‑ka dakua'a‑ña‑s xa na kutnuni va'a ka ini‑s tnu'u Ianyuux yodotnuni.
44018027	N‑ja'an Apolos xa kixi‑s distrito Acaya, te n‑ka ja'an ñayiu kukanu ini Jesucristu xa io va'a ni xa kixi‑s. N‑ka kidava'a ñayiu ka xe'en veñu'u ijan ɨɨn tutu vaxi nuu ñayiu ka kukanu ini Jesucristu xndaxio Acaya xa na kunini koio‑i xa ja'an Apolo. Nu n‑kixee‑s Acaya, nde'e n‑chindee‑s ñayiu ijan xa kutnuni ka ini‑i tnu'u Ianyuux. Xa daa nga n‑kida Ianyuux xa n‑ka kukanu ini‑i Cristu. Daa n‑kida‑ia chi va'a‑ia.
44018028	N‑xo ndatnu'u‑s xi'in se ka kuu yatnu'u Israel nuu ka nataka‑s. N‑jantna'a tnu'u‑s xi'in‑s. N‑ka'u ndodo‑s tnu'u Ianyuux kakune'e Jesús, te n‑dande'a‑s‑sɨ nuu yodotnuni xa dɨu‑ia kuu Cristu. N‑kunuu tnu'u‑s chi n‑xa'nu‑s tnu'u ñayiu ijan, te n‑ka jandixa‑i.
44019001	Nɨni tuu Apolos Corinto, n‑ya'a Spalu nuu io yuku te juan ndixi ntuku‑s Éfeso. Ijan n‑nitna'a‑s xi'in se ka kukanu ini Jesucristu.
44019002	N‑xijan tnu'u‑s‑sɨ: —¿N‑keé ña'a Espíritu Ianyuux na n‑ka kukanu ini‑n Jesucristu a? Ka xia'an se ijan: —Ñatu n‑keé ña'a‑ia, ni ñayo‑da ka xini xa io Espíritu Ianyuux.
44019003	N‑xijan tnu'u ntuku Spalu‑s: —¿Nux ñatu n‑keé ña'a‑ia na n‑ka xendute‑n, nakuenda n‑ka xendute‑n? ¿Jundu n‑kachitnu'u ña'a xa io xa juendute koio‑n? Te ka xia'an‑s: —N‑ka xendute‑da xaxe'e xa n‑ka natu ini koio‑da xa n‑ka kida‑da kuechi chi daa n‑ja'an Sua nuu ñayiu Israel xa kada koio‑i, te n‑dajuendute‑s ñayiu n‑ka natu ini xa n‑ka kida‑i kuechi.
44019004	Xia'an Spalu: —Xaxe'e xa n‑ka natu ini‑i xa n‑ka kida‑i kuechi, xijan kuu xa n‑dajuendute ña'a Sua, ko ñadu xijan ni n‑kida‑s chi dɨuni n‑xo ja'an‑s nuu‑i xa na kukanu ini koio‑i Ia vaxi yata‑s, Ia kuu Jesús.
44019005	Nu n‑ka teku se ijan tnu'u ya'a, te n‑ka najuendute‑s xaxe'e xa n‑ka kukanu ini‑s Jesús, Ia kuu Xto'o‑ro.
44019006	N‑xajan ndodo Spalu nda'a‑s dɨkɨ‑s ɨɨn ɨɨn‑s, te n‑keé ña'a Espíritu Ianyuux. N‑ka nukuita‑s ka ja'an‑s ɨnka yu'u, te n‑ka ja'an‑s xa n‑ja'an Ianyuux nuu ñayiu.
44019007	Naxa uxi uu‑s xa ntdaa‑s.
44019008	Uni yoo n‑xo tuu Spalu Éfeso, te n‑xo xe'en‑s veñu'u ñayiu Israel xa n‑xo ja'an‑s tnu'u Ianyuux nuu ñayiu. Ñatu n‑yu'u‑s xa n‑xo ja'an‑s. N‑xo daxino ini‑s ñayiu xa jandixa‑i tnu'u n‑xo ja'an‑s. N‑kakune'e‑s janda kada koio‑i xa kɨu tna'a‑i nuu ñayiu jandixa xa taxnuni Ianyuux nuu‑i,
44019009	ko n‑xio ñayiu ñatu n‑jandixa. Ña n‑juini‑i xa kukanu ini‑i Jesucristu. N‑ka ja'an‑i nuu ñayiu n‑ka xo nataka xa ñatu xiniñu'u xa n‑xo ja'an Spalu. Xijan kuu xa n‑dandoo Spalu ñayiu ijan. Ndeka‑s ñayiu n‑ka kukanu ini Jesucristu jua'an vexcuela ɨɨn se nani Tirano. Ijan n‑xo dakua'a‑s‑yɨ ntdaa kɨu n‑xo tuu‑s ijan.
44019010	Du'a n‑kida‑s uu kuia. Xijan kuu xa ntdaa ñayiu xndaxio ñuu kuechi xndaxio distrito Asia, n‑ka teku tnu'u Ianyuux, nani ñayiu ka kuu yatnu'u Israel, dani ñayiu ñatu ka kuu ñayiu Israel.
44019011	N‑xetniu Ianyuux Spalu xa kada‑ia milagro
44019012	xa nde pañitu a mandili n‑xe kaju'un Spalu xne'e ñayiu jua'an nuu ñayiu ka ku'u. Te n‑ka ndva'a ñayiu ka ku'u jan. Dɨuni n‑ka xo kee xaloko anu‑i.
44019013	Dava se Israel n‑ka xo xikonuu Éfeso xa ka kine'e‑s xaloko xñu'u anu ñayiu. N‑ka xo juini‑s xa kine'e‑s xaloko jan xa n‑ka xo kakune'e‑s dɨu Jesús. N‑ka xo ja'an‑s: —Xaxe'e xa n‑tunda'a ña'a Jesús, Ia kakune'e Spalu, xa kada‑r tniu‑ia, ta'u tniu‑r xa kee koio‑n anu ñayiu ya'a —n‑ka xo kuu se ijan.
44019014	Xa'a ka kida uxa da'ya yɨɨ ɨɨn se Israel nani Eseva. Kuu‑s dutu taxnuni.
44019015	Nanga ɨnka vuelta n‑ka juini‑s xa kakune'e‑s dɨu Jesús xa kine'e koio‑s xaloko ñu'u anu ɨɨn se ñu'u ña'a xaloko, te n‑ka ja'an xaloko nuu‑s ɨɨn ɨɨn‑s: —Xini‑r Jesús. Xini‑r jundu kuu Spalu, ko ndo'o ɨɨn ɨɨn‑n, ñatu xini ña'a‑r.
44019016	Hora ijan ni n‑ndava ndee se ñu'u ña'a xaloko jan uxa ñani tna'a‑s. Ndaku ka se ñu'u ña'a xaloko jan dada ntdaa se ijan. Xaxe'e xa loko n‑jani‑s se ka kine'e xaloko jan, n‑ka kee‑s ve'e se n‑ñu'u ña'a xaloko jan, te n‑ka kendava‑s. N‑ka kuvichi‑s, te n‑ka tnukue'e‑s.
44019017	Ntdaa ñayiu xndaxio Éfeso n‑ka teku xa'a, nani n‑ka teku ñayiu ka kuu yatnu'u Israel, dani n‑ka teku ñayiu ñatu ka kuu yatnu'u Israel, te loko n‑ka yu'u‑i. Du'a n‑kuu xa kue'e ñayiu n‑ka najuen tnu'u Jesús, Ia kuu Xto'o‑ro.
44019018	Kue'e ñayiu n‑ka kukanu ini Jesucristu jan, n‑ka xo nataka, te n‑ka xo na'ma‑i kuechi n‑ka kida‑i.
44019019	Kue'e ñayiu n‑ka xo nataka jan n‑ka xo kida magia, te xne'e‑i libru‑i n‑ka xee xa na kunde'a ntdaa ñayiu n‑ka nataka jan te n‑ka teñu'u‑i libru‑i. N‑ka kida‑s cuenta ya'u libru n‑kayu jan. Naxa uu diko uxi mil tvini kuu plata kuu ya'u libru jan xa ntdaa.
44019020	Du'a n‑kuu xa kue'e ñuu n‑ka teku ka ñayiu tnu'u Jesucristu, Ia kuu Xto'o‑ro, jua'an. N‑kunuu tnu'u‑ia.
44019021	Nu n‑ya'a ntdaa xa'a, n‑xani ini Spalu xa kixi ntuku‑s Macedonia xi'in Acaya, te ijan dada nu'u‑s Jerusalén. Te n‑xo ja'an‑s: —Na ya'a xa nu'u‑r Jerusalén, io xa jɨ'ɨn‑r Roma.
44019022	Ijan n‑tunda'a‑s Timoteo xi'in se nani Erasto vaxi ntuku Macedonia nɨni ndoo ka mee‑s ɨɨn uu ka yoo distrito Asia. Se ya'a ka kuu se ka chindee ña'a.
44019023	-
44019024	Tiempu ijan, n‑nadataka ɨɨn se nani Demetrio ñayiu Éfeso. N‑kida‑s xa n‑ka kana, n‑ka kau‑i xaxe'e tnu'u Ianyuux. Kidava'a‑s veñu'u kuechi lii xa nane'e‑s veñu'u ianyuux nani Artemisa. Kue'e tvini ni'i‑s xi'in se ka kidava'a xi'in‑s xijan.
44019025	N‑nadataka‑s se ɨɨn ni tniu ka kida xi'in‑s. N‑ja'an‑s nuu se n‑ka nataka jan: —Dito, ka xini‑n xa xtuu va'a‑ro xa ka kida‑ro tniu ka kida‑ro.
44019026	Ka xini‑n te ka teku‑n xa ɨɨn se nani Spalu xikonuu ya'a, te ja'an‑s nuu ñayiu xa ianyuux ka kidava'a ñayiu ñuñayiu ñatu kuu‑ia ianyuux. Du'a ja'an‑s te kue'e ñayiu daja'an‑s, te danda'u‑s‑yɨ. Ñadu ni ñuu‑ro kida‑s xa'a chi diko nga xa ndexio‑s ntdaa ñuu kuechi Asia.
44019027	Ñadu xava'a kuu xa kida‑s, chi dakuita‑s tniu‑ro, te dɨuni mayo ka ñayiu chinuu veñu'u Artemisa, ia yo ndandɨ'ɨ, ia ka ndadaka'nu ntdaa ñayiu xndaxio Asia xi'in nɨka'nu ñuñayiu. Dɨuni mayo ka‑i ku ja'an xa ndandɨ'ɨ‑ia, ni mayo ka jandixa xa kuu‑ia ianyuux —kuu Demetrio, xia'an‑s.
44019028	Nu n‑ka teku se n‑ka nataka jan tnu'u ya'a, yo n‑ka kiti ini‑s, te n‑ka kana‑s: —¡Yo ndandɨ'ɨ ianyuux ñuu‑ro, ia kuu Artemisa!
44019029	N‑ka kana n‑ka kau ntuku ñayiu ñuu jan ɨnka vuelta. N‑ka tnɨɨ se Éfeso se nani Gayo xi'in se nani Aristarco, te xndeka ña'a‑s jua'an nuu xko nataka ñayiu ñuu jan. Se Macedonia n‑ka kunduu xi'in Spalu ka kuu‑s.
44019030	N‑juini Spalu xa kɨu tna'a‑s ijan xa ja'an‑s nuu ñayiu jan, ko ña n‑ka xejoon ñayiu ka kukanu ini Jesucristu xa chitna'a‑s.
44019031	Dani n‑ka ja'an se ka kuu juxtixia distrito Asia ka xini tna'a xi'in Spalu nuu ɨɨn se kuu nda'a xe'e‑s xa na juña tnu'u‑sɨ Spalu xa maxku chitna'a‑s.
44019032	Ka kana ñayiu n‑ka nataka jan. Dava‑i ka kana ɨɨn tnu'u, dava‑i ka kana ɨnka tnu'u, te kue'e‑i ña xini nakuenda xa n‑ka nataka‑i.
44019033	Dava se ka kuu yatnu'u Israel n‑ka tunda'a ɨɨn se nani Alejandro nuu ntdaa ñayiu jan, te n‑ka xian tnu'u dava se xyuku jan nax ja'an‑s nuu ñayiu xyuku jan. Ijan n‑ndone'e nda'a‑s nuu ñayiu xa maxku ja'an koio ka‑i, te n‑ja'an‑s nax kuu xa ndaa nuu ñayiu ñuu jan.
44019034	Nu n‑ka xini ñayiu jan xa se Israel kuu Alejandro jan, uu hora n‑ka kana‑i ntdaa‑i: —¡Yo ndandɨ'ɨ ianyuux ñuu‑ro, ia kuu Artemisa!
44019035	Ɨɨn se netniu ñuu jan n‑kida xa n‑kuna'i ñayiu jan, te n‑ja'an‑s: —Ndixi xa ka kuu‑n ñayiu Éfeso, kunini koio‑n xa na ja'an‑da. Ntdaa‑ro xna'a xa xñunuu‑ro veñu'u ianyuux kuu Artemisa, ia yo ndandɨ'ɨ n‑juun andɨu.
44019036	Te xa'a mayo ja'an xa ña ndaa. Kundetu koio‑n ita'u. Maxku ña'a kada koio‑n. Ki'na ka kani ini va'a koio‑n.
44019037	Se xndeka‑n n‑ka kixee ya'a, maxku kandeka‑n‑sɨ kixi n‑kuu chi ñayo‑s n‑ka du'u ndatniu io xiti veñu'u, ni ña kui'a ka ja'an‑s ianyuux‑ro.
44019038	Nuxa Demetrio xi'in se ɨɨn ni tniu ka kida xi'in‑s, ka juini xa tekuechi‑s ɨɨn ñayiu, io juexi xi'in vetniu. Na jɨ'ɨn koio‑s ijan; kajan‑s kuechi‑i.
44019039	Nux ɨnka xa ka juini‑n, na kada‑ro junta na ja'an ley‑ro xa ki'na ka ndatnu'u koio‑ro nuu nax kada‑ro.
44019040	Xaxe'e xa n‑ka kana‑n n‑ka kau‑n vitna, vaa ni kada u'u ña'a gobierno romano nux ma taxkanu ini ña'a‑s. ¿Nax ja'an‑ro nuu‑s xa dada'an ni'no‑ro mee‑ro?
44019041	Nu n‑ya'a n‑ja'an‑s xijan, te n‑ja'an‑s nuu ñayiu xa na nandute‑i.
44020001	Nu n‑ya'a xa n‑ka kana n‑ka kau ñayiu, n‑kana Spalu ñayiu ka kukanu ini Jesucristu xa ja'an do'o‑s‑yɨ. Ijan dada n‑ja'an‑s nuu‑i xa ndee‑s te kixi ntuku‑s Macedonia, te n‑ndee‑s Éfeso.
44020002	Ntdaa ñuu kuechi xndaxio ijan n‑xikonuu ntuku‑s. Na'a n‑ja'an‑s xa n‑jan do'o‑s ñayiu kukanu ini Jesucristu. Ijan dada n‑kixi ntuku‑s Grecia.
44020003	Uni yoo n‑xo tuu‑s ijan. Diko nga xa keé‑s barcu xa nu'u‑s Siria, te n‑teku‑s xa n‑ka kida ɨnuu se ka kuu yatnu'u Israel xa ka'ni ña'a koio‑s. Xijan kuu xa n‑xani ini‑s xa naya'a‑s do nuu ñu'u te naya'a ntuku‑s ɨnka vuelta Macedonia.
44020004	N‑kunduu‑s xi'in Sópater, Aristarco, Segundo du xa n‑ka nangondita‑s Macedonia. Sópater kuu se Berea. Piroo nani taa‑s. Aristarco xi'in Segundo kuu se Tesalónica. N‑ka kunduu‑s xi'in Gayo, Timoteo, Tíquico, Trófimo du. Gayo kuu se Derbe. Tíquico xi'in Trófimo ka kuu se Asia.
44020005	N‑ka xe juindodo nuu se ya'a jua'an Troas, te n‑ka xo ndetu ña'a‑s ñuu Troas.
44020006	Nu n‑ya'a viko ka xaxi ñayiu tila ña n‑kɨu levadura, daña xi'in Spalu, n‑ka ndeé‑da barcu xa ndee koio‑da Filipos. Te kɨu kuu o'on dada n‑ka nanitna'a‑da ntdaa‑da Troas. Uxa kɨu n‑ka ndoo koio‑da ijan.
44020007	Kɨu ki'na nuu semana n‑ka nataka‑da xi'in Spalu xa kaxi koio‑da xi'in‑s tila ña n‑kɨu levadura, te n‑ja'an‑s nuu daña, ñayiu ka kukanu ini Jesucristu. Xaxe'e xa io xa ndee‑s kɨu kuu uu, xijan kuu xa na'a n‑ja'an‑s.
44020008	Xyuku‑da ɨɨn cuarto piso kuu uni. Kue'e candil ka koko ijan.
44020009	Na'a n‑kuu n‑ja'an Spalu. N‑kuu niu dava, te n‑kuu nuu ɨɨn solteru nani Eutico nukoo yu'u ventana xa kidi. N‑kidi naa‑s, te n‑xidokava‑s nde nuu ñu'u. N‑xi'í‑s, te n‑ka ndone'e ña'a ñayiu.
44020010	Ijan dada n‑nuu Spalu. N‑xe kava ndodo‑s solteru jan, te n‑nundee ña'a‑s. N‑ja'an‑s nuu ñayiu kukanu ini Jesucristu: —Maxku yu'u koio‑n, chi n‑nandoto‑s.
44020011	Ijan dada juan ndaa Spalu, te n‑ka xaxi‑da xi'in‑s tila ña n‑kɨu levadura jan. Dani n‑ja'an‑s xa nde n‑tuu. Ijan dada n‑ka ndee‑da xi'in‑s ñuu jan.
44020012	Xndeka ñayiu jan solteru jan juan nu'u ve'e‑s te n‑ka kuvete‑i chi n‑nandoto‑s.
44020013	N‑ka keé‑da xi'in se n‑ka xo kunduu xi'in Spalu barcu xa jua'an koio‑da do Asón, te juan nu'u xe'e Spalu ijan chi ña n‑juini‑s xa kandeka tna'a ka'nu‑da xi'in‑s nu'u xaxe'e xa n‑juini‑s xa nu'u xe'e‑s. N‑ka xe juindodo nuu‑da, te n‑nanitna'a‑da xi'in‑s ijan.
44020014	Nu n‑ka nanitna'a‑da xi'in‑s Asón, n‑ka ndeé‑da xi'in‑s barcu, te jua'an koio‑da xi'in‑s Mitilene.
44020015	N‑ka ndee‑da ijan te kɨu kuu uu n‑ka ya'a‑da yu'u mar nde'a tna'a xi'in Quio. Ɨnka kɨu, dada n‑ka xee‑da yu'u mar yɨnda'a Samos. Dani jua'an koio‑da xi'in barcu. Kɨu kuu uu n‑ka xee‑da xi'in‑s Mileto.
44020016	Xa maxku kutuu na'a Spalu distrito Asia, ña n‑juini‑s xa nu'u‑s Éfeso chi n‑juini‑s xa naxee yachi‑s Jerusalén nu ma kuu xa na naxee‑s antecas xa xee viko Pentecostés.
44020017	Na n‑ka xo tuu‑da Mileto, n‑kana Spalu sexa'nu Éfeso ka taxnuni nuu ñayiu kukanu ini Jesucristu xndaxio ijan.
44020018	Nu n‑ka xee se taxnuni jan n‑ja'an Spalu nuu‑s: —Ndixi ka xini janda n‑xo tuu n‑xo nukoo‑da ntdaa kɨu n‑xo tuu‑da ñuu kuechi Asia, te dɨuni xna'a‑n xa n‑xo kida‑da. Daa n‑xo kuu‑da nde kɨu n‑kixee‑da xi'in nde kɨu n‑ndee‑da.
44020019	Ntdaa kɨu n‑xo tuu‑ro n‑xo xinokuechi‑da nuu Ianyuux xanda'u xakee, te nde'e n‑xo nda'i‑da. Nda'u n‑xo ya'a‑da xaxe'e xa n‑ka xo juini dava se ka kuu yatnu'u Israel xa ka'ni ña'a koio‑s.
44020020	Juini daa n‑ya'a‑da, ko n‑ja'an na'i‑da nax kada koio‑n xa nanita'u‑n. Dɨuni n‑xo ja'an‑da tnu'u Ianyuux nuu‑n ve'e‑n ɨɨn ɨɨn‑n xi'in nuu n‑ka xo nataka‑n.
44020021	N‑ja'an‑da xa'a nuu ñayiu ka kuu yatnu'u Israel xi'in nuu mee‑n, ñayiu ñatu ka kuu yatnu'u Israel. Dɨuni n‑ja'an‑da xa na natu ini koio‑n xa n‑ka kida‑n kuechi xi'in xa na kukanu ini‑n Jesús, Ia kuu Xto'o‑ro.
44020022	Te vitna nu'u‑da Jerusalén. Ja'an Espíritu Ianyuux xa kidayɨka‑i xa nu'u‑da ijan. Ña kutnuni nax ya'a‑da ijan.
44020023	Xa xini‑da kuu xa nitu'u ñuu nuu jua'an‑da ja'an Espíritu Ianyuux xa ndetu ña'a vekaa te kue'e xa ya'a‑da.
44020024	Ña tuu nax juun‑da vida‑da. Xa ñu ini‑da kuu xa na daxinokava‑da tniu n‑taxi Jesús, Ia kuu Xto'o‑ro. Ndu ini‑da xa kada ndɨ'ɨ‑da xa'a xi'in xa kachitnu'u ña'a‑da xa taxkanu ini Ianyuux kuechi n‑ka kida ñayiu xaxe'e xa va'a‑ia.
44020025	ʼNi ɨɨn ndixi, ñayiu n‑ka teku tnu'u n‑ja'an‑da na n‑xikonuu‑da xa n‑kakune'e‑da xa taxnuni Ianyuux nuu ñayiu, mayo ka jini ña'a.
44020026	Kachitnu'u ña'a‑da vitna xa ñadu kuechi daña kuu nux ma nanita'u‑n chi n‑ja'an‑da.
44020027	N‑xo ja'an‑da nax n‑kida Ianyuux xa nanita'u koio‑n. Ni ɨɨn xa ña tuu nax n‑chida'u‑da.
44020028	Kunde'a koio‑n xa maxku dandoo ñayiu ka kukanu ini Jesucristu Ianyuux chi n‑tetutniu ña'a Espíritu Ianyuux xa junuu‑n‑yɨ. Dani mee‑n ɨɨn ɨɨn‑n, maxku dandoo‑n‑ia. Xa ku kuu‑n ntdaa‑n da'ya‑ia n‑xi'í Jesús.
44020029	Na ya'a xa nu'u‑da, kixi koio ɨnka‑s. Xandaa xakuiti daa ya'a. Daja'an ña'a‑s dava‑n xa ma kukanu ini ka‑n Jesús. Kada koio‑s xa du'a du'a kute ni'no koio‑n ná kida ñaña nde'e tkachi.
44020030	Dava‑n dakua'a ñayiu ka kukanu ini Jesucristu ɨɨn xa ña ndaa xa na jandixa ña'a koio‑i.
44020031	Jun ini koio‑n xa maxku jandixa‑n ɨɨn xa ña ndaa. Xna'a‑n xa uni kuia tɨtɨɨ, nduu niu n‑xo jan do'o ña'a‑da, te n‑xo nda'i‑da xaxe'e‑n.
44020032	ʼNa kutuu koio‑n xi'in Ianyuux, te na junuu ña'a‑ia. Xa n‑ka teku‑n xa dananita'u ña'a Ianyuux xaxe'e xa n‑kunda'u ini ña'a‑ia. Io xa kutnuni ini‑n tnu'u ya'a na kua'a na kukanu ini ka‑n Jesús te taxi‑ia ta'u‑n ɨɨn ɨɨn‑n andɨu ná n‑xia'an‑ia ta'u ñayiu n‑kida‑ia xa n‑ka nduu‑i ñayiu ii.
44020033	ʼÑatu n‑kukajan ini‑da tvini‑n xi'in da'ma‑n.
44020034	Xa xna'a mee‑n xa n‑kidatniu‑da xa n‑xo ni'i‑da xa n‑ndoñu'u‑da xi'in xa n‑ndoñu'u se n‑ka kunduu xi'in‑da nuu tniu Ianyuux.
44020035	ʼDɨuni n‑xo ja'an‑da xa kadatniu‑n ná kida daña xa na kua'a chindee‑n ñayiu ka kunda'u. Na naja'an‑ro tnu'u n‑ja'an Jesús, Ia kuu Xto'o‑ro: “Va'a ka kuu anu‑ro xa xia'an‑ro ɨɨn xa xia'an‑ro ñayiu dada xa taxi‑i” —kuu Spalu, xia'an‑s.
44020036	Nu n‑ya'a xa n‑ja'an Spalu ntdaa tnu'u ya'a n‑ka xe juiin xiti koio‑da xi'in‑s, te n‑ka xijan ta'u‑da nuu Ianyuux.
44020037	Ntdaa‑s n‑ka nda'i te n‑ka nundee‑s Spalu te n‑ka teyu'u‑s‑sɨ.
44020038	Yo n‑ka kuko'yo ini‑s xa daa n‑ja'an‑s, ko nde'e ka n‑ka kuko'yo ini‑s xaxe'e xa n‑ja'an Spalu xa mayo ka‑s jini ña'a. Ijan dada n‑ka xe daya'a‑s Spalu nde nuu nukoo barcu.
44021001	Nu n‑ka dandoo‑da se ka kukanu ini Jesucristu jan, n‑ka ndeé‑da barcu, te n‑ka ya'a ndaa‑da nde yu'u mar nuu nani Cos. Ijan dada n‑ka ndee‑da Cos, te kɨu kuu uu n‑ka xee‑da yu'u mar nuu nani Rodas. Ijan dada n‑ka xee‑da nuu nani Pátara.
44021002	Pátara jan n‑ka ni'i‑da ɨnka barcu jɨ'ɨn distrito Fenicia, te n‑ka keé‑da.
44021003	Dikonga xa xee‑da Fenicia n‑ka ya'a‑da do sur isla Chipre, te n‑ka xe'en‑da do Siria. N‑ka xee‑da Tiro, te n‑ka nane‑da barcu jan. Barcu xñu'u‑da jua'an jan io xa jɨn ne'e‑i xa ndido‑i ijan.
44021004	Tiro n‑ka nitna'a‑da xi'in se ka kukanu ini Jesucristu. Uxa kɨu n‑ka ndoo‑da ve'e ɨɨn‑s. N‑ka xian tnu'u‑sɨ Spalu xa n‑ja'an Espíritu Ianyuux xa maxku nu'u ka‑s Jerusalén,
44021005	ko nu n‑ya'a uxa kɨu, n‑ka ndee‑da ijan. Ntdaa se ijan xi'in ñadɨ'ɨ‑s xi'in da'ya‑s n‑ka xe daya'a ña'a nde yu'u mar. N‑ka xe juiin xiti‑da ntdaa‑da, te n‑ka xijan ta'u koio‑da nuu Ianyuux.
44021006	N‑ka ja'an‑da nuu ñayiu ijan xa ndee koio‑da Tiro. Ijan dada n‑ka ndeé‑da barcu, te n‑ka xiko ñayiu jan; ka nu'u‑i ve'e‑i.
44021007	Dani jua'an koio‑da, te n‑ka xee‑da ñuu Tolemaida: —Va'a nga ta'u kuu koio‑n —kuu‑da, ka xia'an‑da nuu ñayiu ka kukanu ini Jesucristu xndaxio ijan. N‑ka ndoo‑da xi'in‑i ɨɨn kɨu.
44021008	Kɨu kuu uu n‑ka ndeé ntuku‑da barcu, te n‑ka xee‑da Cesarea. Ijan xndaxio uxa tna'a se ka ja'an nuu ñayiu nax io xa kada koio‑i xa na kua'a nanita'u‑i, te n‑ka ndoo‑da ve'e ɨɨn‑s. Slipe nani‑s.
44021009	Koon da'ya dɨ'ɨ‑s io. Mee ni soltera ka kuu‑i. Dichi ka ja'an tnu'u Ianyuux nuu ñayiu ka kuu‑i.
44021010	Nuu n‑kuu tɨtnɨ kɨu xtuu‑da ijan, te n‑xee ɨɨn se Judea nani Agabo. Se ja'an tnu'u Ianyuux nuu ñayiu kuu‑s tuku.
44021011	Nuu n‑xee‑s nuu xtuu‑da, te n‑tnɨɨ‑s cinturón Spalu. N‑duku‑s nda'a‑s xi'in xe'e‑s, te n‑ja'an‑s: —Ja'an Espíritu Ianyuux xa du'a duku koio ñayiu Israel se kuu xto'o cinturón ya Jerusalén, te kandeka ña'a‑i jɨ'ɨn nuu se ñatu kuu yatnu'u‑ro te diko ña'a koio‑i.
44021012	Nuu n‑ka teku daña xi'in ñayiu Cesarea xa'a, n‑ka xijan ta'u‑da nuu Spalu xa maxku nu'u‑s Jerusalén.
44021013	Juini n‑ka xijan ta'u‑da nuu‑s xa maxku nu'u‑s ijan, ko n‑ja'an‑s: —¿Nakuenda ka nda'i‑n te datnau ini ña'a‑n? Io anu‑r xa daa ya'a‑r, te ñadu ni xa kuduku‑r xi'in xa kɨndi'u‑r vekaa io anu‑r chi dɨuni io anu‑r xa kuú‑r Jerusalén xaxe'e Jesús, Ia kuu Xto'o‑ro.
44021014	Ñayo‑da n‑kundee tnu'u xa daxino ini‑da‑s, te n‑ka ja'an‑da: —Na kuu na juini Taa‑ro Ianyuux.
44021015	Nu n‑ya'a xa'a, n‑ka kidatu'a‑da mee‑da xa n‑ka ndee‑da xi'in‑s ijan, te jua'an koio‑da Jerusalén.
44021016	N‑ka kunduu‑da xi'in dava ñayiu ka kukanu ini Jesucristu xndaxio Cesarea jua'an Jerusalén. Ñayiu ya'a xndeka ña'a n‑ka xe'en ve'e ɨɨn se nani Mnason xa n‑ka ndoo‑da ijan. Se Chipre kuu‑s. Xa n‑kuu na'a, daa nga kukanu ini se ya'a Jesucristu.
44021017	N‑ka xee‑da Jerusalén, te n‑ka kuvete ñayiu ka kukanu ini Jesucristu xa n‑ka xee‑da.
44021018	Kɨu kuu uu n‑ka xe'en‑da ntdaa‑da xi'in Spalu nuu tuu Jacob. Ijan xtuu sexa'nu ka taxnuni nuu ñayiu ka kukanu ini Jesucristu:
44021019	—Va'a nga ta'u kuu koio‑n —kuu Spalu, xia'an‑s nuu ñayiu ijan. Ijan dada n‑najane‑s xa yo n‑kidatniu Ianyuux anu ñayiu ñatu ka kuu yatnu'u Israel n‑ka teku tnu'u‑s chi n‑ka jandixa‑i xa n‑ja'an‑s. Kayuchi kandi'i n‑najane‑s.
44021020	Nuu n‑ka teku sexa'nu ka taxnuni nuu ñayiu kukanu ini Jesucristu jan, n‑ka najuen tnu'u‑s Ianyuux, te n‑ka ja'an‑s nuu Spalu: —Ñani, na'a‑n xa kue'e xa kue'e ñayiu Israel ka kukanu ini Jesucristu io, te ka kidajuexa‑i xa jandixa na'i‑ro ley n‑chidotnuni Moisés.
44021021	Ka najani ñayiu ya'a xa ja'an‑n xa maxku chinuu koio ñayiu ka kuu yatnu'u Israel xndaxio ñuu to'o ley n‑chidotnuni Moisés. Nunxa xia'an‑n nuu‑i xa maxku ka'nde ndodo‑i ñɨɨ nuu ii da'ya yɨɨ‑i, ni maxku kada‑i nax xndijun tnɨɨ‑ro vaxi.
44021022	Xaxe'e xa n‑ka teku‑i xa'a, hora na teku‑i xa n‑nxee ntuku‑n, ¿nax ja'an‑ro nuu‑i hora na kajan tnu'u ña'a‑i nu ndaa daa n‑kida‑n a ña'a?
44021023	Na kachitnu'u ña'a koio‑da nuu janda kada‑n. Ya'a xtuu koon se xa io xa kada koio‑s ɨɨn xa n‑ka chinaa‑s nuu Ianyuux.
44021024	Kandeka‑n‑sɨ jɨ'ɨn veñu'u xa ndunini‑n xi'in‑s, te chiya'u‑n. Ijan dada na dete dɨkɨ‑s na kua'a na jini ñayiu Israel xa vete ñayiu n‑ka najani xijan nuu‑i, te jini‑i xa jandixa na'i‑n ley n‑chidotnuni Moisés.
44021025	Xa n‑ka tunda'a‑da tutu jua'an nuu ñayiu ka kukanu ini Jesucristu ñatu ka kuu yatnu'u Israel xa n‑ka kida ɨnuu‑ro xa maxku kaxi koio‑i kuñu n‑ka doko‑i nuu santu. Maxku kaxi‑i nɨñɨ. Maxku kaxi koio‑i kuñu kɨtɨ n‑ka xe'ne. Ni maxku kava koio seyɨɨ, ni ñadɨ'ɨ xi'in ñayiu ñatu n‑tnunda'a xi'in‑ña —kuu sexa'nu jan, ka xia'an‑s nuu Spalu.
44021026	Ijan dada ndeka Spalu nkoon se ijan jua'an xa ndunini koio‑s xi'in‑s. Nu n‑ka daxinokava Spalu xi'in‑s xa n‑ka ndunini‑s kɨu ijan, te n‑xe'en‑s veñu'u xa juña tnu'u‑s dutu na kɨu daxinokava‑s xijan xi'in xa na kɨu doko‑s nuu Ianyuux xa io xa doko koio se ijan.
44021027	Diko nga xa daxinokava koio‑s xijan, n‑ka xini se ka kuu yatnu'u Israel xndaxio Asia Spalu veñu'u, te n‑ka dataka‑s ñayiu. N‑ka kida‑s xa n‑ka kana n‑ka kau‑i, te n‑ka tnɨɨ‑s Spalu.
44021028	Ka kana‑s xa na xee koio dava ka se Israel xyuku ijan. Ka xia'an‑s: —Chindee ña'a koio‑n na tnɨɨ‑ro se ya'a chi ntdantu'u ñuu nuu xikonuu‑s jan tnu'u ña'a‑s. Ja'an‑s nuu ñayiu xa ña xiniñu'u ley n‑chidotnuni Moisés, ni veñu'u‑ro ya. Te vitna ndeka‑s se griegu n‑xe'en veñu'u‑ro. Du'a kuu xa ñatu xe ini‑s veñu'u ii‑ro.
44021029	Xaxe'e xa n‑ka xini‑s xa ndeka tna'a Spalu xi'in ɨɨn se Éfeso xikonuu xiti ñuu Jerusalén, xijan kuu xa du'a n‑ka ja'an‑s te n‑ka xani ini‑s xa ndeka‑s‑sɨ n‑xe'en veñu'u. Trófimo nani se ijan.
44021030	Ntdantu'u ñayiu ñuu jan n‑ka kana n‑ka kau. N‑ka kendava‑i, te n‑ka xee‑i nuu nujuiin Spalu. N‑ka tnɨɨ dava‑s Spalu, te n‑ka kine'e‑s‑sɨ veñu'u jan. Hora ijan ni n‑ka nakadɨ‑s yeñu'u jan.
44021031	N‑teku comandante ɨɨn batallón xa ntdantu'u ñayiu Jerusalén n‑ka ndandita nuu Spalu xi'in xa ka kuu anu‑i xa ka'ni koio‑i‑sɨ,
44021032	te n‑nadataka‑s soldado‑s xi'in soldado ka taxnuni. N‑ka kendava‑s; ka xe'en‑s nuu xyuku ñayiu jan. Nu n‑ka xini ñayiu jan comandante xi'in soldado‑s, n‑ka nujani‑i xa ka jani‑i Spalu.
44021033	Ijan dada n‑xe tu'a comandante jan Spalu. N‑tnɨɨ ña'a‑s, te n‑ta'u tniu‑s xa na duku ña'a koio soldado‑s uu cadena. Ijan dada n‑xijan tnu'u‑s ñayiu nuu nde se kuu‑s, te nax n‑kida‑s.
44021034	Dava ñayiu n‑ka ja'an ɨɨn tnu'u, dava‑i n‑ka ja'an ɨnka tnu'u. Xaxe'e xa yo n‑ka kana n‑ka kau ñayiu jan, xijan kuu xa ña n‑kuu xa kajan tnu'u comandante Spalu nax n‑kida‑s. Xaxe'e xijan n‑ta'u tniu‑s xa kandeka koio soldado jan Spalu jɨ'ɨn ve'e nuu xtuu‑s.
44021035	Nu n‑ka naxee soldado jan escalera ve'e nuu xtuu‑s, n‑ka xido‑s Spalu xaxe'e xa yo ka kunde'e ñayiu jan.
44021036	Ntdantu'u‑i xndijun ña'a te ka kana‑i: —Na kuu‑s.
44021037	Diko nga xa ndɨu koio‑s xi'in Spalu ve'e jan, n‑xijan tnu'u Spalu comandante jan: —¿Vatuka ndatnu'u‑ro ita'u a? Xia'an comandante jan nuu‑s: —¿Tu'a‑n griegu a?
44021038	¿Ñadu ndo'o kuu se Egipto n‑kixi ya'a xa dandandita‑n ñayiu nuu gobierno kuia xa uni, kuia xa koon a? ¿Ñadu ndo'o ndeka koon mil se ka xa'ni ndɨyɨ n‑xe'en nuu ñatu nga juun dau, te ñayo io a?
44021039	Xia'an Spalu: —Ña'a, chi yatnu'u Israel kuu‑da. Ñuteyu‑da kuu Tarso, distrito Cilicia. Kuu‑da ñayiu ɨɨn ñuu ndandɨ'ɨ. ¿Vatuu ka xa ja'an‑da nuu ñayiu ya u?
44021040	N‑xejoon comandante xa ja'an Spalu. N‑xani soldado jan Spalu escalera, te n‑ndone'e nda'a‑s xa maxku ja'an koio ka ñayiu xndijun ña'a jan. Ña tuu ka nax n‑ka ja'an‑i, te n‑ja'an‑s hebreu. Xia'an‑s:
44022001	—Dito, Ñani, kunini koio‑n xa na ja'an‑da xa dada'an ni'no‑da mee‑da —kuu‑s.
44022002	Nu n‑ka teku ñayiu jan xa hebreu ja'an‑s, te nanii nga n‑kuu, te n‑ja'an ka Spalu:
44022003	—Kuu‑da yatnu'u Israel. N‑kaku‑da Tarso, ɨɨn ñuu katuu distrito Cilicia, ko Jerusalén ya n‑xa'nu‑da te ya'a n‑ka'u‑da. Xkuela Gamaliel n‑ka'u‑da. N‑ka'u‑da ntdaa tnu'u Ianyuux yodotnuni n‑ka xo ka'u xixitna‑ro, te io ndaa io kuiti anu‑da xa xinokuechi‑da nuu Ianyuux ná io ndaa io kuiti anu ntdaa ndixi xa ka xinokuechi‑n nuu‑ia nde vitna.
44022004	N‑xokida u'u‑da ñayiu n‑ka kukanu ini Jesús. N‑xo tnɨɨ‑da‑i, te n‑xo chindi'u‑da‑i vekaa. Nani n‑xo chindi'u‑da seyɨɨ dani n‑xo chindi'u‑da ñadɨ'ɨ. Dava‑i n‑xa'ni‑da.
44022005	Na'a dutu taxnuni ka xi'in ntdaa sexa'nu ka taxnuni xa'a chi mee‑s n‑ka taxi oficiu ne'e‑da jua'an nuu se ka kuu yatnu'u Israel xndaxio Damasco. Kajan tnu'u‑n‑sɨ te jini koio‑n xa ndaa ka. N‑xe'en‑da ijan xa nanduku‑da ñayiu n‑ka kukanu ini Jesucristu xa kandeka‑da‑i ndixi Jerusalén ya te kada u'u‑da‑i.
44022006	ʼNu n‑kuyatni‑da Damasco, naxa kaa x‑uu danaa n‑koko ɨɨn luz andɨu, te nde'e n‑ndii nɨkanduu nuu nujuiin‑da.
44022007	N‑ndua‑da, te n‑teku‑da n‑ja'an: “Saulo, Saulo, ¿nakuenda kida u'u‑n ñayiu ndeka‑r? Kuenda kɨu mee‑r kida u'u ña'a‑n xa kida u'u‑n‑yɨ.”
44022008	N‑xijan tnu'u‑da: “¿Dito, jundu kuu‑n?” Te n‑ja'an ka: “Ru'u kuu Jesús, Ia Nazaret, Ia kida u'u‑n.”
44022009	Se jua'an xi'in‑da n‑ka xini‑s xa n‑ndii nuu nujuiin‑da, ko ñayo‑s n‑ka teku xa n‑ja'an.
44022010	N‑xijan tnu'u‑da: “¿Nax kada‑da, Dito?” Te n‑ja'an Jesús, Ia kuu Xto'o‑da: “Ndojuiin te jua'an na'i Damasco. Ijan kachitnu'u ña'a ɨɨn se ijan nax kada‑n chi n‑tetutniu ña'a Ianyuux.”
44022011	Xaxe'e xa n‑dakuaa ña'a luz nde'e n‑ndii jan, n‑ka xe kuitañu'u ña'a se xnetna'a xi'in‑da xa jua'an na'i‑da Damasco.
44022012	ʼIjan tuu ɨɨn se nani Ananías. Ntdaa ñayiu Israel xtuu Damasco ka najuen tnu'u ña'a. Ka ja'an‑i xa va'a jandixa‑s ley n‑chidotnuni Moisés.
44022013	N‑xee Ananías nuu n‑xo tuu‑da, te n‑ja'an‑s: “Saulo, na nukonde'a‑n.” Hora ijan ni n‑nukonde'a‑da te n‑xini‑da‑s.
44022014	Ijan te n‑ja'an ka‑s nuu‑da: “Xa daa nga n‑kaxí ña'a Ianyuux xixitna'a‑ro mee‑n xa jini‑n xa ñu ini‑ia xa kada‑ia xi'in xa jini‑n Jesús, Ia kida mee ni xandaa. Dɨuni kunini‑n xa ja'an‑ia.
44022015	Najani‑n nuu ñayiu xa n‑xini‑n xi'in xa n‑teku‑n xa n‑kida‑ia.
44022016	Te vitna, ¿nax ndetu‑n? Ndojuiin‑n te juendute‑n. Kajan ta'u‑n nuu Ianyuux xa na taxkanu ini‑ia kuechi n‑kida‑n”, kuu Ananías nuu‑da.
44022017	ʼN‑nxee‑da Jerusalén ya, te n‑kixi‑da veñu'u ya xa n‑xijan ta'u‑da nuu Ianyuux, te n‑tuu‑da xa n‑xini‑da
44022018	Jesús, Ia kuu Xto'o‑ro, te n‑ja'an‑ia nuu‑da: “Kundu ini. Yachi. Ta kee Jerusalén ya, chi mayo tna ini xa kakune'e ña'a‑n ya'a”, kuu‑ia.
44022019	ʼXia'an‑da nuu‑ia: “Xna'a ñayiu xa n‑xo xe'en‑da veñu'u xndatuu ñuu xi'in ñuu xa n‑xo tnɨɨ‑da ñayiu n‑ka kukanu ini ña'a mee‑n, te n‑xo chindi'u‑da‑i vekaa. Dɨuni n‑xo kani‑da‑i.
44022020	Na n‑ka xa'ni ñayiu Steva, se n‑xo ja'an tnu'u‑n nuu ñayiu, n‑xo nujuiin‑da ijan, te n‑kuu ɨnuu‑da xi'in se n‑ka xa'ni ña'a. Dɨuni n‑ñunuu‑da da'ma se n‑xa'ni ña'a jan.”
44022021	N‑ja'an Jesús: “Ma kutuu ka‑n ya'a chi tunda'a ña'a‑r jɨ'ɨn nuu xndaxio ñayiu ña ka kuu yatnu'u‑n. Xika jɨ'ɨn‑n”, kuu‑ia —kuu Spalu, n‑xia'an‑s nuu ñayiu.
44022022	Nu n‑ya'a xa n‑ka xo nini ñayiu tnu'u ya'a, te n‑ka ndixe'e ntuku‑i xa ka kana‑i: —Maxku kundito ka‑s, chi ñadu xava'a kida‑s; tuu‑s ya. Na kuú‑s.
44022023	Dani ka kana‑i. N‑ka tava‑i da'ma‑i, te n‑ka dajane‑i. Dɨuni n‑ka dakaa‑i ñu'u yuchi andɨu xaxe'e xa ka kiti ini‑i.
44022024	N‑ta'u tniu comandante jan xa na kandeka koio‑s Spalu kɨu ve'e nuu xtuu soldado, te na jani koio‑s‑sɨ chirrión ñɨɨ na kua'a na ja'an‑s nax n‑kida‑s xa daa ka kana ñayiu jan.
44022025	N‑ka duku‑s Spalu xa janña'a koio‑s n‑kuu, ko n‑ja'an Spalu nuu centurión: —¿Io va'a xa jani koio‑n ɨɨn se io tutu xa kuu‑s se Roma juini ña ka xini‑n na kuechi n‑kida‑s a? ¿Daa io ley a?
44022026	Nu n‑teku centurión xa'a, n‑xe juña tnu'u‑s comandante. Xia'an‑s: —¿Janda kada‑n?, chi io tutu se ya'a xa kuu‑s se romano.
44022027	N‑xetu'a comandante Spalu te n‑xijan tnu'u‑s: —¿Ndaa xa io tutu‑n xa kuu‑n se romano a? Xia'an Spalu: —Joon.
44022028	Xia'an ntuku comandante jan: —Ru'u yo kue'e tvini n‑xe ju'un‑r xa n‑kidakutu‑r tutu‑r xa nduu‑r se romano. Xia'an ntuku Spalu: —Daña chi nde na n‑kaku‑da, io tutu‑da xa kuu‑da se romano.
44022029	Xaxe'e xa du'a n‑ja'an Spalu, n‑ka xika yata se jua'an xa jani koio‑s‑sɨ. Nu n‑teku comandante xa io tutu Spalu xa kuu‑s se romano, n‑yu'u‑s xaxe'e xa n‑duku ña'a‑s cadena.
44022030	Kɨu kuu uu n‑juini comandante jan xa jini‑s nakuenda ka tekuechi se Israel Spalu. N‑juini‑s xa jini ndaa jini kuiti‑s. Xijan kuu xa n‑kine'e‑sɨ Spalu ve'e soldado jan, te n‑ta'u tniu‑s xa na nataka dutu ka taxnuni nuu ñayiu Israel xi'in ntdaa se Israel ka kidandaa kuechi. Ijan dada n‑kine'e‑s Spalu te n‑xani‑s‑sɨ nuu‑s ntdaa‑s.
44023001	N‑xo nde'a Spalu juxtixia Israel, te n‑ja'an‑s: —Dito, Ñani, ñatu nujani‑da xa kida‑da xa ta'u tniu Ianyuux nuu‑da. Kida‑da xa'a vaxi, te ñatu kune ini‑da.
44023002	Dutu taxnuni ka nani Ananías. N‑ta'u tniu‑s nuu se xnii yatni nuu nujuiin Spalu xa na jani koio‑s yu'u‑s.
44023003	Te xia'an Spalu nuu dutu jan: —Mee‑n janña'a Ianyuux. Nukoo‑n dian xa kadandaa‑n ná yodotnuni. ¿Nakuenda ña jandixa‑n ley jan xa daa ta'u tniu ka‑n xa janña'a koio ñayiu ya u? Kida nga‑n xa jandixa‑n ley n‑chidotnuni Moisés.
44023004	N‑ka ja'an dava se xtuu ijan nuu Spalu: —¿Nakuenda dadavatna'a‑n xi'in dutu taxnuni ka?
44023005	Xia'an Spalu: —Ña xini‑da xa se dian kuu dutu taxnuni ka. Maxku daa kada‑da n‑kuu chi ka xini‑ro xa yodotnuni: “Maxku kui'a ja'an‑n juxtixia ñuu‑n.”
44023006	Xaxe'e xa xini Spalu xa dava se Israel ka kidandaa kuechi ka kuu se saduceu, te se fariseu ka kuu dava‑s; xijan kuu xa xee n‑ja'an‑s: —Se fariseu kuu‑da, te ñayiu fariseu n‑ka kuu tadɨ'ɨ‑da. Xaxe'e xa jandixa‑da xa nandoto ndɨyɨ, xndeka ña'a‑n vaxi ya'a xa kajan tnu'u ña'a koio‑n nax kuu kuechi‑da.
44023007	Nu du'a n‑ja'an Spalu tnu'u ya'a, n‑ka nukuita se fariseu xi'in se saduceu ka jantna'a tnu'u‑s, te tuku n‑ka xani ini dava ñayiu xyuku ijan, te tuku n‑ka xani ini dava ka‑i.
44023008	Ka ja'an se saduceu xa ma nandoto ndɨyɨ. Dɨuni ka ja'an‑s xa ñayo ángel io, ni espíritu, ko se fariseu ntdaa xa'a ka jandixa‑s.
44023009	Ntdaa‑s n‑ka kana, te n‑ka ndojuiin dava se fariseu ka kuu maestru ka tu'a va'a tnu'u n‑chidotnuni Moisés, te n‑ka ja'an‑s mudu kutnuni ini‑s tnu'u Ianyuux xa daxino ini‑s se ka kuu saduceu. Ka xia'an‑s: —Se ya'a, ña tuu nax n‑kida‑s. Va ɨɨn espíritu a ɨɨn ángel du'a n‑ja'an nuu‑s —ka kuu‑s, ka xia'an‑s.
44023010	Xaxe'e xa loko ka jantna'a tnu'u se yuku ijan, n‑yu'u comandante xa kada kuechi koio‑s Spalu. Xijan kuu xa n‑ta'u tniu‑s nuu dava soldado‑s xa na jɨn nundeka ña'a koio‑s ve'e nuu xtuu‑s.
44023011	Xakuaa ijan n‑kɨu Ianyuux nuu tuu Spalu te n‑ja'an‑ia: —Maxku yu'u‑n xa ja'an‑n nuu ñayiu xa n‑ja'an‑r. Nani n‑ja'an‑n xa kida‑r nuu ñayiu Jerusalén ya, dani ja'an‑n nuu ñayiu Roma.
44023012	Kɨu kuu uu n‑ka kida ɨnuu se Israel xa ka'ni koio‑s Spalu. N‑ka chinaa‑s xa ni ɨɨn xa ña tuu nax kaxi koio‑s, ni ña tuu nax ko'o koio‑s. Nde na ka'ni‑s Spalu, ijan dada kaxi koio‑s. N‑ka ja'an‑s xa nux ma du'a kada koio‑s, na ka'ni ña'a Ianyuux.
44023013	Vi'i ka uu diko‑s du'a n‑ka chinaa.
44023014	N‑ka xe juña'a‑s nuu dutu ka taxnuni xi'in nuu juxtixia Israel xa n‑ka chinaa‑s. Ka xia'an‑s: —N‑ka chinaa‑da xa ni ɨɨn ña tuu nax kaxi koio‑da. Nde na ka'ni koio‑da Spalu, ijan dada kaxi koio‑da.
44023015	Juña'a koio ndixi xi'in dava ka juxtixia Israel nuu comandante vitna xa na kandeka‑s Spalu kixi nuu‑n ya tnee. Tnu'u ni nga juña'a‑n xa juini‑n xa jini‑n nax kuu kuechi‑s chi ta jini ndaa ka‑n nax kuu kuechi‑s. Na kuyatni‑s ya'a te xá koo tu'a koio‑da xa ka'ni‑da‑s —ka kuu‑s, ka xia'an‑s.
44023016	Ka'ni koio‑s Spalu n‑kuu, ko n‑teku da'ya ku'a Spalu tnu'u ya'a te n‑xe'en‑s nuu xtuu soldado xa n‑xian tnu'u‑s Spalu xijan.
44023017	N‑kana Spalu ɨɨn centurión te xia'an‑s: —Kandeka‑n solteru ya jua'an nuu comandante chi io ɨɨn xa juña tnu'u‑s‑sɨ.
44023018	Ndeka centurión solteru jan jua'an nuu comandante jan, te xia'an‑s: —Se yɨndi'u nani Spalu n‑kana ña'a, te n‑ja'an‑s xa na kandeka‑da solteru ya kixi nuu‑n chi io ɨɨn xa ja'an‑s nuu‑n ne.
44023019	N‑tnɨɨ comandante jan nda'a solteru jan, te ndeka dɨɨn ña'a‑s jua'an ɨɨn lado, te n‑xijan tnu'u ña'a‑s: —¿Nax juini‑n xa ja'an‑n nuu‑r?
44023020	Xia'an solteru jan: —N‑ka kida ɨnuu se Israel xi'in juxtixia‑s xa ja'an juxtixia jan nuu‑n xa kandeka‑n Spalu jɨ'ɨn tnee nuu ka nataka‑s xa tnu'u ni nga kajan tnu'u‑s‑sɨ nuu nax n‑kida‑s xa jini ndaa‑s nax kuu kuechi‑s.
44023021	Maxku jandixa‑n xa ja'an koio‑s chi vi'i ka uu diko se Israel xyɨva'a ichi ya'a Spalu. Xndetu‑s xa ya'a‑s ijan, te ka'ni ña'a koio‑s. N‑ka chinaa‑s xa ña tuu nax kaxi‑s ni ña tuu nax ko'o‑s. Nde na ka'ni ña'a koio‑s, ijan dada kaxi koio‑s. Diko nga xndetu‑s nuu janda na ja'an‑n —kuu solteru jan, xia'an‑s nuu comandante.
44023022	Ijan dada n‑ja'an comandante jan xa na nu'u‑s, te maxku nde ku ja'an‑s xijan.
44023023	Ijan dada n‑kana comandante jan uu centurión, te n‑ta'u tniu‑s xa na kada tu'a koio‑s uu cientu soldado ka xika xe'e xi'in uni diko uxi soldado xyodo caballu xi'in uu cientu soldado xne'e lanza te na jɨ'ɨn koio‑s Cesarea kaa ɨɨ́n xakuaa.
44023024	Dɨuni n‑ta'u tniu‑s xa na kada tu'a koio‑s caballu kodo Spalu. N‑ta'u tniu‑s xa na junuu va'a koio‑s‑sɨ, te na xee vii na xee va'a‑s nuu gobernador nani Skueli.
44023025	N‑kidava'a‑s ɨɨn carta xne'e soldado jan jua'an nuu gobernador. Du'a yodotnuni:
44023026	“Daña kuu Claudio Lisias. Va'a nga ta'u kuu‑n, Dito. Tnu'u ya'a ja'an‑da nuu ndixi xa kuu‑n gobernador.
44023027	N‑ka tnɨɨ se Israel se ya'a xa ka'ni koio‑s‑sɨ, ko nu n‑teku‑da xa io tutu‑s xa se romano kuu‑s, n‑xe'en‑da xi'in soldado‑da nuu n‑ka tnɨɨ‑s‑sɨ, te n‑dakaku‑da‑s.
44023028	Xaxe'e xa n‑juini‑da xa jini‑da nax kuu kuechi‑s ndeka‑da‑s n‑xe'en nuu juxtixia Israel,
44023029	te n‑ka ja'an‑s xa kuechi‑s kuu xa ñatu jandixa‑s ley‑s ɨɨn ɨɨn‑s ná ka jandixa mee‑s, ko ñatu kuu xijan ɨɨn xa va'a vi'i xa kuú‑s a xa kɨndi'u‑s vekaa.
44023030	Nu n‑teku‑da xa n‑ka kida ɨnuu se Israel xa ka'ni koio‑s‑sɨ, nuni'no ni n‑tunda'a‑da‑s juan xee nuu‑n. Te dɨuni xia'an‑da nuu se n‑ka xajan kuechi‑s xa na xee koio‑s nuu‑n de na ja'an‑s nuu‑n nax n‑kida‑s. Xa'a kuu xa kachitnu'u ña'a‑da, Dito.”
44023031	Xakuaa ijan xndeka soldado jan Spalu vaxi ñuu nani Antipatris ná n‑ta'u tniu comandante.
44023032	Kɨu kuu uu, n‑ka nangondita soldado ka xika xe'e, te soldado xyodo caballu, dani ka kixi‑s xi'in Spalu.
44023033	Nu n‑ka kixee‑s Cesarea, xndeka‑s Spalu jua'an nuu gobernador, te n‑ka xia'an‑s carta jan.
44023034	Nu n‑ya'a xa n‑ka'u gobernador carta jan, n‑xijan tnu'u‑s nde se kuu Spalu. Nu n‑teku‑s xa se Cilicia kuu‑s,
44023035	xia'an‑s nuu‑s: —Na kixi koio se n‑ka xajan kuechi‑n, ijan dada kadandaa‑r kuechi‑n —kuu‑s. Ijan dada n‑ta'u tniu‑s xa kɨndi'u Spalu ɨɨn cuartu ve'e Herodes, se n‑taxnuni, te na kundee ña'a soldado.
44024001	O'on kɨu n‑kuu, te n‑kixee dutu taxnuni ka nani Ananías xi'in dava sexa'nu ka taxnuni nuu ñayiu Israel xi'in ɨɨn abogado nani Tértulo ñuu Cesarea. N‑ka xe'en‑s nuu gobernador xa tekuechi neñuu koio‑s Spalu.
44024002	Nu xndeka‑s Spalu n‑ka xee nuu‑s, n‑kixe'e Tértulo xa tekuechi neñuu‑s Spalu. Xia'an‑s nuu se kuu gobernador jan: —Dito, xtuu vii xtuu va'a‑da chi va'a kida‑n. Xaxe'e xa va'a tu'a‑n va'a ñunuu‑n ñuu‑da. Xijan kuu xa kue'e xava'a xe koo nación‑da jua'an.
44024003	Yo nakuta'u‑da xa kida‑n xa'a ntdaa ñuu nuu taxnuni‑n.
44024004	Xa maxku taxkuee ña'a ka‑da, Dito, ma kakune'e ka‑da xijan, te xijan ta'u‑da nuu‑n xa kada‑n xamani xa kunini‑n ununuu tnu'u na ja'an koio‑da.
44024005	N‑ka xini‑da xa daka ni'no se ya'a ñayiu Israel chi dakua'a‑s‑yɨ xa n‑dakua'a ña'a ɨɨn se n‑xio Nazaret. Nitu'u ñuñayiu, daa kida‑s. Ɨɨn kue'e kuu‑s.
44024006	-
44024007	Jua'an‑s xa kandeka‑s to'o kɨu veñu'u‑da. Mudu ya'a kuu xa ñatu xe ini‑s veñu'u‑da. Xijan kuu xa n‑ka tnɨɨ‑da‑s.
44024008	Kajan tnu'u‑n‑sɨ te jini‑n ka xa ndaa xa ntdaa xa'a kuu kuechi‑s —kuu Tértulo, xia'an‑s.
44024009	Te n‑ka ja'an dava se Israel xyuku ijan xa ndaa n‑kida Spalu ntdaa xa'a.
44024010	N‑ndone'e nda'a gobernador xa na ja'an Spalu, te n‑ja'an‑s: —Xini‑da xa xá n‑kuu kuia kuu‑n juexi nación ya'a. Xaxe'e xijan na ja'an‑da nuu‑n xa ña tuu na kuechi‑da io, te ña tuu nax kuu anu‑da.
44024011	Kajan tnu'u‑n se n‑ka xajan kuechi‑da nuu nax n‑kida‑da te jini‑n nax kuu kuechi‑da. Dijan n‑kuu uxi uu kɨu n‑naxee‑da Jerusalén xa n‑ndadaka'nu‑da Ianyuux.
44024012	Ña ndaa xa n‑ka xini ña'a se ya'a xa jantna'a tnu'u‑da xi'in ñayiu, ni ñatu n‑dandandita‑da ñayiu nuu‑s xiti veñu'u Jerusalén, ni xiti ntaka veñu'u kuechi, ni ɨnka parti Jerusalén.
44024013	Ka tekuechi neñuu ña'a‑s. Na kine'e koio‑s testiu na kua'a na jini ndaa‑n.
44024014	Na ja'an ndaa‑da xa kukanu ini‑da Jesús, te xinokuechi‑da nuu Ianyuux xixitna‑da chi jandixa na'i‑da ntdaa xa n‑chidotnuni Moisés xi'in xa n‑ka kidava'a se n‑ka ja'an tnu'u Ianyuux nuu ñayiu, ko ñatu daa ka ja'an‑s chi ka ja'an‑s xa tuku jandixa‑da.
44024015	Nani ñu ini‑da xa nadandoto Ianyuux ndɨyɨ, dani xñu ini mee‑s ɨɨn ɨɨn‑s. Nani nadandoto‑ia ñayiu va'a dani nadandoto‑ia ñayiu ñatu va'a.
44024016	Xijan kuu xa jandixa‑da xa ta'u tniu Ianyuux xa maxku kune ini‑da nuu‑ia na xee kɨu ijan, ni nuu ñayiu.
44024017	ʼKuia n‑kuu ñatuka tuu‑da Jerusalén te n‑naxee‑da xa juña'a nga‑da ɨɨn xa juña'a nga‑da ñayiu ka kunda'u xi'in xa doko‑da ɨɨn xa doko‑da nuu Ianyuux.
44024018	-
44024019	Xa'a kida‑da, na n‑ya'a xa n‑ndunini‑da na xne'e tnɨɨ‑da vaxi. N‑ka xini ña'a se Israel xndaxio Asia xiti veñu'u Jerusalén. Se ijan ka kuu se na kixi, te na ja'an‑s na kuechi n‑kida‑da. Ñadu kue'e ñayiu xyuku na n‑ka xini ña'a‑s, te ni ɨɨn ñayo n‑ndandita nuu se ka taxnuni ya xaxe'e‑da.
44024020	Nux ma kixi koio se ijan na ja'an koio mee‑s janda n‑ka ja'an juxtixia Israel nuu‑s na n‑ka xijan tnu'u ña'a‑s.
44024021	Ña tuu na kuechi‑da io, a xa xee n‑ja'an‑da xa nandoto ndɨyɨ na n‑ka kidandaa‑s kuechi‑da: “Ka kidandaa‑n kuechi‑da vitna xaxe'e xa jandixa‑da xa nandoto ndɨyɨ”, kuu‑da, xia'an‑da nuu‑s. ¿Xijan kuu kuechi‑da u? —kuu Spalu, xia'an‑s.
44024022	Xaxe'e xa xá xini Skueli nax kuu xa n‑kakune'e Spalu, n‑ja'an‑s xa na kundetu kuee. Xia'an‑s nuu se Israel: —Na kixi se kuu comandante nani Lisias, dada na kajan tnu'u ka‑r‑sɨ.
44024023	Te n‑ta'u tniu se kuu gobernador jan, nuu centurión xa na kɨundi'u na'i Spalu, ko na juejoon‑s xa kuikonuu‑s juera danaa danaa. Dɨuni na juejoon‑s xa na kotoni'ni ña'a ñayiu kumani xi'in‑s xa na juña'a‑i xa ndoñu'u‑s.
44024024	Nu n‑ya'a tɨtnɨ kɨu, n‑naxee se kuu gobernador jan vetniu, te ndeka‑s ñadɨ'ɨ‑s n‑xee. Drusila nani‑ña. Ñá Israel kuu‑ña. N‑ta'u tniu‑s xa n‑ka xe kueka‑s Spalu xa kunini koio‑s xa na ja'an‑s. Nu n‑xee Spalu nuu koio‑s n‑kakune'e‑s xa kukanu ini‑s Jesucristu.
44024025	N‑ja'an Spalu xa ndoñu'u xa kada ñayiu xandaa. N‑ja'an‑s xa maxku kada ñayiu xaloko xadu'a; na kundedi ini koio‑i. N‑ja'an‑s xa xee kɨu ndundaa kuechi‑i, te n‑yu'u se kuu gobernador jan. Xaxe'e xa n‑yu'u‑s, du'a xia'an‑s: —Jua'an na'i. Ɨnka kɨu na kuyachi‑r, te nakana ña'a ntuku‑r.
44024026	Kue'e vuelta n‑kana ña'a‑s xa ndatnu'u‑s xi'in‑s chi n‑juini‑s xa na juña'a Spalu tvini na kua'a na kine'e ña'a‑s vekaa.
44024027	Uu kuia n‑ya'a. Ijan dada n‑kee gobernador ijan, te n‑nujuiin naa Porcio Festo nuu‑s. Xaxe'e xa dani na ku kuva'a anu se Israel nuu Skueli jan, ñatu n‑kine'e‑s Spalu vekaa.
44025001	Nu n‑kuu uni kɨu netniu Festo xa kuu‑s gobernador, n‑kee‑s; jua'an‑s Jerusalén.
44025002	Nu n‑xee‑s ijan, te n‑ka ja'an dutu ka taxnuni xi'in se ka taxnuni ñuu Israel nuu Festo nax n‑kida Spalu.
44025003	Ka xia'an se Israel jan xa na kada Festo ɨɨn xamani xa na ta'u tniu‑s xa na nu'u Spalu Jerusalén. Xaxe'e xa n‑ka kida ɨnuu‑s xa ka'ni koio‑s Spalu ichi nu'u‑s, xijan kuu xa du'a n‑ka ja'an‑s,
44025004	ko xia'an Festo nuu‑s xa Cesarea kuu nuu yɨndi'u Spalu, ñadu Jerusalén. Dɨuni n‑ja'an‑s xa ndixi‑s Cesarea nuu uu a nuu uni kɨu.
44025005	—Nux daa io, na jɨ'ɨn‑ro Cesarea te ijan ja'an koio‑n na kuechi n‑kida se ijan nux ndaa n‑kida‑s ɨɨn xa n‑kida‑s —kuu Festo, xia'an‑s nuu se ka taxnuni jan.
44025006	Una uxi ka kɨu n‑xo tuu Festo Jerusalén. Ijan dada n‑nxee‑s Cesarea, te n‑ka kixee se ka taxnuni nuu ñayiu Israel ijan. Kɨu kuu uu nukoo Festo nuu silla nuu taxnuni‑s, te n‑ta'u tniu‑s xa n‑ka xe kueka soldado Spalu.
44025007	Nu n‑kɨu Spalu vetniu, te n‑ka nanduku nduu ña'a se n‑ka kixi nde Jerusalén jan, te n‑ka ja'an‑s nax n‑kida‑s. Kue'e xa n‑ka dakuido kuechi ña'a‑s, ko ñatu n‑jandixa Festo xijan xaxe'e xa ña yoo na testiu.
44025008	N‑dada'an ni'no Spalu mee‑s. Xia'an‑s: —Daña ñatu kuxee ini‑da chi jandixa‑da ley ñayiu Israel, te dɨuni jandixa‑da emperador. Ña ndaa xa ñatu xe ini‑da veñu'u Jerusalén.
44025009	Xaxe'e xa na ku kuva'a anu se Israel nuu Festo, n‑xijan tnu'u‑s Spalu: —¿Kuu ini‑n xa nu'u‑n Jerusalén, te kadandaa‑r kuechi‑n ijan u?
44025010	Xia'an Spalu: —Vetniu nuu taxnuni se romano tuu‑da, te ya'a kuu nuu kajan tnu'u ña'a‑n nax n‑kida‑da. Xini mee‑n xa jandixa‑da ley ñayiu Israel, te ñatu kuxee ini‑da nuu Ianyuux.
44025011	Nuxa n‑kida‑da ɨɨn kuechi ka'nu, te xaxe'e kuechi ijan io xa kuú‑da, na kuú‑da, ko nuxa kuechi neñuu kuu ñatu io ley ja'an xa nadaya'a ña'a‑n nuu‑s xa kajan tnu'u ña'a ntuku‑s Jerusalén. Xijan ni'no‑da xa mee emperador na kadandaa kuechi‑da —kuu Spalu.
44025012	N‑ndatnu'u Festo xi'in sexa'nu, te n‑xian tnu'u‑s nuu janda koo. Ijan dada xia'an‑s nuu Spalu: —Xaxe'e xa xijan ni'no‑n xa jɨ'ɨn‑n nuu emperador, nuu emperador jɨ'ɨn‑n.
44025013	Nu n‑ya'a tɨtnɨ kɨu, n‑kixee se taxnuni nani Agripa xi'in Berenice Cesarea xa kotoni'ni‑s Festo.
44025014	Nu n‑kuu tɨtnɨ kɨu xtuu‑s ijan, te n‑najani Festo nuu Agripa xa ya'a Spalu. Xia'an‑s: —Ya'a tuu ɨɨn se yɨndi'u vekaa chi ñatu n‑kine'e ña'a Skueli na n‑xo netniu‑s.
44025015	Kɨu na n‑xe'en‑da Jerusalén, n‑ka xajan dutu ka taxnuni ka xi'in sexa'nu ka taxnuni nuu ñayiu Israel kuechi se ya'a, te ka xijan ni'no‑s xa kuú‑s.
44025016	Xia'an‑da xa juxtixia Roma, ñatu mudu‑s xa ka'ni‑s ñayiu xidokuechi ɨɨn xa xidokuechi‑i nuxa ñatu nitna'a nuu‑i xi'in ñayiu n‑ka xajan kuechi‑i xa na kua'a na dada'an ni'no‑i mee‑i.
44025017	Xijan kuu xa nu n‑ka kixi se Israel ya'a, kɨu kuu uu n‑xe'en‑da vetniu. N‑nadataka‑da juxtixia, te n‑ta'u tniu‑da xa n‑ka xe kueka soldado se ya'a.
44025018	Nu n‑ka kixee se n‑ka xajan kuechi‑s, tuku xa n‑ka kakune'e‑s; ñatu n‑ka kakune'e‑s kuechi n‑xani ini‑da.
44025019	Xa ka kakune'e‑s kuu mudu ka jandixa‑s, te ka ja'an‑s xa kuechi Spalu kuu xa ja'an‑s xa ɨɨn se nani Jesús n‑nandoto, te mee‑s ka ja'an xa ña ndaa.
44025020	Xaxe'e xa ñatu ni'i‑da mudu kadandaa‑da kuechi Spalu, xijan kuu xa n‑xijan tnu'u‑da‑s nuu vatuu ka nu'u‑s Jerusalén xa kundaa kuechi‑s ijan,
44025021	ko n‑xijan ni'no‑s xa na kadandaa mee emperador kuechi‑s. Xijan kuu xa n‑ta'u tniu‑da xa na kɨndi'u na'i‑s nde na tunda'a‑da‑s jɨ'ɨn nuu César.
44025022	Ijan dada xia'an Agripa nuu‑s: —Juini‑da xa ndatnu'u‑da xi'in‑s tuku —kuu‑s, xia'an‑s. —Tnee kunini‑n na ja'an‑s nuda —kuu Festo, xia'an‑s.
44025023	Kɨu kuu uu ndeka tna'a Agripa xi'in Berenice xi'in comandante xi'in dava ka se ka taxnuni ñuu jan n‑ka xee vetniu. Ni'no Agripa xi'in Berenice da'ma va'a te n‑kukutu. N‑ta'u tniu Festo xa n‑xe kueka soldado Spalu.
44025024	Nu n‑xee Spalu, n‑ja'an Festo nuu Agripa xi'in nuu ntdaa ñayiu n‑ka nataka ijan: —Ndixi xa n‑ka kixee‑n ya'a, na se ka xijan ni'no ntdaa se Israel xa kadandaa‑da kuechi‑s ya'a. Nani ka ja'an‑s Jerusalén, dani ka ja'an‑s ya'a. Ka xijan ni'no‑s xa na nadaya'a‑da‑s juxtixia, te ka kana‑s xa io xa kuú‑s.
44025025	Xani ini‑da xa ña tuu na kuechi n‑kida‑s xa kuú‑s, ko xijan ni'no mee‑s xa kadandaa emperador kuechi‑s te n‑xino ini‑da xa tunda'a‑da‑s jɨ'ɨn nuu‑s,
44025026	ko xaxe'e xa ña tuu nax chidotnuni‑da nuu tutu tunda'a‑da jɨ'ɨn nuu emperador, xijan kuu xa n‑xe kueka‑da‑s xa kajan tnu'u ndixi, Dito Ta Agripa xi'in dava ka ndixi, ñayiu n‑ka nataka ya'a nax n‑kida‑s na kua'a daa kadava'a‑da tutu jɨ'ɨn nuu emperador.
44025027	Xani ini‑da xa ñatu io va'a xa tunda'a‑da ɨɨn presu jɨ'ɨn nuu‑s nux ma kodotnuni ɨɨn xa n‑kida‑s —kuu Festo, n‑xia'an‑s.
44026001	Ijan dada n‑ja'an Agripa nuu Spalu: —Vatuu ka dada'an ni'no‑n mee‑n vitna. N‑ndone'e nda'a Spalu xa na kunini ñayiu xa ja'an‑s, te n‑ja'an‑s:
44026002	—Dito, Ta Agripa, kuvete‑da xa ja'an‑da nuu ndixi xa kuu‑n se taxnuni, ntdaa xa ka tekuechi ña'a se Israel vitna xa dada'an ni'no‑da mee‑da.
44026003	Xini ndixi na xa xne'e tnɨɨ koio‑da xa ka kuu‑da yatnu'u Israel, te dɨuni xini‑n nax kuu xa ka jantna'a tnu'u‑da. Xijan kuu xa xijan ta'u‑da nuu‑n xa kada nde ini‑n xa kunini‑n tnu'u na ja'an‑da.
44026004	ʼNtdaa se ka kuu yatnu'u Israel xini janda n‑xo kuu‑da ñuu‑da xi'in Jerusalén na luchi‑da, te dani ka xini‑s janda kuu‑da vitna.
44026005	Nde daa xini tna'a‑da xi'in‑s, te na ja'an koio‑s nux ka juini‑s xa ja'an‑s nax kida‑da chi jandixa‑da ley se Israel ka kuu fariseu.
44026006	Te vitna xndeka ña'a‑s n‑ka kixee ya'a xaxe'e xa ñu ini‑da xa ya'a ɨɨn xa n‑chinaa Ianyuux nuu xixitna‑da ntdaa‑da xa ka kuu‑da da'ya dana Israel xa ya'a.
44026007	Ka xinokuechi‑da xa ka kuu‑da da'ya dana uxi uu da'ya yɨɨ Israel nuu Ianyuux xa na ni'i koio‑da xa xndetu‑da, te xa'a kida xa ka ja'an‑s xa io kuechi‑da.
44026008	¿A ña jandixa ndixi xa kua'a Ianyuux xa nadandoto‑ia ndɨyɨ a?
44026009	ʼN‑xo xani ini‑da xa io va'a xa kida u'u‑da ñayiu ka kukanu ini Jesús, Ia n‑xio Nazaret. Kue'e xa n‑kida‑da ñayiu ijan.
44026010	Daa n‑kida‑da Jerusalén. N‑ta'u tniu dutu ka taxnuni xa n‑chindi'u‑da kue'e ñayiu n‑kida Ianyuux xa n‑ka nduu‑i ñayiu ii vekaa, te nu n‑ka xo xa'ni‑s‑yɨ n‑xo ku ɨnuu‑da xi'in‑s.
44026011	Kue'e vuelta n‑kida u'u‑da ñayiu, te n‑kidajuexa‑da‑i xa na jan kui'a‑i Jesús. Ntdaa veñu'u kuechi ñayiu Israel n‑xo kida‑da xa'a. N‑xo kiti ini‑da nuu ñayiu ka kukanu ini Jesucristu, te nde ñuu to'o n‑xo kandijun‑da‑i n‑xo xe'en.
44026012	ʼXaxe'e xijan ne'e‑da orde n‑ka taxi dutu ka taxnuni jua'an ñuu Damasco xa kada u'u‑da ñayiu ka kukanu ini Jesucristu ijan.
44026013	Ichi jua'an‑da naxa kaa x‑uu n‑xini‑da ɨɨn xa ndii andɨu. Nde'e ka n‑ndii xijan dada ngandii. N‑ndii nɨkanduu nuu jua'an‑da xi'in se jua'an xi'in‑da.
44026014	N‑ka ndua‑da ntdaa‑da, te n‑teku‑da xa n‑ja'an. Hebreu n‑ja'an. Du'a n‑ja'an: “Saulo, Saulo, ¿nakuenda kida u'u‑n ñayiu ndeka‑r? Kuenda kɨu ngutu xeñi ditni arado hora kidatniu‑tɨ kuu‑n, te datnukue'e ña'a‑tnu.”
44026015	ʼIjan dada n‑ja'an‑da: “¿Jundu kuu ndixi?” Te n‑ja'an‑ia: “Ru'u kuu Jesús, Ia kida u'u‑n.
44026016	Ndojuiin. Xaxe'e xa n‑kaxí ña'a‑r xa junukuechi‑n nuu‑r, xijan kuu xa nde'a ña'a‑n, te jini‑n xa kada‑r. Najani‑n nuu ñayiu xa n‑xini‑n vitna xi'in xa jini ka‑n.
44026017	Tunda'a ña'a‑r jɨ'ɨn nuu ñayiu ka kuu yatnu'u Israel xi'in nuu ñayiu ñatu ka kuu yatnu'u Israel, te dakaku ña'a‑r nuu‑i.
44026018	Ja'an‑n nuu‑i jundu kuu Ianyuux xa na kutnuni ini‑i jundu kuu‑ia, te ma kutuu ka‑i nuu nee. Kada‑r xa jandixa‑i‑ia; ma taxnuni ka Kui'na nuu‑i. Taxkanu ini‑ia xa n‑ka kida‑i kuechi, te nanita'u‑i xi'in dava ka ñayiu kukanu ini ña'a n‑kida‑ia xa n‑ka nduu‑i ñayiu ii”, kuu Jesús, Ia kuu Xto'o‑da, n‑ja'an‑ia.
44026019	ʼN‑jandixa‑da xa n‑ja'an‑ia nuu‑da na n‑xini‑da ɨɨn xa n‑xini‑da andɨu; ñatu n‑kida yata‑da‑ia.
44026020	Ki'na nu ka nuu ñayiu Damasco n‑ja'an‑da xa na natu ini koio‑i xa n‑ka kida‑i kuechi, te na kukanu ini‑i Ianyuux. Dɨuni n‑ja'an‑da xa na kada koio‑i xava'a xa na kunde'a koio dava ka ñayiu xa n‑ka natu ini‑i xa n‑ka kida‑i kuechi. Ijan dada n‑ja'an‑da xa'a nuu ñayiu Jerusalén xi'in nitu'u región Judea xi'in nuu ñayiu ñatu ka kuu yatnu'u Israel.
44026021	Xaxe'e xa'a, n‑ka tnɨɨ ña'a se Israel xiti veñu'u Jerusalén, te n‑ka juini‑s xa ka'ni ña'a koio‑s,
44026022	ko n‑chindee ña'a Ianyuux xa ñatu n‑ka xa'ni ña'a‑s, te kakune'e na'i‑da‑ia nuu ñayiu ndandɨ'ɨ xi'in nuu ñayiu ñatu ndandɨ'ɨ. Ñadu xa xani ini mee‑da ja'an‑da chi ja'an‑da xa n‑ka ja'an se n‑ka ja'an tnu'u Ianyuux nuu ñayiu xi'in xa n‑chidotnuni Moisés na n‑kakune'e‑s nuu nax ya'a.
44026023	N‑ka ja'an se jan xa io xa kuú Ia kuu Cristu, te dɨu‑ia kuu Ia ki'na nu nandoto xa kuú‑ia. Ijan dada nandoto ñayiu ka xi'í. N‑ka ja'an‑s xa kada‑ia xa teku ñayiu Israel xi'in ñayiu ñatu kuu yatnu'u Israel tnu'u‑ia. Du'a n‑ka chidotnuni‑s —kuu Spalu, xia'an‑s.
44026024	Nu n‑ya'a xa n‑dada'an ni'no‑s mee‑s, n‑kana Festo: —Va nduloko‑n, Palu. Xaxe'e xa yo ka'u‑n, xijan kuu xa ndulilu dɨkɨ‑n.
44026025	Te xia'an Spalu nuu Festo: —Ñatu ndulilu‑da, Dito, chi xandaa kuu xa ja'an‑da. Tnu'u ñukax ini kuu.
44026026	Xini va'a To Agripa de xa kakune'e‑da. Xijan kuu xa ñatu yu'u‑da xa ja'an‑da xa'a. Na'a‑da xa n‑xo teku‑s tnu'u kakune'e‑da chi nuu kanda n‑kuu xa'a. Xia'an ntuku Spalu nuu se taxnuni nani Agripa jan:
44026027	—Dito, ¿jandixa‑n xa n‑ka ja'an se n‑ka ja'an tnu'u Ianyuux nuu ñayiu a? Jandixa‑n. Nax kuu ña'a.
44026028	Xia'an Agripa jan: —¿Xani ini‑n xa xaxe'e uni koon ni tnu'u ja'an‑n de, xino ini‑r xa kukanu ini‑r Jesucristu a?
44026029	Xia'an Spalu: —Juini uni koon ni tnu'u n‑ja'an‑da nuu‑n a kue'e n‑ja'an‑da, xijan ta'u‑da nuu Ianyuux xa ñadu mee ni‑n xee ku kuu ná kuu‑da ya chi xijanta'u‑da xa ntdaa ñayiu xnini xa'a vitna xee ku kuu ná kuu‑da, ko ñadu du'a kutnɨɨ‑i cadena, te kɨndi'u koio‑i ná yɨndi'u daña vitna —kuu‑s, xia'an‑s.
44026030	Ijan dada n‑ndojuiin Agripa xi'in Festo xi'in Berenice xi'in ntdaa se xyuku ijan.
44026031	Te n‑ka kee dɨɨn‑s xa ndatnu'u koio‑s. Ka xia'an tna'a‑s: —Ña tuu nax n‑kida se ya'a xa kuú‑s, ni ñatu io xa kɨndi'u‑s vekaa.
44026032	Te xia'an Agripa nuu Festo: —Nu ña n‑xijan ni'no mee‑s xa kundaa kuechi‑s nuu emperador, dayaa‑n‑sɨ n‑kuu.
44027001	N‑ka xino ini‑s xa tunda'a‑s Spalu xi'in dava ka se xyɨndi'u xa kixi koio‑s Italia. N‑ka tnɨɨ koio‑s barcu. N‑xeka ɨɨn centurión nani Skuliu Spalu xi'in dava ka se xyɨndi'u. Centurión Batallón Emperador kuu‑s.
44027002	Diko nga xa kee ɨɨn barcu n‑kee Adramitio xa kixi‑i yu'u mar Asia. N‑ka keé‑da barcu jan. Aristarco nani ɨɨn se tna'a nuu se xndeka tna'a xi'in‑da vaxi. Se distrito Macedonia kuu‑s. Tesalónica nani ñuu‑s.
44027003	Kɨu kuu uu n‑ka kixee‑da yu'u ñuu Sidón. Va'a n‑kida Skuliu chi n‑xejoon‑s xa n‑xitoni'ni Spalu ñayiu xini tna'a xi'in‑s xa n‑ka xia'an‑i xa n‑ndoñu'u‑s.
44027004	N‑ka ndee‑da Sidón; vaxi koio‑da xi'in barcu yatni yu'u isla Chipre xaxe'e xa kane tachi do nuu vaxi barcu jan.
44027005	N‑ka ya'a ndaa‑da yatni yu'u mar io yatni Cilicia xi'in Panfilia, te n‑ka kixee‑da distrito Licia, te n‑nujuiin barcu ñuu nani Mira. N‑ka nane‑da barcu ijan.
44027006	Mira jan n‑ni'i Skuliu ɨɨn barcu Alejandría vaxi Italia. N‑ja'an‑s xa na keé koio‑da barcu ijan, te n‑ka keé‑da.
44027007	Jeen kɨu n‑xika barcu jan. Ñatu n‑kuu xa kaka yachi‑i xaxe'e xa kane tachi do nuu vaxi‑i. Kuee xa kuee, dada n‑ka kixee‑da yatni nuu nani Gnido. Xaxe'e xa dani kane tachi do nuu vaxi koio‑da ña n‑kuu ka kixi‑da do nuu n‑xio xa ya'a‑da, ko n‑ka kixee‑da isla nani Creta, te n‑ka xiko nduu‑da país jan xa n‑ka ya'a‑da Salmón.
44027008	Ñatu n‑kuu xa dakaka yachi koio‑s barcu xaxe'e xa dani kane tachi jan. Nikanduu yu'u mar Creta jan n‑ka kixi‑da, te n‑ka kixee‑da ñuu nani Yu'u Ndute Va'a (Buenos Puertos) yatni nuu katuu ñuu nani Lasea.
44027009	Yo kue'e tiempo n‑ka dakuita‑da. Io kuu xa vaxi koio‑da xaxe'e xa n‑kuyatni yoo vixi, te n‑ya'a kɨu ñatu xaxi ñayiu Israel xaxe'e xa xne'e ii‑i. Xaxe'e xa yo io kuu, xia'an Spalu nuu se ka dakaka barcu jan xi'in nuu centurión jan:
44027010	—Dito, yo io kuu xa vaxi‑ro. Dakuita‑ro barcu ya xi'in xa ndido‑i, te ñadu ni xa'a kuita chi nde mee‑ro kuú.
44027011	Juini daa n‑ja'an Spalu ñatu n‑jandixa ña'a centurión jan chi naa xa n‑jandixa‑s xa n‑ja'an Spalu n‑jandixa‑s xa n‑ja'an se kuu xto'o barcu jan xi'in se taxnuni nuu se ka dakaka barcu jan.
44027012	Xaxe'e xa ñatu io va'a yu'u mar ñuu nani Yu'u Ndute Va'a jan xa kunukoo barcu jan yoo vixi, xijan kuu xa nadaa nga‑s ndoñu'u xa ntdaa‑s ja'an xa va'a ka nux na kixi na'i koio‑da, te na kadayɨka se ka dakaka barcu jan xa na kixee koio‑da ɨnka ñuu país Creta jan. N‑ka kendoo‑s xa kunukoo barcu ijan yoo vixi. Fenice nani ñuu ijan. Do nuu keé ngandii nde'a yu'u mar ñuu ijan.
44027013	N‑ka ja'an‑s xa vatuka kixi na'i koio‑da chi n‑ka xani ini‑s xa ña tuu nax ya'a xaxe'e xa n‑nukuita kane vii tachi xajan‑i do norte. N‑ka natava‑s ancla xa na nakaka barcu jan, te vaxi na'i koio‑da nikanduu yu'u mar Creta jan.
44027014	Dijan xaku n‑kuu kane vii tachi xajan‑i do norte, te n‑kane nde'e tachi xajan‑i do suroeste, te n‑ñu'u‑i barcu jan.
44027015	N‑kixe'e ndeka‑i barcu jan jua'an. Xaxe'e xa ña ndaku xa kixi ka‑i do nuu vaxi‑i, n‑ka xejoon‑s xa ndeka ña'a tachi jan jua'an do nuu jua'an‑i.
44027016	N‑ka ya'a‑da do sur isla nani Clauda nuu yɨndido. Xaxe'e xa dani kane tachi jan, nda'u n‑ka ya'a‑da xa n‑ka dandaa‑da barcu luchi dakaku ñayiu.
44027017	Nu n‑ya'a xa n‑ka dandaa‑da barcu luchi jan, n‑ka xetniu se ka dakaka barcu yo'o xa n‑ka duku‑s barcu ka'nu jan xa maxku ña'a tnanu. Xaxe'e xa n‑ka yu'u‑s xa na ña'a jɨ'ɨn‑i nuu kaa ñu'u kuchi nuu nani Sirte te nduxi‑i ijan, xijan kuu xa n‑ka natuni'no‑s da'ma barcu jan xa maxku kaka ni'i ka‑i. N‑ka xejoon ntuku‑s xa ndeka ña'a tachi jan jua'an do nuu jua'an‑i.
44027018	Kɨu kuu uu nde'e ka ntuku kane tachi, te nde'e xendita barcu jan. Xaxe'e xa daa ntuku kuu n‑ka kixe'e‑s xa ka dakeé‑s xa ndido barcu jan nuu mar.
44027019	Te kɨu kuu uni xi'in nda'a mee‑s n‑ka dakeé‑s ndatniu xetniu barcu hora xika‑i nuu mar xa nduñama ka‑i.
44027020	Jeen kɨu ña n‑ka xini‑da ngandii ni chudini. Xaxe'e xa yo nde'e kane tachi te nde'e n‑juun dau ñatuka n‑ka ñu ini‑da xa kaku koio‑da.
44027021	Jeen kɨu n‑kuu ña tuu nax ka xaxi‑da. Ijan dada n‑ndojuiin Spalu nuu‑da ntdaa‑da, te n‑ja'an‑s: —Nuu n‑ka jandixa‑n xa n‑ja'an‑da, ma ndee‑ro Creta n‑kuu, te ma du'a ya'a‑ro, ni ma tɨu xa ndido barcu ya.
44027022	Juini daa n‑kuu, ko maxku yoo‑n chi ini ka, chi ni ɨɨn‑ro ma kuú. Diko ni barcu ya kuita.
44027023	Xini‑da xa du'a ya'a chi ingini n‑ki kachitnu'u ña'a ɨɨn ángel, ia xinokuechi nuu Ianyuux, Ia ndeka ña'a mee‑da, te xinokuechi‑da nuu‑ia.
44027024	N‑ja'an ángel jan nuu‑da: “Maxku yu'u‑n, Palu, chi io xa jɨ'ɨn‑n nuu Emperador. Xaxe'e ndo'o dakaku Ianyuux ntdaa se xñu'u xi'in‑n barcu ya”, kuu‑ia.
44027025	Xijan kuu xa koo ka'nu anu koio‑n. Xaxe'e xa kukanu ini‑da Ianyuux, jandixa‑da xa ndaa ya'a ná n‑ja'an ángel nuu‑da.
44027026	Diko ni xa kandeka tachi barcu ya jɨ'ɨn ɨɨn isla, te nduxi‑i ijan —kuu Spalu, n‑ja'an‑s.
44027027	Nu xa'un kɨu dada n‑ka kixee‑da mar nani Adria. Nde ya'a nde ijan ndeka ña'a tachi jua'an. Naxa niu dava n‑ka tutnuni ini se ka dakaka barcu jan xa vax kuyatni koio‑da yu'u mar jan.
44027028	N‑ka dakeé‑s yo'o nuu ndute xa jini‑s nuu nadaa nda'a kunu kaa‑té, te n‑ka xini‑s xa oko nda'a kunu kaa‑té. N‑xika ka barcu jan ita'u, te n‑ka dakeé ntuku‑s yo'o jan ɨnka vuelta. N‑ka xenda'a‑s, te n‑ka xini‑s xa xa'un nda'a kunu kaa‑té ijan.
44027029	Xaxe'e xa n‑ka yu'u‑s xa na ña'a kaju'un tna'a barcu jan xi'in toto xndaa nuu mar, xijan kuu xa n‑ka dakeé‑s koon ancla nuu mar do yata barcu jan xa na nujuiin‑i, te n‑ka xo ndetu‑s xa na tuu chi n‑ka yu'u‑s na ña'a ya'a koio‑s.
44027030	Xaxe'e xa n‑juini se ka dakaka barcu jan xa dakaku‑s mee‑s n‑ka nukuita‑s ka dandeé‑s barcu luchi dakaku ñayiu nuu mar. N‑ka kida nga‑s xa ancla ka dandeé‑s nuu mar do nuu barcu jan, ko ña ndaa.
44027031	Xaxe'e xa daa ka kida se ijan, xia'an Spalu nuu centurión xi'in nuu soldado‑s: —Nuxa ma ndoo koio se ya'a xiti barcu ya, mayo ndixi kaku koio.
44027032	Ijan dada n‑ka xa'nde soldado jan yo'o ndijun barcu luchi dakaku ñayiu, te n‑ka dayaa‑s xa juan keé‑i nuu mar.
44027033	Ntanene ka n‑ja'an Spalu xa kaxi koio‑da. N‑ja'an‑s nuu‑da ntdaa‑da: —Xa n‑kuu xa'un kɨu ñayo‑n ka kidi, te ña tuu nax ka xaxi‑n. Diko ni xa jini‑n nuu nax ya'a‑n xñu ini‑n.
44027034	Xijan ta'u‑da nuu‑n xa kaxi koio‑n chi ndoñu'u xa kaxi koio‑n na kua'a na kundito‑n, chi ni ɨɨn‑ro ña tuu nax ya'a.
44027035	Nu n‑ya'a xa n‑ja'an Spalu tnu'u ya'a, n‑tnɨɨ‑s ɨɨn tila te n‑ja'an‑s xa n‑kuta'u‑s nuu Ianyuux nuu‑da ntdaa‑da. Ijan dada n‑ta'u‑s tila jan te n‑nukuita‑s xaxi‑s.
44027036	Ijan dada n‑ka kuka'nu anu dava ka se xndeka tna'a xi'in‑da vaxi, te n‑ka xaxi‑s tuku.
44027037	Uu cientu uni diko xaun ɨɨn‑da xa ntdaa‑da.
44027038	Nu n‑ya'a xa n‑ka xaxi‑da xa nde n‑ka chitu xiti‑da, n‑ka dakeé‑s trɨu ndido barcu jan nuu mar xa na nduñama ka‑i.
44027039	Nu n‑tuu, te n‑ka xini se ka dakaka barcu jan ñu'u yichi, ko ñayo‑s n‑ka najini ijan, ko n‑ka xini‑s xa n‑kuyatni‑s yu'u mar. N‑ka kida ɨnuu‑s xa dakaka koio ka‑s barcu jan jɨ'ɨn nu ma ndaku‑s xa xee koio‑s yu'u mar jan.
44027040	N‑ka xa'nde‑s yo'o xndijun ancla, te n‑ka dandoo‑s nuu mar. Dɨuni n‑ka dataya‑s yutnu xetniu‑ro xa dakaka‑ro barcu. Ijan dada n‑ka nakata‑s da'ma nuu yutnu xndodo nuu barcu jan xa na kaka‑i kixi yu'u mar jan.
44027041	Ijan dada n‑xee‑i nuu n‑kɨu‑i me'ñu uu nuu xika ndute xiti mar, te n‑xee‑i nuu io ñu'u kuchi. Ijan n‑nduxi nuu‑i. Ña n‑kuu ka xa kaka ka‑i. N‑kixe'e kukuechi diu‑i jua'an xaxe'e xa yo nde'e tuxindee ña'a ndute.
44027042	N‑ka juini soldado xa ka'ni koio‑sɨ presu xndeka‑s vaxi, xa maxku yoo se ijan kadanadari nuu ndute te kunu koio‑s,
44027043	ko ñatu n‑xejoon centurión chi n‑juini‑s xa kakú Spalu xa kuú‑s. N‑ta'u tniu‑s xa se ka tu'a xa kada nadari‑s, ki'na ka‑s na keé koio nuu ndute xa na xee koio‑s nde nuu ñu'u yichi,
44027044	te se ña ka tu'a xa kadanadari‑s, na nkodotuu koio‑s nuu yutnu n‑ñu'u xiti barcu jan xi'in ntaka yutnu n‑kee xa n‑tnanu‑i xa kandijun‑s se n‑ka xe juindodo nuu. Du'a n‑ka kida‑da xa n‑ka kakú‑da ntdaa‑da xa kuú‑da, te n‑ka xee‑da ɨɨn isla.
44028001	Nu n‑ya'a n‑ka kaku‑da, te n‑kachitnu'u ña'a ñayiu io isla ijan xa Malta nani ijan.
44028002	Va'a n‑ka xitondee ña'a‑i. Xaxe'e xa yo ndita dau xi'in xa yo vixi, n‑ka tɨu‑i ñu'u, te n‑ka ja'an‑i xa na jɨn nde'e koio‑da xa na ndvidi‑da.
44028003	N‑dataka Spalu uni koon tutnu kuechi, te n‑dakeé‑s‑tnu nuu nu'u jan. Danaa n‑kee ɨɨn koo yunu'u jan, te n‑duku ni'no‑tɨ nda'a‑s.
44028004	Nu n‑ka xini ñayiu xndaxio ijan koo ntakaa nda'a‑s, n‑ka xia'an tna'a‑i: —Vaa, ndɨyɨ n‑xa'ni se ya'a. Juini n‑kaku‑s xa kuú‑s nuu mar, ko ña juini ka ianyuux, ia ndadandaa kuechi‑ro xa kundito‑s.
44028005	N‑kɨdɨ Spalu nda'a‑s, te n‑keé koo nuu nu'u, te ña tuu nax n‑ya'a‑s.
44028006	Ntdaa ñayiu xndaxio ijan n‑ka xani ini xa ndatachi nda'a‑s, te ndua‑s, te kuú‑s. Nu na'a n‑kuu n‑ka xo nde'a‑i, n‑ka xini‑i xa ña tuu nax n‑ya'a‑s, te n‑ka yu'u anu‑i. Ijan dada ñatuka n‑ka xani ini‑i xa n‑xa'ni Spalu ndɨyɨ, te n‑ka nukuita‑i ka xia'an tna'a‑i xa ianyuux kuu‑s.
44028007	Yatni ijan io ñu'u se ndandɨ'ɨ ka io ñuu ijan. Spubliu nani‑s. N‑xeka ña'a‑s ve'e‑s te va'a n‑xitondee ña'a‑s uni kɨu.
44028008	Kaa taa Spubliu xa tna'a‑s ka'ni xi'in daxi. N‑kɨu Spalu nuu kaa‑s, te n‑xijan ta'u‑s nuu Ianyuux xa na ndva'a‑s. Ijan dada n‑xajan ndodo‑s nda'a‑s dɨkɨ‑s, te n‑ndadava'a‑s‑sɨ.
44028009	Xaxe'e xa du'a n‑kida Spalu, kue'e ñayiu ka ku'u xndaxio ijan n‑ka xee nuu tuu‑s, te n‑ndadava'a‑s‑yɨ.
44028010	-
44028011	Va'a n‑ka xitondee ña'a ñayiu ijan. Nu n‑kuu uni yoo xtuu‑da isla jan, dada n‑ka tnɨɨ‑da ɨɨn barcu n‑xo tuu ijan yoo vixi. Barcu Alejandría kuu. Xndenee ianyuux ka kuu cuati nani Cástor xi'in Pólux. Nu n‑ka keé‑da barcu jan xa n‑ka nujunu ichi‑da, n‑ka taxi ñayiu xndaxio ijan xa n‑ka ndoñu'u‑da ichi vaxi‑da.
44028012	N‑ka kixee‑da ñuu nani Siracusa. Ijan n‑ka ndoo‑da uni kɨu.
44028013	Ijan dada n‑ka nujunu ichi ntuku‑da, te n‑ka kixee‑da xi'in barcu jan ñuu nani Regio. Dani vaxi koio‑da, te kɨu kuu uu kane tachi xajan‑i do norte. Kɨu kuu uni n‑ka kixee‑da nuu nani Puteoli.
44028014	Ijan n‑ka nitna'a‑da xi'in se ka kukanu ini Jesucristu. N‑ka kana ña'a‑s ve'e‑s xa n‑ka xo tuu‑da xi'in‑s una kɨu. Ijan dada n‑ka nujunu ichi ntuku‑da xa vaxi koio‑da Roma.
44028015	Ñayiu ka kukanu ini Jesucristu xndaxio Roma, xá ama n‑ka teku tnu'u‑i xa vaxi koio‑da, te n‑ka xetna'a ña'a‑i nde ñuu nani Apio xi'in ñuu nani Uni Taberna. Nu n‑xini Spalu‑i, n‑ja'an‑s xa n‑kuta'u‑s nuu Ianyuux, te n‑kuka'nu anu‑s.
44028016	Nu n‑ka kixee‑da Roma, n‑xejoon centurión xa kutuu dɨɨn Spalu ɨɨn ve'e, te n‑xo ndee ña'a ɨɨn soldado xa maxku kee‑s.
44028017	Nu n‑kuu uni kɨu tuu Spalu Roma, n‑kana‑s se ka kuu yatnu'u Israel ndandɨ'ɨ xndaxio Roma. Nu n‑ka taka se ijan n‑ja'an‑s nuu‑s: —Ñani, ndixi xa ka kuu‑n ñayiu Israel, ña tuu nax n‑kida‑da ñayiu ka kuu yatnu'u‑ro, ni ñatu n‑daja'an‑da‑i xa n‑dandoo‑i mudu xixitna‑ro, ko n‑ka tnɨɨ ña'a se Israel, te n‑ka kida‑s xa tnɨɨ ña'a koio se Roma ka taxnuni Jerusalén.
44028018	Nu n‑ya'a xa n‑xijan tnu'u ña'a se romano, n‑ka juini‑s xa dayaa ña'a koio‑s chi n‑kutnuni ini‑s xa ña tuu na kuechi‑da io xa ka'ni ña'a koio‑s.
44028019	N‑ka dada'an se Israel xa dayaa ña'a se romano; xijan kuu xa n‑xijan ni'no‑da xa kadandaa emperador kuechi‑da, ko ñadu kuechi se nación‑ro vax ki kajan‑da chi xa kadandaa emperador kuechi‑da vaxi‑da.
44028020	Xaxe'e xa daa ka kida ña'a se ka kuu yatnu'u‑ro n‑kana ña'a‑da xa ndatnu'u‑ro xi'in xa na jini tna'a‑ro. Xaxe'e xa kakune'e‑da xa nadandoto Ianyuux ndɨyɨ, xijan kuu xa ndijun‑da cadena ya'a. Xijan xñu ini roo xa ka kuu‑ro yatnu'u Israel xa ya'a.
44028021	Ka xia'an se ijan nuu Spalu: —Ñayo se Judea tunda'a ɨɨn tutu nuu daña ɨɨn ɨɨn‑da xa kakune'e ña'a‑s ndixi, ni ñatu n‑ka ki najani‑s xa n‑kida‑n ɨɨn xa n‑kida‑n.
44028022	Juini‑da xa kachitnu'u ña'a‑n nuu nax jandixa‑n chi ka teku tnu'u‑da xa ñayiu ndanditu'u ñuu ka jan tnu'u ñayiu ka jandixa ná jandixa‑n.
44028023	Te n‑ka xantuu‑s kɨu nataka koio‑s. Kue'e ka ñayiu n‑ka taka nuu tuu Spalu kɨu n‑ka xantuu‑s, te nyakanyaa n‑ka xo yuku‑i ijan. N‑ja'an‑s nuu‑i xa taxnuni Ianyuux, te dɨuni n‑kakune'e‑s xa n‑chidotnuni Moisés xi'in xa n‑ka chidotnuni se n‑ka ja'an tnu'u Ianyuux nuu ñayiu xa daxino ini‑s‑yɨ xa na kukanu ini‑i Jesús.
44028024	N‑ka jandixa dava‑i xa n‑ja'an‑s, ko dava‑i ña n‑ka jandixa.
44028025	Xaxe'e xa ña n‑ka kuu ɨnuu dava ñayiu jan n‑ka ndee‑i xa nu'u koio‑i ve'e‑i, te xia'an Spalu nuu‑i: —Ndaa n‑ja'an Espíritu Ianyuux nuu Isaías, se n‑ja'an tnu'u Ianyuux nuu ñayiu xa n‑ja'an‑ia nuu xixitna‑ro:
44028026	Jua'an ñuu ya'a, te du'a juña'a‑n nuu ñayiu ijan: Juini dani na kunini koio‑n, ko mayo‑n kutnuni ini. Juini dani na kunde'a koio‑n, ko mayo‑n jini nax kuu.
44028027	Ma jandixa ñayiu xa ɨɨn xa ndaa kuu xa teku‑i chi unu xe ini‑i. Ñatu ke ini‑i, ni ñatu kutnuni ini‑i. Kuenda kɨu n‑xadɨ‑i do'o‑i xa maxku kunini koio‑i. Kuenda kɨu n‑xadɨ‑i nuu‑i xa maxku kunde'a‑i. Du'a kida‑i chi ñatu juini‑i xa kutnuni ini‑i, ni ñatu juini‑i xa natu ini‑i xa n‑ka kida‑i kuechi na kua'a taxkanu ini‑r‑yɨ te dananita'u‑r‑yɨ. Du'a n‑chidotnuni‑s.
44028028	-
44028029	ʼKuna'a koio‑n xa tnu'u Ianyuux ya xitendodo jua'an ñuu nuu xndaxio ñayiu ñatu ka kuu yatnu'u‑ro, te ñayiu ijan xnini tnu'u ya, te ka jandixa‑i xa ja'an‑ia —kuu Spalu, n‑xia'an‑s nuu ñayiu jan.
44028030	Uu tɨtɨɨ kuia n‑xo tuu‑s ve'e n‑xijan nuu‑s. N‑xo kuva'a ini‑s nuu ntdaa ñayiu n‑ka xo xe kotoni'ni ña'a.
44028031	Ña n‑xo yu'u‑s xa ja'an‑s nuu ñayiu xa taxnuni Ianyuux.
45001001	Daña Spalu, se xinokuechi nuu Cristu Jesús, n‑kaxi ña'a Taa‑ro Ianyuux xa dakua'a‑da ñayiu, te n‑tunda'a ña'a‑ia xa kada‑da xijan. N‑kaxí ña'a‑ia xa ja'an‑da nuu ñayiu nax io xa kada‑i xa nanita'u‑i. Tnu'u va'a kuu.
45001002	Xa daa nga n‑ja'an Ianyuux nuu se n‑ka xo ja'an tnu'u‑ia nuu ñayiu xa'a. Xa daa nga n‑xia'an‑ia tnu'u‑ia‑s xa kada‑ia ɨɨn xa kada‑ia xa na kua'a nanita'u ñayiu. N‑ka chidotnuni‑s xijan. Ii tutu xyodotnuni xa n‑ja'an‑ia.
45001003	N‑kakune'e‑ia nax kada Da'ya Yɨɨ‑ia. Ñayiu n‑kuu Da'ya Yɨɨ‑ia, te kuu‑ia da'ya dana David.
45001004	N‑nadandoto Espíritu Ianyuux‑ia na n‑xi'í‑ia. Ii Espíritu Ianyuux. N‑nandoto Jesucristu, te n‑ka xini ña'a ñayiu, te dɨuni n‑ka xini‑i xa kuu‑ia Da'ya Yɨɨ Ianyuux. Xto'o‑ro kuu Jesucristu, te taxnuni‑ia.
45001005	N‑kaxi ña'a Jesucristu xa kada‑da tniu‑ia. Mee‑ia n‑tunda'a ña'a ntdaa‑da xa dakua'a koio‑da ñayiu ntdaa nación io ñuñayiu xa na kua'a na kukanu ini koio‑i‑ia, te jandixa‑i‑ia.
45001006	Tna'a ñayiu n‑kida Ianyuux xa teku‑i tnu'u‑ia xa na kua'a nanita'u‑i ka kuu‑n.
45001007	Tunda'a‑da carta ya'a juan xee nuu ntdaa ndixi xa ka kuu‑n ñayiu xemani ña'a Ianyuux xndaxio Roma. N‑ja'an‑ia xa nduu koio‑n ñayiu ii, te daa n‑kida‑ia. Xijan ta'u‑da nuu Ianyuux xi'in nuu Cristu Jesús, Ia kuu Xto'o‑ro, xa na chindee chituu ña'a‑ia. Dɨuni xijan ta'u‑da nuu‑ia xa na ku kundaa ku kuvatu anu koio‑n chi n‑ka natu ini‑n xa n‑ka kida‑n kuechi.
45001008	Ki'na ka na ja'an‑da nuu‑n xa xko xia'an‑da nuu Taa‑ro Ianyuux xa n‑kuta'u‑da chi n‑kida‑ia xa ka kukanu ini‑n Jesucristu. Dɨuni xko xia'an‑da nuu‑ia xa kuvete‑da xa ka teku ñayiu ntdaa ñuu io ñuñayiu vaxi xa ka kukanu ini‑n Jesucristu. Xaxe'e xa n‑xi'í Jesucristu, chinuu Ianyuux xa xijan ta'u‑da.
45001009	Na'a Ianyuux xa xko kakune'e ña'a‑da hora xko xijan ta'u‑da nuu‑ia ndɨkɨu ndɨñuu. Tniu‑da kuu xa dakua'a‑da ñayiu. Du'a xinokuechi‑da nuu‑ia. Xko ja'an‑da nuu‑i xa io xa kukanu ini‑i Da'ya Yɨɨ‑ia. Vichi nde'e xinokuechi‑da nuu‑ia.
45001010	Ndɨkɨu ndɨñuu xijan ta'u‑da nuu‑ia te xijan tnu'u‑da‑ia nu ma kachi‑ia xa xee‑da dian.
45001011	Yo kuu anu‑da xa xe kotoni'ni ña'a‑da na kua'a na kachitnu'u ña'a va'a‑da nax kuu xa n‑ja'an Ianyuux xi'in Jesucristu na kua'a va'a ka na kutnuni ini koio‑n xa n‑ka ja'an‑ia, te va'a ka kukanu ini koio‑n Jesucristu.
45001012	Na teku‑n xa va'a ka kukanu ini‑da‑ia, dani ndixi va'a ka kukanu ini koio‑n‑ia. Dɨuni va'a ka kukanu ini‑da‑ia hora na teku‑da xa ka kukanu ini ka‑n‑ia tuku.
45001013	Kachitnu'u ña'a‑da ndixi xa kuu‑n ñayiu ka kukanu ini Jesucristu xa kue'e vuelta n‑xantuu‑da kɨu xa xee‑da dian, ko daa nga ñatu n‑kuu xa xee‑da. Xa dakua'a ña'a‑da kuu‑da xa xee‑da xa na kua'a na jandixa koio‑n Jesucristu. Dava ñayiu ñatu ka kuu da'ya dana Israel xndaxio dava ka ñuu ka jandixa Ianyuux xaxe'e xa n‑dakua'a‑da‑i. Ná ka jandixa ñayiu ijan Ianyuux, io xa jandixa koio‑n‑ia.
45001014	-
45001015	Kidayɨka‑i xa juña tnu'u ka‑da dava ka ñayiu Grecia xi'in dava ka ñayiu ka kuu yatnu'u ñayiu Grecia xi'in ñayiu ñatu ka kuu yatnu'u‑i nax io xa kada‑i xa nanita'u‑i. Kidayɨka‑i xa kachitnu'u ña'a‑da ndixi nax io xa kada‑n xa nanita'u‑n tuku. Nani xian tnu'u‑da ñayiu kaxi ini, dani xian tnu'u‑da ñayiu ka kukuee xi'in xaxtnuni‑i.
45001016	Ñatu kujanuu‑da xa xian tnu'u‑da ñayiu nax io xa kada‑i xa nanita'u‑i. Hora ka teku‑i xijan, ka kukanu ini‑i Jesucristu te ka nanita'u‑i. Dava'a nga ñayiu kukanu ini‑ia nanita'u. Ki'na nuu ñayiu Israel n‑ka kukanu ini‑ia. Ijan dada ndijun nga n‑ka kukanu ini ña'a ñayiu ñatu ka kuu ñayiu Israel.
45001017	Xia'an‑da nuu ñayiu xa na kukanu ini koio‑i Jesucristu na kua'a maxku kundido kutau ka‑i kuechi n‑ka kida‑i. Ñayiu n‑ka kixe'e xa kukanu ini‑i‑ia, kukanu ini ka‑i‑ia jua'an. Ná ja'an‑da ya n‑ja'an Ianyuux, te yodotnuni. Du'a yodotnuni: “Ña tuu ka na kuechi xndido xtau ñayiu n‑ka kukanu ini‑ia, te xaxe'e xijan kutuu koio‑i andɨu nɨkava nɨkuita.”
45001018	Kue'e xa kida Ianyuux xa na kutnuni ini ñayiu xa kiti ini‑ia nuu ntakaa ñayiu ña ka chinuu‑ia te ka kida‑i xaloko xadu'a. Xaloko ka kida‑i jan kida xa ñatuka xini dava ka ñayiu ndeda xa kuu xandaa, te ni mee‑i ñatuka xini ndeda kuu xandaa tuku.
45001019	Ntdaa ñayiu ñuñayiu xna'a xa io Ianyuux chi xnde'a‑i xa n‑kidava'a‑ia, te ka tutnuni ini‑i janda kuu‑ia.
45001020	Ka tutnuni ini‑i janda kuu Ianyuux juini ña xini‑i janda kaa‑ia xaxe'e xa ñatu kanda nde'a‑i‑ia. Ka kutnuni ini‑i janda kuu‑ia chi nde na n‑xe kavatuu ñuñayiu xi'in nde vitna io xa n‑kidava'a‑ia, te xnde'a‑i. Xna'a‑i xa mee‑ia n‑kidava'a ntdantu'u xa io. Xa daa nga kua'a‑ia kadava'a‑ia xa n‑kidava'a‑ia, te dani kua'a‑ia xa kani ini‑ia ɨɨn xa juini‑ia xa koo. Dɨuni ka xini‑i xa nɨkava nɨkuita kutuu‑ia. Xijan kuu xa maxku yoo‑i ku ja'an xa ñayo‑i xini janda kuu Ianyuux ndixa.
45001021	Juini ka xini‑i xa io Ianyuux, ko ña ka ndadaka'nu‑i‑ia, ni ñatu ka ja'an‑i xa mee‑ia kuu Ianyuux ndixa. Ni ñayo‑i xia'an nuu‑ia: “Na kuta'u‑da, Taa‑ro.” Ñatu ka chinuu‑i xa io‑ia, ni ñatu ka juini‑i kada‑i xa juini‑ia xa kada koio‑i. Mee ni xaloko xadu'a xñu'u anu‑i. Ka kuu‑i ná ka kuu ñayiu xtuu nee xtuu du'a. Kuenda kɨu nuu nee xtuu‑i xa ñatu ka kida‑i xava'a.
45001022	Ka ja'an‑i xa ka tu'a va'a‑i, ko unu lilu‑i.
45001023	Ñatu ka ndadaka'nu‑i Ianyuux ndixa, chi daa xa n‑ka kidava'a mee‑i ka ndadaka'nu‑i. Ka ndadaka'nu‑i xa xndaa ná xndaa ñayiu, xa xndaa ná xndaa kɨtɨ ka ndava xi'in xa xndaa ná xndaa kɨtɨ koon nda'a xi'in xa xndaa ná xndaa koo. Ntdaa xa'a ka naa, ko Ianyuux makɨu mañuu naa‑ia.
45001024	Xaxe'e xijan n‑dandoo ña'a Ianyuux, te xejoon‑ia xa kada‑i xaloko xadu'a ka kuu ini mee‑i. Kui'a kaa xa ka kida‑i chi dava se ka kuu seyɨɨ daa ntna'a mee ka‑s xndaa. Dani ka kida dava ñadɨ'ɨ tuku. Kue'e xa januu kuu.
45001025	Naa xa jandixa koio‑i xa ɨɨn xandaa kuu xa n‑ja'an Ianyuux, daa xa ka ja'an ñayiu vete ka jandixa‑i. Ña xndaxio‑i xañu'u nuu‑ia, ni ña ka ndadaka'nu‑i‑ia. Daa nuu xa n‑kidava'a‑ia xndaxio‑i xañu'u te ka ndadaka'nu‑i. Mee‑ia io xa nduka'nu. Nɨkava nɨkuita, na ku nduka'nu‑ia.
45001026	Xaxe'e xijan n‑dandoo ña'a Ianyuux, te xejoon‑ia xa kada‑i xaloko xadu'a kuu anu‑i xa kada‑i. Ñatuka ka tna ini dava ñadɨ'ɨ xa kava‑ña xi'in seyɨɨ chi daa ntna'a mee ka‑ña xndaa, te ñadu daa vaxi‑ña. Ɨɨn xa januu kuu xa ka kida‑i.
45001027	Dani ka kida dava seyɨɨ. Ñatuka ka tna ini‑s xa kava‑s xi'in ñadɨ'ɨ chi daa ntna'a seyɨɨ ka‑s xndaa. Yo vichi ka tna ini‑s xa daa kada‑s. Xa januu kuu, te nde'e nda'u ka ya'a‑s xaxe'e xijan. Xijan kuu ta'u‑s.
45001028	Ña tuu nax vi'i ñayiu ya'a xa io Ianyuux. Ka xani ini‑i xa ñatu ka ndoñu'u‑i‑ia. Xijan kuu xa n‑dandoo ña'a‑ia, te ñatu xejoon‑ia xa kani ini koio‑i xava'a. Mee ni xaloko xadu'a ka xani ini‑i.
45001029	Mee ni xaloko ñu'u anu‑i. Ña tuu nax kuu anu‑i xa ka kida‑i xaloko xadu'a. Yo unu kajan ini‑i tvini. Yo ka kida‑i kuechi. Yo ka tna ini‑i xa daa kada‑i. Yo unu kuedi ini‑i. Yo ka xa'ni‑i ndɨyɨ. Yo ka tna ini‑i xa jantna'a koio‑i. Ka danda'u tna'a‑i. Yo ka kine'e tnu'u tna'a‑i.
45001030	Ka jan tnu'u tna'a‑i. Ka xini u'u‑i Ianyuux. Ñatu xndaxio‑i xañu'u nuu ɨnka ñayiu chi ka ndandita‑i. Unu xe ini‑i. Unu i'ni‑i. Ka xani ini‑i xa kada‑i ɨɨn xaloko ta yoo ka kada. Ka ndandita‑i nuu taa nuu dɨ'ɨ‑i.
45001031	Ñatuka kuu anu‑i xa kada‑i xava'a. Ka ja'an‑i xa kada‑i ɨɨn xa kada‑i a juña'a‑i ɨɨn xa juña'a‑i ñayiu, te ñatu xetna'a tnu'u‑i. Ñatu xemani tna'a‑i, ni ñatuka kunda'u ini tna'a‑i.
45001032	Juini xna'a‑i xa n‑ja'an Ianyuux xa jɨ'ɨn koio ñayiu du'a ka kida andea chi xijan kuu ta'u‑i, ko ka kida na'i‑i xaloko xadu'a ya'a. Te ñadu xijan ni ka kida‑i chi dɨuni ka ja'an‑i xa io va'a xa ka kida dava ka ñayiu xaloko xadu'a.
45002001	Dava‑n ka jan tnu'u ñayiu ka kida kuechi, te ka ja'an‑n xa io xa ya'a‑i juxtixia. ¿Nakuenda xa du'a ka ja'an‑n?, te dɨuni ka kida‑n tna'a kuechi ka ja'an‑n xa ka kida‑i. Xndido xtau‑n ɨɨn ɨɨn‑n kuechi ka kida‑n xaxe'e xa ka kida‑n na ka kida ñayiu ijan.
45002002	Xaxe'e xa na'a Ianyuux xa du'a ka kida‑n, xijan kuu xa ndadandaa‑ia kuechi‑n, te ya'a koio‑n juxtixia. Xa xna'a‑ro xa daa kada‑ia.
45002003	¿Nakuenda ka ja'an‑n xa ya'a koio ñayiu juxtixia te dɨuni ka kida‑n ná ka kida‑i? Kuna'a koio‑n xa ndadandaa Ianyuux kuechi mee‑n, te ya'a koio‑n juxtixia. Ma kaku‑n xa jɨ'ɨn‑n nuu u'u nuu nda'u.
45002004	¿Nakuenda ña ka chinuu‑n xa taxi‑ia tiempo xa natu ini koio‑n xa n‑ka kida‑n kuechi? Va'a‑ia xa daa kida‑ia. ¿Nakuenda ña ka chinuu‑n xa ndetu kuee‑ia, ni ña ka chinuu‑n xa ka'nu anu‑ia?
45002005	Xaxe'e xa unu xee ini‑n xi'in xaxe'e xa ña ka jandixa‑n Ianyuux xi'in xaxe'e xa ñayo‑n ka natu ini xa n‑ka kida‑n kuechi, dakiti ini ka‑n Ianyuux jua'an. Xee kɨu kachitnu'u ña'a‑ia xa kiti ini‑ia nuu‑n, te kɨu ijan jini‑n xa kidandaa‑ia hora ndadandaa‑ia kuechi ñayiu, te ya'a koio‑n juxtixia.
45002006	Ka chiya'u ñayiu n‑ka kida xaloko xadu'a kuechi‑i, te ni'i ñayiu va'a ta'u‑i.
45002007	Ñayiu ka kida xava'a te ka teyɨka‑i mee‑i xa kada‑i xijan xa na najuen tnu'u ña'a Ianyuux, kada‑ia xa kutuu koio‑i xi'in‑ia nɨkava nɨkuita. Ka kida‑i xava'a, te ka teyɨka‑i mee‑i xa kada‑i xijan xa maxku naa koio‑i xi'in xa na nduu koio‑i ñayiu va'a, te kue'e xa juña'a‑ia‑i.
45002008	Ñayiu ña tuu nax vi'i dava ka ñayiu, te ñatu ka kunda'u ini‑i‑yɨ te ña ka jandixa‑i xa ka ja'an‑da, kada u'u ña'a Ianyuux chi yo vichi kiti ini‑ia nuu‑i. Kada u'u‑ia‑i xaxe'e xa ka tna ini‑i xa kada koio‑i xaloko xadu'a tuku.
45002009	Nda'u ya'a koio‑i, te nde'e yu'u koio‑i kɨu ijan. Nani nda'u ya'a ñayiu Israel, dani nda'u ya'a ñayiu ñatu ka kuu ñayiu Israel.
45002010	Ñayiu ka kida xava'a, kada Ianyuux xa nduu koio‑i ñayiu va'a ka, te najuen tnu'u ña'a‑ia, te kue'e xa juña'a‑ia‑i. Dɨuni ndumani‑ia xi'in‑i xaxe'e xa n‑ka natu ini‑i xa n‑ka kida‑i kuechi. Nani kada‑ia ñayiu Israel, dani kada‑ia ñayiu ñatu kuu ñayiu Israel
45002011	chi ñatu kaxí‑ia ñayiu.
45002012	Nux ka kida ñayiu ña n‑ka xini ley n‑chidotnuni Moisés kuechi, naa koio‑i. Naa koio‑i, ko ñadu xaxe'e xa ñatu n‑ka jandixa‑i ley jan. Nux ka kida ñayiu ka xini ley n‑chidotnuni Moisés kuechi, ndadandaa Ianyuux kuechi‑i, te chiya'u‑i kuechi‑i ná chiya'u ñayiu n‑ka xini ley n‑chidotnuni Moisés kuechi‑i. Ndadandaa‑ia kuechi‑i xaxe'e xa ña n‑ka jandixa‑i ley jan.
45002013	Ñayiu ka jandixa ley n‑chidotnuni‑s kuu ñayiu ña tuu ka na kuechi xndido xtau, ñadu ñayiu xnini ni ley n‑chidotnuni‑s.
45002014	Juini ñatu ka xini ñayiu ñatu ka kuu ñayiu Israel ley n‑chidotnuni Moisés, ka kida dava‑i na ja'an ley jan xaxe'e xa dɨuni xndaxio xaxtnuni‑i, te ka xani ini‑i.
45002015	Xijan kuu xa ka xini‑i ndeda xa kuu xava'a ndeda xa kuu xaloko. Ka kune ini‑i nux ka kida‑i ɨɨn kuechi, te nux ña tuu nax ka kida‑i, ña tuu nax ka kuu anu‑i. Nux ñatu ndaa n‑ka kida‑i ɨɨn xa ka xidokuechi‑i ma kune ini‑i. Nux ndaa n‑ka kida‑i xa ka xidokuechi‑i ka kune ini‑i.
45002016	Xee kɨu kada Ianyuux xa ndadandaa Jesucristu kuechi n‑ka kida ñayiu. Nde ñayiu na'i n‑ka kida ɨɨn xa n‑ka kida‑i ndundaa kuechi‑i. Dɨuni xa'a ka xian tnu'u‑da ñayiu vaxi.
45002017	Dava‑n ka ja'an i'ni xa ka kuu‑n da'ya dana Israel xi'in xa ndeka ña'a Ianyuux. Dɨuni ka ja'an‑n xa nanita'u koio‑n xaxe'e xa ka xini‑n ley n‑chidotnuni Moisés.
45002018	Xá xna'a‑n nax tna ini Ianyuux xa kada‑ro, te ka xini‑n ndeda xa kuu xava'a ndeda xa kuu xaloko chi ka ka'u‑n ley n‑chidotnuni Moisés.
45002019	Ka dakua'a‑n ñayiu xa n‑chidotnuni Moisés, chi ka xani ini‑n xa yo va'a ka tu'a‑n ley jan. Kuenda kɨu ñayiu kuaa ka kuu ñayiu dakua'a‑n. Dɨuni ka xani ini‑n xa kuenda kɨu luz ka kuu‑n xa dakutnuni‑n nuu ñayiu ka kuu ná ka kuu ñayiu ka xikonuu xakuaa.
45002020	Dɨuni ka dakua'a‑n dava ñayiu ta jini ka ley Ianyuux n‑chidotnuni Moisés xi'in ñayiu ka kuu ná kuu sekuechi xaxe'e xa ka xani ini‑n xa yo va'a ka tu'a‑n. Ka ka'u‑n libru yodotnuni ley n‑chidotnuni Moisés, te ka xini‑n xa ɨɨn xandaa kuu.
45002021	Nux ka dakua'a‑n ñayiu xa n‑chidotnuni Moisés, ¿nakuenda ña ka jandixa mee‑n xijan? Ka ja'an‑n nuu ñayiu xa ña io va'a xa du'u‑ro, te ka du'u‑n.
45002022	Ka ja'an‑n nuu ñayiu xa ña va'a xa kava‑ro xi'in ñayiu ñatu kuu ñadɨ'ɨ‑ro, te xndaa‑n xi'in ñadɨ'ɨ ñatu ka kuu ñadɨ'ɨ‑n. Ka xini u'u‑n ianyuux ñayiu, te ka du'u‑n ndatniu ya'u io veñu'u nuu xdika xijan.
45002023	Ka kuu i'ni‑n xa ka tu'a‑n xa n‑chidotnuni Moisés, ko, ¿nakuenda ñatu ka jandixa‑n ley jan? Daa kuu xa ñatu io‑n xañu'u nuu Ianyuux.
45002024	Nakaxtna'a xa ka kida‑n xi'in xa n‑ja'an Ianyuux te yodotnuni. Du'a yodotnuni: “Kui'a ka ja'an ñayiu ñatu ka kuu da'ya dana Israel Ianyuux xaxe'e xa ka kida‑n xaloko.”
45002025	Se ka jandixa ley n‑chidotnuni Moisés xiniñu'u xa ka ta'nde ndodo ñɨɨ nuu ii‑s, ko se n‑ta'nde ndodo ñɨɨ nuu ii‑s te ña jandixa‑s ley jan na kada‑s kuenda xa ñatu n‑ta'nde ndodo ñɨɨ nuu ii‑s.
45002026	Se ña n‑ta'nde ndodo ñɨɨ nuu ii‑s te jandixa‑s ley jan na kada‑s kuenda xa n‑ta'nde ndodo ñɨɨ nuu ii‑s.
45002027	Se ñatu n‑ka ta'nde ndodo ñɨɨ nuu ii‑s, te ka kida‑s na ja'an ley jan kadandaa koio‑s kuechi mee‑n xa ka kuu‑n se n‑ta'nde ndodo ñɨɨ nuu ii xaxe'e xa ñatu jandixa‑n ley jan juini ka ka'u‑n libru yodotnuni.
45002028	Nux ñatu jandixa se ka kuu da'ya dana Israel ley n‑chidotnuni Moisés kuenda kɨu ñatu ka kuu‑s da'ya dana‑s juini n‑ka ta'nde ndodo ñɨɨ nuu ii‑s.
45002029	Xaxe'e xa va'a anu dava‑n dani ka kuu‑n ñayiu Israel, ñadu xaxe'e xa n‑ta'nde ndodo ñɨɨ nuu ii‑n. Ñadu xaxe'e xa ka ka'u‑ro ntaka xa n‑chidotnuni Moisés najuen tnu'u ña'a Ianyuux; najuen tnu'u ña'a‑ia, ko xaxe'e xa ka kida‑ro xa juini‑ia. Mee‑ia kuu Ia najuen tnu'u ña'a, ñadu ñayiu.
45003001	Vaa mee‑n xa ka kuu‑n ñayiu Israel, kachi koio‑n: “Nux daa io, ¿nax kine'e‑ro xa ka kuu‑ro da'ya dana Israel nudaa? ¿Nax va'a xa n‑ta'nde ndodo ñɨɨ nuu ii‑ro?”
45003002	Kue'e xa kine'e‑ro. Kue'e xa kine'e‑ro chi ka ka'u‑ro tnu'u Ianyuux n‑ka chidotnuni xixitna‑ro, te n‑kukanu ini ña'a Ianyuux roo xa dakua'a‑ro ñayiu.
45003003	¿Nax kada Ianyuux xa ñatuka kukanu ini dava ñayiu Israel‑ia? Xaxe'e xa ña n‑ka kukanu ini‑i‑ia, ¿ma kada‑ia xa n‑ja'an‑ia xa kada‑ia u?
45003004	Kada na'i‑ia xa n‑ja'an‑ia xa kada‑ia chi ñatu vete‑ia na vete ntdaa ñayiu ñuñayiu. Xandaa xakuiti xetna'a tnu'u‑ia. Du'a yodotnuni xa n‑ja'an ɨɨn se n‑ja'an nuu Ianyuux, te n‑chidotnuni‑s: Na ja'an ñayiu xa kidandaa‑n hora ndadandaa‑n kuechi‑i. Dɨuni na ja'an‑i xa va'a n‑kida‑n xa n‑ndadandaa‑n kuechi‑i, kuu‑s, n‑xia'an‑s nuu Ianyuux.
45003005	Xaxe'e xa ka kida ñayiu kuechi, daya'a Ianyuux‑yɨ juxtixia te xaxe'e xijan ja'an koio‑i: “Va'a kida Ianyuux xa ndadandaa‑ia kuechi‑ro ntdaa‑ro, te daya'a ña'a‑ia juxtixia.” Najuen tnu'u koio‑i Ianyuux xa daa ka ja'an‑i. Ɨɨn xava'a kuu. Vaa ku ja'an koio‑ro: “Xaxe'e xa ka najuen tnu'u‑i‑ia, ñatu io va'a xa kiti ini‑ia nuu‑i, ni ñatu io va'a xa ndadandaa‑ia kuechi‑i, ni xa ya'a‑i juxtixia.” (Daa ku ja'an‑ro chi ñayiu ka kuu‑ro, ñadu Ianyuux.) Maxku kani ini‑ro xa ñatu kida‑ia ná juxtixia kuu‑ia.
45003006	Nu ñatu kida ndaa‑ia xa ndadandaa‑ia kuechi ñayiu, ma ndadandaa‑ia kuechi‑i n‑kuu.
45003007	Ka najuen tnu'u ñayiu kidava'a tnu'u vete Ianyuux chi ka ja'an‑i xa ñatu vete‑ia ná vete mee‑i. ¿Nakuenda xa ndadandaa‑ia kuechi‑i?, te adichi ka najuen tnu'u ña'a.
45003008	Ka ja'an ñayiu xa ka ja'an‑da nuu dava ka ñayiu: “Na kada na'i‑ro kuechi chi xaxe'e xijan najuen tnu'u ñayiu Ianyuux hora ndadandaa‑ia kuechi‑ro te ya'a‑ro juxtixia.” Ka ja'an‑i xa du'a ka ja'an‑da, ko ña ndaa. Ni'i ñayiu du'a ka ja'an ta'u‑i.
45003009	Ñadu xaxe'e xa ka kuu‑ro da'ya dana Israel va'a ka‑ro dada ñayiu ñatu ka kuu da'ya dana‑s. Maxku daa kani ini koio‑n chi xá n‑ja'an‑da xa ntdaa ñayiu ka kida kuechi.
45003010	Du'a yodotnuni tnu'u Ianyuux: Ni ɨɨn ñayiu ñayo kida ntdaa xa juini Ianyuux, juini nga ɨɨn‑i.
45003011	Ñayo ñayiu kida ná io ná jua'an. Ni ñayo‑i nduku tnu'u xa jini‑i janda kuu‑ia.
45003012	Ntdaa‑i n‑ka dandoo Ianyuux. Mee ni xaloko xadu'a ka kida‑i. Ñayo ka‑i ka kida xava'a; juini nga ɨɨn‑i na kada xava'a.
45003013	Kuenda kɨu ndɨyɨ xndaa yau kava ka kuu yaa‑i xa nde'e kui'a ka ja'an‑i. Danda'u tna'a‑i chi unu vete‑i. Kui'a ka ja'an tna'a‑i, te ka jan kui'a tna'a‑i.
45003014	Mee ni xaloko xadu'a xñu'u yu'u‑i chi nde'e kui'a ka ja'an tna'a‑i. Nde'e ka ja'an deen nuu tna'a‑i chi ka xini u'u tna'a‑i.
45003015	Yo ka kuu anu‑i xa ka'ni‑i ndɨyɨ.
45003016	Ka xanu‑i, ka ta'u‑i, ka kachi‑i dava'a nga xa ka ni'i‑i xaxe'e xa unu loko‑i. Dɨuni ka kida u'u tna'a‑i, te nda'u ka ya'a‑i.
45003017	Ña yoo‑i ka xini xa kutuu mani koio‑i.
45003018	Dɨuni ñayo‑i ka xini xa koo‑i xañu'u nuu Ianyuux, ni ña ka yu'u‑i nuu‑ia. Du'a yodotnuni.
45003019	Ka xini‑ro xa ñayiu n‑kendoo xa ka'u koio‑i tnu'u Ianyuux yodotnuni kuu ñayiu io xa jandixa‑i‑ia. Ni ɨɨn ñayiu maxku ja'an xa ña tuu na kuechi kida‑i; nani ka kida ñayiu ñatu kuu ñayiu Israel kuechi, dani ka kida ñayiu Israel kuechi. Xijan kuu xa io xa ndadandaa Ianyuux kuechi ntdanditu'u ñayiu, te ya'a koio‑i juxtixia chi ntdaa‑i xndido xtau kuechi n‑ka kida‑i.
45003020	Ñadu xa ma kundido kutau ka‑ro kuechi‑ro kuu xa jandixa‑ro ley n‑chidotnuni Moisés chi xa kida ley n‑chidotnuni‑s kuu xa ka xini‑ro xa kuechi kuu ɨɨn xaloko ka kida‑ro.
45003021	-
45003022	N‑ja'an Ianyuux nuu ñayiu nax kada‑i xa ma kundido kutau ka‑i kuechi n‑ka kida‑i. N‑ja'an‑ia xa ma kundido kutau ka‑i kuechi n‑ka kida‑i nux kukanu ini‑i Jesucristu. Ñadu xaxe'e xa n‑ka jandixa‑i ley‑ia ma kundido kutau ka‑i kuechi n‑ka kida‑i. Ni ñatu n‑chidotnuni Moisés xi'in se n‑ka ja'an tnu'u Ianyuux nuu ñayiu xa ley kada xa ma kundido kutau ka‑i kuechi n‑ka kida‑i. Dava'a nga ñayiu kukanu ini Jesucristu ñatuka xndido xtau‑i kuechi‑i; idii ni xa'a io xa kada‑i te ma kundido kutau ka‑i kuechi‑i.
45003023	Xaxe'e xa ntdantu'u‑ro ka kida kuechi, ɨnuu ka kuu‑ro nuu Ianyuux. Ñayo‑ro va'a xa najuen tnu'u ña'a‑ia.
45003024	Ja'an Ianyuux xa ñatuka xndido xtau dava ñayiu kuechi‑i xaxe'e xa n‑chiya'u Cristu Jesús kuechi‑i. Daa n‑kida Ianyuux chi kunda'u ini‑ia‑i.
45003025	-
45003026	N‑kida Ianyuux xa n‑xi'í Jesús xa n‑chiya'u‑ia kuechi‑ro. Na kada‑ro kuenda xa kɨtɨ n‑ka xo doko roo, ñayiu Israel nuu altar Ianyuux n‑kuu‑ia na n‑doko‑ia mee‑ia na n‑xi'í‑ia. Mudu ya'a n‑dakenaa‑ia kuechi‑ro xaxe'e xa ka jandixa‑ro xa n‑chiya'u‑ia kuechi‑ro xi'in nɨñɨ‑ia. Daa n‑kida Ianyuux xa na kuna'a‑ro xa ndaa kada‑ia hora ndadandaa‑ia kuechi ñayiu te ja'an‑ia xa ñatuka xndido xtau‑ro kuechi‑ro xaxe'e xa n‑ka kukanu ini‑ro Jesucristu. Antes ñatu n‑ndadandaa‑ia kuechi ñayiu dava ka país chi n‑xo ndetu kuee‑ia.
45003027	Maxku ku ku i'ni da'ya dana Israel xa ka jandixa‑i ley n‑chidotnuni Moisés chi ñayo‑ro ndaku. Na ku ku i'ni‑ro xaxe'e xa ka kukanu ini‑ro Jesucristu.
45003028	Maxku ku i'ni‑ro xaxe'e xijan chi xá ka xini‑ro xa ñadu xaxe'e xa jandixa‑ro ley n‑chidotnuni Moisés ñatuka xndido xtau‑ro kuechi‑ro chi xaxe'e xa ka kukanu ini‑ro Cristu Jesús.
45003029	Ñadu diko ni da'ya dana Israel ndeka‑ia chi dɨuni ndeka‑ia kue'e ñayiu ñatu kuu da'ya dana Israel vitna;
45003030	xandaa xakuiti idii ni‑ia ndeka ña'a ntdaa‑ro. Te ñatu chinuu‑ia nuu n‑ta'nde ndodo ñɨɨ nuu ii seyɨɨ a ña'a. Ja'an Ianyuux xa ntdaa ñayiu ka kukanu ini Cristu Jesús ñatuka xndido xtau kuechi‑i.
45003031	Juini nanita'u‑ro xaxe'e xa kukanu ini‑ro Jesucristu, maxku yoo‑ro kani ini xa ñatu xiniñu'u ley n‑chidotnuni Moisés chi dani xiniñu'u. Xaxe'e xa kukanu ini‑ro‑ia, ndaku‑ro xa jandixa‑ro ley jan vitna.
45004001	Vaa ka xijan tnu'u tna'a ndixi xa ka kuu‑n ñayiu Israel: “¿Janda nanita'u Taa‑ro Abraham n‑xani ini‑s?”
45004002	Ñadu xaxe'e xa n‑jandixa Abraham ley Ianyuux ñatuka n‑xo ndido tau‑s kuechi n‑kida‑s. Nuu n‑jandixa‑s ley‑ia, vatuka najuen tnu'u‑s mee‑s n‑kuu, ko ñadu nuu Ianyuux.
45004003	Du'a yodotnuni tnu'u Ianyuux: “Ñatuka ndido tau Abraham kuechi n‑kida‑s xaxe'e xa n‑kukanu ini‑s Ianyuux.”
45004004	Ñadu kuta'u ɨɨn ñayiu kidatniu nuu xto'o‑i tvini chiya'u ña'a‑s chi ya'u‑i kuu.
45004005	Ñayiu ñatu ka kida xa juini Ianyuux, ni ñatu ka jandixa‑i ley‑ia, te ka jandixa‑i xa kada‑ia xa ma kundido kutau ka ñayiu ka kukanu ini‑ia kuechi n‑ka kida‑i, kuenda kɨu ka jandixa‑i ley‑ia.
45004006	Nakaxtna'a xa'a xi'in xa n‑chidotnuni David. N‑chidotnuni‑s xa ka kudɨ ini dava ñayiu n‑ka kida kue'e kuechi xaxe'e xa n‑ja'an Ianyuux xa ñatuka xndido xtau‑i kuechi‑i. N‑ja'an‑ia xa ñatuka xndido xtau‑i kuechi‑i, ko ñadu xaxe'e xa n‑ka kida‑i xava'a. Du'a n‑chidotnuni‑s:
45004007	Naka ta'u ñayiu n‑taxkanu ini Ianyuux kuechi n‑ka kida‑i. Ma chinuu ka‑ia kuechi n‑kida‑i.
45004008	Naka ta'u‑i chi kuenda kɨu ña tuu na kuechi n‑kida‑i chi ñatuka ja'an‑ia xa io kuechi‑i.
45004009	Ñadu mee ni se jandixa xa io xa ta'nde ndodo ñɨɨ nuu ii‑s kuu se ta'u kuu chi dɨuni ta'u kuu se ñatu ka xini xa daa kada‑s. Xa n‑ja'an‑da xa yodotnuni xa: “Ñatuka n‑xo ndido tau Abraham kuechi‑s xaxe'e xa n‑kukanu ini‑s Ianyuux.”
45004010	¿Ñatu xna'a‑n xa na ta ta'nde ndodo ka ñɨɨ nuu ii‑s n‑ja'an Ianyuux xa ñatuka ndido tau‑s kuechi‑s a?
45004011	Xa na kuna'a‑s xa xaxe'e xa n‑kukanu ini‑s Ianyuux ñatuka n‑xo ndido tau‑s kuechi‑s, n‑ta'nde ndodo ñɨɨ nuu ii‑s. Xa'a n‑kida‑ia xa na kua'a ku kuu‑s taa nuu ntdaa se ka kukanu ini Ianyuux te ñatu n‑ta'nde ndodo ñɨɨ nuu ii‑s. Kuu‑s taa‑s ntdaa‑s xi'in da'ya dana‑s chi dɨu‑s kuu se ki'na nuu n‑kukanu ini Ianyuux xa na kukanu ini ntdaa ñayiu‑ia tuku, te ma kundido kutau ka‑i kuechi n‑ka kida‑i.
45004012	Kuu‑s taa nuu ntdaa se ka ta'nde ndodo ñɨɨ nuu ii‑s xaxe'e xa dɨu‑s kuu se ki'na nuu n‑ta'nde ndodo ñɨɨ nuu ii‑s. Dɨuni kuu‑s taa nuu koio se ya'a xaxe'e xa dɨu‑s kuu se ki'na nuu n‑kukanu ini Ianyuux xa na kukanu ini koio‑s xi'in da'ya‑s‑ia.
45004013	N‑xia'an Ianyuux tnu'u‑ia Abraham xa kendoo‑s xi'in dava da'ya dana‑s xi'in ñuñayiu. Ñadu xaxe'e xa n‑jandixa‑s ley‑ia kendoo koio‑i xi'in ñuñayiu. Kendoo koio‑i xi'in ñuñayiu, ko xaxe'e xa ñatuka xndido xtau‑i kuechi n‑ka kida‑i. Ñatuka xndido xtau‑i kuechi‑i xaxe'e xa n‑ka kukanu ini‑i‑ia.
45004014	Nuu n‑xio xa jandixa‑ro ley Ianyuux ni'i‑ro ta'u‑ro, ñatu n‑xio xa kukanu ini‑ro‑ia te ma taxi‑ia tnu'u‑ia xa taxi‑ia ɨɨn xa taxi‑ia n‑kuu.
45004015	Xaxe'e xa io ley te ña tuu jandixa‑ro, kiti ini Ianyuux nuu‑ro, ko nu ña tuu na ley n‑xio n‑kuu, ma ja'an Ianyuux xa ñatu n‑jandixa‑ro ley.
45004016	Xaxe'e xa ka kukanu ini‑ro‑ia, xijan kuu xa n‑ja'an‑ia xa taxi‑ia ɨɨn xa taxi‑ia. Ña tuu nax jenya'u‑ia kɨu na taxi‑ia xa n‑ja'an‑ia xa taxi‑ia xaxe'e xa kunda'u ini ña'a‑ia. Xaxe'e xijan ntdaa ñayiu kukanu ini‑ia xa juña'a‑ia‑i xa n‑ja'an‑ia xa juña'a‑ia‑i ná n‑kukanu ini Abraham‑ia xa juña'a‑ia xa n‑ja'an‑ia; ñadu mee ni ñayiu ka ka'u ley‑ia kuu ñayiu ni'i xa n‑xia'an‑ia xa juña'a‑ia. Taa‑ro ntdaa‑ro xi'in ñayiu ijan kuu‑s.
45004017	Du'a yodotnuni xa n‑ja'an Ianyuux nuu Abraham: “Kada‑r xa kue'e da'ya dana‑n koo, te kue'e nación koo xaxe'e xa koo‑i.” N‑jandixa Abraham xa daa kada Ianyuux. Kuu‑ia Ia kida xa nandoto ndɨyɨ, te kani ini‑ia ɨɨn xa ta koo ka.
45004018	Juini ñatuka n‑xio xa koo da'ya Abraham xi'in ñadɨ'ɨ‑s, ko n‑kukanu ini‑s Ianyuux xa kada‑ia xa ku kuu‑s xixitna kue'e da'ya dana‑s ná n‑ja'an‑ia nuu‑s. Dɨuni n‑ja'an‑ia nuu‑s: “N‑ja'an‑r xa koo da'ya dana‑n, te koo‑i.”
45004019	Xaxe'e xa n‑kukanu ini‑s xa jɨn tna'a xa n‑ja'an Ianyuux, n‑ñu ini‑s xa koo da'ya‑s juini n‑yɨɨ‑s, te juini xaku nga xa chitu‑s ɨɨn cientu kuia te juini n‑yɨɨ Sara tuku.
45004020	Ñatu n‑xe tnɨɨ anu‑s chi n‑xani ini‑s xa ndaa jɨn tna'a tnu'u Ianyuux. N‑kukanu ini‑s xa jɨn tna'a tnu'u n‑ja'an‑ia nuu‑s chi n‑jandixa‑s‑ia. N‑kuvete‑ia xa daa n‑xani ini‑s.
45004021	N‑jandixa‑s xa koo da'ya‑s xi'in ñadɨ'ɨ‑s ná n‑ja'an Ianyuux chi n‑xo na'a‑s xa kua'a‑ia xa kada‑ia dava'a nga xa juini‑ia.
45004022	Xaxe'e xa n‑kukanu ini‑s‑ia, n‑ja'an‑ia xa ñatuka ndido tau‑s kuechi‑s.
45004023	Ñadu ni Abraham n‑ja'an‑ia xa ma kundido kutau ka kuechi‑s
45004024	chi dani roo xa ka kuu‑ro ñayiu ka jandixa xa n‑nadandoto‑ia Jesús, Ia kuu Xto'o‑ro, ma kundido kutau‑ro kuechi‑ro.
45004025	Mee‑ia kuu Ia n‑xi'í xaxe'e kuechi‑ro te n‑nandoto‑ia xa ma kundido kutau ka‑ro kuechi‑ro.
45005001	Xaxe'e xa kukanu ini‑ro Jesucristu ñatuka xndido xtau‑ro kuechi n‑ka kida‑ro, te xaxe'e xa ñatuka xndido xtau‑ro kuechi n‑ka kida‑ro ñatuka kiti ini Ianyuux nuu‑ro, te kundaa kuvatu anu‑ro. Xa maxku ku kiti ini ka Ianyuux nuu‑ro n‑xi'í Jesucristu, Ia kuu Xto'o‑ro.
45005002	Dɨuni xaxe'e xa n‑xi'í‑ia xaxe'e kuechi‑ro, n‑kunda'u ini ña'a Ianyuux, te dani ku kunda'u ini ña'a‑ia. Xaxe'e xa n‑ka kukanu ini‑ro Ianyuux xa dananita'u ña'a‑ia, daa n‑kida ña'a‑ia. Ka kudɨ ini‑ro chi ñu ini‑ro xa kada‑ia xa nduu koio‑ro ñayiu va'a.
45005003	Dɨuni kudɨ ini‑ro xaxe'e xa nda'u ka ya'a‑ro xaxe'e‑ia, te xaxe'e xijan dani kundee ini‑ro vaxi nuu xijan.
45005004	Xaxe'e xa dani kundee ini‑ro vaxi, nduu‑ro ñayiu va'a. Xaxe'e xa nduu‑ro ñayiu va'a, ka xini‑ro xandaa xakuiti najuen tnu'u ña'a‑ia.
45005005	Xñu ini‑ro xa najuen tnu'u ña'a‑ia, te ma danda'u ña'a‑ia xaxe'e xa yo vichi xemani ña'a‑ia. N‑kida‑ia xa n‑keé Espíritu Ianyuux anu‑ro xa na kuna'a‑ro xa xemani ña'a‑ia.
45005006	Tiempu ta jini ka‑ro xa kada‑ro xava'a n‑xi'í Cristu xaxe'e ñayiu ka kida kuechi. Xa daa nga n‑xantuu Ianyuux xa tiempo ijan kuú‑ia.
45005007	Ñayo ñayiu xadɨ nuu ɨnka ñayiu va'a io xa kuú‑i. Dɨuni xaku ni ñayiu kuyɨɨ xa kuú‑i nuu ɨɨn ñayiu va'a n‑kida ña'a.
45005008	Ñayo daa ka kida, ko Ianyuux, n‑kida‑ia xa n‑xi'í Cristu xaxe'e‑ro juini n‑ka xo kida‑ro kuechi xaxe'e xa xemani ña'a‑ia.
45005009	N‑xi'í Cristu Jesús xa maxku kundido kutau ka‑ro kuechi‑ro; naka vitna ma ku kada‑ia xa maxku kiti ini Ianyuux nuu‑ro.
45005010	N‑kumani Ianyuux xi'in‑ro xaxe'e xa n‑xi'í da'ya yɨɨ‑ia xaxe'e‑ro. Kɨu ka n‑xo kiti ini Ianyuux nuu‑ro n‑kida‑ia xa n‑kumani‑ro xi'in‑ia, naka vitna xa ndito Da'ya Yɨɨ‑ia, ma ku kada‑ia xa ni'i‑ro ta'u‑ro.
45005011	Te ñadu xa'a ni kuu ntdaa xa n‑kida Jesucristu, Ia n‑kida xa n‑kumani‑ro xi'in Ianyuux, chi dɨuni n‑kida‑ia xa ka kudɨ ini‑ro xaxe'e xa kunduu‑ro xi'in Ianyuux.
45005012	Xaxe'e kuechi idii seyɨɨ, n‑xe koo kuechi ñuñayiu. N‑kida‑s kuechi te n‑xi'í‑s. Xaxe'e kuechi idii se ijan, ntdaa‑ro ka kida kuechi te ntdaa‑ro ka xi'í.
45005013	Xa daa nga n‑ka xo kida ñayiu kuechi, na ta koo ka ley n‑chidotnuni Moisés. Xa daa nga n‑ka xo kida ñayiu kuechi, ko ñatu n‑ja'an Ianyuux tiempo daa xa ñatu n‑ka jandixa ñayiu ley chi ta koo ka ley.
45005014	Nde na n‑xo tuu Adán xi'in nde tiempo n‑xo tuu Moisés ñuñayiu, n‑ka xo xi'í ñayiu xaxe'e kuechi n‑ka kida‑i. Ka xi'í‑i, ko ñadu xaxe'e xa n‑ka kida‑i kuechi n‑kida Adán. Xaxe'e Adán ka kida ñayiu kuechi, te xaxe'e Jesús, Ia n‑kixi, kue'e ñayiu ka kida xava'a.
45005015	Tuku n‑kida ña'a Adán, te tuku n‑kida ña'a Ianyuux; ñatu ɨnuu kuu. Xaxe'e kuechi n‑kida idii seyɨɨ kue'e ñayiu n‑ka xi'í, te xaxe'e idii ni xa n‑kida Jesucristu, va'a Ianyuux nuu ñayiu ka kukanu ini‑ia. N‑kida‑ia xa ñatuka xndido xtau‑ro kuechi‑ro.
45005016	Kue'e xa ka ya'a‑ro xaxe'e Adán, te va'a kida ña'a Ianyuux. Xaxe'e idii kuechi n‑kida se ya'a n‑xio xa chiya'u‑ro ntdaa‑ro kuechi‑ro. Kue'e kuechi n‑ka kida‑ro, ko n‑kida Ianyuux xa ñatuka xndido xtau‑ro kuechi n‑ka kida‑ro, te ña tuu nax jenya'u‑ia.
45005017	Xaxe'e idii kuechi n‑kida se ya'a ka xi'í ñayiu, te xaxe'e idii Ia kuu Jesucristu, vichi va'a Ianyuux nuu ñayiu ka kukanu ini‑ia. N‑kida Ianyuux xa ñatuka xndido xtau‑ro kuechi‑ro xi'in xa kutuu‑ro nɨkava nɨkuita andɨu. Dɨuni n‑kida‑ia xa taxnuni koio‑ro, te ña tuu nax jenya'u‑ia xa daa n‑kida‑ia.
45005018	Na ja'an ntuku‑da xa xá n‑ja'an‑da. Xaxe'e idii kuechi n‑kida ɨɨn seyɨɨ n‑xio xa chiya'u ntdaa ñayiu kuechi n‑ka kida‑i, dani xaxe'e ɨɨn xa n‑kida Jesucristu ñatuka xndido xtau dava‑i kuechi‑i te kue'e‑i kutuu nuu tuu‑ia nɨkava nɨkuita.
45005019	Xaxe'e xa ñatu n‑jandixa ɨɨn seyɨɨ Ianyuux, kue'e ñayiu ka kida kuechi; te xaxe'e xa idii Ia n‑kuu se n‑jandixa ley Ianyuux, kue'e ñayiu ka jandixa‑ia.
45005020	Xa na jini ñayiu xa kuechi kuu ɨɨn xaloko ka kida‑i, n‑xe koo ley n‑chidotnuni Moisés. Nu n‑ka xini‑i xa kuechi kuu ɨɨn xaloko ka kida‑i, kue'e ka kuechi n‑ka kida‑i. Xaxe'e xa yo kue'e ka kuechi ka kida ñayiu jua'an, n‑kunda'u ini ña'a ka Ianyuux.
45005021	Ka kida‑ro kuechi, te ka xi'í‑ro xaxe'e xijan. Xaxe'e xa ka xi'í‑ro n‑kunda'u ini ña'a Ianyuux, te n‑kida‑ia xa nduu‑ro ñayiu ñatuka xndido xtau kuechi n‑ka kida na kua'a kutuu‑ro nuu tuu‑ia nɨkava nɨkuita. Xaxe'e xa n‑kida Jesucristu, Ia kuu Xto'o‑ro ɨɨn xa n‑kida‑ia, xijan kuu xa daa n‑kida ña'a Ianyuux.
45006001	Vaa kachi koio‑n: “Nux daa kuu na kada na'i ka‑ro kuechi nudaa chi taxkanu ini Ianyuux xa kida‑ro xijan xaxe'e xa kunda'u ini ña'a‑ia.”
45006002	Ñadu xa daa ku kani ini koio‑n chi ña tuu ka nax ka io xa dada'an ña'a xa ku kada‑ro xava'a chi n‑ka dandoo‑ro xaloko xadu'a n‑ka xo kida‑ro. Ɨnka ñayiu nduu‑ro vitna.
45006003	-
45006004	Kuenda kɨu n‑ka xi'í‑ro xi'in Cristu Jesús te n‑ka yɨnduxi‑ro xi'in‑ia xa n‑ka xendute‑ro. Xa n‑nadandoto Ianyuux‑ia kuenda kɨu n‑nadandoto ña'a‑ia roo tuku, te ma ku kuu ka‑ro ná n‑ka xo kuu‑ro. N‑nadandoto Ianyuux‑ia chi kua'a‑ia xa daa kada‑ia.
45006005	Dɨuni xaxe'e xa kuenda kɨu n‑ka xi'í‑ro na n‑xi'í Jesucristu, nandoto‑ro kɨu na ndixi‑ia xaxe'e xa n‑nandoto mee‑ia.
45006006	Xaxe'e xa kuenda kɨu n‑ka xitakaa dika‑ro xi'in‑ia na n‑xitakaa dika‑ia, ñatuka kuu anu‑ro xa kada‑ro kuechi n‑ka xo kida‑ro. Ñatuka kuu anu‑ro xa kada‑ro kuechi n‑ka xo kida‑ro chi n‑ka dandoo‑ro xijan. Xna'a‑ro xa daa n‑ya'a.
45006007	Dɨuni xaxe'e xa kuenda kɨu n‑ka xi'í‑ro xi'in Cristu n‑dayaa ña'a‑ia nuu xijan.
45006008	Xaxe'e xa kuenda kɨu n‑ka xi'í‑ro xi'in Cristu, n‑ka kukanu ini‑ro xa kutuu‑ro nuu tuu‑ia nɨkava nɨkuita.
45006009	Xna'a‑ro xa n‑nandoto Cristu te ma kuú ka‑ia. Ni ɨɨn nuu kue'e ma ka'ni ña'a.
45006010	Ma kuú ntuku‑ia xaxe'e kuechi n‑ka xo kida‑ro chi idii ni vuelta n‑xi'í‑ia xaxe'e xijan. N‑nandoto‑ia te kida‑ia ntdaa xa juini Ianyuux.
45006011	Dani roo, xaxe'e xa n‑ka dandoo‑ro xaloko xadu'a n‑ka xo kida‑ro, kuenda kɨu xa n‑ka xi'í‑ro te n‑ka nandoto‑ro te n‑ka nduu‑ro ɨnka ñayiu. Xaxe'e xijan ka kida‑ro xa juini Ianyuux vitna, chi ka kunduu‑ro xi'in Cristu Jesús.
45006012	Xaxe'e xijan maxku juejoon koio ka‑n xa taxnuni xaloko nuu‑n na kua'a maxku kada ka‑n kuechi ka kida‑n vaxi, chi ka kuu anu‑n xa kada‑n xaloko xaxe'e xa ka kuu‑n ñayiu ñuñayiu.
45006013	Maxku kada ka‑n kuechi xaxe'e yu'u‑n, nda'a‑n, nduchi nuu‑n. Naa xa kada ka‑n kuechi xaxe'e ndruni xijan, kada‑n xa ta'u tniu Ianyuux. Kada‑n xava'a chi ñatuka kuu‑n ná n‑ka xo kuu‑n; tuku ñayiu ka kuu‑n vitna.
45006014	Ñatuka kuu anu‑ro xa kada‑ro kuechi n‑ka xo kida‑ro chi ñatuka kuu anu‑ro xa kada‑ro xijan. Xaxe'e xa kunda'u ini ña'a Ianyuux, ñatuka taxnuni xijan nuu‑ro; ñadu xaxe'e xa ka jandixa‑ro ley ñatuka taxnuni xijan nuu‑ro.
45006015	Vaa kachi koio‑n: “Nux daa io na kada na'i‑ro kuechi nudaa chi xaxe'e xa kunda'u ini ña'a Ianyuux xi'in xa n‑taxkanu ini‑ia xa n‑ka kida‑ro kuechi nanita'u‑ro; ñadu xaxe'e xa jandixa‑ro ley.”
45006016	Ná ka kuu ñayiu n‑ka xia'an tnu'u‑i nuu se ku kuu xto'o‑i xa kadatniu du'a‑i, te kada koio‑i xa ta'u tniu‑s nuu‑i ka kuu ñayiu ka kida xa ta'u tniu Ianyuux nuu‑i xi'in ñayiu ka kida xaloko kuu anu‑i xa kada‑i. Io xa jandixa koio ñayiu jan xto'o‑i hora ta'u tniu‑s nuu‑i chi n‑ka xia'an‑i tnu'u‑i xa jandixa‑i‑sɨ. Ñayiu ka kida xaloko kuu anu‑i xa kada‑i, dandoo ña'a Ianyuux, te ñayiu ka kida xa ta'u tniu Ianyuux ñatuka xndido xtau‑i kuechi‑i.
45006017	N‑ka xo kida‑n xaloko n‑kuu anu‑n xa kada‑n. Ná ka kuu ñayiu ka xinokuechi nuu xto'o‑i kɨu xi'in kɨu n‑ka xo kuu‑n. Ko vitna, n‑ka dandoo‑n xijan chi ka jandixa‑n xa ɨɨn xandaa kuu xa n‑ka dakua'a ña'a ñayiu ka kukanu ini Cristu Jesús, te ñatuka xe tnɨɨ anu‑n. Na kuta'u‑ro nuu Ianyuux xa n‑ka jandixa‑n xa ɨɨn xandaa kuu xa n‑ka dakua'a ña'a ñayiu ijan.
45006018	Kuenda kɨu n‑ka yaa‑n nuu se kuu xto'o‑n xa ñatuka ka kida‑n xaloko xadu'a. N‑ka kixe'e‑n ka xinokuechi‑n nuu Ianyuux vitna, te ka kida‑n xa ta'u tniu‑ia nuu‑n.
45006019	Du'a kakune'e‑da xa na kua'a na kutnuni ini koio‑n xa ja'an‑da chi ñayiu ñuñayiu ka kuu‑n. N‑ka xo kida‑n kuechi xaxe'e yu'u‑n, nda'a‑n, nduchi nuu‑n. N‑ka xo kida‑n xaloko xadu'a n‑ka xo kuu ini ndixi; ñatu n‑ka xo kida‑n ná ja'an ley. Na xa kada koio ka‑n kuechi xaxe'e ndruni xijan, kada‑n xa ta'u tniu Ianyuux vitna, te kadatniu ka‑ia anu‑n te kada ka‑n xa juini‑ia.
45006020	Tiempu ta dandoo ka‑n xaloko n‑ka xo kida‑n, ña n‑kuu xa jandixa koio‑n ley Ianyuux chi n‑ka xo kida‑n xa n‑kuu anu‑n xa kada‑n. Ná kuu ñayiu ka jandixa xto'o‑i n‑ka xo kuu‑n.
45006021	Ña tuu nax n‑ka kine'e‑n xa n‑ka xo kida‑n xaloko xadu'a. Ka kujanuu‑n vitna xa n‑ka xo kida‑n xijan. Dandoo Ianyuux ñayiu ka kida ná n‑ka xo kida‑n.
45006022	Kuenda kɨu ñayiu n‑ka yaa nuu xto'o‑i ka kuu‑n vitna te ka xinokuechi‑n nuu Ianyuux ná ka xinokuechi‑ro nuu ñayiu kuu xto'o‑ro. Kadatniu ka‑ia anu‑n te kada ka‑n xa juini‑ia. Xaxe'e xijan kutuu koio‑n nuu tuu‑ya nɨkava nɨkuita.
45006023	Dandoo Ianyuux ñayiu dani ka kida xaloko xadu'a kuu anu‑i xa kada‑i. Te roo, ñayiu ka xinokuechi nuu Ianyuux, kutuu koio‑ro nuu tuu‑ia nɨkava nɨkuita xaxe'e xa n‑xi'í Cristu Jesús, Ia kuu Xto'o‑ro xaxe'e‑ro. Xijan kuu ta'u‑ro.
45007001	Mee‑n, ñayiu ka xini ley Ianyuux, ka xini‑n xa io xa jandixa‑ro ley jan hora xndito‑ro te nux n‑ka xi'í‑ro ñatuka io xa jandixa‑ro ley jan.
45007002	Ná kuu ɨɨn ñadɨ'ɨ n‑tnunda'a ka kuu‑ro xa ka jandixa‑ro ley jan. Ɨɨn ñá n‑tnunda'a, ma kuu xa dandoo‑ña yɨɨ‑ña xa natnunda'a‑ña xi'in ɨnka‑s chi daa io ley Ianyuux xaxe'e xa n‑tnunda'a‑ña xi'in‑s. Ko nux n‑xi'í yɨɨ‑ña ña tuu nax kuu xa natnunda'a‑ña xi'in ɨnka‑s.
45007003	Nux tuu yɨɨ ɨɨn ñadɨ'ɨ te n‑chitna'a‑ña xi'in ɨnka seyɨɨ, kida‑ña kuechi, ko nux n‑xi'í yɨɨ‑ña, ñatu io ley ja'an xa ma kuu xa natnunda'a‑ña xi'in ɨnka seyɨɨ. Ña tuu na kuechi kada‑ña xa natnunda'a‑ña xi'in ɨnka‑s.
45007004	Ná kuu ñadɨ'ɨ n‑xi'í yɨɨ ka kuu‑ro xa ñatuka taxnuni ley n‑chidotnuni Moisés nuu‑ro chi kuenda kɨu n‑ka xi'í‑ro na n‑xi'í Cristu, te kuenda kɨu n‑ka nandoto‑ro xi'in‑ia na n‑nandoto‑ia xa n‑xi'í‑ia, te n‑xeka ña'a‑ia xa na kua'a na kada‑ro xa juini Ianyuux.
45007005	Kue'e kuechi n‑ka xo kida‑ro na n‑ka xo kuu anu‑ro xa kada‑ro xaloko xadu'a xaxe'e xa n‑ka xo ka'u‑ro ley Moisés chi daa vaxi‑ro ñuñayiu. Xaxe'e xijan dandoo ña'a Ianyuux nɨkava nɨkuita n‑kuu.
45007006	Kuenda kɨu ñayiu n‑ka yaa nuu xto'o‑i ka kuu‑ro xa ñatuka io xa jandixa‑ro ley n‑chidotnuni Moisés. Ñatuka io xa jandixa‑ro ley jan chi kuenda kɨu n‑ka xi'í‑ro te n‑ka nandoto‑ro xa junukuechi‑ro nuu Ianyuux. Ñadu xaxe'e ley n‑chidotnuni Moisés xinokuechi‑ro nuu‑ia vitna, chi xaxe'e xa kidatniu‑ia anu‑ro daa ka kuu anu‑ro.
45007007	Vaa kachi koio‑n vitna xa: “Ñatu xiniñu'u ley”, xaxe'e xa du'a ja'an‑da. Maxku du'a kani ini koio‑n chi xiniñu'u ley chi nuu ñatu n‑xio ley n‑chidotnuni Moisés, ma kutnuni ini‑da xa kuechi kuu ɨɨn xaloko kida‑da n‑kuu. Nuu ñatu n‑yodotnuni, “Maxku kukajan ini‑n xaxii ñayiu”, ma uun kani ini‑da xa kuechi kuu xijan n‑kuu.
45007008	N‑kunuu kuechi nuu ley jan chi yo n‑xo kukajan ini‑da xaxii ñayiu. Juini kue'e xa n‑ka xo kida ñayiu, na ta koo ka ley, ko ña yoo n‑ja'an xa kuechi kuu xa n‑ka xo kida‑i.
45007009	Ña tuu nax n‑xo kuu anu‑da hora n‑xo kida‑da kuechi, chi ñatu n‑xini‑da nax kuu ley, ko kɨu n‑xini‑da xa io ley, n‑kuu ka anu‑da xa kada‑da xaloko.
45007010	N‑xani ini‑da xa jandixa‑da ley jan te kutuu‑da nuu tuu Ianyuux nɨkava nɨkuita, ko ñatu n‑kuu xaxe'e xa ñatu n‑jandixa ndɨ'ɨ‑da ley jan. Te xaxe'e xijan n‑xio xa dandoo ña'a‑ia n‑kuu.
45007011	Xaxe'e xa n‑kunuu kuechi nuu ley jan ñatu ndaku‑da xa jandixa‑da, te ñatu n‑xee xa kada‑da ná n‑xani ini‑da. Xaxe'e xijan n‑xio xa dandoo ña'a Ianyuux n‑kuu.
45007012	Ii ley Ianyuux n‑chidotnuni Moisés, ii ɨɨn ɨɨn tnu'u n‑ja'an‑ia na n‑ta'u tniu‑ia, te dɨuni va'a. Ja'an ley xa io xa kada‑ro ɨɨn xa ka kida‑ro ná io ná jua'an xa kada‑ro.
45007013	Vaa kachi koio‑n: “¿Nakuenda xa ja'an‑s xa va'a ley, te dɨuni ja'an‑s xa xaxe'e ley ijan dandoo ña'a Ianyuux?” Vaa daa kani ini koio‑n, ko ñadu ley n‑kida xa n‑xio xa dandoo ña'a‑ia chi xaxe'e kuechi n‑ka kida‑ro n‑xio xa dandoo ña'a‑ia. Va'a ley jan. Nu n‑ka'u‑da ley, n‑kutnuni ini‑da xa kue'e kuechi n‑kida‑da te xaxe'e xijan n‑xio xa dandoo ña'a‑ia. Dɨuni xa n‑ka'u‑da ley n‑xini‑da xa yo kiti ini Ianyuux nuu ñayiu ka kida kuechi.
45007014	N‑xani ini Ianyuux ley xa kachitnu'u ña'a‑ia ndeda xa kuu xava'a kada‑ro, ko xaxe'e xa kuu‑da ñayiu ñuñayiu, kida‑da kuechi. Ná kuu ɨɨn se jandixa xto'o‑s kuu‑da xa daa kida‑da.
45007015	Ñatu xini‑da nax tna'a‑da xa naa xa kada‑da xava'a kuu anu‑da xa kada‑da, daa xa ñatu kuu anu‑da xa kada‑da kida‑da.
45007016	Xaxe'e xa xini‑da xa io va'a xa ka jandixa‑ro ley jan, io anu‑da xa jandixa‑da.
45007017	Ñadu mee‑da io kuechi xa kida‑da kuechi; kida‑da chi daa vaxi‑da ñuñayiu.
45007018	Najandixa‑da xa ña tuu nax va'a ñu'u anu‑da xaxe'e xa kuu‑da ñayiu ñuñayiu. Juini kuu anu‑da xa kada‑da xava'a, ko ñatu ndaku‑da.
45007019	Ñatu kida‑da xava'a juini‑da xa kada‑da, chi daa xaloko ña kuu anu‑da xa kada‑da kida‑da.
45007020	Xaxe'e xa ñatu kuu anu‑da xa kada‑da xaloko, xijan kuu xa ñadu mee‑da io kuechi xa kida‑da kuechi; kida‑da kuechi chi daa vaxi‑da ñuñayiu.
45007021	Juini kuu anu‑da xa kada‑da ɨɨn xava'a, ko ñatu kida‑da xava'a chi mee ni xaloko xani ini‑da. Du'a ya'a‑da.
45007022	Io va'a xa io ley Ianyuux. Tna ini‑da,
45007023	ko xaxe'e xa io ɨɨn xa dada'an xa kada‑da xa ñu ini‑da xa kada‑da, ñatu ndaku‑da xa jandixa‑da ley jan. Xa dada'an kuu xaloko ñu'u anu‑da. Ná kuu ɨɨn se yɨndi'u xa ñatu kua'a xa kuikonuu kuaan‑s kuu‑da.
45007024	Naka vichi tnau ini‑da xa daa ya'a‑da. Nda'u‑da. ¿Jundu kada xa ma kada ka‑da kuechi nɨni na kutuu ka‑da ñuñayiu?,
45007025	nani Ianyuux. Idii mee‑ia kada xa ma kada ka‑da kuechi xaxe'e xa n‑xi'í Jesucristu, Ia kuu Xto'o‑ro xaxe'e‑ro. Na kuta'u‑da nuu‑ia. Ɨɨn se kidatniu du'a nuu xto'o‑s, io xa jandixa‑s xto'o‑s. Vitna dada n‑kutnuni ini‑da xa io xa jandixa‑da ley Ianyuux ná jandixa se ijan xto'o‑s, ko xaxe'e xa kuu‑da ñayiu, kida na'i‑da kuechi. Ná kuu ɨɨn se kidatniu du'a nuu xto'o‑s kuu‑da xa kida na'i‑da kuechi.
45008001	Ma ja'an ka‑ia xa io kuechi roo, ñayiu ka kunduu xi'in Cristu Jesús, ni ma ja'an‑ia xa io xa chiya'u‑ro kuechi‑ro.
45008002	Xaxe'e xa ka kunduu‑ro xi'in‑ia n‑kixe'e Espíritu Ianyuux xa taxnuni‑ia nuu‑ro. Ka kuu‑ro ná ka kuu ñayiu n‑ka yaa nuu xto'o‑i vitna. Ñatuka kuu anu‑ro xa kada ka‑ro kuechi n‑ka xo kida‑ro, te xaxe'e xijan ma dandoo ña'a Ianyuux, te kutuu‑ro andɨu nuu tuu‑ia.
45008003	Xaxe'e xa ñatu ka ndaku ñayiu xa jandixa‑i ley kundido kutau‑i kuechi‑i n‑kuu, te ntdaa‑i jɨ'ɨn andea. Ñatu ka ndaku‑i xaxe'e xa ka kuu‑i ñayiu ñuñayiu. Xaxe'e xijan n‑tunda'a Ianyuux Da'ya Yɨɨ‑ia ñuñayiu xa kuú‑ia xaxe'e kuechi‑ro xi'in‑i. Ná xndaa roo, ñayiu ka kida kuechi, n‑kaa Da'ya Yɨɨ‑ia. Idii mee‑ia n‑ndaku xa n‑jandixa‑ia ley Ianyuux. N‑xi'í‑ia xa na kua'a ndaku‑ro xa jandixa‑ro ley‑ia.
45008004	Ndaku‑ro xa jandixa‑ro ley vitna chi ñatuka ka kida‑ro xa n‑xo kuu anu‑ro xa kada‑ro. Ka kida‑ro xa juini Espíritu Ianyuux chi ndeka ña'a‑ia.
45008005	Ñayiu ka kida mee ni xaloko xadu'a, te ka kukajan ini‑i xa io ñuñayiu ya'a, mee ni xijan xñu ini‑i. Ko ñayiu ka xani ini ná xani ini Espíritu Ianyuux, ka kuu anu‑i xa kada‑i mee ni xa juini mee‑ia.
45008006	Ñayiu ka kida xa ka kuu ini mee‑i, te ka kida‑i xa ka kuu anu‑i xa kada‑i, kuenda kɨu n‑ka xi'í‑i chi ñatu ka kunduu‑i xi'in Ianyuux. Ñayiu ka xani ini ná xani ini Espíritu‑ia, kutuu‑i nuu tuu‑ia nɨkava nɨkuita, te kundaa kuvatu anu‑i chi n‑ka natu ini‑i xa n‑ka kida‑i kuechi.
45008007	Ñayiu ka kida xa kuu ini mee‑i ka xini u'u‑i Ianyuux, te ñatu kuu anu‑i xa jandixa‑i ley‑ia, ni ma ndaku‑i xa jandixa‑i.
45008008	Ñayiu ka kida xa kuu ini mee‑i jan, ma ndaku‑i xa kada‑i xa tna ini Ianyuux.
45008009	Daa ka kuu ñayiu ya'a, ko ndixi, xaxe'e xa kunduu‑n xi'in Espíritu Ianyuux, ñatu daa ka kuu‑n chi ñu'u ña'a‑ia. Ñayiu ñatu ñu'u ña'a Espíritu Cristu, ñatu ndeka ña'a Cristu.
45008010	Juini na kuú koio‑ro xaxe'e xa ka kuu‑ro ñayiu ka kida kuechi, ko nux kunduu‑ro xi'in Cristu, nandoto‑ro te kutuu‑ro xi'in‑ia nɨkava nɨkuita.
45008011	Xaxe'e xa ñu'u ña'a Espíritu Ianyuux, Ia n‑nadandoto Jesús na n‑xi'í‑ia, nadandoto ña'a Ianyuux roo na kuú‑ro tuku.
45008012	Kidajuexa Ianyuux xa maxku kada‑ro xaloko kuu anu‑ro xa kada‑ro.
45008013	Nux dani ka kida dava‑n mee ni xa loko kuu anu‑n xa kada‑n, dandoo ña'a Ianyuux, ko nux na dandoo‑n xijan, kutuu‑n nuu tuu‑ia nɨkava nɨkuita. Espíritu Ianyuux kida xa dandoo ñayiu xijan.
45008014	Nux Espíritu Ianyuux, ndeka ña'a, da'ya Ianyuux ka kuu‑ro.
45008015	Ñatu kida Espíritu Ianyuux xa ku yu'u‑ro nuu Ianyuux ná n‑ka xo yu'u‑ro. N‑ka xo yu'u‑ro ná ka yu'u ñayiu ka kidatniu du'a nuu xto'o‑i. Ñatuka yu'u‑ro chi kida‑ia xa ja'an‑ro nuu Taa‑ro Ianyuux: “Abba.” (Taa‑ro kuu tnu'u mee‑ro.)
45008016	Nani xini Espíritu‑ia xa ka kuu‑ro da'ya Ianyuux, dani xini roo.
45008017	Hora na juña'a Ianyuux ta'u Cristu, ni'i‑ro xa n‑ja'an‑ia xa taxi‑ia xaxe'e xa ka kuu‑ro Da'ya‑ia. Xijan kuu ta'u‑ro. Xaxe'e xa nda'u ka ya'a‑ro ná nda'u n‑ya'a Cristu, nduka'nu‑ro xi'in‑ia.
45008018	Yo nda'u ya'a‑ro tiempo ya'a, ko vichi va'a kada ña'a Ianyuux chi yo vichi ku nduka'nu‑ro.
45008019	Ntdaa ñayiu xi'in ntdaa ka xa n‑xani ini Ianyuux xna'a xa dande'a‑ia‑i jundu ka kuu da'ya‑ia. Yo ka kuu anu‑i xa jini‑i da'ya‑ia; naxku na jini ña'a‑i vitnadii.
45008020	N‑kida Ianyuux xa ña ndaku ka ntdaa xa n‑kidava'a‑ia xi'in ñayiu xa kada‑i ɨɨn xa ka kida‑i ná io ná jua'an. Ñadu kuechi mee‑i kuu xa ña ndaku‑i xa kada‑i ɨɨn xa kada‑i ná io ná jua'an chi daa n‑juini mee Ianyuux xa ya'a. Ñatu daa n‑ka juini mee ñayiu xi'in xa n‑kidava'a‑ia xa ya'a. Juini daa kuu vaxi, ko xee kɨu ma daa ka ya'a. Jandixa‑ro
45008021	xa kada Ianyuux xa ma tɨu ka dava'a nga xa tɨu vaxi, ni yɨkɨ kuñu‑ro ma tɨu ka chi kada Ianyuux xa ma tɨu ka xaxe'e xa ka kuu‑ro da'ya‑ia. Naka va'a.
45008022	Ka xini‑ro xa nda'u ka ya'a ñayiu xi'in ntdaa ka xa n‑xani ini Ianyuux xaxe'e xa tɨu ntdaa xa io ñuñayiu. Ná ka ya'a ñadɨ'ɨ hora kaku da'ya‑ña, ka ya'a‑i. Ná ka tnana‑ña, ka tnana‑i.
45008023	Ñadu ni xa n‑xani ini Ianyuux xi'in dava ka ñayiu nda'u ya'a te ka jan kuechi‑i, chi dani roo xa ka kuu‑ro ñayiu ki'na ka n‑keé ña'a Espíritu Ianyuux, nda'u ka ya'a‑ro, te xñu ini‑ro xa xee kɨu nakueka ña'a Ianyuux. Nadandoto ña'a‑ia na ya'a xa kuú‑ro, te ma kuú ka‑ro.
45008024	N‑kukanu ini‑ro xa xandaa xakuiti daa ya'a. Xaxe'e xa ta ya'a ka xijan, dani xñu ini‑ro xa ya'a, te ma kande ini‑ro.
45008025	Nux ta jini ka‑ro xa ya'a ɨɨn xa n‑kukanu ini‑ro xa ya'a, ñu ini na'i‑ro xa daa ya'a.
45008026	Ñatu ka xijan ta'u‑ro nuu Ianyuux ná io ná jua'an, ko chindee ña'a Espíritu‑ia. Yo kakune'e ña'a‑ia hora xijan ta'u‑ia nuu Ianyuux, te tnau ini‑ia. Ñatu ja'an‑ia nuu Taa‑ro Ianyuux hora xijan ta'u‑ia xa kuu‑ro xava'a ná ka xani ini roo chi tuku xijan ta'u‑ia.
45008027	Xini Taa‑ro Ianyuux nax xani ini Espíritu‑ia, te dɨuni chinuu‑ia janda ka kuu anu‑ro. Hora xijan ta'u Espíritu‑ia nuu Taa‑ro Ianyuux xa kuu‑ro xava'a, xijan ta'u‑ia nuu‑ia xa kada‑ia xa xá ñu ini Taa‑ro Ianyuux xa kada ña'a‑ia.
45008028	Roo, ñayiu ka kuva'a anu nuu Ianyuux, juini nda'u ka ya'a‑ro a ña tuu nax ka ya'a‑ro, ka xini‑ro xa nduu‑ro ñayiu va'a ka. Ka kuu‑ro ñayiu kida‑ia xa teku‑ro tnu'u‑ia xa na kua'a nanita'u‑ro chi daa n‑juini‑ia.
45008029	Ñayiu xa daa nga ñu ini Ianyuux xa nduda'ya ña'a‑ia, n‑kida‑ia xa ka kuu‑i da'ya‑ia vitna ná kuu Da'ya Yɨɨ‑ia; xa daa nga n‑ñu ini‑ia xa kada‑ia xijan. Da'ya Yɨɨ‑ia kuu Ia kunuu ka nuu roo xa ka kuu‑ro da'ya‑ia tuku.
45008030	Dɨuni n‑kida Ianyuux xa ka teku dava ñayiu tnu'u‑ia na kua'a nanita'u‑i. Dɨuni kida‑ia xa ñatuka xndido xtau‑i kuechi‑i, te kada‑ia xa nduka'nu‑i.
45008031	Xaxe'e xa va'a kida ña'a Ianyuux vaxi, ña tuu nax kuu xa ka kida u'u ña'a ñayiu.
45008032	Da'ya yɨɨ ka‑ia ñatu n‑kukui'a kuu‑ia xa kixi‑ia ñuñayiu xa kuú‑ia xaxe'e‑ro ntdaa‑ro. Naka xa kada ña'a‑ia kue'e xava'a ku kukui'a kuu‑ia.
45008033	Ña tuu nax kada xa ka ja'an ñayiu nuu Ianyuux xa io kuechi roo, ñayiu n‑kaxi ña'a Ianyuux xa ku kuu‑ro da'ya‑ia chi na'a‑ia xa ñatuka xndido xtau‑ro kuechi‑ro.
45008034	Ni mayo ja'an nuu Ianyuux xa io xa chiya'u‑ro kuechi‑ro chi na'a‑ia xa n‑xi'í Cristu Jesús xaxe'e kuechi‑ro. Ñadu ni xijan n‑kida Cristu Jesús chi dɨuni n‑nandoto‑ia te nukoo‑ia lado kua'a Taa‑ro Ianyuux xa taxnuni‑ia, te kakune'e ña'a‑ia hora xijan ta'u‑ia nuu‑ia.
45008035	Xemani ña'a Cristu, te dani ku juemani ña'a‑ia, te mayo dada'an. Maxku kani ini‑ro xa ñatu xemani ña'a Cristu hora nda'u ka ya'a‑ro, a hora ka tnau ini‑ro xaxe'e xa ka ya'a‑ro ɨɨn xa ka ya'a‑ro chi dani kuva'a anu‑ia nuu‑ro. Ni maxku kani ini‑ro xa ñatu xemani ña'a‑ia hora ka kida u'u ña'a ñayiu xaxe'e xa kukanu ini‑ro‑ia, a xa ña tuu nax io xa kaxi xa ko'o‑ro, xa kundix kuda'u‑ro, a hora xtuu‑ro nuu io kuu a nuu ka kuu ñayiu xa ka'ni ña'a‑i.
45008036	Nakaxtna'a xa'a xi'in xa n‑ka xia'an ñayiu nuu Ianyuux, te yodotnuni: Xaxe'e‑n ntdantu'u kɨu ka kuu ñayiu xa ka'ni ña'a‑i. Kuenda kɨu tkachi xa io xa kuu‑tɨ ka kuu‑da.
45008037	Juini daa ka ya'a‑ro, ko ña tuu nax kuu chi kee‑ro xava'a xaxe'e xa xemani ña'a‑ia.
45008038	Xandaa xakuiti xemani ña'a Ianyuux, te dani ku juemani ña'a‑ia. Xemani ña'a‑ia chi n‑xi'í Cristu Jesús, Ia kuu Xto'o‑ro xaxe'e‑ro. Ndito‑ro a n‑xi'í‑ro, ko dani xemani ña'a‑ia. Mayo ku dada'an xa ma juemani ña'a‑ia. Ni ángel ma dada'an, ni xaloko taxnuni ma dada'an. Ni xa io vitna, ni ɨɨn xa ta koo ka ma kada xa ma juemani ña'a‑ia.
45008039	Ni xa nde'a‑ro andɨu, ni xa yɨ'ɨ ka'a ñu'u, ni ɨnka xa n‑kidava'a‑ia io ñuñayiu a io andɨu ma ku dada'an xa ma juemani ña'a‑ia.
45009001	-
45009002	Ja'an ndaa‑da; ñatu ja'an vete‑da, chi kunduu‑da xi'in Cristu. Ñatu ja'an vete‑da. Xandaa xakuita xa yo vichi kuko'yo ini‑da xaxe'e da'ya dana Israel. Nda'u ya'a‑da hora naja'an‑da‑i. Dani ja'an Espíritu Ianyuux nuu‑da xa ja'an ndaa‑da tuku.
45009003	Date nuu n‑xio xaxe'e xa dandoo ña'a Cristu nanita'u ñayiu ñuu‑da xi'in yatnu'u‑da, diko kajan ta'u‑da nuu Ianyuux xa na dandoo ña'a‑ia n‑kuu.
45009004	Roo xa ka kuu‑ro da'ya dana Israel, ka kuu‑ro ñayiu n‑kuda'ya ña'a Ianyuux. Xixitna‑ro n‑ka kuu ñayiu n‑dande'a ña'a Ianyuux mee‑ia na n‑koko‑ia nuu n‑ka xo yuku‑i. N‑kida‑ia xi'in‑i ɨɨn tratu. N‑xia'an‑ia ley‑ia, te n‑ja'an‑ia janda kada‑i xa ndadaka'nu‑i‑ia, dɨuni n‑xia'an‑ia tnu'u‑ia xa taxi‑ia ɨɨn xa xá n‑taxi‑ia roo xa ka kuu‑ro da'ya dana Israel.
45009005	Yatnu'u‑ro n‑ka kuu da'ya yɨɨ Israel. Uxi uu‑s xa ntdaa‑s. Ijan vaxi yatnu'u‑ro xi'in Cristu. Kuu‑ia Ianyuux te taxnuni‑ia nuu‑ro ntdaa‑ro xi'in nuu ntdaa xa io. Io xa ndadaka'nu‑ro‑ia nɨkava nɨkuita. Amén.
45009006	Ñatuka io xa ku ja'an‑ro xa ka kuu na'i dava da'ya dana Israel ñayiu Israel xaxe'e xa ñatu ka kida‑i na io xa kada‑i. Ñatu ka jandixa‑i Ianyuux, ko kida na'i Ianyuux xa n‑ja'an‑ia xa kada‑ia. Xetna'a tnu'u‑ia.
45009007	Ñadu ntdaa da'ya dana Abraham n‑ja'an Ianyuux xa ku kuu da'ya dana‑s chi yodotnuni tnu'u n‑ja'an‑ia nuu‑s: “Diko ni da'ya dana Isaac ku kuu da'ya dana‑n.”
45009008	Ña ntdaa ñayiu ka kuu da'ya dana Abraham ka kuu da'ya Ianyuux chi diko ni ñayiu n‑ja'an‑ia nuu‑s xa ku kuu‑i da'ya‑ia ka kuu da'ya‑ia.
45009009	Te dɨuni n‑ja'an Ianyuux nuu Abraham tnu'u ya'a: “Kɨu n‑xantuu‑r xa kixi‑r, kixi ntuku‑r, te kɨu ijan kajan Sara ɨɨn da'ya yɨɨ.”
45009010	Ñadu ni Sara n‑xajan da'ya chi dɨuni n‑xajan Rebeca da'ya. Cuati n‑xajan‑ña, te Isaac n‑kuu taa da'ya‑ña.
45009011	-
45009013	Na ta kaku ka cuati ñu'u xiti Rebeca, n‑ja'an Ianyuux nuu‑ña: “Se juindodo nuu kaku junukuechi nuu se kandijun nga.” Juini ta kada ka‑s ɨɨn xava'a a ɨɨn xaloko, xá ama n‑ja'an‑ia xijan. Dɨuni yodotnuni: “N‑xemani‑r Jacob te n‑xini u'u‑r Esaú.” Ñayiu kuu ini mee Ianyuux xa kutuu‑i xi'in‑ia kuu ñayiu kaxí‑ia xa kutuu‑i xi'in‑ia. Ñadu xaxe'e xa va'a ñayiu kaxí‑ia‑i chi xaxe'e xa xa daa nga ñu ini‑ia xa kaxí‑ia‑i xa kutuu‑i xi'in‑ia, te kida‑ia xa teku‑i tnu'u‑ia xa na kua'a nanita'u‑i.
45009014	Maxku kachi‑ro xa ñatu kida Ianyuux ɨɨn xava'a xaxe'e xa du'a kida‑ia. Ni ɨɨn kɨu maxku daa kani ini‑ro.
45009015	N‑ja'an‑ia nuu Moisés: “Kunda'u ini‑r ñayiu kuu ini‑r xa kunda'u ini‑r. Tnau ini‑r xaxe'e‑i chi daa kuu ini‑r.”
45009016	Ñayiu kunda'u ini Ianyuux kaxí‑ia xa kutuu‑i xi'in‑ia. Kaxí Ianyuux ñayiu ijan xaxe'e xa kunda'u ini‑ia‑i, ñadu xaxe'e xa ka kuu ini ñayiu ijan xa kaxí‑ia‑i, kaxí‑ia‑i. Ni ñadu xaxe'e xa ka ndukundee‑i xa kaxí ña'a‑ia, kaxí‑ia‑i.
45009017	Dɨuni yodotnuni xa n‑ja'an‑ia nuu Faraón. Du'a n‑ja'an‑ia: “N‑kida‑r xa taxnuni‑n te n‑kida‑n xa n‑kida‑n na kua'a jini ñayiu ñuñayiu xa kua'a‑r kida‑r dava'a nga xa ja'an‑r xa kada‑r, te ja'an koio ñayiu ñuñayiu xa kuu‑r Ianyuux ndixa xaxe'e xijan.”
45009018	Kundau ini Ianyuux ñayiu kuu ini‑ia xa kutuu xi'in‑ia xaxe'e xa daa kuu ini‑ia, te nux kuu ini‑ia xa ku kulilu na'i dava ka ñayiu, dani ku kulilu‑i.
45009019	Vaa ku ja'an koio‑n: “Nux du'a io ¿nakuenda ja'an‑ia xa io kuechi ñayiu ka kida kuechi? Kida Ianyuux xa kuu ini mee‑ia xa kada‑ia, te mayo ku dada'an.”
45009020	¡Nuda xijan ku ja'an ndixi! Maxku yoo ñayiu ku ja'an xa nuu io va'a xa kida‑ia a ñatu io va'a. Ñatu ja'an ɨɨn kɨdɨ nuu se n‑kidava'a: “¡Nuda du'a kaa n‑kidava'a ña'a‑n u!”
45009021	Kidava'a ɨɨn se kidava'a kɨdɨ ñu'u kɨdɨ kuu ini mee‑s. Idii ni nde'yu kidava'a‑s kɨdɨ va'a kaa xi'in kɨdɨ nda'u kaa.
45009022	Kiti ini Ianyuux nuu ñayiu ñatu n‑ka natu ini xa n‑ka kida‑i kuechi. Xaxe'e xijan io xa naa‑i. Ñatu n‑xo kida u'u ni‑ia‑i chi n‑xo xo ndetu kuee‑ia xaxe'e xa n‑juini‑ia xa na natu ini‑i xa n‑ka kida‑i kuechi. Kada u'u‑ia‑i na kua'a na jini koio‑i xa kiti ini‑ia nuu‑i. Dɨuni juini‑ia xa jini ntdaa ñayiu xa taxnuni‑ia nuu‑i.
45009023	N‑xo ndetu kuee‑ia chi dɨuni n‑juini‑ia xa natu ini roo, ñayiu n‑kunda'u ini‑ia xa n‑ka kida‑ro kuechi xaxe'e xa n‑juini‑ia xa jini‑ro xa kada‑ia xa nduka'nu koio‑ro nuu tuu‑ia. Dɨuni n‑kidatniu‑ia anu‑ro xa n‑ka nduu‑ro ñayiu va'a.
45009024	Ñadu ni roo xa ka kuu‑ro ñayiu Israel n‑kida‑ia xa teku‑ro tnu'u‑ia xa na kua'a nanita'u koio‑ro, chi dɨuni n‑kida‑ia xa teku ñayiu ñatu kuu ñayiu Israel tnu'u‑ia.
45009025	Nani ja'an‑da ya, dani n‑ja'an Ianyuux nuu Oseas, te n‑chidotnuni‑s: Ñayiu ñatu n‑ka kuu da'ya‑r kuu da'ya‑r vitna. Ñayiu ña n‑xo xemani‑r, xemani‑r vitna.
45009026	Ñayiu n‑xo ja'an‑r nuu‑i: “Ñatu ka kuu‑n da'ya‑r.” Ñayiu ijan ku kuu da'ya‑r xa kuu‑r Ianyuux ndixa, te ndito‑r.
45009027	Du'a n‑ja'an se n‑xo nani Isaías te n‑chidotnuni‑s: “Kue'e da'ya dana Israel io ná kue'e ñu'u kuchi io yu'u mar. Kue'e‑i io, ko xaku ni‑i nanita'u.
45009028	Vax kuyatni kɨu kada Ianyuux xa jɨn tna'a xa n‑ja'an‑ia nuu ñayiu ñuñayiu”.
45009029	Dɨuni n‑ja'an Isaías te chidotnuni‑s: Nuu ña n‑dakaku Ianyuux dava da'ya dana Israel, ma koo koio‑da n‑kuu ná ñayo ka da'ya dana ñayiu Sodoma xi'in da'ya dana ñayiu Gomorra io.
45009030	Xaxe'e xa ka kukanu ini ñayiu Cristu, ñatuka xndido xtau‑i kuechi n‑ka kida‑i, juini ñatu n‑ka xo kuu anu‑i xa jandixa‑i Ianyuux.
45009031	N‑ka kuu ñayiu Israel xa jandixa ndɨ'ɨ‑i ley Ianyuux xa ma kundido kutau ka‑i kuechi n‑ka kida‑i, ko ñatu n‑ka ndaku‑i.
45009032	N‑ka kuu‑i xa ndaku‑i xa jandixa koio‑i ley Ianyuux na kua'a maxku kundido kutau ka‑i kuechi n‑ka kida‑i, ko ña yoo‑i ndaku xaxe'e xa ñatu n‑ka kukanu ini‑i Ianyuux. Kuenda kɨu ñayiu nde'e ka xe kɨ'ɨ yuú hora xndijun‑i ɨnka ñayiu, ka kuu‑i xa ñatu jandixa‑i‑ia.
45009033	Dɨuni yodotnuni tnu'u Ianyuux: Kuna'a koio xa tunda'a‑r Ia xee Sión. Kada‑ia ɨɨn xa ta uun ka jini ñayiu dian. Te xaxe'e xijan ma jandixa ña'a ka‑i. Kuenda kɨu ɨɨn yuú a ɨɨn toto katuu, te ka xe kɨ'ɨ ñayiu te ka ndua‑i ku kuu‑ia. Kuenda kɨu ñayiu nde'e ka xe kɨ'ɨ yuú hora xndijun‑i ɨnka ñayiu ku kuu ñayiu ma kukanu ini ña'a, ko ñayiu kukanu ini ña'a, ma jɨn kɨ'ɨ‑i, ni ma uun kujanuu‑i xa kukanu ini‑i‑ia.
45010001	Yo xijan ta'u‑da nuu Ianyuux xa nanita'u koio ñayiu ka kuu da'ya dana Israel. Yo kuu anu‑da xa nanita'u koio‑i.
45010002	Ka kuu anu‑i xa junukuechi‑i nuu Ianyuux, ko ñatu ka xini‑i janda io xa junukuechi‑i nuu‑ia.
45010003	Ñayo‑i n‑kutnuni ini janda kada‑i xa ma kundido kutau ka‑i kuechi n‑ka kida‑i. Ka ndukundee‑i xa ma kundido kutau ka‑i kuechi n‑ka kida‑i, ko tuku ka kida‑i, te tuku juini Ianyuux. Xaxe'e xijan dani xndido xtau‑i kuechi n‑ka kida‑i.
45010004	Ñatu ka xini‑i xa Cristu kuu Ia n‑jandixa ntdanditu'u ley Ianyuux n‑chidotnuni Moisés xa na kua'a maxku kundido kutau ka roo, ñayiu ka kukanu ini‑ia kuechi n‑ka kida‑ro.
45010005	Na n‑ja'an Moisés nax kada ñayiu xa maxku kundido kutau ka‑i kuechi n‑ka kida‑i, n‑kakune'e‑s ley Ianyuux, te n‑chidotnuni‑s: “Ñayiu jandixa ley‑ia, kutuu‑i xi'in‑ia nɨkava nɨkuita.”
45010006	Roo xa ka kuu‑ro ñayiu n‑kida Ianyuux xa ñatuka xndido xtau‑ro kuechi n‑ka kida‑ro xaxe'e xa kukanu ini‑ro Cristu, ñatu ka ja'an‑ro ná ja'an dava ñayiu: “Na nkaa‑ro andɨu.” Ñayiu daa ja'an kuu ñayiu kuu xa jɨn june'e‑i Cristu.
45010007	Ni ñatu ka ja'an‑ro ná ka ja'an dava ñayiu: “Na keé‑ro nua ña xe ndɨ'ɨ.” Ñayiu daa ja'an kuu ñayiu kuu xa natava‑i Cristu nuu ka xani ini‑i xa n‑xe konduxi‑ia.
45010008	Ñatu ka xini‑ro xa daa ku ja'an‑ro chi ka dakua'a tna'a‑ro xa n‑chidotnuni Moisés. Du'a n‑chidotnuni‑s: “Xá n‑kixee Tnu'u Ianyuux. Xá ka teku‑ro. Xá ka xini‑ro. Xá ka xko ja'an‑ro xa n‑ja'an‑ia nuu ñayiu.” Xijan n‑chidotnuni‑s. Xa ka ja'an‑ro nuu‑i kuu xa io xa kukanu ini‑i Cristu.
45010009	Nuxa xandaa xakuita ka jandixa‑ro xa n‑nadandoto Ianyuux Jesús, te nux ka ja'an‑ro nuu ñayiu xa Jesús kuu Ianyuux, nanita'u‑ro.
45010010	Xaxe'e xa kukanu ini‑ro Jesús, ma kundido kutau ka‑ro kuechi n‑ka kida‑ro, te nanita'u‑ro xaxe'e xa ja'an‑ro nuu ñayiu xa kuu‑ia Ianyuux.
45010011	Yodotnuni tnu'u Ianyuux: “Ma uun ja'an ñayiu kukanu ini‑i‑ia xa n‑danda'u ña'a‑ia.”
45010012	Nani kuda'ya Ianyuux ñayiu Israel ka xijan ta'u nuu‑ia, dani kuda'ya‑ia ñayiu ñatu ka kuu ñayiu Israel ka xijan ta'u nuu‑ia. Ntdaa‑i kuu da'ya‑ia. Yo va'a kida ña'a‑ia ntdaa‑ro.
45010013	Ntdaa ñayiu ka xijan ta'u nuu Ianyuux nanita'u.
45010014	Ka xijan ta'u ñayiu ijan nuu‑ia, ko ñayiu ta kukanu ini ka‑ia, ñatu ka xini‑i xa kajan ta'u‑i nuu‑ia. Xaxe'e xa ta teku ka‑i jundu kuu Cristu ñatu kuu xa kukanu ini‑i‑ia. Nux mayo dakua'a ñayiu ijan xa n‑ja'an Ianyuux, ma kuu xa teku‑i tnu'u‑ia.
45010015	Nux mayo tunda'a ñayiu dakua'a ñayiu ijan, mayo dakua'a‑i. Du'a yodotnuni: “Naka ka kudɨ ini‑ro xaxe'e xa n‑ka kixee ñayiu ka ja'an nuu‑ro xa n‑ja'an Ianyuux.”
45010016	Juini ka dakua'a‑ro ñayiu xa n‑ja'an Ianyuux, ko ñadu ntdaa‑i jandixa xa ɨɨn xandaa kuu xa ka teku‑i. Du'a n‑ja'an Isaías nuu Ianyuux. Xia'an‑s: “Taa‑ro Ianyuux, xaku ni ñayiu jandixa xa ɨɨn xandaa kuu xa ja'an‑da nuu‑i”, kuu Isaías, xia'an‑s.
45010017	Ndoñu'u xa teku‑i xa n‑ja'an Cristu na kua'a na kukanu ini‑i‑ia. Kakune'e‑ro Cristu hora ka dakua'a‑ro‑i.
45010018	Maxku ku ja'an‑ro xa ñatu n‑ka teku ñayiu jan xa n‑ka ja'an‑ro, chi n‑ka teku‑i. Dɨuni du'a yodotnuni tnu'u Ianyuux: Ntdantu'u ñuu io ñuñayiu n‑ka teku ñayiu nax kuu xa n‑ja'an Ianyuux. Nde dɨkɨ ñuñayiu xi'in nde xe'e ñuñayiu ka xini ñayiu nax n‑kida‑ia.
45010019	Na ja'an ntuku‑da, “Ñadu xa ña n‑ka teku ñayiu Israel tnu'u‑ia chi n‑ka teku‑i.” Moisés kuu se ki'na nuu n‑kakune'e xa'a, te n‑chidotnuni‑s xa n‑ja'an Ianyuux nuu ñayiu Israel. N‑ja'an‑ia: Kada‑r xa ñayiu ña tuu na nación io kada xa kukuedi ini koio‑n. Kada‑r xa ñayiu ñatu xe ini tnu'u ja'an‑r dakiti ini ña'a.
45010020	N‑teku Isaías xa n‑ja'an Ianyuux, te n‑kuyɨɨ‑s xa n‑chidotnuni‑s. Du'a n‑ja'an‑ia: Ñayiu ñatu n‑ka xo xini jundu kuu‑r, ka xini‑i jundu kuu‑r vitna. Ñayiu ñatu n‑ka xijan tnu'u jundu kuu‑r, dakua'a‑r‑yɨ, te ka xini‑i jundu kuu‑r vitna.
45010021	N‑kakune'e‑ia ñayiu Israel na n‑ja'an‑ia: “Ntdaa kɨu xko ja'an‑r nuu ñayiu xa na jandixa ña'a‑i, ko ñayo‑i ka juini. Unu xe ini‑i.”
45011001	Ni ɨɨn kɨu maxku kani ini‑ro xa n‑dandoo Ianyuux ñayiu Israel, ñayiu n‑xo ndeka‑ia, juini n‑ka kuxe ini‑i nuu‑ia. Ñatu n‑dandoo‑ia‑i chi ñatu n‑dandoo ña'a‑ia daña. Da'ya dana Abraham ka kuu ñayiu Israel, te da'ya dana‑s kuu‑da tuku. Kuu‑da da'ya dana Benjamín.
45011002	Ñatu n‑dandoo Ianyuux ñayiu Israel xaxe'e xa na'a n‑kuu n‑kaxi‑ia‑i xa ku kuu‑i da'ya‑ia. ¿Ñatu ka xini‑n nax kuu xa n‑kakune'e Elías, se n‑xo ja'an xa n‑ja'an Ianyuux nuu ñayiu na n‑ja'an‑s nuu‑ia xa n‑ka kida ñayiu Israel kuechi a?
45011003	Du'a n‑ja'an‑s nuu‑ia, te n‑chidotnuni‑s: “Taa‑ro Ianyuux, n‑ka xa'ni ñayiu ya'a ntdaa se n‑ka xo ja'an nuu‑i xa n‑ja'an‑n. Mee dii nga‑da n‑ndoo, te ka nduku ña'a‑i xa ka'ni ña'a‑i tuku. Dɨuni n‑ka xanu‑i altari‑n”, kuu‑s, xia'an‑s.
45011004	¿Ñatu xna'a‑n nax n‑ja'an Ianyuux nuu‑s a? N‑ja'an‑ia nuu‑s: “N‑dada'an‑r xa dandoo ña'a uxa mil ñayiu, te ñayiu ijan ñatu n‑ka xe juiin xiti nuu xa nani Baal xa ndadaka'nu koio‑i xijan”, kuu‑ia, n‑xia'an‑ia nuu‑s.
45011005	Nani n‑kuu xa n‑kaxi Ianyuux dava ñayiu Israel na n‑xo tuu Elías, daa kuu vitna xa n‑kaxi‑ia dava ñayiu ku kuu da'ya‑ia xaxe'e xa kunda'u ini‑ia‑i.
45011006	N‑kaxi ña'a‑ia xa ku kuu‑ro da'ya‑ia, ko ñadu xaxe'e xa n‑ka kida‑ro xava'a. N‑kaxi ña'a‑ia xaxe'e xa kunda'u ini ña'a‑ia. Date nuu n‑xio xaxe'e xa n‑ka kida‑ro xava'a kaxí ña'a‑ia xa ku kuu‑ro da'ya‑ia, ma kuu xa kaxí ña'a‑ia xaxe'e xa kunda'u ini ña'a‑ia n‑kuu.
45011007	N‑ka kuu ñayiu Israel xa jandixa ndɨ'ɨ‑i ley Ianyuux xa maxku kundido kutau ka‑i kuechi n‑ka kida‑i, ko ña ndaku‑i. Diko ni ñayiu n‑kaxi Ianyuux xa ku kuu‑i da'ya‑ia ma kundido kutau ka‑i kuechi n‑ka kida‑i. Dava ka ñayiu, ka kuxe ini ka‑i nuu‑ia jua'an.
45011008	Du'a yodotnuni: N‑kida Ianyuux xa n‑ka ndulilu‑i xa maxku kutnuni ini‑i xa ja'an‑ia. Juini xnde'a‑i ɨɨn xa xnde'a‑i, ko ñatu ka xini‑i nax kuu. Juini ka teku‑i ɨɨn xa ka teku‑i, ko ñayo‑i ka kutnuni ini nax kuu xijan. Daa ka kuu‑i vaxi.
45011009	Dɨuni n‑kakune'e David ñayiu ya'a, te n‑chidotnuni‑s: Na kada u'u ña'a ndeyu ka xaxi ka xi'i‑i. Maxku tna'a ña'a xa ka xaxi‑i. Nda'u na ya'a koio‑i. Xijan kuu ta'u‑i.
45011010	Na kuaa‑i. Maxku kunde'a ka‑i. Na ndutɨ'ɨ yata‑i te maxku ndundaa ka.
45011011	Ñadu xaxe'e xa xaku ni ñayiu Israel ka jandixa Ianyuux vitna, te dani xaku ni‑i jandixa‑ia vaxi, chi xee kɨu jandixa ntdaa‑i‑ia. Nax kuu ña'a. Xaxe'e xa ñatu ka jandixa da'ya dana Israel‑ia, xijan kuu xa n‑ka kukanu ini ñayiu ñatu ka kuu da'ya dana Israel‑ia. Ijan te n‑ka kukuedi ini da'ya dana‑s.
45011012	Nuu xaxe'e xa n‑ka kida da'ya dana Israel kuechi kida Ianyuux ñayiu ñuñayiu xava'a, naka ñayiu ñuñayiu ma ku kada‑ia‑i xava'a na xee kɨu kukanu ini da'ya dana‑s Cristu. Nuu xaxe'e xa n‑ka dandoo da'ya dana‑s‑ia kuu ñayiu ñatu kuu da'ya dana‑s xava'a, naka ñayiu ñatu ka kuu da'ya dana‑s ma ku kada‑ia‑i xava'a na xee kɨu kukanu ini da'ya dana‑s Cristu. Vichi va'a ku kada‑ia‑i.
45011013	Kachitnu'u ña'a‑da ndixi, ñayiu ñatu ka kuu da'ya dana Israel xa n‑tunda'a ña'a Ianyuux xa dakua'a ña'a‑da. Xijan kuu tniu n‑taxi‑ia, tniu ndandɨ'ɨ kuu.
45011014	Dakua'a ña'a‑da, ndixi ñayiu ñatu kuu da'ya dana Israel na kua'a kukuedi ini ñayiu ñuu‑da xi'in yatnu'u‑da na kua'a kue'e‑i na nanita'u.
45011015	Xaxe'e xa n‑xika yata Ianyuux nuu ñayiu ñuu‑da xi'in yatnu'u‑da n‑ndumani‑ia xi'in kue'e ñayiu ñuñayiu. Kuenda kɨu ndɨyɨ ka kuu ñayiu Israel, ko kɨu na ndumani Ianyuux xi'in‑i kuenda kɨu nandoto koio‑i.
45011016	Ná kuu yuxa ka kuu ñayiu Israel. Nux ii ɨɨn parti yuxa n‑doko ɨɨn ñadɨ'ɨ nuu Ianyuux, dɨuni ii ɨnka parti yuxa jan. Nux ii yo'o yutnu, dɨuni ii ntakaa da'nda‑tnu.
45011017	Dɨuni ka kuu ñayiu Israel ná ka kuu da'nda tnu olivo xetata‑ro, te ndixi, ñayiu ñatu ka kuu ñayiu Israel, ka kuu‑n ná ka kuu da'nda tnu olivo io yuku. N‑xa'nde Ianyuux da'nda tnu olivo xetata‑ro, te n‑xa'nde‑ia ɨɨn da'nda tnu olivo io yuku, te n‑kida injertari‑ia da'nda yutnu ijan tnu olivo xetata‑ro jan. Ɨɨn nga yo'o‑tnu ne'e nduu da'nda‑tnu jan. Ɨɨn ni ndute yɨ'ɨ‑tnu.
45011018	Mee‑n, ñayiu Israel, maxku ja'an i'ni koio‑n xa ka kuu‑n ná kuu da'nda tnu olivo xetata‑ro, chi xa xna'a‑n xa ñadu da'nda‑tnu ne'e‑tnu xa nukoo‑tnu chi yo'o‑tnu ne'e ña'a.
45011019	Te ndixi, ñayiu ñatu ka kuu ñayiu Israel, vaa ku ja'an koio‑n: “N‑ta'nde da'nda tnu olivo xetata‑ro xa na kua'a na kada injertari Ianyuux da'nda tnu olivo io yuku nuu n‑ta'nde tnu jan.”
45011020	N‑xika yata Ianyuux nuu ñayiu ka kuu da'ya dana Israel xaxe'e xa ñatu n‑ka kukanu ini‑i‑ia, te ndixi ka kunduu‑n xi'in Ianyuux xaxe'e xa ka kukanu ini‑n‑ia. Ko maxku ku ku i'ni‑n xaxe'e xijan; koo koio‑n cuedado na ña'a daa ya'a koio‑n tuku.
45011021	Nux n‑xika yata Ianyuux nuu ñayiu ka kuu ná kuu da'nda tnu olivo xetata‑ro, naka nuu ndixi ma ku kaka yata‑ia.
45011022	Xá xna'a‑n janda kuu Ianyuux. Xá xna'a‑n xa vichi va'a kida‑ia dava ñayiu chi kue'e xa xia'an‑ia‑i, te xtuu vii xtuu va'a‑i. Dɨuni ka xini‑n xa kida‑ia xa nda'u ya'a dava ñayiu. Kunda'u ini ña'a‑ia, ndixi, te kida‑ia xa nda'u ka ya'a ñayiu n‑ka xika yata nuu‑ia. Kada na'i koio‑n xava'a na kua'a dani na kada ña'a‑ia xava'a. Nux ña'a, dani kaka yata‑ia nuu‑n tuku.
45011023	Kuenda kɨu da'nda tnu olivo xetata‑ro n‑ta'nde jan ka kuu da'ya dana Israel. Ndada injertari ntuku Ianyuux da'nda tnu olivo n‑ta'nde jan nux na ndixe'e koio da'ya dana Israel xa kukanu ini‑i Ianyuux ɨnka vuelta. Daa kuu chi kada‑ia xa kɨu tna'a koio‑i nuu‑n xa ka kuu‑n ñayiu ka kukanu ini Jesucristu.
45011024	Nux n‑kida injertari‑ia da'nda tnu olivo io yuku nuu tnu olivo xetata‑ro, naka da'nda tnu olivo xetata‑ro, ma ndada injertari‑ia mee tnu olivo jan.
45011025	Na kachitnu'u ña'a‑da nax xani ini Ianyuux xa koo xa na kua'a na jini koio‑n nax ya'a te nax koo, chi nux ma kachitnu'u ña'a‑da, vaa ku ja'an koio‑n xa xá ka xini‑n nax ya'a, te ku ku i'ni‑n. Xa'a kuu xa kachitnu'u ña'a‑da. Kue'e ñayiu Israel ñatu ka juini xa kukanu ini‑i Jesucristu. Nde kɨu na kukanu ini ndɨ'ɨ ñayiu ñatu ka kuu ñayiu Israel io xa kɨu tna'a nuu ñayiu kukanu ini‑ia Cristu, ijan dada ndixe'e ñayiu Israel xa kukanu ini ntuku‑i Ianyuux.
45011026	Xee kɨu nanita'u ntdaa da'ya dana Israel io xa nanita'u chi daa yodotnuni. Du'a yodotnuni: Sión kee Ia dakaku kue'e ñayiu ka kuu da'ya dana Jacob. Kada‑ia xa ma kada koio ka ñayiu ka kuu da'ya dana‑s kuechi n‑ka xo kida‑i. N‑ka xo kida‑i kuechi chi ñatuka n‑ka xo jandixa‑i Ianyuux.
45011027	N‑ja'an Ianyuux: “N‑ja'an‑r xa kada‑r xa ma kundido kutau ka‑i kuechi n‑ka kida‑i, te daa kada‑r.”
45011028	Xaxe'e xa kue'e da'ya dana Israel n‑xika yata nuu Ianyuux, kiti ini‑ia nuu‑i. Te xaxe'e xijan va'a kida ña'a‑ia ndixi, ñayiu ñatu ka kuu ñayiu Israel. Juini kue'e‑i n‑ka xika yata nuu‑ia, ko dani xemani‑ia ñayiu Israel xaxe'e uxi uu da'ya yɨɨ Israel chi n‑kaxi‑ia‑i xa kutuu‑i nuu tuu‑ia.
45011029	Juña'a na'i‑ia xa n‑ja'an‑ia xa juña'a‑ia chi xetna'a xa ja'an‑ia. Kida‑ia xa teku ñayiu tnu'u‑ia xa na kua'a nanita'u‑i ná n‑ja'an‑ia.
45011030	N‑ka xo kuxe ini‑n nuu Ianyuux, te vitna ka kuxe ini da'ya dana Israel nuu‑ia. Xaxe'e xa ka kuxe ini‑i nuu‑ia kundau ini ña'a‑ia ndixi.
45011031	Ka kuxe ini ñayiu Israel nuu‑ia vitna, ko ndunda'u ini‑ia‑i na xee kɨu. Xaxe'e xa kunda'u ini ña'a‑ia ndixi, ndunda'u ini‑ia‑i tuku.
45011032	Nani ka kuxe ini ñayiu Israel nuu Ianyuux dani ka kuxe ini ñayiu ñatu kuu ñayiu Israel nuu‑ia. N‑xio xa nda'u ya'a ntdaa‑ro na kuú‑ro n‑kuu, ko xaxe'e xa kunda'u ini ña'a‑ia, ma kuu ka xa nda'u ya'a‑ro.
45011033	Naka kue'e xa taxi Ianyuux. Naka vichi kunda'u ini ña'a‑ia. Naka kue'e xa kutnuni ini‑ia. Naka kue'e xa xini‑ia. Naka tu'a‑ia. Ñayo‑ro xini nakuenda kida‑ia ɨɨn xa kida‑ia, ni nakuenda daa xani ini‑ia. Ñayo‑ro xini naxa xani ini‑ia xa kada‑ia.
45011034	Ná ja'an‑da ya, daa yodotnuni: Ñayo‑ro xini nax xani ini‑ia. Ñatu xe tnu'u‑ia nuu ñayiu.
45011035	Ñayo‑ro xia'an nga ɨɨn xa xia'an nga‑ro‑ia. Ña tuu nax kuta'u‑ia nuu‑ro. Ña tuu nax n‑xia'an nga‑ro‑ia xa kutau‑ia nuu‑ro.
45011036	Mee‑ia n‑xani ini ntdaa xa io, te xaxii mee‑ia kuu. N‑kidava'a‑ia ntdaa xa io xa na kua'a na najuen tnu'u ña'a xijan. Io xa ndadaka'nu‑ro‑ia. Ndɨkɨu ndɨñuu nduka'nu‑ia te ma jɨn ndɨ'ɨ. Amén.
45012001	Ta'u tniu‑da nuu‑n ntdaa‑n xa junukuechi koio‑n nuu Ianyuux chi kunda'u ini ña'a‑ia. Kuenda kɨu doko‑n mee‑n nuu‑ia xa junukuechi koio‑n nuu‑ia chi vichi va'a n‑kida ña'a‑ia. Kuvete‑ia xa daa kada‑n. Ñatuka ka kuu‑ro ná kuu dava'a nga ñayiu chi xinokuechi‑ro nuu Ianyuux. Xaxe'e xa daa kida ña'a‑ia, io xa kada‑ro ntdaa‑ro xijan.
45012002	Maxku ku kuu ka anu‑n xa kada koio‑n xaloko. Maxku kada koio‑n ná ka kida ñayiu ñatu ka xini jundu kuu Ianyuux. Ni maxku kukajan ini‑n mee ni xa io ñuñayiu ya'a. Juejoon koio‑n xa na kadatniu ka Ianyuux anu‑n xa maxku ku kuu ka‑n ná n‑ka xo kuu‑n. Juejoon koio‑n xa na kadatniu ka‑ia anu‑n na kua'a na kani ini‑n ná xani ini‑ia te jini koio‑n nax ñu ini‑ia xa kada‑ro. Xa ñu ini‑ia xa kada‑ro kuu xa kada‑ro xava'a xi'in xa nduu‑ro ñayiu kida mee ni xava'a. Tna ini‑ia xijan.
45012003	Na ja'an‑da nuu‑n xa maxku ku ku i'ni‑n xa yo va'a ka tu'a‑n nux ña tuu nga ka tu'a‑n. Nux ka xinokuechi‑n nuu Ianyuux, maxku ku ku i'ni koio‑n xa yo va'a xinokuechi‑n nuu‑ia. Nux va'a ka kukanu ini koio‑n‑ia, maxku ku ku i'ni‑n xa va'a ka tu'a‑n a va'a ka xinokuechi‑n. Xaxe'e xa n‑tetutniu ña'a‑ia xa du'a ja'an‑da nuu‑n, du'a ja'an‑da.
45012004	Na ja'an‑da tnu'u kandee ya'a nuu‑n. Io nda'a‑ro. Io nuu‑ro. Io xiti‑ro. Io dɨkɨ‑ro, io xe'e‑ro du, te nudɨɨn nudɨɨn xetniu‑ro ntdaa, ko ɨɨn ni xa ka kuu.
45012005	Ná ka kuu xijan ka kuu ñayiu ka kukanu ini Cristu chi idii nga ñayiu ka kuu‑i. Ná ndoñu'u‑ro nda'a‑ro, xe'e‑ro, dɨkɨ‑ro, daa ndoñu'u tna'a ñayiu ka kukanu ini Cristu.
45012006	Ntdaa‑ro tu'a kada‑ro tniu Ianyuux. N‑xani ini‑ia xa nudɨɨn tniu kada‑ro. Naka va'a‑ia xa daa n‑kidava'a ña'a‑ia. Ndeda‑ro vaxi xa ja'an‑ro nuu ñayiu xa n‑ja'an Ianyuux, na ja'an‑ro xijan. Nux va'a ka kukanu ini‑ro Cristu, ndaku‑ro xa va'a ja'an‑ro nuu ñayiu xa n‑ja'an‑ia.
45012007	Te ndeda‑ro vaxi xa junukuechi‑ro nuu ñayiu ka kukanu ini Cristu, daa na kada‑ro. Ndeda‑ro vaxi xa dakua'a‑ro ñayiu, na dakua'a‑ro‑i.
45012008	Ndeda‑ro vaxi xa jan do'o‑ro ñayiu, daa na kada‑ro. Ndeda‑ro vaxi xa juña'a nga‑ro ñayiu ka kunda'u dava xa xneva'a‑ro, kue'e na juña'a nga‑ro‑i. Ndeda‑ro vaxi xa taxnuni‑ro, va'a na taxnuni‑ro. Nux vaxi‑ro xa chindee‑ro ñayiu xaxe'e xa nda'u ini‑ro, na chindee‑ro‑i, te maxku kava uu kava uni anu‑ro.
45012009	Xandaa xakuiti juemani tna'a‑n; maxku kada nga‑n. Jun ini koio‑n xa kada‑n xava'a. Dandoo koio‑n xaloko xadu'a.
45012010	Juemani tna'a‑n xi'in dava ka ñayiu ka kukanu ini Cristu chi kuenda kɨu ñani‑n ka kutna'a. Najuen tnu'u tna'a koio‑n.
45012011	Maxku kava uu kava uni anu‑n hora kida‑n tniu‑ia. Na ku kuva'a anu‑n nuu tniu Cristu. Xi'in nde yɨkɨ nde tuchi‑n junukuechi‑n nuu‑ia.
45012012	Io xa ku kuvete koio‑n chi n‑ka kukanu ini‑n xa dananita'u ña'a Ianyuux. Hora na kada u'u ña'a ñayiu, kada nde ini koio‑n. Ku kajan ta'u kutu koio‑n nuu‑ia, te maxku kande ini‑n.
45012013	Chindee‑n ñayiu ka kunda'u n‑kida Ianyuux xa n‑ka nduu‑i ñayiu ii. Kotondee koio‑n‑yɨ, te juña'a koio‑n‑yɨ ve'e‑n na ndoo‑i nux ña vada ndoo‑i.
45012014	Kajan ta'u koio‑n nuu Ianyuux xa na kuu ñayiu ka kida u'u ña'a xava'a, te maxku kui'a ja'an‑n‑yɨ.
45012015	Hora na kudɨ ini ñayiu, kudɨ ini koio‑n; hora na nda'i ñayiu, nda'i koio‑n.
45012016	Kutuu mani koio‑n xi'in dava ka ñayiu. Maxku ku kuxe ini koio‑n. Tu'a tna'a koio‑n xi'in ñayiu ka kunda'u ka kukee. Maxku ku ja'an koio‑n xa ntdanditu'u xa kua'a‑n kada‑n.
45012017	Nux n‑janña'a ɨɨn ñayiu a nax n‑kida ña'a‑i maxku ña'a dandenaa‑n. Kada‑n ntdaa xa ka xani ini ñayiu xa kuu xava'a.
45012018	Maxku ku jantna'a‑n xi'in ñayiu nuu ka xikonuu ka xikondodo‑n. Ntdaa‑i kutuu mani‑n xi'in‑i, jun ini‑n xa maxku jantna'a‑n xi'in‑i.
45012019	Maxku daa mee ka‑n ku kada u'u ñayiu ka kida u'u ña'a. Ianyuux io xa kada u'u ñayiu ijan, ñadu mee‑n chi du'a yodotnuni: “Mee‑r io xa kada u'u‑r ñayiu. Mee‑r juña'a ta'u‑i.”
45012020	Dɨuni yodotnuni: “Nux kojon ñayiu xini u'u ña'a, juña'a‑n xa kaxi‑i. Nux ka yichi‑i ndute, juña'a‑n ndute na ko'o‑i. Juña'a koio‑n xa kaxi xa ko'o‑i na kua'a na kujanuu‑i.”
45012021	Naa xa kada u'u‑n ñayiu n‑ka kida u'u ña'a, juña'a‑n xa ka ndoñu'u‑i. Naa xa dandenaa‑n xa n‑kida ña'a ɨɨn ñayiu, kada‑n‑yɨ xava'a.
45013001	Jueyu'u juendetu koio‑n nuu se ka taxnuni nuu‑n. Ianyuux kuu Ia n‑xani ini xa koo se taxnuni nuu‑ro. Xnetniu‑s chi mee Ianyuux kida xa ka tetutniu ña'a ñuu.
45013002	Ñayiu ndandita nuu se ka taxnuni, io kuechi‑i chi ndandita‑i nuu se n‑kida Ianyuux xa n‑tetutniu ña'a ñayiu. Kada u'u se ka taxnuni ñayiu ka ndandita nuu‑s.
45013003	Ñayiu ña tuu nax ka kida ñatu ka yu'u nuu se ka taxnuni chi ña tuu nax ka kida‑i. Ñayiu ka kida xaloko ka kuu ñayiu ka yu'u nuu‑s. Xa maxku ku yu'u‑ro nuu se ka taxnuni nuu‑ro, na kada‑ro xava'a na kua'a na najuen tnu'u ña'a koio‑s.
45013004	N‑kida Ianyuux xa koo se taxnuni xa na kua'a na kutuu va'a‑ro. Nux na kada‑n xaloko yu'u koio‑n nuu‑s, chi ka kida u'u‑s ñayiu loko. Kiti ini‑s nuu ñayiu ka kida xaloko, te daya'a‑s‑yɨ juxtixia. Xaxe'e xa xinokuechi‑s nuu Ianyuux, daa kida‑s.
45013005	Jueyu'u juendetu koio‑n nuu koio‑s, ko ñadu xa na ña'a daya'a ña'a‑s juxtixia. Jueyu'u juendetu koio‑n nuu koio‑s xaxe'e xa daa io xa kada‑ro.
45013006	Xaxe'e xa ka kida‑s tniu ijan ka xia'an‑ro tvini ka ndajan‑s. Ka xinokuechi‑s nuu Ianyuux xa daa ka kida‑s.
45013007	Juña'a koio‑n ntaka tvini ka ndajan se ka taxnuni. Dɨuni juña'a koio‑n tvini ka xijan‑s. Ja'an koio‑n, “Dito” nuu se io xa ja'an‑ro “Dito.” Najuen tnu'u koio‑n se io xa najuen tnu'u‑ro‑s. Du'a kada koio‑n.
45013008	Io xa najuña'a‑n xa tau‑n nuu ñayiu. Dɨuni io xa juemani tna'a‑n. Nux xemani tna'a ñayiu, jandixa‑i dava ka ley Ianyuux tuku.
45013009	Yodotnuni: “Maxku kava‑n xi'in ñadɨ'ɨ ñatu kuu ñadɨ'ɨ‑n. Maxku ka'ni‑n ndɨyɨ. Maxku du'u‑n. Maxku kukajan ini‑n xaxii ñayiu.” Nux jandixa‑ro ley ya'a, ndaku koio‑ro xa jandixa koio‑ro dava ka ley Ianyuux: “Io xa juemani‑n ñanitna'a‑n ná xemani‑n mee‑n.”
45013010	Nux xandaa xakuita xemani‑n ñanitna'a‑n, ña tuu nax kada‑n‑yɨ. Kida‑ro xa ja'an ley Ianyuux nux xemani‑ro ñayiu.
45013011	Maxku ku kidi‑n chi xa ka xini‑n na tiempo tuu‑ro. Xa vax kuyatni xa nanita'u‑ro. Na'a ka n‑kuu xndetu‑ro vaxi dada xa kundetu‑ro.
45013012	Kuenda kɨu xa n‑tuu yaa te vax kuyatni xa xino ngandii xa vax kuyatni tiempo nanita'u‑ro. Xijan kuu xa maxku kada ka‑ro xaloko ka kida ñayiu loko xakuaa. Mee nga xava'a na ku kada‑ro ná ka kida ñayiu va'a nduu. Na kada‑ro xa juini Ianyuux. Xava'a ka kida ñayiu nduu kuu ná kuu armadura soldado.
45013013	Na ku kuñukax ini‑ro nuu xikonuu xikondodo‑ro; na kuikonuu‑ro ná kida ñayiu va'a xikonuu nduu. Maxku nde'e kaxi‑ro hora xe'en‑ro viko, ni maxku yo ku jɨ'ɨn‑ro viko, ni maxku ko'o‑ro xa nde xini‑ro. Maxku kada‑ro kuechi xi'in ñadɨ'ɨ ñatu kuu ñadɨ'ɨ‑ro, ni maxku mee ni xa ku kada‑n kuechi ku jun ini‑n. Maxku jantna'a koio‑ro, ni maxku ku kuu‑ro ñayiu kuedi ini.
45013014	Maxku daa kada koio‑n. Jun ini koio‑n xa kada‑n xa juini Jesucristu, Ia kuu Xto'o‑ro. Maxku ku kuu ka anu‑n xa kada‑n xaloko ka kida ñayiu loko.
45014001	Io xa ku kuu ini va'a‑n nuu ñayiu ñatu ka kida ná ka kida‑n nux ka xani ini‑i xa ñatu io va'a xa ka kida‑n. Io xa ku kuu ini va'a‑n nuu‑i chi ñayo‑ro ka xini ndaa ka xini kuiti nux vatuka xa kada‑ro xa ka kida‑ro a ña'a. Maxku jan tnu'u‑n‑yɨ.
45014002	Io‑n ka xani ini xa io va'a xa kaxi‑ro dava'a nga xa kaxi‑ro, ko io‑n ka xani ini xa ñatu io va'a xa kaxi‑ro kuñu.
45014003	Ñayiu ka xaxi dava'a nga xa ka xaxi‑i, maxku kui'a ja'an‑i ñayiu ka xani ini xa ñatu io va'a xa kaxi‑ro dava'a nga xa kaxi‑ro. Ñayiu ka xani ini xa ñatu tna ini Ianyuux xa kaxi‑ro dava'a nga xa io, maxku jan tnu'u‑i ñayiu ka xani ini xa io va'a xa kaxi‑ro dava'a nga xa io xa kaxi‑ro, chi ntdaa‑i ka kuu da'ya Ianyuux.
45014004	Ñatu io va'a xa jan tnu'u‑ro ñayiu chi ñadu roo io xa chinuu nax ka kida‑i chi ñadu nuu mee‑ro xinokuechi‑i. Mee Ianyuux taxnuni nuu‑i te xini‑ia nax ka kida‑i. Kendoo va'a xa ka kida‑i chi mee‑ia chindee ña'a.
45014005	Io‑n ka xani ini xa nani kuu ɨɨn kɨu dani kuu ɨnka kɨu. Te io‑n ka xani ini xa dava kɨu ii, te io xa kune'e ii‑ro. Ñayiu ka xani ini xa ii dava kɨu, na kune'e ii‑i kɨu ijan.
45014006	Ñayiu ka xani ini xa ii dava kɨu, io va'a xa xe ii‑i chi xaxe'e Ianyuux ka xe ii‑i. Ñayiu ka xaxi dava'a nga xa io xa kaxi‑ro, io va'a chi ka xani ini‑i xa tna ini Ianyuux xa daa ka kida‑i, te ka xia'an‑i nuu‑ia: “N‑kuta'u‑da, Taa‑ro.” Ñayiu ñatu ka xaxi dava'a nga xa io xa kaxi‑ro, io va'a chi dɨuni ka xani ini‑i xa tna ini Ianyuux xa ka kida‑i, te ka xia'an‑i nuu‑ia: “N‑kuta'u‑da, Taa‑ro.”
45014007	Ñayo‑ro vaxi ñuñayiu xa kada‑ro xa ka ku ini mee‑ro. Dɨuni ñayo‑ro xantuu kɨu kuú‑ro.
45014008	Hora xtuu‑ro ñuñayiu kida‑ro xa juini Ianyuux, te hora n‑xee xa kuu‑ro ndɨyɨ, yɨnda'a ña'a na'i‑ia. Xndito‑ro a n‑ka xi'í‑ro, dani ka kuu‑ro da'ya‑ia,
45014009	chi xaxe'e xijan n‑xi'í Cristu te n‑nandoto‑ia. N‑xi'í‑ia te n‑nandoto‑ia xa taxnuni‑ia nuu ntdaa‑ro xa ka kuu‑ro da'ya‑ia; xndito‑ro a n‑ka xi'í‑ro.
45014010	¿Nakuenda ka jan tnu'u‑n dava ñayiu ka kukanu ini‑ia? ¿Nakuenda ñatu ka xe ini‑n‑yɨ? Ntdaa‑ro, io xa ndadandaa Ianyuux kuechi‑ro, ma yoo‑ro kaku.
45014011	Du'a yodotnuni: Xandaa xakuiti ndito‑r, te xandaa xakuiti ntdanditu'u ñayiu njuiin xiti nuu‑r. Te ja'an koio‑i xa Ianyuux ndixa kuu‑r. Kuu Ianyuux n‑ja'an‑ia.
45014012	Xee kɨu ntdaa‑ro ja'an nuu Ianyuux nax n‑ka xo kida‑ro xa n‑ka xo tuu‑ro ñuñayiu ya'a. Mayo‑ro kaku.
45014013	Maxku jan tnu'u tna'a koio‑ro. Na dandoo‑ro xijan. Maxku kada‑ro ɨɨn xa xani ini ɨnka ñayiu xa ñatu kuu xava'a, na kua'a maxku daa kada‑i na kua'a maxku kada‑i kuechi.
45014014	Ka xani ini dava ñayiu xa ñatu va'a xa kaxi‑ro dava'a nga xa io xa kaxi‑ro, ko xini daña xa ntdaa xa io xa kaxi‑ro, va'a xa kaxi‑ro. N‑kida Jesucristu xa xini‑da xa ñadu kuechi kuu xa kaxi‑ro dava'a nga xa io xa kaxi‑ro. Daa ja'an daña, ko nux ndeda‑n ka xani ini xa kuechi kuu xa kaxi koio‑n dava xa ka xaxi ɨnka ñayiu, maxku kaxi koio‑n nudaa.
45014015	Nux ɨɨn xa ka xaxi‑n kida xa kida ñanitna'a‑n kuechi, te nux dani na ku kaxi na'i‑n ña tuu nax vi'i‑n‑yɨ. Maxku dandoo ɨɨn ñanitna'a‑n Cristu xaxe'e ɨɨn xa ka xaxi‑n chi dɨuni n‑xi'í‑ia xaxe'e‑i.
45014016	Maxku daa kada‑n na ña'a jan tnu'u ñayiu ñatu kukanu ini Cristu Ianyuux.
45014017	Hora xian tnu'u‑da ñayiu nax io xa kada‑i xa kɨu tna'a‑i nuu roo xa ka kuu‑ro ñayiu jandixa xa taxnuni Ianyuux nuu‑ro, ñatu kakune'e‑da xa kaxi xa ko'o‑ro. Xa ka kakune'e‑da kuu xa io xa jandixa koio‑ro‑ia. Dɨuni ka kakune'e‑da xa n‑ndumani Ianyuux xi'in‑ro. Ka kudɨ ini ñayiu n‑kɨu tna'a nuu roo xa ka kuu‑ro ñayiu jandixa xa taxnuni‑ia nuu‑ro. Ka kudɨ ini‑i chi ñu'u ña'a Espíritu‑ia.
45014018	Ñayiu jandixa‑ia, ka xinokuechi‑i nuu Cristu, te tna ini Ianyuux xa daa ka kida‑i. Xndaxio ñayiu xañu'u nuu ñayiu daa ka kida.
45014019	Na nduku‑ro mudu kutuu mani‑ro xi'in ñayiu. Na chindee tna'a‑ro xa na kua'a na kutnuni va'a ka ini‑ro nax kuu xa juini Ianyuux.
45014020	Maxku kuu xa ka xaxi ka xi'i‑ro kada xa kada ñayiu n‑dakua'a‑n ɨɨn xa maxku kada‑i. Ntdaa xa io xa kaxi xa ko'o‑ro va'a, ko nux ndeda ɨɨn xijan kada xa kada ñayiu kukanu ini Cristu kuechi, ñatu io va'a xa kaxi‑ro ntdaa xijan.
45014021	Va'a ka nuu maxku kaxi‑ro kuñu, ni maxku ko'o‑ro vinu, ni maxku kada‑ro ɨnka xa xani ini ɨnka ñayiu kukanu ini Cristu xa kuechi kuu. Va'a ka nuu maxku kada‑ro xijan nux xaxe'e xijan kada‑i kuechi.
45014022	Ñayiu xani ini xa xandaa xakuiti io va'a ɨɨn xa kida‑i, mee dii nga‑i xi'in Ianyuux na'a. Naka ta'u ñayiu ña tuu nax kida xa kune ini‑i.
45014023	Ñayiu kaa uu kaa uni anu hora ka xaxi‑i ɨɨn xa ka xaxi‑i xaxe'e xa ñatu io ndaa io kuiti anu‑i, kida‑i kuechi. Ki'na nuu io xa kani ini‑ro nux io va'a xa kada‑ro ɨɨn xa kada‑ro. Ñayiu kaa uu kaa uni anu hora ka kida‑i ɨɨn xa ka kida‑i, ka kida‑i kuechi xaxe'e xa ñatu io ndaa io kuiti anu‑i.
45015001	Roo, ñayiu ka xani ini xa xandaa xakuiti io va'a xa kida‑ro ɨɨn xa ka xko kida‑ro, nux ka xani ini ɨnka ñayiu xa kuechi kuu xijan, maxku kada ka‑ro xijan na kua'a maxku daa kada ɨnka ñayiu, te kune ini‑i xa daa kada‑i, chi ka xani ini‑i xa kuechi kuu xijan. Maxku kada‑ro xa tna ini ni mee‑ro.
45015002	Na jun ini‑ro xa kada‑ro xa tna ini ñayiu ka kuu ñanitna'a‑ro xa kada‑ro na kua'a na nduu koio‑i ñayiu va'a ka. Na kada‑ro xa na kutnuni va'a ka ini‑i nax kuu xa n‑ja'an Ianyuux.
45015003	Daa na kada‑ro chi Cristu, naa xa kada‑ia xa n‑ku ini mee‑ia n‑xejoon‑ia xa ya'a‑ia na n‑ja'an ɨɨn se n‑chidotnuni xa n‑ja'an Ianyuux. Du'a n‑ja'an‑s nuu Ianyuux: “Nayiu n‑ka jan kui'a ña'a ndixi n‑ka jan kui'a ña'a daña. Ñayiu kui'a n‑ka ja'an ña'a mee‑n kui'a n‑ka ja'an ña'a daña.”
45015004	Dava'a nga tnu'u Ianyuux yodotnuni xa daa nga n‑xe kodotnuni xa na ka'u ñayiu, te kutu'a va'a‑i xa yodotnuni. Xaxe'e xa ka tu'a va'a‑ro xa yodotnuni jan ndɨkɨu ndɨñuu xñu ini‑ro xa nanita'u‑ro, te ña tuu nax ku ini‑ro hora nda'u ya'a‑ro. Tnu'u yodotnuni jan kida xa kuka'nu anu‑ro.
45015005	Kida Ianyuux xa dani ñu ini‑ro xa ndixi Cristu Jesús, te xndetu kanu ini‑ro. Dɨuni kida‑ia xa kuka'nu anu‑ro. Mee‑ia na kada xa ɨnuu na kani ini koio‑n na xani ini Cristu Jesús
45015006	na kua'a ɨnuu kani ini koio‑n hora najuen tnu'u koio‑n Taa‑ro Ianyuux. Kuu‑ia Taa Jesucristu, Ia kuu Xto'o‑ro.
45015007	Nani kuva'a anu Cristu nuu koio‑n, dani io xa ku kuva'a anu‑n nuu dava ka ñayiu kukanu ini‑ia xee ve'e‑n. Nduka'nu Ianyuux hora na kada koio‑n xijan. Tna ini‑ia xijan.
45015008	Daa io xa kada koio‑n chi n‑xinokuechi Cristu nuu ñayiu Israel xa na jɨn tna'a xa n‑ja'an Ianyuux nuu uxi uu da'ya yɨɨ Israel, chi xa daa nga n‑ja'an Ianyuux xa kada‑ia ɨɨn xa kada‑ia da'ya dana‑s.
45015009	N‑xetna'a xa n‑ja'an‑ia xa kada‑ia xa na kua'a ndadaka'nu ñayiu ñatu ka kuu ñayiu Israel‑ia. Ka ndadaka'nu‑i‑ia xaxe'e xa kunda'u ini‑ia‑i. Du'a yodotnuni xa n‑ja'an ɨɨn se n‑ja'an nuu Ianyuux: Juña'a‑da nuu ñayiu ñatu kuu ñayiu Israel xa kuu‑n Ianyuux. Nakuetu‑da nuu‑n. Kata‑da Salmos.
45015010	Dɨuni yodotnuni xa n‑ja'an ɨnka se n‑ja'an: Ndixi, ñayiu ñatu ka kuu ñayiu Israel, io xa kuvete koio‑n xi'in ñayiu ka kuu da'ya Ianyuux.
45015011	Du'a yodotnuni ɨnka ntuku nuu yodotnuni: Io xa najuen tnu'u ndixi, xa ka kuu‑n ñayiu ñatu ka kuu ñayiu Israel Ianyuux. Na nakuetu ntdaa ñuu ñuñayiu nuu‑ia.
45015012	Te dɨuni n‑chidotnuni se n‑xo nani Isaías: Ɨɨn se kuu da'ya dana Isaí taxnuni, chi n‑taxnuni xixitna‑s. Taxnuni‑s nuu ñayiu ñatu ka kuu ñayiu Israel. Kukanu ini ña'a ñayiu xa kada‑s xa n‑ja'an Ianyuux xa kada‑s.
45015013	Ianyuux, kuu‑ia Ia kida xa ñatu xe tnɨɨ ini‑ro xa ya'a xa xñu ini‑ro xa ya'a. Na kada‑ia xa kuvete koio‑n xaxe'e xa kukanu ini‑n‑ia, te dɨuni na kada‑ia xa maxku kune ini ka‑n xaxe'e kuechi n‑ka kida‑n chi ndumani‑ia xi'in‑n xaxe'e xa kukanu ini‑n‑ia. Nux daa na xee kuu, kada Espíritu‑ia xa ma natu ini‑n xa kukanu ini‑n‑ia, ni ma jɨn tnɨɨ anu‑n xa kukanu ini ka‑n‑ia.
45015014	Xini‑da xa ka ka'u‑n tnu'u Ianyuux yodotnuni, te va'a ka tu'a‑n. Dɨuni xini‑da xa va'a ka dakua'a tna'a‑n. Xaxe'e xijan xini‑da xa xandaa xakuiti yo unu va'a‑n.
45015015	Xa nadaja'an ña'a ntuku‑da xa kada‑n xa n‑ja'an‑da ya, n‑chidotnuni‑da ntdaa tnu'u ya'a. N‑kuyɨɨ‑da xa n‑chidotnuni‑da xa'a. Nadaja'an ña'a‑da xijan xaxe'e xa n‑tetutniu ña'a Ianyuux
45015016	xa dakua'a‑da ñayiu ñatu kuu da'ya dana Israel. Mudu ya'a xinokuechi‑da nuu Cristu Jesús. Ja'an‑da nuu ñayiu nax io xa kada‑i xa nanita'u‑i. Kuenda kɨu dutu kuu‑da, te kuenda kɨu ɨɨn xa n‑ka doko dutu nuu altar te nakueka Ianyuux ka kuu ñayiu dakua'a‑da. Ɨɨn xa tna ini Ianyuux ka nduu‑i chi n‑kida Espíritu‑ia xa n‑ka nduu‑i ñayiu ii.
45015017	Xaxe'e xa kunduu‑da xi'in Cristu Jesús, najuen tnu'u‑da mee‑da hora kakune'e‑da ñayiu ndeka Ianyuux. Ndeka‑ia‑i xaxe'e xa dakua'a‑da‑i.
45015018	-
45015019	Ñadu mee ni‑da n‑kida xa n‑kida‑da chi Cristu n‑kida xa n‑ndaku‑da xa n‑kida‑da xijan. N‑kida‑ia xa ndaku‑da xa ja'an‑da xa n‑ja'an Ianyuux nuu ñayiu. Dɨuni n‑chindee ña'a‑ia xa n‑kida‑da xava'a, te n‑ka xo nde'a ñayiu. N‑kida Espíritu Ianyuux xa tɨtnɨ vuelta n‑kida‑da milagru. Xaxe'e ntdaa xijan jandixa ñayiu ñatu ka kuu da'ya dana Israel Ianyuux. N‑ja'an‑da nuu ñayiu Jerusalén xi'in ntaka ñuu n‑ka nadukunduu Jerusalén xa na kukanu ini‑i Cristu na kua'a nanita'u‑i. Nde Jerusalén xi'in nde nuu nani Iliria n‑ja'an‑da xijan. N‑kida‑da ntdaa tniu n‑taxi Ianyuux.
45015020	N‑xe'en‑da nuu ñayo n‑xo xini jundu kuu Cristu. Xijan ñu ini‑da xa kada‑da chi ñatu n‑kuu anu‑da xa jɨ'ɨn‑da nuu xá n‑ka kixe'e ɨnka ñayiu xa ja'an‑i xijan.
45015021	Nakaxtna'a xa'a xi'in xa yodotnuni. Du'a yodotnuni: Ñayiu ta jini ka xa n‑kida‑s, jini‑i xijan vitna. Ñayiu ta teku ka xa n‑kida‑s, teku‑i xijan. Te jini koio‑i nax kuu xijan.
45015022	Xaxe'e xa'a ña kuu xa xe kotoni'ni ña'a‑da,
45015023	ko vitna ñatuka tniu n‑taxi Ianyuux io ya'a xa kada‑da. Xá n‑kuu kuia daa nga kuu anu‑da xa xe kotoni'ni ña'a‑da.
45015024	Jɨ'ɨn‑da España, te ichi dian kotoni'ni ña'a‑da. Hora na xee‑da xa kutuu‑ro, yo kudɨ ini‑da. Jun ini‑da xa janu ichi ña'a koio‑n xa jɨ'ɨn‑da España.
45015025	Ki'na ka jɨ'ɨn ntuku‑da Jerusalén xa dakexio‑da xa ndoñu'u ñayiu n‑kida Ianyuux xa n‑ka nduu ii‑i xtuu ijan. Ijan dada xee‑da dian
45015026	chi xndaxio anu dava ñayiu Macedonia xi'in Acaya xa juña'a nga‑i xa ka ndoñu'u ñayiu Jerusalén n‑kida‑ia xa n‑ka nduu‑i ñayiu ii.
45015027	Io anu ñayiu Macedonia xi'in ñayiu Acaya xa daa kada‑i. Io xa daa kada‑i ñayiu Jerusalén xaxe'e xa ñayiu Israel ka kukanu ini Jesucristu n‑kida xa n‑ka teku ñayiu Acaya tnu'u‑ia. Kidayɨka‑i xa juña'a koio nga‑i tvini xa chindee‑i ñayiu Jerusalén.
45015028	Na ya'a xa dakexio ndɨ'ɨ‑da tvini n‑ka taxi ñayiu Acaya xi'in Macedonia yɨnda'a‑da, te ngondita‑da xa xee‑da dian. Ijan dada ya'a‑da xa jɨ'ɨn‑da España.
45015029	Xa na'a‑da xa xandaa xakuiti juini Cristu xa xee‑da dian.
45015030	Xijan ta'u‑da nuu‑n xa na kajan ta'u koio‑n xi'in nde yɨkɨ nde tuchi‑n nuu Ianyuux xa na chindee ña'a‑ia daña. Nani xko xijan ta'u‑da nuu‑i, dani xijan ta'u koio‑n nuu‑ia. N‑kida Jesucristu, Ia kuu Xto'o‑ro, xa ta'u tniu‑da nuu‑n xa kajan ta'u‑n nuu Ianyuux xa na chindee ña'a‑ia. Xaxe'e xa n‑kida Espíritu Ianyuux xa xemani ña'a‑n, kajan ta'u‑n nuu‑ia xa na chindee ña'a‑ia.
45015031	Kajan ta'u koio‑n xa na kaku‑da nuu ñayiu ña ka kukanu ini Jesucristu xndaxio Judea. Dɨuni kajan ta'u koio‑n xa na xe ini koio ñayiu n‑kida Ianyuux xa n‑ka nduu‑i ñayiu ii xndaxio Jerusalén xa juña'a‑da.
45015032	Dɨuni kajan ta'u koio‑n xa na kudɨ ini‑ro hora na xee‑da dian te ndetatu‑da nux na kachi Ianyuux.
45015033	Na kunduu koio‑n xi'in Ianyuux. N‑ndumani‑ia xi'in‑ro. Amén.
45016001	Juini‑da xa ku ku ini va'a koio‑n nuu Febe, ɨɨn ña kukanu ini Jesucristu hora na xee‑ña dian. Ñuu Cencrea netniu‑ña xa xinokuechi‑ña nuu ñayiu ka kukanu ini Jesucristu.
45016002	Juini‑da xa ku ku ini va'a koio‑n nuu‑ña ná ka ku ini va'a‑ro nuu ntdaa ñayiu n‑kida Ianyuux xa n‑ka nduu‑i ñayiu ii. Juña'a koio‑n xa na ndoñu'u‑ña, chi yo kue'e ñayiu n‑kuu chindee‑ña vaxi; nde daña xko chindee‑ña.
45016003	Yo ndajan tnu'u‑da Priscila xi'in Áquila, ñayiu ka kida xi'in‑da tniu Cristu Jesús.
45016004	Diko nga xa kuú koio‑ña xaxe'e‑da. Na kuta'u‑da. Ñadu mee ni‑da kuu ñayiu ja'an xa n‑kuta'u‑da xa n‑ka kida ña'a‑ña xava'a chi dɨuni ka ja'an ñayiu ka kukanu ini Jesucristu ñatu ka kuu da'ya dana Israel xa n‑kuta'u‑i xa daa n‑ka kida‑ña‑i.
45016005	Dɨuni ndajan tnu'u‑da ñayiu ka kukanu ini Cristu Jesús ka nataka ve'e‑ña xa ndadaka'nu‑i‑ia. Dɨuni ndajan tnu'u‑da Epeneto, se mani xi'in‑da. Dɨu‑s kuu se Asia n‑kukanu ini Cristu Jesús ki'na nuu.
45016006	Dɨuni ndajan tnu'u‑da María. Yo vichi n‑kidatniu‑ña xaxe'e‑n.
45016007	Ndajan tnu'u‑da Andrónico xi'in Junias. Ñayiu ñuu‑da ka kuu‑s nduu‑s. N‑ka yɨndi'u‑s kɨu n‑yɨndi'u‑da. Ndandɨ'ɨ‑s nduu‑s nuu se n‑tunda'a Cristu Jesús xa dakua'a koio‑s ñayiu. Ki'na ka se ya'a n‑ka kixe'e xa kukanu ini‑s Cristu dada daña.
45016008	Ndajan tnu'u‑da Ampliato, se mani xi'in‑da xaxe'e Cristu tuku.
45016009	Ndajan tnu'u‑da Urbano. N‑ka kida‑da tniu Cristu xi'in‑s. Ndajan tnu'u‑da Estaquis, se mani xi'in‑da tuku.
45016010	Ndajan tnu'u‑da Apeles. Nda'u n‑ya'a‑s xaxe'e Cristu, ko kukanu ini na'i‑s‑ia. Ndajan tnu'u‑da ñayiu xtuu ka'nu xi'in Aristóbulo.
45016011	Ndajan tnu'u‑da Herodión, tna'a‑da kuu‑s. Ndajan tnu'u‑da ñayiu kuu familia Narciso ka kukanu ini Cristu, Ia kuu Xto'o‑ro.
45016012	Ndajan tnu'u‑da Trifena xi'in Trifosa. Yo vichi n‑ka kidatniu‑ña xaxe'e Cristu, Ia kuu Xto'o‑ro. Ndajan tnu'u‑da Pérsida. Dɨuni mani‑da xi'in‑ña. Dani mee‑ña, yo vichi n‑kidatniu‑ña xaxe'e Cristu, Ia kuu Xto'o‑ro.
45016013	Ndajan tnu'u‑da Rufo, se n‑kaxi ña'a Cristu, Ia kuu Xto'o‑ro, xa ku kuu‑s da'ya‑ia tuku. Dɨuni ndajan tnu'u‑da dɨ'ɨ‑s. Kuenda kɨu dɨ'ɨ‑da kuu‑ña.
45016014	Ndajan tnu'u‑da Asíncrito, Flegonte, Hermes, Patrobas, Hermas xi'in familia‑s ɨɨn ɨɨn‑s xa ka kuu‑i ñayiu ka kukanu ini Cristu.
45016015	Ndajan tnu'u‑da Filólogo, Julia, Nereo xi'in ku'a‑s xi'in Olimpas xi'in familia‑s ɨɨn ɨɨn‑s xa ka kuu‑i ñayiu ka kukanu ini Cristu. N‑kida Ianyuux xa n‑ka nduu‑i ñayiu ii.
45016016	Juña'a tna'a‑n xanyuux, te teyu'u tna'a‑n ná ka kida dava ka ñayiu ka kukanu ini Cristu. Ndajan tnu'u ña'a dava ka ñayiu ka kukanu ini Cristu xtuu ya'a.
45016017	Ta'u tniu‑da nuu‑n xa koo koio‑n cuedado nuu ñayiu ka kida xa ma ɨnuu ka kani ini koio‑n. Daka ni'no ña'a‑i xa maxku jandixa ka‑n ntaka xa n‑ja'an Cristu. Xa ka xini‑n xa xandaa kuu xa n‑ja'an‑ia. Maxku kandeka tna'a ka‑n xi'in ñayiu ijan.
45016018	Hora dakua'a‑i ñayiu, ñadu nuu Cristu, Ia kuu Xto'o‑ro ka xinokuechi‑i chi xa kuu ini mee‑i ka kida‑i. Ka ja'an‑i xa ka kukajan ini mee‑i xa kada‑i. Ka danda'u‑i ñayiu lilu chi yo vii ja'an‑i, te ka xani ini ñayiu jan xa va'a ka tu'a‑i.
45016019	Kue'e ñayiu kue'e ñuu n‑ka teku xa va'a jandixa‑n Cristu. Xaxe'e xijan kudɨ ini‑da. Jun ini‑n xa kaan‑n xa kada‑n mee ni xava'a, ñadu xa daa xaloko ka ku kada koio‑n.
45016020	Na kada Ianyuux, Ia kida xa xtuu mani ñayiu xa na ndaku‑n nuu Kui'na nuu xaku tiempo. Na chindee chituu ña'a Jesús, Ia kuu Xto'o‑ro.
45016021	Ndajan tnu'u ña'a Timoteo, se kida xi'in‑da tniu Cristu. Dɨuni ka ndajan tnu'u ña'a se nani Lucio xi'in se nani Jasón xi'in se nani Sosípater. Dɨuni tna'a‑da ka kuu‑s.
45016022	Daña Tercio, se chidotnuni tnu'u Spalu, dɨuni ndajan tnu'u ña'a‑da chi ntdaa‑ro ka kukanu ini Cristu, Ia taxnuni nuu‑ro.
45016023	-
45016024	Dɨuni ndajan tnu'u ña'a se nani Gayo xi'in dava ka ñayiu ka kukanu ini Cristu. N‑xeka ña'a Gayo daña nukee nuve'e‑s. Ndajan tnu'u ña'a se nani Erasto, se yɨnda'a tvini ñuu ya'a. Dɨuni ndajan tnu'u ña'a se nani Cuarto.
45016025	Kida Ianyuux xa kutnuni ka ini‑n jua'an xa n‑xe kodotnuni ya. Yodotnuni xa io xa kukanu ini ñayiu Jesucristu na kua'a nanita'u‑i. Xa'a kuu xa ka ja'an‑da nuu‑n xi'in dava ka ñayiu. Kachitnu'u ña'a‑da xa n‑datuu Ianyuux vitna. Nde na ta nkavatuu ka ñuñayiu, xa daa nga na'a‑ia xijan.
45016026	Ñayo ñayiu n‑ka xini xijan xaki'na. N‑ta'u tniu Ianyuux xa n‑ka chidotnuni se n‑ka ja'an nuu ñayiu xa n‑ja'an‑ia xa xijan ya'a xa na kua'a na jini‑n ntdaa‑n xijan vitna na kua'a kukanu ini‑n Cristu, te jandixa‑n Ianyuux. Xa'a kuu xa n‑kachitnu'u ña'a Ianyuux.
45016027	Na najuen tnu'u‑ro Ianyuux. Mee dii‑ia tu'a ka. Ñayo xee‑ia. Na chindee ña'a Jesucristu xa na ku ndadaka'nu‑ro Ianyuux nɨkava nɨkuita. ¡Amén!
46001001	Mee‑da kuu Spalu. N‑kida Ianyuux xa n‑ja'an ña'a Jesucristu mee‑da xa ku kuu‑da ɨɨn se n‑tunda'a‑ia. Carta ya'a kidava'a‑da xi'in ñani‑ro Sóstenes.
46001002	Kidava'a‑da nuu mee‑n ka kuu ñayiu ka jandixa Ianyuux ñuu nani Corinto. Xaxe'e xa ka kunduu‑n xi'in Cristu Jesús, te n‑kida Ianyuux xa ka kuu‑n ñayiu dɨɨn nuu mee‑ia. Xá n‑ja'an ña'a‑ia mee‑n xa ku kuu koio‑n ñayiu ka kida xa juini mee‑ia. Ntdaa ñuu ñuñayiu n‑ja'an‑ia ñayiu xa jandixa koio‑i Xto'o‑ro Jesucristu. Xto'o mee‑i kuu‑ia, te Xto'o mee‑ro kuu‑ia.
46001003	Na taxi Taa‑ro Ianyuux xi'in Xto'o‑ro Jesucristu xamani‑ia nuu‑n, te na kada‑ia xa kutuu va'a koio‑n.
46001004	Ntdaa kɨu xia'an‑da xa n‑kuta'u‑da nuu Ianyuux, xaxe'e mee‑n. Hora n‑ka jandixa‑n Cristu Jesús, te n‑taxi Ianyuux xamani‑ia nuu‑n, te xaxe'e xijan xia'an‑da xa n‑kuta'u‑da nuu mee‑ia.
46001005	Xaxe'e Cristu Jesús, kuu ná kuu xa n‑ka nduu‑n ñayiu kuika. Xá n‑ka tnɨɨ‑n xakuika Ianyuux. Kida‑ia xa ka xian tnu'u‑n tnu'u‑ia nuu ɨnka ñayiu, te kida‑ia xa ka kutnuni ini‑n tnu'u‑ia.
46001006	N‑ja'an ndaa‑da xaxe'e Cristu nuu mee‑n, te n‑ka xeka va'a‑n tnu'u‑da.
46001007	Ña ka ndoñu'u ka‑n ni ɨɨn, chi xa n‑ka tnɨɨ‑n ntdaa xa n‑taxi Ianyuux. Diko ni xndetu‑n nakɨu ndixi Xto'o‑ro Jesucristu, xa dande'a ña'a‑ia mee‑ia nuu mee‑n.
46001008	Kada‑ia xa kundee ini koio ka‑n, xa jandixa na'i ka‑n‑ia nde na ndixi‑ia, xa maxku dakuido datau‑n anu‑n kɨu ndadandaa Xto'o‑ro Jesucristu ntdaa xa io.
46001009	N‑ja'an ña'a Ianyuux mee‑n, xa kunduu koio‑n xi'in Da'ya Yɨɨ‑ia. Da'ya Yɨɨ‑ia kuu Xto'o‑ro Jesucristu. Ka kua'a‑n xa koo koio‑n confianza nuu Ianyuux, xa daxinokava‑ia ntdaa xa n‑kixe'e‑ia.
46001010	Ñani‑da ku'a‑da, ka ja'an mee‑n xa ka jandixa‑n Xto'o‑ro Jesucristu. Xijan kuu xa, xijan‑da nuu‑n xa ɨɨn nuu ja'an koio‑n, ntdaa‑n. Maxku jantna'a tnu'u‑n, kutuu mani koio‑n, ɨɨn‑n xi'in ɨnka‑n. Na koo xa ɨɨn nuu kani ini koio‑n, ntdaa‑n.
46001011	Ñani‑da ku'a‑da, du'a ja'an‑da, xaxe'e xa n‑ka kachitnuña'a ñayiu ve'e Cloé xa ka jantna'a tnu'u‑n.
46001012	Ja'an‑da xa ka jantna'a tnu'u‑n chi ja'an ɨɨn‑n: “Kunduu mee‑r xi'in Spalu”, te ja'an ɨnka‑n: “Kunduu mee‑r xi'in Apolos.” Te ɨnka‑n ja'an: “Ko kunduu mee‑r xi'in Spedru”, te ɨnka‑n: “Kunduu mee‑r xi'in Cristu.”
46001013	Kuu ná kuu xa n‑ka dakexio nuu tna'a‑n Cristu. ¿N‑xitakaa Spalu nuu curuxi xaxe'e‑n a? ¿N‑ka xendute‑n xa kunduu koio‑n xi'in Spalu a? Ña'a.
46001014	Xia'an‑da xa n‑kuta'u‑da nuu Ianyuux xa mee‑da, ña n‑dajuendute ña'a‑da ni ɨɨn‑n. Diko ni se nani Crispo xi'in se nani Gayo n‑dajuendute‑da.
46001015	Xijan kuu xa, ñayo‑n kua'a xa ja'an‑n xa n‑ka xendute‑n xa kunduu‑n xi'in mee‑da.
46001016	Te dɨuni n‑dajuendute‑da ñayiu ve'e Estéfanas. Ña naja'an‑da nux n‑dajuendute ka‑da ɨnka ñayiu.
46001017	Ña n‑tunda'a ña'a Cristu mee‑da xa dajuendute‑da ñayiu, n‑tunda'a ña'a‑ia xa juña tnu'u‑da tnu'u va'a‑ia ñayiu. Ña n‑tunda'a ña'a‑ia, xa ja'an‑da tnu'u ɨɨn nuu xi'in tnu'u ka xani ini ñayiu. N‑tunda'a ña'a‑ia, xa juña tnu'u‑da ñayiu xa n‑xi'í Cristu nuu curuxi, xa ma kuú koio ñayiu xi'in kuechi‑i.
46001018	Nuu ñayiu jɨ'ɨn koio andea, xa kakune'e‑da curuxi Cristu, kuu ná kuu xa ja'an‑da tnu'u lilu. Ko mee‑ro, ñayiu dakaku ña'a Ianyuux xa ma jɨ'ɨn‑ro andea, xa kakune'e‑da curuxi Cristu, kuu xa ja'an‑da xa xá n‑kida Ianyuux xa ma kuú‑ro xi'in kuechi‑ro.
46001019	Nani ja'an tnu'u Ianyuux, dani kuu: Danaa‑r tnu'u se ka ja'an xa ka tu'a va'a‑s. Daxio‑r tnu'u se ka xani ini xa va'a ka kutnuni ini‑s.
46001020	¿Nde io se xani ini xa kutnuni ini‑s? ¿Nde io se tu'a va'a? ¿Nde io se va'a ja'an tnu'u ka xani ini ñayiu ñuñayiu? Xá n‑kida Ianyuux xa tnu'u lilu kuu ntdaa xa ka ja'an‑s.
46001021	Va'a na'a Ianyuux xa ñatu xiniñu'u xa ka xani ini ñayiu, xa jini koio ñayiu Ianyuux. N‑tna ini Ianyuux xa tunda'a ña'a‑ia mee‑da, xa juña tnu'u koio‑da tnu'u mee‑ia nuu ñayiu. Juini tnu'u mee‑da kaa ná kaa tnu'u lilu nuu mee‑i, ko xi'in tnu'u jan, dakaku Ianyuux ñayiu ka jandixa mee‑ia, xa ma kuú koio‑i xi'in kuechi‑i.
46001022	Se Israel, ka juini‑s xa jini‑s milagru. Se ña ka kuu ñayiu Israel, se ka ja'an tnu'u griegu, xnduku‑s se va'a ja'an xa ka xani ini ñayiu ñuñayiu.
46001023	Ko mee‑da, kachitnu'u koio‑da Cristu, Ia n‑xitakaa. Ñayiu Israel, ka kiti ini‑i xaxe'e tnu'u‑da. Ná kuu ɨɨn toto ka'nu katuu ichi, xa jɨn kɨ'ɨ‑i te ndua ndeyu‑i, kuu tnu'u mee‑da. Nuu ñayiu ña ka kuu ñayiu Israel, tnu'u mee‑da kuu ná kuu tnu'u lilu.
46001024	Ko ñayiu n‑ja'an Ianyuux xa kunduu‑i xi'in mee‑ia, ka kutnuni ini‑i tnu'u ja'an‑da. Juini ka kuu‑i ñayiu Israel, a ñayiu ña ka kuu ñayiu Israel, ko ka kutnuni ini‑i xa n‑xi'í Cristu xaxe'e mee‑i. Ka kutnuni ini‑i xa du'a n‑dakaku Ianyuux mee‑i, xa ma kuú‑i xi'in kuechi‑i. Ka kutnuni ini‑i xa va'a na'a‑ia te va'a taxnuni‑ia nuu‑i.
46001025	Xa n‑kida Ianyuux, kaa ná kaa xa lilu nuu ñayiu ñuñayiu, ko yo va'a ka xa n‑kida mee‑ia dada ntdaa xa ka xani ini mee‑i. Nuu mee‑i, kaa Ianyuux ná kaa Ia ña ndaku, ko yo ndaku ka mee‑ia dada mee‑i.
46001026	Ñani‑da, naja'an koio jundu kuu‑n. Se tu'a va'a xa xani ini ñayiu ñuñayiu ña ka kuu‑n. Ni se taxnuni nuu ñayiu ña ka kuu‑n, ni se kuika ña ka kuu‑n. Ko n‑ja'an ña'a Ianyuux mee‑n, xa kunduu koio mee‑n xi'in mee‑ia.
46001027	N‑kaxí‑ia se kaa ná kaa se lilu nuu ñayiu ñuñayiu, xa kada‑ia xa kujanuu koio se ñuñayiu nuu mee‑ia. Ka xani ini‑s xa se tu'a va'a ka kuu‑s, ko kujanuu koio ka mee‑s nuu Ianyuux. N‑kaxí‑ia se kaa ná kaa se ña ndaku nuu ñayiu ñuñayiu, xa kada‑ia xa kujanuu koio se ñuñayiu nuu mee‑ia. Se taxnuni nuu ñayiu ñuñayiu ka kuu‑s, ko kujanuu koio‑s nuu Ianyuux.
46001028	N‑kaxí‑ia ñayiu kunda'u kukee, xi'in ñayiu ñatu xiniñu'u. Nde ñayiu ña tuu nax kuu, n‑kaxí‑ia. N‑kaxí‑ia mee‑i, xa kada‑ia xa se ka taxnuni nuu ñayiu ñuñayiu maxku ya'u ka ni ɨɨn.
46001029	Du'a n‑kida‑ia, xa ni ɨɨn ñayiu ma kua'a xa najuen tnu'u‑i mee‑i nuu mee‑ia.
46001030	N‑kida‑ia xa kunduu koio mee‑n xi'in Cristu Jesús. N‑kida Jesucristu xa nduu‑ro ñayiu ka xini Ianyuux. Xaxe'e xa xini Jesucristu Ianyuux, kida‑ia xa xini mee‑ro Ianyuux. Xaxe'e Jesucristu, n‑taxkanu ini ña'a Ianyuux mee‑ro. N‑kida Jesucristu xa kuu‑ro ñayiu dɨɨn nuu Ianyuux, te n‑kida‑ia xa juini‑ro xa kada‑ro xa juini Ianyuux. N‑chiya'u Jesucristu kuechi‑ro, te n‑kida‑ia xa xtuu libre‑ro.
46001031	Xijan kuu xa, na koo ná ja'an tnu'u Ianyuux: “Ni ɨɨn ñayiu ma kua'a xa ja'an va'a‑i xaxe'e mee‑i. Na ja'an va'a koio ñayiu xaxe'e Xto'o‑ro Jesucristu.”
46002001	Ñani‑da ku'a‑da, na n‑xee‑da ñuu‑n xa juña tnu'u‑da tnu'u va'a Ianyuux, ña n‑ja'an‑da tnu'u ndichi, ña n‑ja'an‑da xa ka xani ini ñayiu ñuñayiu.
46002002	N‑kachitnu'u‑da Jesucristu. N‑kachitnu'u‑da xa n‑xitakaa Jesucristu nuu curuxi, xaxe'e mee‑ro. Ña n‑juini‑da xa kachitnu'u‑da ni ɨnka xa io.
46002003	Kɨu ijan ña ndaku‑da. N‑yu'u‑da te nɨ'ɨ‑da.
46002004	Ña n‑kachitnu'u‑da xa ka xani ini ñayiu ñuñayiu. Ña n‑juini‑da xa kueka ña'a va'a koio‑n xaxe'e tnu'u mee‑da. Ko n‑ja'an‑da tnu'u n‑taxi Espíritu Ianyuux. Xi'in xa taxnuni Ianyuux, n‑kachitnu'u‑da tnu'u mee‑ia nuu mee‑n.
46002005	Chi ña n‑juini‑da xa jandixa koio‑n meni tnu'u mee‑da. N‑juini‑da xa dande'a ña'a Ianyuux xa taxnuni mee‑ia nuu‑n, te xijan jandixa koio‑n Jesucristu.
46002006	Ka xian tnu'u‑da tnu'u Ianyuux nuu ñayiu ka kua'a xa kutnuni ini‑i tnu'u‑ia. Ñatu ka ja'an‑da xa ka xani ini ñayiu ñuñayiu, ñatu ka ja'an‑da xa ka xani ini se kunxa'nu ka ñuñayiu. Chi vax ndɨ'ɨ xa ka xani ini ñayiu ñuñayiu, te vax ndɨ'ɨ se kunxa'nu ka ñuñayiu.
46002007	Tnu'u Ianyuux nuncas ma jɨn ndɨ'ɨ, tnu'u mee‑ia kuu xa ka xian tnu'u‑da nuu ñayiu. Ná kuu ɨɨn xa yɨva'a kuu xa xani ini Ianyuux, ná kuu ɨɨn xa na'i kuu. Antecas xa kua'a ntdaa xa io, xá daa, xá n‑xani ini Ianyuux xa kada‑ia xaxe'e mee‑ro. N‑kida‑ia xa katakaa koio‑s Cristu nuu curuxi, xa kutuu va'a mee‑ro xi'in mee‑ia.
46002008	Xa'a kuu xa ñayo se kunxa'nu ka ñuñayiu n‑ka kutnuni ini. Chi nux n‑ka kutnuni ini‑s n‑kuu, te ma katakaa koio‑s Xto'o‑ro Jesús. Ia kunxa'nu ka nuu ntdaa xa io kuu Xto'o‑ro Jesucristu.
46002009	Ná ja'an tnu'u Ianyuux du'a kuu: Kue'e io xa n‑kida tu'a Ianyuux xa tnɨɨ koio ñayiu ka xemani‑ia. Ta jini ka nduchi nuu‑ro ntdaa xa n‑kida tu'a‑ia xaxe'e‑ro. Ta teku ka do'o‑ro, ni ta kani ini ka anu‑ro nax koo.
46002010	N‑kida Ianyuux xa n‑dande'a ña'a Espíritu Ianyuux mee‑ro ntdaa xa n‑kida tu'a Ianyuux xaxe'e‑ro. Chi kutnuni ini Espíritu Ianyuux ntdaa xa io. Nde xa na'i Ianyuux kutnuni ini Espíritu Ianyuux.
46002011	Xa xani ini ɨɨn seyɨɨ, ña kua'a xa kutnuni ini va'a ɨnka seyɨɨ. Meni anu mee‑s kutnuni ini va'a xa xani ini‑s. Xa xani ini Ianyuux du. Xa xani ini Ianyuux, ña kua'a kutnuni ini mee‑ro. Diko ni Espíritu Ianyuux kutnuni ini xa xani ini Ianyuux.
46002012	Mee‑ro, ña n‑ka tnɨɨ‑ro xa ka xani ini ñayiu ñuñayiu. Xá n‑ka xeka va'a‑ro Espíritu Ianyuux, te du'a kua'a‑ro xa kutnuni ini‑ro ntdaa xa n‑tax nga Ianyuux.
46002013	Tnu'u n‑taxi Ianyuux, ka xian tnu'u‑da nuu ñayiu. Ña ka ja'an‑da tnu'u n‑ka dakua'a ña'a ñayiu. Ka ja'an‑da tnu'u n‑dakua'a ña'a Espíritu Ianyuux. Nuu ñayiu xa n‑ka xeka va'a Espíritu Ianyuux, ka ja'an‑da tnu'u Espíritu Ianyuux.
46002014	Ko ɨɨn seyɨɨ, nux ma juejoon‑s xa kadatniu Espíritu Ianyuux anu‑s, ma kua'a‑s xa kueka va'a‑s tnu'u Espíritu Ianyuux. Chi nuu mee‑s, tnu'u Espíritu Ii kuu ná kuu tnu'u lilu. Ña kua'a‑s xa kutnuni ini‑s, chi ñatu kidatniu Espíritu Ii anu‑s.
46002015	Ko ɨɨn seyɨɨ, nux juejoon‑s xa kadatniu Espíritu Ianyuux anu‑s, te kutnuni ini‑s. Kutnuni ini mee‑s ntdaa. Te ñayiu ñuñayiu, ma kutnuni ini koio‑i nanda kuu xa kutnuni ini‑s.
46002016	Chi ná ja'an tnu'u Ianyuux yodotnuni xá n‑kuu kue'e kuia, du'a kuu: “Ni ɨɨn ñayiu ma kutnuni ini nax xani ini Ianyuux, xa kua'a‑i xa dakua'a‑i‑ia.” Ko mee‑ro, ka kunduu‑ro xi'in Cristu, te dakua'a ña'a Espíritu Ianyuux ntdaa xa xani ini Cristu.
46003001	Ñani‑da ku'a‑da, na n‑xo tuu‑da xi'in‑n, ña n‑kuu xa ja'an‑da nuu mee‑n ná ja'an‑da nuu ñayiu ka xejoon xa kadatniu Espíritu Ianyuux anu‑i. Kɨu ijan, ta juejoon ka koio‑n xa kadatniu Espíritu Ianyuux anu‑n. Nani ka kuu sekuechi yɨjɨn, dani n‑ka kuu mee‑n, chi ña n‑ka kua'a‑n xa kutnuni ini‑n nax xani ini Cristu.
46003002	Xa n‑dakua'a ña'a‑da, kuu ná kuu xa n‑taxi‑da dɨku ko'o koio‑n. Ná kuu kuñu kaxi‑ro kuu xa xani ini Cristu. Ko ña n‑taxi‑da kuñu jan, chi ña n‑ka kua'a‑n xa kaxi‑n kuñu. Te nde vitna, dani ña ka kua'a‑n.
46003003	Chi dani ña n‑ka xejoon‑n xa kadatniu Espíritu Ianyuux anu‑n. Xini‑da xa du'a kuu, chi ka kukuedi ini nuu tna'a‑n, te ka jantna'a tnu'u‑n. Xtuu mee‑n ná xtuu ñayiu ñuñayiu, ñayiu ña ka kunduu xi'in Cristu. Ta juejoon ka‑n xa kadatniu Espíritu Ianyuux anu‑n.
46003004	Chi ja'an ɨɨn‑n: “Kunduu mee‑r xi'in Spalu”, te ɨnka‑n ja'an: “Kunduu mee‑r xi'in Apolos.” Ka kuu mee‑n ná ka kuu ñayiu ñuñayiu, chi ña ka xejoon‑n xa kadatniu Espíritu Ianyuux anu‑n.
46003005	¿Jundu kuu Apolos? ¿Jundu kuu mee‑da? Diko ni se xinokuechi nuu Ianyuux ka kuu‑da, nduu‑da xi'in‑s. N‑ta'u tniu ña'a Xto'o‑ro Jesucristu xa kachitnu'u koio‑da tnu'u va'a Ianyuux, te na n‑ka teku‑n xa n‑ka ja'an‑da, n‑ka jandixa‑n tnu'u‑ia.
46003006	Ná kuu se dandeé yutnu tata kuu mee‑da, te ná kuu se xodo ndute yutnu tata kuu Apolos. Ko Ianyuux kida xa vax kue'nu koio‑n.
46003007	Se dandeé yutnu tata, ña ya'u‑s ni ɨɨn, te se xodo ndute yutnu tata, ña ya'u‑s ni ɨɨn. Diko ni Ianyuux, chi kida mee‑ia xa kue'nu va'a‑n.
46003008	Ɨɨn nuu ka kuu se dandeé yutnu tata, xi'in se xodo ndute yutnu tata, te nani kidatniu ɨɨn ɨɨn‑s, dani chiya'u Ianyuux ɨɨn ɨɨn‑s.
46003009	Se ka kidatniu xi'in Ianyuux ka kuu‑da. Te mee‑n, ka kuu‑n ná kuu nuu ñu'u kidatniu‑ia. Ná kuu ve'e kidava'a Ianyuux ka kuu‑n.
46003010	Ná kuu albañɨɨ tu'a va'a kuu mee‑da. Xi'in xamani n‑taxi Ianyuux, n‑kidava'a‑da cimientu ve'e, hora n‑kachitnu'u‑da tnu'u va'a Jesucristu. Te vitna, ka dakua'a ña'a ɨnka seyɨɨ mee‑n. Ná kuu se kidava'a xeve'e nuu cimientu ve'e, ka kuu‑s. Xijan kuu xa na koo koio‑s ɨɨn ɨɨn‑s cuedado, xa kadava'a va'a‑s xeve'e nuu cimientu n‑kidava'a mee‑da.
46003011	Idini cimientu ve'e io, te cimientu jan kuu Jesucristu. Maxku koo xa kadava'a ɨnka ñayiu ɨnka cimientu ve'e jan.
46003012	Nux dakua'a va'a ña'a ɨɨn seyɨɨ mee‑n, kuu ná kuu xa kidava'a‑s xeve'e oro, xeve'e plata, xeve'e yuú yo ya'u. Nux ma dakua'a va'a ña'a‑s, te kuu ná kuu xa kidava'a‑s xeve'e yutnu, xeve'e ndayo'o, xeve'e tnuñama.
46003013	Te jini Ianyuux nanda n‑ka kidava'a‑s, ɨɨn ɨɨn‑s. Na ndadandaa‑ia ntdaa xa io, daa kototnuni‑ia xa n‑ka kidava'a‑s, ɨɨn ɨɨn‑s. Xi'in ñu'u koko, kototnuni‑ia tniu n‑ka kida‑s.
46003014	Ɨɨn seyɨɨ, nux n‑kidava'a va'a‑s ve'e, te tnɨɨ‑s premiu‑s.
46003015	Ko nux kayu ve'e n‑kidava'a‑s, dakuita‑s ntdaa xa n‑kidatniu‑s, ko mee‑s dakaku ña'a Ianyuux. Ko ku kuu‑s ná kuu ɨɨn seyɨɨ n‑ya'a me'ñu ñu'u koko.
46003016	¿Ña kutnuni ini koio‑n xa ka kuu mee‑n veñu'u Ianyuux a? Xaxe'e xa tuu Espíritu Ianyuux anu mee‑n, te ka kuu‑n veñu'u Ianyuux.
46003017	Nux na kanu ɨɨn seyɨɨ veñu'u Ianyuux, te danaa Ianyuux mee‑s. Chi ii veñu'u Ianyuux, te mee‑n ka kuu veñu'u jan.
46003018	Maxku danda'u koio‑n mee‑n, ni ɨɨn‑n. Ɨɨn seyɨɨ, nux xani ini‑s xa va'a kutnuni ini‑s xa ka xani ini ñayiu ñuñayiu, io xa juejoon‑s xa ku kuu‑s ná kuu ɨɨn se lilu, io xa dandoo‑s xa ka xani ini ñayiu ñuñayiu, xa kunduu‑s xi'in Ianyuux. Ijan dada, ku kuu‑s ɨɨn se kutnuni ini va'a.
46003019	Chi xa ka xani ini ñayiu ñuñayiu kuu ɨɨn xa lilu nuu Ianyuux. Ja'an tnu'u Ianyuux: “Kida Ianyuux xa xa xani ini ɨɨn seyɨɨ kuu ná kuu ɨɨn trampa tnɨɨ ña'a.”
46003020	Ɨnka vuelta ja'an tnu'u Ianyuux: “Na'a Ianyuux nax xani ini se tu'a va'a, na'a‑ia nax ka xani ini ñayiu ñuñayiu. Na'a‑ia xa ɨɨn xa ñatu xiniñu'u kuu xa ka xani ini‑i.”
46003021	Xijan kuu xa maxku najuen tnu'u‑n mee‑n, xa kunduu‑n xi'in ɨɨn seyɨɨ, a ɨnka seyɨɨ. Chi ntdaa xa io kuu xaxii mee‑n.
46003022	Mee‑da, xi'in Apolos, xi'in Spedru, ndruni‑da, kuu kuenda mee‑n. Ntdaa xa io ñuñayiu kuu kuenda mee‑n. Xa xtuu‑n, a xa kuú koio‑n. Ntdaa xa io vitna, xi'in ntdaa xa koo. Ntdaa xa io kuu xaxii mee‑n.
46003023	Chi mee‑n, ka kuu‑n kuenda Cristu, te Cristu kuu kuenda Ianyuux.
46004001	Xijan kuu xa io xa kutnuni ini koio‑n nax ka kuu mee‑da. Ka kuu‑da se xinokuechi nuu Jesucristu. Ka kuu‑da se dakua'a ña'a mee‑n xa xani ini Ianyuux.
46004002	Io xa daxinokava‑da tniu n‑taxi Ianyuux. Io xa dande'a‑da Ianyuux xa kua'a‑ia xa koo‑ia confianza nuu‑da, xa kada‑da xa juini mee‑ia.
46004003	Juini ka xitotnuni ña'a mee‑n, ko ñatu xiniñu'u. Juini ka xitotnuni ña'a se ka taxnuni ñuñayiu, ko ñatu xiniñu'u. Nde mee‑da, nux xitotnuni‑da mee‑da, ko ña xiniñu'u.
46004004	Juini ñatu tekuechi ña'a anu mee‑da, ko xini‑da xa se kida kuechi kuu‑da. Io xa kototnuni ña'a Ianyuux mee‑da.
46004005	Xijan kuu xa maxku ja'an koio ka‑n xa kunduu‑n xi'in ɨɨn seyɨɨ, a ɨnka seyɨɨ. Io xa kundetu koio‑n, nde na ndixi Xto'o‑ro Jesucristu. Kɨu ijan, ndadandaa ña'a mee‑ia mee‑ro. Na ndixi‑ia, datuu‑ia ntdaa xa yɨva'a nuu nee, datuu‑ia ntdaa xa ka xani ini ɨɨn ɨɨn ñayiu. Kɨu ijan, ndada kuenda Ianyuux ɨɨn ɨɨn ñayiu, nux n‑kida‑i ɨɨn xava'a, a n‑kida‑i ɨɨn xa ña ya'u ni ɨɨn.
46004006	Ñani‑da ku'a‑da, xaxe'e mee‑n, kidava'a‑da tnu'u ya'a. Mee‑da xi'in Apolos, ɨɨn ichi ka ne'e ka tnɨɨ‑n ka kuu‑da. Ka kida mee‑da ná ja'an tnu'u Ianyuux, te ka juini‑da xa dakua'a koio mee‑n, xa kada koio mee‑n ná ja'an tnu'u Ianyuux. Ñayo‑n kua'a ja'an va'a‑n ɨɨn se dakua'a ña'a, te kui'a ja'an‑n ɨnka se dakua'a ña'a.
46004007	¿Nax kuu xa xani ini‑n xa kunxa'nu ka mee‑n dada ɨnka ñayiu? ¿Nax neva'a‑n xa ña n‑taxi Ianyuux? Te nux n‑taxi Ianyuux ntdaa xa neva'a‑n, ¿nakuenda najuen tnu'u‑n mee‑n?
46004008	Ka xani ini‑n xa se kuika ka kuu‑n, ka xani ini‑n xa ntdaa xa ka kukajan ini‑n xneva'a‑n. Xtuu‑n ná xtuu se kunxa'nu ka. Te ka xani ini‑n xa ñatuka ndoñu'u ña'a‑n. ¡Naka va'a koo, nux ku kuu koio‑n se kunxa'nu ka, te taxnuni mee‑da xi'in‑n!
46004009	Xani ini‑da xa juini Ianyuux xa kujuiin koio ntdaa ñayiu nuu se n‑tunda'a‑ia. Ka xika mee‑da, ná ka xika se n‑ka kidandaa‑s xa kuú‑s. Xá n‑xee ntdaa ñayiu, xa jini koio‑i, hora ka'ni ña'a koio‑s. Ñayiu, xi'in nde ángel, ia ka xinokuechi nuu Ianyuux, xnde'a ña'a mee‑da.
46004010	Xaxe'e Cristu, kuu ná kuu xa ka kuu‑da se lilu. Ko mee‑n, ka xani ini‑n xa ka kuu‑n se tu'a va'a. Ka xani ini‑n xa ña ndaku mee‑da te yo ndaku mee‑n. Xndaxio ñayiu xañu'u nuu mee‑n, ko ñayo ñayiu io xañu'u nuu mee‑da.
46004011	Nde vitna ka kojon‑da, te ka yichi‑da ndute, te ña tuu na da'ma va'a‑da. Ka janña'a‑i, te ña tuu na ve'e‑da xndaxio.
46004012	Ka kidatniu‑da nde n‑xiau‑da. Xi'in nda'a mee‑da ka kidatniu‑da. Nɨni kui'a ja'an ñayiu nuu mee‑da, te ka xijan ta'u‑da nuu Ianyuux xaxe'e mee‑i, xa kada‑ia xa kutuu va'a koio‑i. Juini ka xini u'u ña'a ñayiu, ko dani ka kundee ini‑da.
46004013	Nɨni ka kakune'e ña'a ñayiu, te ka kidatniu mee‑da xa kutuu mani‑da xi'in‑i. Ka xani ini‑i xa mi'i ñuñayiu ka kuu‑da. Nde vitna, ka kida ña'a‑i ná ka kida‑i nuu se ñatu xiniñu'u.
46004014	Ña n‑kidava'a‑da tnu'u ya'a xa kada‑da xa taxi‑da xa januu. Diko ni jan do'o ña'a‑da, chi ka kuu mee‑n da'ya mani‑da.
46004015	Juini na koo uxi mil se dakua'a ña'a tnu'u Cristu mee‑n, ko idini‑s kuu ná kuu taa‑n. N‑ja'an mee‑da tnu'u va'a Cristu nuu mee‑n, te du'a n‑ka jandixa‑n‑ia. Nde kɨu ijan, kuu‑da taa‑n.
46004016	Xijan kuu xa ja'an‑da nuu mee‑n, xa kada koio mee‑n ná kida mee‑da.
46004017	Xijan kuu xa n‑tunda'a‑da Timoteo nuu mee‑n. Ná kuu ɨɨn da'ya mani‑da kuu Timoteo. Kunduu mee‑s xi'in mee‑da, te ka kunduu‑da, nduu‑da xi'in‑s, xi'in Xto'o‑ro Jesucristu. Kada‑s xa naja'an koio mee‑n nanda kida mee‑da xa kunduu na'i ka‑da xi'in Cristu. Nani dakua'a‑da ñani‑ro ku'a‑ro nitu'u ñuu xa kada koio mee‑i, dani kida mee‑da, te dani io xa kada koio mee‑n.
46004018	Dava‑n, xa n‑ka kuxee ini‑n, chi ka xani ini‑n xa ma xee ka‑da ñuu‑n.
46004019	Ko vax kuyatni xa xee‑da ñuu‑n, nux na kachi Ianyuux. Te kototnuni‑da se ka najuen tnu'u mee‑s. Jini‑da nux kua'a koio‑s xa kada‑s ná ka ja'an‑s, a ña'a.
46004020	Nux ña kua'a‑s, te xandaa kuu xa ña n‑kaxí Ianyuux mee‑s xa taxnuni‑s xi'in‑ia.
46004021	Te mee‑n, ¿nax ka juini‑n? ¿Ka juini‑n xa xee‑da ñuu‑n, xa kudeen ña'a‑da? ¿O ka juini‑n xa xee‑da ñuu‑n, xa juemani ña'a‑da, te xi'in tnu'u mani chindee ña'a‑da u?
46005001	N‑teku‑da xa me'ñu mee‑n, tna'a ɨɨn seyɨɨ n‑tnɨɨ‑s ñadɨ'ɨ taa‑s, xa kava‑s xi'in‑ña. Nde ñayiu ña ka jandixa Ianyuux, ñayiu ka kida kuechi xi'in kuechi, nde mee‑i, ña ka kida ɨɨn‑i ná n‑kida mee‑s.
46005002	¡Te mee‑n, ka najuen tnu'u‑n mee‑n! Io xa ku kujanuu koio‑n, io xa tnau ini koio‑n, nde na nda'i koio‑n. Io xa kine'e koio‑n se n‑kida kuechi jan, xa maxku kutuu ka‑s me'ñu‑n.
46005003	Chi mee‑da, juini ña tuu‑da xi'in‑n vitna, ko kuu ná kuu xa tuu‑da xi'in‑n. Juini ña tuu‑da xi'in‑n, ko xá n‑ndadandaa‑da se n‑kida kuechi jan.
46005004	Ñayiu ka jandixa Xto'o‑ro Jesús ka kuu‑n. Io xa nataka koio‑n, xa ndadandaa koio mee‑n se ijan tuku. Juini ma kutuu‑da xi'in‑n, ko koo ná kuu xa kutuu‑da xi'in‑n. Xi'in xa taxnuni n‑taxi Xto'o‑ro Jesús mee‑n, io xa ndadandaa koio mee‑n mee‑s.
46005005	Io xa juña'a koio‑n se n‑kida kuechi jan nuu kui'na, xa danaa‑i yɨkɨ kuñu‑s. Ko juini na danaa kui'na yɨkɨ kuñu‑s, ko na koo xa dakaku Ianyuux anu‑s, hora ndixi Xto'o‑ro Jesús xa ndadandaa‑ia ntdaa xa io.
46005006	Xa ka najuen tnu'u‑n mee‑n, ña kuu xava'a. Ná kuu ndɨdɨ́ kuixi kuu kuechi n‑kida se ijan. ¿Ña ka xini‑n xa ita'u ni ndɨdɨ́ kuixi dakuu ia ntdaa yuchi tila u? Ná kuu ndɨdɨ́ kuixi kuu kuechi n‑kida se ijan, te ná kuu yuchi tila ka kuu mee‑n.
46005007	Xijan kuu xa dita koio mee‑n ntdaa xa u'u, xa ku kuu koio‑n ná kuu yuxa xee. Chi xaxe'e Cristu, ka kuu‑ro xa xee. Ná kuu tkolelu n‑ka xa'ni ñayiu Israel viko Paxcua, da kuu Cristu, chi n‑xejoon‑ia xa n‑ka xa'ni ña'a seyɨɨ mee‑ia, xaxe'e mee‑ro.
46005008	Xijan kuu xa na kutuu mee‑ro ná xtuu ñayiu ndadaka'nu viko Paxcua. Na dita‑ro ntdaa xa u'u. Maxku kani ini ka‑ro xa u'u, maxku kada ka‑ro kuechi. Na kani ini‑ro xa kuu xandaa, te na ja'an‑ro xa kuu xandaa, te na kada‑ro xa kuu xandaa.
46005009	Na n‑kidava'a‑da carta ki'na nuu, n‑ja'an‑da xa maxku kunduu koio mee‑n xi'in ñayiu ka kidi xi'in ñayiu ña n‑tnunda'a xi'in‑i.
46005010	Ko du'a ña juini kachi xa io xa ka'nde tna'a‑n xi'in ñayiu ñuñayiu. Xandaa kuu xa mee‑i ka kuu ñayiu ka kidi xi'in ñayiu ña n‑tnunda'a xi'in‑i. Ñayiu kukuedi ini, xi'in ñadu'u ka kuu‑i. Ñayiu ka jandixa santu ka kuu‑i. Ko nux n‑xio xa ka'nde tna'a‑n xi'in mee‑i n‑kuu, te koo xa kee koio‑n ñuñayiu.
46005011	Tnu'u n‑kidava'a‑da, juini kachi xa maxku kunduu koio‑n xi'in se ka ja'an xa kunduu‑s xi'in Cristu, ko kidi‑s xi'in ñadɨ'ɨ ña n‑tnunda'a xi'in‑s. O kuu‑s se kuedi ini, o jandixa‑s santu, o se kui'a ja'an kuu‑s, o sexini kuu‑s, o ñadu'u kuu‑s. Maxku nkoo koio‑n ni xa kax ka'nu‑n xi'in‑s.
46005012	-
46005013	Ko ña kuu tniu mee‑da xa ndadandaa‑da ñayiu ña ka jandixa Cristu. Meni mee Ianyuux ndadandaa‑ia mee‑i. Ko kuu tniu mee‑n, xa ndadandaa koio‑n ñayiu ka ja'an xa kuu‑i ñani‑n ku'a‑n, ko dani ka kida‑i kuechi. Io xa kine'e koio‑n se n‑kida kuechi jan, xa ma kutuu ka‑s me'ñu mee‑n.
46006001	Nux ka jantna'a‑n, ɨɨn‑n xi'in ɨnka‑n, ¿te ña ka kujanuu‑n xa jɨ'ɨn‑n nux juxtixia, nuu se ña ka jandixa Cristu a? Nux ka kiti ini nuu tna'a‑n, ɨɨn‑n xi'in ɨnka‑n, io xa jɨ'ɨn‑n xa kajan‑n consejo nuu ñani‑ro ku'a‑ro, nuu ñayiu ka jandixa Cristu. Maxku jɨ'ɨn koio‑n nuu ñayiu ña ka jandixa Cristu.
46006002	¿Ña n‑ka teku‑n xa ndadandaa mee‑ro ñuñayiu a? Nux ndadandaa koio‑n ñuñayiu, te xandaa kuu xa kua'a‑n xa ndadandaa koio‑n xa luchi ya'a.
46006003	¿Ña n‑ka teku‑n xa ndadandaa mee‑ro nde ángel, ia ka xinokuechi nuu Ianyuux, a? Nux ndadandaa‑ro ángel, dɨuni kua'a‑ro xa ndadandaa‑ro kuechi ñani‑ro ku'a‑ro.
46006004	Xijan kuu xa nux jantna'a koio‑n, te nde se ñatu xiniñu'u me'ñu‑n, io xa juejoon koio‑n xa ndadandaa ña'a mee‑s mee‑n.
46006005	Ja'an‑da tnu'u ya'a, xa kada‑da xa na kujanuu koio‑n. ¿Me'ñu mee‑n, ña yoo ni ɨɨn se tu'a va'a kua'a xa ndadandaa‑s ñayiu ka jandixa Cristu a? Joon, io‑s.
46006006	¿Nax kuu xa kandeka tna'a‑n jɨ'ɨn nuu juxtixia ñuu‑n, nuu se ña ka jandixa Cristu a?
46006007	Xandaa kuu xa ta dita koio ka‑n xa u'u. Xa ka jantna'a‑n, ɨɨn‑n xi'in ɨnka‑n, te xndeka tna'a‑n jua'an nuu juxtixia, kuu xa ka kida‑n xa u'u. Nux kada ña'a ñani‑n ku'a‑n xa u'u, te va'a ka xa juejoon‑n xa du'a koo, dada xa jantna'a‑n xi'in‑s. Va'a ka xa juejoon‑n xa du'u ña'a‑s, dada xa kandeka‑n‑sɨ jɨ'ɨn nuu juxtixia.
46006008	Ko mee‑n ka kida tna'a‑n xa u'u, te danda'u tna'a‑n. Ñayiu ka jandixa Cristu ka kuu‑n, ko dani ka kida tna'a‑n xa u'u.
46006009	¿Ña ka kutnuni ini‑n xa ñayiu ka kida xa u'u, ma kua'a‑i xa kutuu va'a‑i nuu taxnuni Ianyuux a? Maxku danda'u koio‑n mee‑n. Ñayiu kidi xi'in ñayiu ña n‑tnunda'a xi'in‑i, ma kua'a‑i xa kutuu‑i nuu taxnuni Ianyuux. Ni ñayiu ka jandixa santu, ni seyɨɨ n‑dandoo ñadɨ'ɨ‑s, ni ñadɨ'ɨ n‑dandoo yɨɨ‑ña. Ni seyɨɨ kidakuechi ntna'a seyɨɨ, ni ñadɨ'ɨ kidakuechi ntna'a ñadɨ'ɨ.
46006010	Ni ñadu'u. Ni ñayiu ka kukuedi ini. Ni sexini, ni ñáxini. Ma kua'a ñayiu jan xa kutuu‑i nuu taxnuni Ianyuux. Ni ñayiu kui'a ja'an, ni ñayiu danda'u ɨnka ñayiu. Ma kutuu‑i xi'in Ianyuux.
46006011	Te mee‑n ka kuu ñayiu n‑ka kida xa u'u ya'a. Ntdaa‑n ña'a, ko dava‑n, joon. Du'a n‑ka kida‑n. Ko n‑ka natu ini‑n kuechi‑n, te n‑ka xendute‑n xaxe'e xa jandixa‑n Jesucristu. Te xá n‑kida Ianyuux xa ka kuu‑n ñayiu dɨɨn nuu mee‑ia, ñayiu ka kida xa juini mee‑ia. Te xaxe'e xa n‑ka jandixa‑n Xto'o‑ro Jesucristu, te n‑ka xejoon‑n xa kadatniu Espíritu Ianyuux anu‑n, te xá ndadandaa ña'a Ianyuux mee‑n. Xá n‑taxkanu ini ña'a‑ia mee‑n, xá n‑ja'an‑ia xa ka kuu mee‑n ná kuu ñayiu nuncas ña n‑kida ni ɨɨn xa u'u.
46006012	Ka ja'an mee‑n xa io libre‑n xa kada‑n dava'a nga xa juini‑n. Joon, io libre‑n, ko ña ntdaa xiniñu'u va'a. Io libre‑n xa kada‑n dava'a nga xa juini‑n, ko maxku juejoon koio‑n xa kadajuexa ña'a ni ɨɨn xa io.
46006013	Xandaa kuu xa n‑kidava'a Ianyuux xa kaxi‑ro, xa tnɨɨ‑ro xa ndoñu'u xiti‑ro. Te n‑kidava'a‑ia xiti‑ro xa tnɨɨ‑ro xa kaxi‑ro. Te kada‑ia xa vax ndɨ'ɨ xiti‑ro xi'in xa kaxi‑ro. Ko ña n‑kidava'a Ianyuux yɨkɨ kuñu‑ro xa kidi‑ro xi'in ñayiu ña n‑tnunda'a xi'in‑ro. N‑kidava'a‑ia yɨkɨ kuñu‑ro, xa kada‑ro xa juini mee‑ia. Te kada‑ia xa kutuu va'a‑ro, xi'in mee‑ia kuia ma jɨn ndɨ'ɨ.
46006014	Nani n‑kida Ianyuux xa n‑nandoto Xto'o‑ro Jesús, dani taxnuni‑ia xa nandoto koio mee‑ro tuku.
46006015	¿Ñatu kutnuni ini koio‑n xa xaxe'e xa jandixa‑ro Cristu, te kuu ná kuu xa n‑nduu‑ro yɨkɨ kuñu Cristu a? ¿Dandoo‑da Cristu, xa kunduu‑da xi'in ñadɨ'ɨ diko yɨkɨ kuñu‑ña? ¡Maxku du'a koo!
46006016	¿Ña kutnuni ini koio‑n xa hora kida‑n kuechi xi'in ñadɨ'ɨ diko mee‑ña, du'a nduu idini yɨkɨ kuñu, mee‑n xi'in mee‑ña u? Ja'an tnu'u Ianyuux: “Idini yɨkɨ kuñu ku kuu‑s nduu‑s.”
46006017	Ko nux kunduu ɨɨn ñayiu xi'in Cristu, te idini anu nduu‑i xi'in‑ia. Chi nani tuu Espíritu Ianyuux xi'in Cristu, dani tuu Espíritu Ianyuux xi'in ñayiu ka kunduu xi'in Cristu.
46006018	Xijan kuu xa maxku kidi koio‑n xi'in ñayiu ña n‑tnunda'a xi'in‑n. Dava'a nga ɨnka xa u'u kida ɨɨn seyɨɨ, du'a kida‑s kuechi nuu ɨnka ñayiu, ko nux kidi‑s xi'in ñayiu ña n‑tnunda'a xi'in‑s, du'a kida‑s kuechi nuu mee‑s.
46006019	¿Ña kutnuni ini koio‑n xa yɨkɨ kuñu mee‑n, ɨɨn ɨɨn‑n, kuu veñu'u nuu tuu Espíritu Ianyuux a? N‑taxi Ianyuux Espíritu Ii, xa kutuu‑ia xi'in‑n. Xijan kuu xa yɨkɨ kuñu‑n, ñatu kuu kuenda mee‑n, chi kuenda Ianyuux kuu.
46006020	Ya'u n‑xeen ña'a Cristu, hora n‑xi'í‑ia xaxe'e‑n. Xijan kuu xa, nani xndaxio‑n xañu'u nuu Ianyuux xi'in anu‑n, dani io xa koo koio‑n xañu'u nuu mee‑ia xi'in yɨkɨ kuñu‑n.
46007001	Xá n‑tnɨɨ‑da tutu n‑ka kidava'a‑n. Vitna kachitnu'u‑da ntdaa xa n‑ka xijan tnu'u ña'a‑n.
46007002	Ɨɨn seyɨɨ, va'a ka xa ma tnunda'a‑s. Ko maxku koo xa kidi‑s xi'in ñayiu ña n‑tnunda'a xi'in‑s. Xijan kuu xa, va'a ka xa tnunda'a ɨɨn seyɨɨ xi'in ɨɨn soltera ku kuu ñadɨ'ɨ mee‑s, te va'a ka xa tnunda'a ɨɨn soltera xi'in ɨɨn se ku kuu yɨɨ mee‑i.
46007003	Na kidi ɨɨn seyɨɨ xi'in ñadɨ'ɨ mee‑s. Na kidi ɨɨn ñadɨ'ɨ xi'in yɨɨ mee‑ña.
46007004	Yɨkɨ kuñu ñadɨ'ɨ, ñatu kuu kuenda mee‑ña, chi kuenda yɨɨ‑ña kuu. Yɨkɨ kuñu seyɨɨ, ñatu kuu kuenda mee‑s, chi kuenda ñadɨ'ɨ‑s kuu.
46007005	Juejoon nuu tna'a‑n. Ko nux kani ini ɨɨn nuu‑n, nduu‑n, xa ma kidi ka'nu‑n uu uni kɨu, xa kajan ta'u‑n, nduu‑n, nuu Ianyuux, te vatuka. Ko dada, juejoon nuu tna'a‑n ɨnka vuelta, xa maxku kadajuexa ña'a kui'na xa kada‑n xa u'u, xaxe'e xa ma kua'a ka‑n xa kada maxu ka‑n yɨkɨ kuñu‑n.
46007006	Tnu'u ya'a kuu consejo‑da. Ñatu kuu tnu'u ta'u tniu‑da nuu‑n.
46007007	Xani ini mee‑da xa va'a ka xa kutuu koio mee‑n ná tuu mee‑da. Ko nux ña kua'a‑n xa kutuu meni‑n, te vatuka. Xá n‑tnɨɨ‑ro, ɨɨn ɨɨn‑ro, xamani taxi Ianyuux. Nuu ɨɨn‑s, xia'an‑ia xamani‑ia xa ma tnunda'a‑s. Nuu ɨnka‑s, xia'an‑ia xamani‑ia xa tnunda'a‑s.
46007008	-
46007009	Vitna ja'an‑da nuu se ka kuu solteru. Va'a ka xa kutuu koio‑s ná tuu mee‑da. Ko nux ña kua'a‑s xa kada maxu‑s yɨkɨ kuñu‑s, na tnunda'a‑s. Va'a ka xa tnunda'a‑s, dada xa koo ná kuu xa koko xiti yɨkɨ kuñu‑s. Dɨuni ñá ka kuu viuda tuku. Va'a ka xa kutuu koio‑ña ná tuu mee‑da. Ko nux ma kua'a‑ña xa kada maxu‑ña mee‑ña, na natnunda'a‑ña.
46007010	Vitna, ta'u tniu‑da tnu'u ya'a nuu ñayiu xá n‑ka tnunda'a. Tnu'u mee‑da ña kuu, chi tnu'u ta'u tniu Xto'o‑ro Jesucristu nuu‑n kuu. Ja'an‑ia xa maxku dandoo ñadɨ'ɨ yɨɨ‑ña.
46007011	Ko nux dandoo‑ña yɨɨ‑ña, te maxku natnunda'a‑ña xi'in ɨnka seyɨɨ. O nux kua'a‑ña xa ndumani‑ña xi'in yɨɨ‑ña, na nukotuu‑ña xi'in yɨɨ‑ña ɨnka vuelta. Dani seyɨɨ. Ja'an Xto'o‑ro Jesucristu xa maxku dandoo koio seyɨɨ ñadɨ'ɨ‑s.
46007012	Nuu dava ka‑n, ja'an‑da consejo mee‑da. Tnu'u mee‑da kuu, ña kuu xa ta'u tniu Xto'o‑ro Jesucristu. Ñani‑da, nux ña jandixa ñadɨ'ɨ‑n Cristu, ko maxku kuijun‑n‑ña. Nux kudɨ ini‑ña xa kutuu na'i ka‑ña xi'in‑n, te vatuka.
46007013	Ku'a‑da, nux ña jandixa yɨɨ‑n Cristu, ko maxku kuijun‑n‑sɨ. Nux kudɨ ini‑s xa kutuu na'i ka‑s xi'in‑n, te vatuka.
46007014	Chi hora n‑ka kixe'e mee‑n xa jandixa‑n Cristu, du'a n‑ka kida‑n xa yɨɨ‑n xi'in ñadɨ'ɨ‑n ka kuu ñayiu dɨɨn nuu Ianyuux. N‑ka kida‑n xa da'ya kuechi‑n ka kuu ñayiu dɨɨn nuu Ianyuux.
46007015	Ku'a‑da, nux ña jandixa yɨɨ‑n Cristu, te juini‑s xa jɨ'ɨn‑s, te du'a na koo. Nux du'a koo, te io libre mee‑n. Ñani‑da, nux ña jandixa ñadɨ'ɨ‑n Cristu, te juini‑ña xa jɨ'ɨn‑ña, te du'a na koo. Io libre‑n. Chi n‑ja'an ña'a Ianyuux mee‑ro xa kutuu mani‑ro.
46007016	Ñadɨ'ɨ, juejoon koio‑n xa du'a koo, chi ña xini mee‑n nux xaxe'e mee‑n jandixa yɨɨ‑n Cristu, a ña'a. Seyɨɨ, juejoon koio‑n xa du'a koo, chi ña xini mee‑n nux xaxe'e mee‑n jandixa ñadɨ'ɨ‑n Cristu, a ña'a.
46007017	Nuu ɨɨn ɨɨn‑n, n‑taxi Xto'o‑ro Jesucristu tniu mee‑n. Ná n‑ja'an ña'a Ianyuux mee‑n, du'a kada koio‑n, ɨɨn ɨɨn mee‑n, vitna. Te du'a ta'u tniu‑da nuu ntdaa ñayiu ka jandixa Xto'o‑ro Jesucristu.
46007018	¿N‑xa'nde dutu nuu ii‑n na yɨjɨn‑n, te dada n‑ja'an ña'a Ianyuux a? Vatuka, maxku kujanuu‑n xaxe'e xa n‑ka xa'nde‑s nuu ii‑n. ¿Ña n‑xa'nde taa‑n nuu ii‑n na yɨjɨn‑n, ko n‑ja'an ña'a Ianyuux a? Vatuka, maxku ka'nde‑n nuu ii‑n vitna.
46007019	Ña tuu na kuenda nux n‑xa'nde taa‑n nuu ii‑n, te dɨuni ña tuu na kuenda nux ña n‑xa'nde taa‑n nuu ii‑n. Xa xiniñu'u, kuu xa kada koio‑n, ɨɨn ɨɨn‑n, xa juini Ianyuux.
46007020	Na ku kuu na'i koio ka‑n vitna, ná n‑ka kuu‑n hora n‑ja'an ña'a Ianyuux mee‑n.
46007021	¿N‑kuu‑n se kidatniu du'a nuu ɨnka ñayiu, hora n‑ja'an ña'a Ianyuux a? Maxku kɨ ini‑n xaxe'e xa kuu‑n se kidatniu du'a nuu ɨnka ñayiu. Ko nux kua'a‑n xa kutuu libre‑n, te vatuka.
46007022	Chi ɨɨn seyɨɨ, juini kuu‑s se kidatniu du'a nuu ɨnka ñayiu, ko se tuu libre kuu‑s nuu Ianyuux. N‑ja'an Ianyuux mee‑s, xa ku kuu‑s ɨɨn se xinokuechi nuu Cristu. Dɨuni ɨɨn seyɨɨ tuu libre. Juini ña kuu‑s se xinokuechi nuu ɨnka ñayiu, ko n‑ja'an Ianyuux mee‑s, xa ku kuu‑s se xinokuechi nuu Cristu.
46007023	Na n‑xi'í Cristu xaxe'e‑n, ya'u n‑xeen ña'a‑ia mee‑n, xa ku kuu koio‑n kuenda mee‑ia. Maxku juejoon‑n xa kadajuexa ña'a ñayiu mee‑n, xa daxio‑n xa juini Cristu, xa kada‑n xa juini mee‑i.
46007024	Ñani‑da ku'a‑da, na ku kuu koio‑n ná n‑ka kuu‑n hora n‑ja'an ña'a Ianyuux, te kunduu na'i koio ka‑n xi'in Ianyuux.
46007025	Vitna, kakune'e‑da soltera ta tnunda'a koio ka. Ña n‑taxi Xto'o‑ro Jesucristu tnu'u mee‑ia xaxe'e‑i, ko ja'an‑da xa xani ini mee‑da. Xaxe'e xa kidatniu xamani Xto'o‑ro Jesucristu anu‑da, te kua'a‑n xa koo‑n confianza nuu‑da.
46007026	Xaxe'e xa kue'e vida ya'a‑ro, ntdaa‑ro, vitna, xani ini‑da xa va'a ka xa kutuu na'i‑n, ɨɨn ɨɨn‑n, ná xtuu‑n vitna.
46007027	Nux xá n‑tnunda'a‑n, te maxku dandoo‑n ñadɨ'ɨ‑n. Nux kuu‑n solteru vitna, te maxku tnunda'a‑n.
46007028	Ko nux tnunda'a‑n, ñatu kuu kuechi. Te nux tnunda'a ɨɨn soltera vitna, ñatu kuu kuechi. Diko ni juini‑da xa chindee ña'a‑da, ntdaa‑n. Ña juini‑da xa kue'e ka vida ya'a koio‑n, xaxe'e ñadɨ'ɨ‑n, xaxe'e yɨɨ‑n, xaxe'e da'ya kuechi‑n.
46007029	Ñani‑da, ja'an‑da xa ña tuu na tiempo. Vitna, juini io ñadɨ'ɨ‑n, ko io xa kutuu‑n ná xtuu ñayiu ña n‑tnunda'a.
46007030	Ña tuu na tiempo xa tnau ini‑n. Ña tuu na tiempo xa kuvete‑n. Ña tuu na tiempo xa jueen‑n xa juini‑n.
46007031	Juini xtuu‑n ñuñayiu, ko ña tuu na tiempo xa tna ini‑n xa io ñuñayiu, chi vax ndɨ'ɨ ntdaa xa io ñuñayiu.
46007032	Juini‑da xa ma kɨ ini koio‑n. Seyɨɨ ña n‑tnunda'a, juini‑s xa kada‑s xa juini Xto'o‑ro Jesucristu, xa na tna ini mee‑ia.
46007033	Seyɨɨ n‑tnunda'a, kidatniu‑s xa ni'i‑s xa io ñuñayiu, xa na tna ini ñadɨ'ɨ‑s. Xijan kuu xa yɨ ini‑s.
46007034	Te soltera xi'in ñadɨ'ɨ ña yoo yɨɨ, ka juini‑i xa kada‑i xa juini Xto'o‑ro Jesucristu. Juini‑i xa kutuu ii‑i, yɨkɨ kuñu‑i xi'in anu‑i. Ko ñadɨ'ɨ n‑tnunda'a, kidatniu‑ña xa kada‑ña xa juini yɨɨ‑ña, xa na tna ini mee‑s.
46007035	Tnu'u ya'a, n‑ja'an‑da xaxe'e mee‑n. Ñatu kidajuexa ña'a‑da. Juini‑da xa kutuu libre koio‑n, xa kada koio‑n xava'a. Juini‑da xa kunduu na'i ka koio‑n xi'in Cristu, xi'in ntdaa anu‑n.
46007036	Ko nux xani ini ɨɨn seyɨɨ xa n‑danda'u‑s da'ya dɨ'ɨ‑s, xaxe'e xa ña n‑xejoon‑s xa tnunda'a‑i, na juejoon‑s. Nuxa xá io kuia‑i, te juini‑i xa tnunda'a‑i, na juejoon‑s. Vatuka xa tnunda'a‑i. Ñatu kida‑s xa u'u.
46007037	Ko nux kundee ini ɨɨn seyɨɨ, xa kani ini ka‑s xa va'a ka xa ma tnunda'a da'ya dɨ'ɨ‑s, te vatuka. Mee‑s, ma kadajuexa mee‑s, xa datnunda'a‑s da'ya‑s. Vatuka, ñatu kida‑s xa u'u. Na kutuu na'i ka da'ya dɨ'ɨ‑s ve'e‑s.
46007038	Xijan kuu xa nduu‑s kada‑s xava'a. Va'a kada taa datnunda'a da'ya dɨ'ɨ‑s, te va'a ka kada taa ña datnunda'a da'ya dɨ'ɨ‑s.
46007039	Io xa kutuu ɨɨn ñadɨ'ɨ xi'in yɨɨ‑ña ntdaa kuia tuu yɨɨ‑ña. Ko nux n‑xi'í yɨɨ‑ña, te juini‑ña xa natnunda'a‑ña ɨnka vuelta, te vatuka. Diko ni io xa natnunda'a‑ña xi'in ɨɨn se jandixa Cristu.
46007040	Ko xani ini mee‑da xa kue'e ka kuvete‑ña xa kutuu meni mee‑ña. Te xani ini‑da xa du'a ja'an Espíritu Ianyuux tuku.
46008001	Vitna kakune'e‑da xa ka doko ñayiu nuu santu. Ka ja'an mee‑n xa va'a kutnuni ini‑n xa santu ña ka kuu Ianyuux Ndaa. Te xijan kuu xa, ka ja'an xa vatuka, nux kaa‑n xa ka doko ñayiu nuu santu. Ko juini kutnuni ini‑ro xa du'a kuu, ko ñatu xiniñu'u xa du'a najuen tnu'u‑ro mee‑ro. Xa xiniñu'u, kuu xa juemani‑ro ntdaa ñayiu, xa chindee‑ro‑i.
46008002	Nux xani ini ɨɨn seyɨɨ xa kutnuni ini va'a‑s, dani ta kutnuni ka ini‑s ni ɨɨn.
46008003	Ko nux xemani ɨɨn seyɨɨ Ianyuux, te da kuu xa xini Ianyuux mee‑s.
46008004	Xijan kuu xa, ku kani ini‑ro xa ka doko ñayiu nuu santu. Na'a‑ro xa ña kanda santu, na'a‑ro xa santu ña ka kuu Ianyuux. Na'a‑ro xa idini Ianyuux Ndito io.
46008005	Ka ja'an ñayiu xa io kue'e ianyuux, ianyuux xtuu andɨu, xi'in ianyuux xtuu ñuñayiu. Ka jandixa‑i kue'e ianyuux, te danani‑i‑yɨ xto'o‑i.
46008006	Ko na'a mee‑ro xa idini Ianyuux io, Taa‑ro Ianyuux kuu‑ia. N‑kidava'a‑ia ntdaa xa io, te xtuu mee‑ro ñuñayiu xa kada‑ro xa juini‑ia. Jandixa‑ro idini Jefe, Xto'o‑ro Jesucristu. Xi'in mee‑ia, n‑kidava'a Taa‑ia ntdaa xa io, te xaxe'e mee‑ia, xtuu mee‑ro.
46008007	Ko dava ñani‑ro ku'a‑ro, ta xee ka‑i xa kutuu libre‑i. N‑ka jandixa‑i santu, xi'in ntdaa anu‑i. Juini n‑ka dandoo‑i santu, xa kunduu‑i xi'in Cristu, ko ta xee ka‑i xa kutuu libre‑i. Nde vitna, nux kaxi‑i kuñu n‑ka doko ñayiu nuu santu, te tekuechi‑i anu mee‑i.
46008008	Xa xaxi‑ro, ma kada xa kueka va'a ña'a Ianyuux mee‑ro. Xa ña xaxi‑ro, ña kuu xa kida‑ro xa u'u. Dɨuni xa xaxi‑ro, ña kuu xa kida‑ro xava'a. Nux xaxi‑n, te vatuka, o nux ña xaxi‑n, te vatuka.
46008009	Ka ja'an mee‑n xa io libre‑n xa kaa‑n kuñu n‑ka doko ñayiu nuu santu. Vatuka, ko maxku kada koio mee‑n xa kada koio ñani‑n ku'a‑n xa u'u. Ka xani ini mee‑i xa kada‑i xa u'u, nux kaxi‑i kuñu n‑ka doko ñayiu nuu santu.
46008010	Ja'an mee‑n xa va'a kutnuni ini‑n, ko, ¿nax kuu, nux jini ña'a ñani‑n ku'a‑n, hora nukoo‑n veñu'u santu, xa kaa‑n ndeyu n‑ka doko ñayiu nuu santu? Nux kaxi mee‑i tuku, xaxe'e xa n‑ka xaxi mee‑n, te dada tekuechi koio‑i anu mee‑i.
46008011	Xani ini‑n xa ndaku mee‑n te ña ndaku mee‑i. Xaxe'e xa xani ini‑n xa va'a kutnuni ini‑n, te kada‑n xa danaa‑n ñani‑n ku'a‑n. Te xaxe'e mee‑i, n‑xi'í Cristu.
46008012	Xijan kuu xa kida‑n xa u'u nuu ñani‑n ku'a‑n, te du'a kida‑n xa u'u nuu Cristu. Na kida‑n xa tekuechi‑i anu‑i, kida‑n xa u'u nuu mee‑i, te kida‑n xa u'u nuu Cristu.
46008013	Xijan kuu xa nux ndua ñani‑da ku'a‑da, xaxe'e xa xaxi mee‑da kuñu, te nuncas ma kaxi‑da kuñu. Chi ña juini‑da xa kada‑da xa ndua ñani‑da ku'a‑da.
46009001	Te mee‑da, ¿ña kulibre mee‑da u? ¿Ña kuu‑da se n‑tunda'a Ianyuux a? ¿Ña n‑xini‑da Xto'o‑ro Jesús xi'in nduchi nuu‑da u? ¿Ña ndaa xa tniu n‑kida‑da nuu Xto'o‑ro, ka kuu mee‑n a?
46009002	Nux ka ja'an ɨnka ñayiu xa ña kuu‑da se n‑tunda'a Ianyuux, ko io xa ja'an koio mee‑n xa xandaa kuu xa kuu‑da se n‑tunda'a Ianyuux, chi xaxe'e tnu'u n‑kachitnu'u mee‑da, ka kunduu mee‑n xi'in Cristu.
46009003	Xa'a kuu xa dada'an‑da mee‑da nuu se ka xitotnuni ña'a.
46009004	¿Ña io libre‑da, xa tnɨɨ‑da dava'a nga xa ka taxi mee‑n, xa kaxi‑da xa ko'o‑da u?
46009005	¿Ña io libre‑da, xa tnunda'a‑da xi'in ɨɨn ñadɨ'ɨ? Ɨɨn ñadɨ'ɨ jandixa Xto'o‑ro Jesucristu, xa kandeka‑da‑ña jɨ'ɨn nuu juña tnu'u‑da tnu'u va'a Cristu. Du'a ka kida dava ka se n‑tunda'a Ianyuux, du'a ka kida ñani Xto'o‑ro, te du'a kida Spedru.
46009006	Ka xia'an mee‑n xa kaxi‑s xa ndixi‑s nuu ɨnka se n‑tunda'a Ianyuux. ¿Kuu xa meni mee‑da xi'in Bernabé, io xa kadatniu koio‑da xi'in nda'a‑da, hora juña tnu'u‑da tnu'u va'a Ianyuux nuu ñayiu a?
46009007	Io xa kani ini koio‑n. Nux juini ɨɨn se kunxa'nu ka xa jantna'a ɨɨn soldado xaxe'e‑s, te io xa chiya'u‑s‑sɨ. Nux ɨɨn seyɨɨ dandeé yutnu tata juun xavidi, io libre‑s xa kaxi‑s xavidi jan. Nux ñunuu ɨɨn seyɨɨ nchiva, io libre‑s xa ko'o‑s dɨku‑tɨ. Xijan kuu xa, xini‑ro xa nux kidatniu ɨɨn seyɨɨ, te vatuka xa ni'i‑s xa ndoñu'u‑s.
46009008	Du'a xetniu ñayiu, te du'a ja'an tnu'u Ianyuux.
46009009	Tnu'u n‑ta'u tniu Moisés ja'an: “Maxku chi'i koio‑n ñunu yu'u kɨtɨ, hora xadi‑tɨ trɨu.” ¿Ka xani ini‑n xa n‑kakune'e Ianyuux meni kɨtɨ a?
46009010	Xani ini‑da xa n‑ja'an‑ia xaxe'e mee‑ro tuku. Joon, xaxe'e mee‑ro, n‑ka chidotnuni‑s tnu'u jan. Se kidatniu ñu'u‑s, xi'in se xadi trɨu, nduu‑s kidatniu xa ni'i‑s xa kax ko'o‑s.
46009011	Dɨuni mee‑da. N‑ka kachitnu'u‑da tnu'u va'a Cristu, te vatuka xa taa‑n xa kaxi‑da xa kundixi‑da.
46009012	Nux ɨnka seyɨɨ ka tnɨɨ xa xia'an‑n, te vatuka xa na tnɨɨ mee‑da xa taa‑n. Ko ña n‑xejoon‑da xa taa‑n xa kaxi‑da xa kundixi‑da. N‑kundee ini‑da, xa xi'in nda'a mee‑da n‑kidatniu‑da, chi n‑juini‑da xa tax nga‑da tnu'u va'a Cristu. Ña juini‑da xa tekuechi ña'a ni ɨɨn ñayiu xa ni'i‑da tvini, hora kachitnu'u‑da tnu'u va'a Cristu.
46009013	Ka xini mee‑n xa dutu ñayiu Israel, ka xaxi‑s kuñu xi'in trɨu ka doko ñayiu Israel nuu Ianyuux. N‑ta'u tniu Ianyuux xa kax koio dutu xa ka doko ñayiu.
46009014	Dɨuni se ka xian tnu'u tnu'u va'a Cristu nuu ñayiu. N‑ta'u tniu Xto'o‑ro Jesucristu xa na ni'i koio‑s xa ndoñu'u‑s, hora xian tnu'u‑s tnu'u va'a‑ia.
46009015	Ko du'a ña n‑kida mee‑da. Te ña kidava'a‑da tnu'u ya'a vitna, xa tax koio mee‑n xa kaxi‑da xa kundixi‑da. Va'a ka xa kuú‑da, dada xa taxi ɨɨn ñayiu xa ndoñu'u‑da. Juini‑da xa ja'an na'i ka‑da xa xia'an nga‑da tnu'u va'a Cristu nuu ntdaa ñayiu.
46009016	Chi ña kua'a‑da xa najuen tnu'u‑da mee‑da xaxe'e xa kachitnu'u‑da tnu'u va'a Cristu. N‑kidajuexa ña'a Ianyuux xa juña tnu'u‑da tnu'u va'a‑ia nuu ñayiu. Kada u'u ña'a Ianyuux mee‑da, nux ma juña tnu'u‑da tnu'u‑ia nuu ñayiu.
46009017	Nux kachitnu'u‑da tnu'u‑ia xaxe'e xa juini mee‑da, te du'a koo xa kadatniu‑da xa kada‑da ná io ná jua'an tniu n‑taxi mee‑ia.
46009018	¿Te nax kuu premiu‑da u? Xa xia'an nga‑da tnu'u va'a Xto'o‑ro Jesucristu nuu ntdaa ñayiu. Hora kachitnu'u‑da tnu'u‑ia, ña juini‑da xa ni'i‑da ni ɨɨn. Ja'an tnu'u Ianyuux xa vatuka xa ni'i‑da, ko mee‑da, ña juini‑da.
46009019	Kulibre‑da, ni ɨɨn ñayiu ña kida kuenda ña'a. Ko juini kulibre‑da, ko kida‑da ná ka kida se kidatniu du'a nuu ɨnka ñayiu, chi juini‑da xa ni'i ka‑da ñayiu, xa kunduu koio mee‑i tuku xi'in Cristu.
46009020	Na n‑xian tnu'u‑da tnu'u va'a Ianyuux nuu ñayiu Israel, n‑xo tuu mee‑da ná xtuu mee‑i, xa na kueka va'a koio mee‑i tnu'u Cristu. Nani n‑ka jandixa mee‑i tnu'u n‑ta'u tniu Moisés, dani n‑jandixa mee‑da tuku. Juini ña ndoñu'u xa kada mee‑da ná io ná jua'an tnu'u n‑ta'u tniu Moisés, ko n‑jandixa‑da tnu'u Moisés, xa kueka va'a koio ñayiu jan tnu'u Cristu.
46009021	Na n‑xian tnu'u‑da tnu'u va'a Ianyuux nuu ñayiu ña n‑ka tnɨɨ‑i tnu'u n‑ta'u tniu Moisés, n‑xo tuu mee‑da ná xtuu mee‑i, xa na kueka va'a koio mee‑i tnu'u Cristu. Xijan ña juini kachi xa n‑daxio‑da tnu'u n‑ta'u tniu Ianyuux. Xaxe'e xa jandixa‑da tnu'u n‑ta'u tniu Ianyuux, du'a jandixa‑da tnu'u ta'u tniu Cristu, te kunduu‑da xi'in Cristu.
46009022	Na n‑xo tuu‑da xi'in ñani‑ro ku'a‑ro ta xee ka xa kutuu libre‑i, n‑xo tuu mee‑da ná xtuu mee‑i, xa chindee‑da‑i xa kunduu na'i ka mee‑i xi'in Cristu. Kida‑da xa kuu mee‑da ná kuu ntdaa ñayiu, xa dakaku‑da‑i, xa ma kuú‑i xi'in kuechi‑i. Dava'a nga xa ndoñu'u ka mee‑i, kida mee‑da, xa na kueka va'a koio mee‑i tnu'u Cristu.
46009023	Ntdaa xa kida‑da, kida‑da xaxe'e tnu'u va'a Cristu, xa kada‑da xa io ná jua'an xa kunduu mee‑da xi'in Cristu.
46009024	Kani ini koio‑n nanda kuu hora io ɨɨn carrera. Ka xino‑s, ntdaa‑s, ko idini‑s ni'i premiu. Io xa kunu va'a koio mee‑n, ɨɨn ɨɨn‑n, xa ni'i mee‑n premiu.
46009025	Se xino carrera, ka kundaa‑s mee‑s. Ntdaa xa kida‑s, kida‑s xa kua'a‑s xa kunu va'a‑s. Te vax ndɨ'ɨ premiu ni'i mee‑s. Ko premiu ni'i koio mee‑ro, koo na'i kuia ma jɨn ndɨ'ɨ.
46009026	Xijan kuu xa, kunduu na'i ka mee‑da xi'in Cristu. Xi'in ntdaa anu‑da, jandixa‑da mee‑ia, xa kada‑da xa juini mee‑ia. Kuu ná kuu xa xino‑da xa xino ka‑da, nde ni'i‑da. Kuu ná kuu xa kani‑da te kani ka‑da, te ma kuita‑da, nde ni'i‑da.
46009027	Juini‑da xa kada‑da xa juini Cristu. Ña juini‑da xa kada‑da xa u'u. Xijan kuu xa kida maxu‑da mee‑da. ¡Naka u'u, nux na juña tnu'u‑da tnu'u va'a Cristu nuu ɨnka ñayiu, ko ma ni'i mee‑da xa kunduu mee‑da xi'in Cristu!
46010001	Ñani‑da ku'a‑da, juini‑da xa kutnuni ini koio‑n nax n‑ka ya'a taxa'nu tnetnu‑ro. Ntdaa‑s n‑xo kandijun vikó Ianyuux. Ntdaa‑s n‑ka ya'a va'a ndute ka'nu nani Mar Kue'e.
46010002	Xa n‑ka xitandijun‑s vikó, te xa n‑ka ya'a‑s ndute ka'nu, kuu ná kuu xa n‑dajuendute Moisés se ijan, xa kunduu koio‑s xi'in Moisés.
46010003	Ntdaa‑s n‑ka xaxi xa n‑xia'an Ianyuux.
46010004	Ntdaa‑s n‑ka xi'i xa n‑xia'an Ianyuux. N‑ka xi'i‑s ndute n‑xo kee xiti yuú kava. Te kuu ná kuu xa kunduu kava jan xi'in‑s, ntdaa nuu n‑ka xikonuu‑s. Te kava jan kuu Cristu.
46010005	Ko juini du'a n‑kuu, ko kue'e‑s n‑ka kida xa ña tna ini Ianyuux, te xijan kuu xa n‑danaa‑ia‑s, na n‑ka xikonuu‑s nuu ñayo ñayiu io.
46010006	Du'a n‑kuu, xa dakua'a‑ro xa maxku kada mee‑ro ná n‑ka kida mee‑s. Maxku kukajan ini mee‑ro xa u'u, ná n‑ka kukajan ini mee‑s xa u'u.
46010007	Chi dava‑s n‑ka dandoo Ianyuux Ndito, xa ndadaka'nu koio‑s santu. Ja'an tnu'u Ianyuux: “N‑ka xo nukoo ñayiu jan xa kaxi‑i te ko'o‑i, te n‑ka xo ndojuiin‑i xa kada‑i dava'a nga xa juini‑i.” Xijan kuu xa, maxku kada koio mee‑n ná n‑ka kida mee‑i.
46010008	Maxku kidi‑ro xi'in ñayiu ña n‑tnunda'a xi'in‑ro. Du'a n‑ka kida dava taxa'nu tnetnu‑ro, te n‑kida Ianyuux xa n‑ka xi'í oko uni mil seyɨɨ idini kɨu.
46010009	Te maxku kototnuni‑ro Ianyuux, ná n‑kida ñayiu jan. Chi n‑tunda'a Ianyuux koo, xa danaa koio‑tɨ ñayiu jan, te du'a n‑kuu.
46010010	Te maxku jan kuechi koio mee‑n, ná n‑ka kida ñayiu ijan. N‑ka jan kuechi‑i nuu se n‑tunda'a Ianyuux, te n‑ka jan kuechi‑i nuu mee Ianyuux, te ángel, ia ka xinokuechi nuu Ianyuux, n‑kida xa n‑ka naa ñayiu jan.
46010011	Te xa'a kuu ɨɨn ichi maxku tnɨɨ koio mee‑ro. N‑kida Ianyuux xa n‑xe kodotnuni nax n‑ka ya'a taxa'nu tnetnu‑ro, xa dakua'a ña'a‑ia mee‑ro, ñayiu xtuu vitna, hora na ndadandaa‑ia ntdaa xa io.
46010012	Xijan kuu xa nux xani ini ɨɨn ñayiu xa va'a kutnuni ini‑i, io xa koo‑i cuedado xa maxku ndua‑i.
46010013	Juini Satanás xa kadajuexa ña'a‑i mee‑n, xa kada‑n xa u'u. Nani xitotnuni‑i ntdaa ñayiu, dani xitotnuni ña'a‑i mee‑n. Ko io xa koo koio‑n confianza nuu Ianyuux. Chi ma juejoon Ianyuux xa kadajuexa ña'a kui'na xa kada‑n xa u'u. Hora kadatniu kui'na, hora ijan ni, dakaku ña'a Ianyuux mee‑n, xa kua'a‑n xa kundee ini‑n xa kada‑n xa juini mee‑ia.
46010014	Xijan kuu xa, maxku ndadaka'nu koio mee‑n santu.
46010015	Ja'an‑da nuu ñayiu ka kutnuni ini. Kua'a‑n xa kototnuni koio‑n xa ja'an‑da.
46010016	Kani ini koio‑n nanda kuu hora nataka‑ro. Kunduu‑ro xi'in Cristu, te xijan kuu xa kunduu‑ro ɨɨn‑ro xi'in ɨnka‑ro. Xi'i‑ro ndudi uva n‑taxi Cristu, te xia'an‑ro xa n‑kuta'u‑ro nuu Ianyuux, xaxe'e xa n‑xatu nɨñɨ Cristu xaxe'e‑ro. Ta'u dava‑ro tila xa kaxi‑ro, te xia'an‑ro xa n‑kuta'u‑ro nuu Ianyuux, xaxe'e xa n‑xia'an Cristu yɨkɨ kuñu mee‑ia, hora n‑xi'í‑ia xaxe'e‑ro.
46010017	Xaxi‑ro, ntdaa‑ro, tila jan. Xijan kuu xa juini kue'e‑ro io, ko xaxe'e xa ka xaxi‑ro idini tila, te idini xa kuu‑ro. Kuu ná kuu xa idini yɨkɨ kuñu kuu‑ro.
46010018	Kani ini koio ka‑n. Ñayiu Israel, ka doko‑i kuñu nuu altar Ianyuux. Hora ka xaxi‑i xa n‑ka doko‑i, ka kunduu‑i xi'in Ianyuux, te ka kunduu‑i ɨɨn‑i xi'in ɨnka‑i.
46010019	Dɨuni ñayiu ña ka jandixa Ianyuux, ñayiu ka ndadaka'nu santu. Xini‑ro xa ña ndito santu. Xini‑ro xa ɨɨn nuu kuu kuñu n‑ka doko ñayiu nuu santu, xi'in dava'a nga ɨnka kuñu.
46010020	Xa'a kuu xa ja'an‑da. Hora ka doko ñayiu kuñu nuu santu, ka doko‑i kuñu jan nuu kui'na. Ña ka doko‑i nuu Ianyuux Ndito. Te ña juini‑da xa kunduu koio mee‑n xi'in kui'na.
46010021	Ña kua'a‑n xa ko'o‑n ndudi uva n‑taxi Xto'o‑ro Jesucristu, xi'in xa doko ñayiu nuu kui'na. Ña kua'a‑n xa kaa‑n tila n‑taxi Xto'o‑ro Jesucristu, xi'in xa doko ñayiu nuu kui'na.
46010022	Maxku kada‑ro xa kukuedi ini Ianyuux. Yo ndaku ka mee‑ia dada mee‑ro.
46010023	Kulibre‑ro xa kada‑ro ntdaa, ko ntdaa xa kada‑ro, io xa kada‑ro xa kunduu na'i ka‑ro xi'in Cristu. Kulibre‑ro, ko maxku kada‑ro xa u'u nuu ñani‑ro ku'a‑ro.
46010024	Va'a ka xa chindee‑n ñani‑n ku'a‑n, xa kunduu na'i koio ka‑i xi'in Cristu, dada xa kada‑n dava'a nga xa juini mee‑n.
46010025	Kaa‑n dava'a nga kuñu ka diko‑s nuya'u. Ña ndoñu'u xa kajan tnu'u‑n‑sɨ nux kuu kuñu n‑ka doko ñayiu nuu santu.
46010026	N‑kidava'a Ianyuux ñuñayiu, te n‑kidava'a‑ia ntdaa xa io ñuñayiu. Kuenda mee‑ia kuu.
46010027	Nux ja'an ña'a ɨɨn ñayiu ña jandixa Cristu, xa kaa‑n xi'in‑i, te vatuka. Nux juini‑n xa jɨ'ɨn‑n, juan na'i‑n, te kaa‑n dava'a nga xa taxi‑i. Ña ndoñu'u xa kajan tnu'u‑n nux xa xaa‑n kuu xa n‑ka doko ñayiu nuu santu.
46010028	Ko nux ja'an ɨɨn ñayiu nukoo ijan xa xaa‑n kuñu n‑ka doko ñayiu nuu santu, te maxku kaxi ka‑n. Xaxe'e seyɨɨ a ñadɨ'ɨ du'a n‑ja'an, te maxku kaxi ka‑n. Maxku kada mee‑n xa tekuechi ña'a anu mee‑i.
46010029	Kulibre mee‑n xa kaa‑n, ko hora ijan nux kaa‑n, du'a kada‑n xa u'u nuu ɨnka ñayiu. Xijan kuu xa maxku kaxi ka‑n. Nux ka ja'an‑n: “¿Nakuenda du'a kuu?”, te ja'an‑da xa kulibre mee‑da, ko ma juejoon‑da xa ndadandaa ña'a ñani‑da ku'a‑da ta xee ka xa kutuu libre‑i.
46010030	Xi'in xa xia'an‑da xa n‑kuta'u‑da nuu Ianyuux, xaxi‑da. Ma juejoon‑da xa ja'an u'u ña'a ni ɨɨn ñayiu, xaxe'e xa xaxi‑da.
46010031	Xijan kuu xa, dava'a nga xa kaa‑n, o dava'a nga xa ko'o‑n, kaa‑n te ko'o‑n, xa kada‑n xa na koo koio ñayiu xañu'u nuu Ianyuux. Dava'a nga xa kada koio‑n, kada koio‑n xa na juña'a ntdaa ñayiu xa n‑kuta'u‑i nuu Ianyuux.
46010032	Maxku kada koio mee‑n xa ndua ni ɨɨn ñayiu xa kada‑i kuechi. Ni ñayiu ka kuu ñayiu Israel, ni ñayiu ña ka kuu ñayiu Israel, ni ñani‑n ku'a‑n, ñayiu ka jandixa Cristu.
46010033	Kada koio mee‑n ná kida mee‑da. Ntdaa xa kida‑da, kida‑da xa chindee‑da ntdaa ñayiu, xa na jandixa koio mee‑i Cristu. Ñatu kidatniu‑da xa ni'i mee‑da. Kidatniu‑da xa ni'i koio mee‑i, xa dakaku ña'a Cristu, xa ma kuú‑i xi'in kuechi‑i.
46011001	Kada koio mee‑n ná kida mee‑da, chi kida mee‑da ná n‑kida Cristu.
46011002	Tna ini‑da xa ka naja'an ña'a‑n. Tna ini‑da xa ka jandixa na'i‑n ntdaa tnu'u n‑ja'an‑da nuu‑n.
46011003	Ko io ɨnka xa juini‑da xa kutnuni ini koio‑n. Juini‑da xa kutnuni ini koio‑n xa taxnuni Cristu nuu ɨɨn ɨɨn seyɨɨ, te ka taxnuni seyɨɨ nuu ñadɨ'ɨ‑s, te taxnuni Ianyuux nuu Cristu.
46011004	Ɨɨn seyɨɨ, maxku ju'un‑s lelu‑s hora xijan ta'u‑s nuu Ianyuux. Maxku ju'un‑s lelu‑s hora xian tnu'u‑s tnu'u Ianyuux nuu ñayiu. Nux dada'u ɨɨn seyɨɨ dɨkɨ‑s, du'a ña io‑s xañu'u dɨkɨ‑s, chi dande'a‑s ñayiu xa ɨɨn nuu kuu mee‑s xi'in ñadɨ'ɨ.
46011005	Ko ñadɨ'ɨ, nux ma dada'u‑ña dɨkɨ‑ña, du'a ña io‑ña xañu'u dɨkɨ‑ña. Dande'a‑ña ñayiu xa ɨɨn nuu kuu mee‑ña xi'in ñadɨ'ɨ ña tuu na idi dɨkɨ, ñadɨ'ɨ kida ná ka kida seyɨɨ, ñadɨ'ɨ ka kida xa u'u. Xijan kuu xa, na dada'u koio ñadɨ'ɨ dɨkɨ‑ña, hora xijan ta'u‑ña nuu Ianyuux o xian tnu'u‑ña tnu'u Ianyuux nuu ñayiu.
46011006	Nux juini‑ña xa kada‑ña ná ka kida seyɨɨ, nux ña juini‑ña xa dada'u‑ña dɨkɨ‑ña, te na dete‑ña dɨkɨ‑ña. Ko nux kujanuu‑ña xa dete‑ña dɨkɨ‑ña, xa ma tuu na idi dɨkɨ‑ña koo, te io xa kada‑ña ná ka kida ñadɨ'ɨ, io xa dada'u‑ña dɨkɨ‑ña.
46011007	Maxku dada'u koio seyɨɨ dɨkɨ‑s. Chi ná kuu Ianyuux, da kuu seyɨɨ. N‑kidava'a‑ia‑s xa taxnuni‑s. Ko ña n‑kidava'a‑ia ñadɨ'ɨ xa taxnuni‑ña. N‑kidava'a‑ia ñadɨ'ɨ xa chindee koio‑ña yɨɨ‑ña.
46011008	Chi na n‑kidava'a Ianyuux seyɨɨ xi'in ñadɨ'ɨ, ditna ka n‑kidava'a‑ia seyɨɨ. Ijan dada, xi'in ɨɨn yɨkɨ na'a seyɨɨ, n‑kidava'a‑ia ñadɨ'ɨ.
46011009	Chi ña n‑kidava'a‑ia seyɨɨ xaxe'e ñadɨ'ɨ. N‑kidava'a‑ia ñadɨ'ɨ xaxe'e seyɨɨ.
46011010	Xijan kuu xa vatuka xa dada'u ñadɨ'ɨ dɨkɨ‑ña. Du'a dande'a‑ña ángel, ia ka xinokuechi nuu Ianyuux, xa Ianyuux xi'in yɨɨ‑ña taxnuni nuu‑ña.
46011011	Ko ñadɨ'ɨ xi'in seyɨɨ, nduu‑s ka kunduu xi'in Xto'o‑ro Jesucristu. Ndoñu'u ñadɨ'ɨ seyɨɨ, te ndoñu'u seyɨɨ ñadɨ'ɨ.
46011012	Na n‑kidava'a Ianyuux ñadɨ'ɨ, n‑kidava'a‑ia‑ña xi'in yɨkɨ na'a seyɨɨ, ko vitna kida‑ia xa ñadɨ'ɨ xajan seyɨɨ. Ianyuux kuu Ia n‑kidava'a nduu‑s.
46011013	Kototnuni koio mee‑n tnu'u ya'a. ¿Vatuka xa ña dada'u ñadɨ'ɨ dɨkɨ‑ña, hora xijan ta'u‑ña nuu Ianyuux, a ña'a?
46011014	Na n‑kidava'a Ianyuux ntdaa xa io, n‑kida‑ia xa kujanuu seyɨɨ xa kani idi dɨkɨ‑s.
46011015	Ko n‑kida‑ia xa na kokani idi dɨkɨ ñadɨ'ɨ, chi xadiñu‑ña kuu. N‑xia'an‑ia idi dɨkɨ‑ña xa da'u va'a dɨkɨ‑ña.
46011016	Ja'an‑da xa xijan xetniu‑ro, ntdaa mee‑ro ka kuu ñayiu jandixa Cristu. Maxku kuxee ini koio mee‑n.
46011017	Ko io ɨnka xa ña tna ini‑da. N‑teku‑da xa hora nataka koio‑n veñu'u, ñatu ka chindee tna'a‑n xa kunduu koio na'i ka‑n xi'in Cristu. N‑teku‑da xa ka kida tna'a‑n xa u'u.
46011018	Juini ka nataka‑n xa ndadaka'nu koio‑n Ianyuux, ko ñatu ka kida ɨɨn nuu‑n, chi jantna'a tnu'u‑n, ɨɨn‑n xi'in ɨnka‑n. N‑teku‑da xa dava‑n ka kida ɨɨn xa kida‑n, te dava ka‑n ka kida ɨnka xa kida‑n. Te dava tnu'u n‑teku‑da, jandixa‑da.
46011019	Ka xa'nde tna'a‑n, xa dande'a tna'a‑n jundu ka kuu se ndaa kunduu xi'in Cristu.
46011020	Juini ka nataka‑n, te ka ja'an‑n xa ka xaxi‑n ndeyu Xto'o‑ro Jesucristu, ko ña ndaa.
46011021	N‑teku‑da xa ka xaxi ɨɨn ɨɨn‑n ndeyu xne'e mee‑n, te ñatu dakexio nuu tna'a‑n. Na ya'a xa n‑ka xaxi‑n, te dava‑n ña n‑ka xaxi‑n, te dava‑n diko n‑ka xini‑n.
46011022	¡Ay! ¿Ña tuu na ve'e‑n, nuu kaa‑n nuu ko'o‑n? Ñatu ndaxio‑n xañu'u nuu Ianyuux, ni nuu ñayiu ka jandixa‑ia. Ka xia'an‑n xa januu nuu ñani‑n ku'a‑n ka kunda'u. ¿Nax io xa ja'an‑da nuu‑n? Ja'an‑da xa ña tna ini‑da, ja'an‑da xa ka kida mee‑n xa u'u.
46011023	Chi nani n‑dakua'a ña'a Xto'o‑ro Jesús mee‑da, dani n‑dakua'a ña'a mee‑da mee‑n. N‑ja'an‑da nax n‑kuu xakuaa ijan, hora n‑diko Judas Iscariote Xto'o‑ro Jesús nuu se n‑ka xa'ni ña'a. N‑ja'an‑da xa xakuaa ijan, n‑tnɨɨ Xto'o‑ro Jesús tila.
46011024	Na n‑xia'an‑ia xa n‑kuta'u‑ia nuu Ianyuux, n‑ta'u dava‑ia tila, te n‑ja'an‑ia: “Tnɨɨ koio, te kaa‑n. Xa'a kuu yɨkɨ kuñu mee‑r. Juejoon‑r xa ka'ni ña'a koio‑s mee‑r, xaxe'e mee‑n. Kax koio tila ya, te du'a ku naja'an ña'a koio‑n mee‑r.”
46011025	Na n‑ya'a xa n‑xaxdini‑ia xi'in se dakua'a‑ia, n‑tnɨɨ‑ia ɨɨn taxa ñu'u ndudi uva, te n‑ja'an‑ia: “Ndudi uva ya'a kuu nɨñɨ mee‑r. Xa kuú mee‑r xaxe'e mee‑n, kuu xa ndone'e Ianyuux ɨɨn tratu xee. Ko'o koio ndudi uva ya'a, te du'a ku naja'an ña'a koio‑n mee‑r.”
46011026	Xijan kuu xa ntna vuelta kax koio‑n tila ya'a te ko'o koio‑n ndudi uva ya'a, du'a dande'a koio‑n ñayiu xa n‑xi'í Xto'o‑ro Jesucristu xaxe'e‑ro. Xijan kuu xa, ku kada na'i koio‑n xa'a, nde na ndixi mee‑ia.
46011027	Xijan kuu xa koo koio‑n cuedado, xa xandaa kuu xa xndaxio‑n xañu'u nuu Xto'o‑ro Jesús, hora xaa‑n tila ya'a te xi'in ndudi uva ya'a. Maxku kada koio ka‑n xa u'u nuu tila kuu yɨkɨ kuñu Xto'o‑ro, maxku kada koio ka‑n xa u'u nuu ndudi uva kuu nɨñɨ Xto'o‑ro.
46011028	Kototnuni mee‑n, ɨɨn ɨɨn‑n. Dada kua'a‑n xa kaa‑n tila ya'a te ko'o‑n ndudi uva ya'a.
46011029	Xijan kuu xa, io xa kutnuni ini koio‑n nax kuu xa kida‑n, io xa koo koio‑n cuedado xa koo‑n xañu'u nuu Xto'o‑ro Jesucristu, hora xaa‑n tila ya'a te xi'i‑n ndudi uva ya'a. Nux ña ndaxio‑n xañu'u nuu mee‑ia, te koo xa kada u'u ña'a Ianyuux mee‑n.
46011030	Xijan kuu xa, dava‑n ka kuita vitna, te dava‑n ka ku'u. Te dava‑n xá n‑ka xi'í. Du'a kida u'u ña'a Ianyuux mee‑n.
46011031	Nux va'a na kototnuni‑ro mee‑ro, te ma ndoñu'u xa kada u'u ña'a Ianyuux.
46011032	Chi na kida u'u ña'a Ianyuux mee‑ro, kuu ná kuu xa kida u'u ɨɨn seyɨɨ da'ya yɨɨ‑s xemani ka‑s. Kida u'u ña'a‑ia mee‑ro vitna, xa maxku ndada u'u ña'a‑ia mee‑ro, hora ndada u'u‑ia ñayiu ña ka jandixa mee‑ia.
46011033	Ñani‑da ku'a‑da, hora nataka koio‑n xa kaa‑n ndeyu Xto'o‑ro Jesús, io xa kundetu tna'a‑n, ɨɨn‑n xi'in ɨnka‑n.
46011034	Nux ña kua'a‑n xa kundetu tna'a‑n, kaa‑n te ko'o‑n ve'e mee‑n. Nux juini‑n xa nataka koio‑n, nataka va'a koio‑n. Maxku kada koio‑n xa io xa kada u'u ña'a ka Ianyuux. Te nux io ɨnka xa ka juini‑n xa kajan tnu'u koio‑n, te ja'an ka‑ro hora xee‑da ñuu‑n.
46012001	Ñani‑da ku'a‑da, juini‑da xa kutnuni ini koio‑n nanda kidatniu Espíritu Ianyuux anu‑ro, juini‑da xa kutnuni ini koio‑n nax taxi Espíritu Ianyuux nuu ɨɨn ɨɨn‑ro.
46012002	Va'a xini‑n nanda n‑ka kida‑n, antecas xa jandixa‑n Jesucristu. N‑ka jandixa‑n santu ña ndito.
46012003	Vitna, juini‑da xa kutnuni ini va'a koio‑n. Nux kui'a kakune'e ɨɨn ñayiu Jesús, te du'a xini‑ro xa ña kidatniu Espíritu Ianyuux anu‑i. Nux ja'an ɨɨn ñayiu xa Jesús kuu Xto'o‑i, te du'a xini‑ro xa kidatniu Espíritu Ianyuux anu‑i.
46012004	Io idini Espíritu Ianyuux. Io ɨɨn xa xia'an‑ia nuu ɨɨn ñayiu, te ɨnka xa xia'an‑ia nuu ɨnka ñayiu, ko mee‑ia kuu idini.
46012005	Io idini Xto'o‑ro Jesús. Io ɨɨn xa kida ɨɨn ñayiu, te ɨnka xa kida ɨnka ñayiu, ko ñayiu ka xinokuechi nuu Xto'o‑ro Jesús ka kuu‑ro, ntdaa‑ro.
46012006	Idini Ianyuux io. Ntdaa xa kida‑ro, kuu xaxe'e xa kidatniu Ianyuux anu‑ro. Ntdaa‑ro, kidatniu‑ia anu‑ro, ko xa kidatniu‑ia anu‑ro, ɨɨn ɨɨn‑ro, ña ka kuu ɨɨn nuu.
46012007	Xi'in xa taxi‑ia ɨɨn ɨɨn‑ro, dande'a ña'a Espíritu Ianyuux xa kidatniu‑ia anu‑ro. Kidatniu‑ia anu‑ro, xa chindee tna'a‑ro, ɨɨn‑ro xi'in ɨnka‑ro.
46012008	Nuu ɨɨn‑ro, kida Espíritu Ianyuux xa va'a kutnuni ini‑s xa kuu xandaa. Kutnuni ini mee‑s xa ja'an‑s nuu mee‑ro, te du'a chindee ña'a‑s ntdaa‑ro. Ɨnka‑ro kuu se tu'a va'a. Kida Espíritu Ianyuux xa tu'a va'a‑s, te ja'an‑s nuu mee‑ro, te du'a chindee ña'a‑s ntdaa‑ro.
46012009	Nuu ɨnka‑ro, kida Espíritu Ianyuux xa io‑s confianza ka'nu nuu Ianyuux, xa kua'a‑s xa kajan‑s dava'a nga xa ndoñu'u‑ro. Nuu ɨnka ñani‑ro ku'a‑ro, kida Espíritu Ianyuux xa kua'a‑s xa ndadava'a‑s ñayiu ku'u.
46012010	Nuu ɨnka‑ro, kida Espíritu Ianyuux xa kua'a‑s xa kada‑s milagru, ná kida mee‑ia. Nuu ɨnka ñani‑ro ku'a‑ro, xia'an Espíritu Ianyuux tnu'u Ianyuux, xa juña tnu'u ñani‑ro ku'a‑ro nuu ñayiu. Te io ɨnka ñani‑ro ku'a‑ro kuu tna'a xi'in‑ro. Hora kidatniu kui'na xa danda'u ña'a‑i mee‑ro, te kida Espíritu Ianyuux xa kutnuni ini ñani‑ro ku'a‑ro xa du'a kuu, te du'a ka chindee ña'a‑s ntdaa‑ro. Kida Espíritu Ianyuux xa ɨnka‑ro kua'a xa ja'an‑s tnu'u xee, tnu'u Espíritu Ianyuux. Te kida Espíritu Ianyuux xa ɨnka‑ro kua'a xa dandee‑s tnu'u jan.
46012011	Ko idini Espíritu Ianyuux io. Kidatniu‑ia anu‑ro, te taxi‑ia dava'a nga xa juini mee‑ia nuu ɨɨn ɨɨn‑ro.
46012012	Kani ini koio‑n nanda kuu yɨkɨ kuñu‑ro. Io nda'a‑ro, xe'e‑ro, dɨkɨ‑ro, ko ntdaa xa'a kuu idini yɨkɨ kuñu‑ro. Dani Cristu tuku. Xaxe'e xa kunduu‑ro, ntdaa‑ro, xi'in mee‑ia, te kuu ná kuu xa idini yɨkɨ kuñu kuu‑ro xi'in‑ia.
46012013	Dava‑ro ka kuu ñayiu Israel, te dava‑ro ka kuu ñayiu ña ka kuu ñayiu Israel. Dava‑ro ka kuu ñayiu kidatniu du'a nuu ɨnka ñayiu, te dava‑ro ka kuu ñayiu xtuu libre. Ko idini xa kuu‑ro. Na n‑ka xendute‑ro, n‑ka tnɨɨ‑ro Espíritu Ianyuux, te n‑kida mee‑ia xa idini xa kuu‑ro.
46012014	Ñadu idini xa kuu yɨkɨ kuñu‑ro, chi kue'e xa kuu.
46012015	Na kani ini‑ro nax koo, nux kukuedi ini xe'e‑ro nuu nda'a‑ro. “Xaxe'e xa ña kuu‑r nda'a, ñatu xiniñu'u‑r”, kachi‑i. Juini du'a xani ini‑i, ko xa ja'an‑i ña kuu xandaa.
46012016	Na kani ini‑ro nax koo, nux kukuedi ini do'o nuu nduchi nuu‑ro. “Xaxe'e xa ña kuu‑r nduchi nuu, ñatu xiniñu'u‑r”, kachi‑i. Juini du'a xani ini‑i, ko xa ja'an‑i ña kuu xandaa.
46012017	Nux nduchi nuu‑ro n‑kuu yɨkɨ kuñu‑ro, te, ¿nanda kuu xa teku‑ro? Nux do'o‑ro n‑kuu yɨkɨ kuñu‑ro, te, ¿nanda kuu xa xen ditni‑ro?
46012018	N‑kidava'a Ianyuux yɨkɨ kuñu‑ro. Ɨɨn ɨɨn xa io‑ro, n‑kida tu'a‑ia, xa ku kuu‑i, ntdaa‑i, idini yɨkɨ kuñu‑ro. Du'a n‑juini Ianyuux, te du'a n‑kida‑ia.
46012019	Nux n‑kidava'a‑ia nda'a ni‑ro n‑kuu, te ma ku kuu yɨkɨ kuñu‑ro. Nux n‑kidava'a‑ia nduchi nuu ni‑ro n‑kuu, te ma ku kuu yɨkɨ kuñu‑ro.
46012020	Xijan kuu xa, n‑kidava'a Ianyuux ntdaa xa io yɨkɨ kuñu‑ro. Ko juini io kue'e xa io‑ro, ko idini yɨkɨ kuñu‑ro kuu.
46012021	Te nduchi nuu‑ro, ña kua'a‑i xa ja'an‑i nuu nda'a‑ro: “Ña ndoñu'u ña'a‑r.” Te dɨkɨ‑ro, ña kua'a‑i xa ja'an‑i nuu xe'e‑ro: “Ña ndoñu'u ña'a‑r.”
46012022	Io ɨɨn uu xa io yɨkɨ kuñu‑ro, xa tu ini‑ro xa ñatu xiniñu'u, ko xijan kue'e ka ndoñu'u ka‑ro.
46012023	Io ɨnka xa io yɨkɨ kuñu‑ro, xa xani ini‑ro xa ña vili kaa, te ɨnka io xa juini‑ro xa dada'u‑ro. Ko nuu xa'a, io‑ro kue'e ka xañu'u, te dada'u va'a‑ro hora ndixi‑ro da'ma‑ro.
46012024	Te io kue'e ɨnka xa io yɨkɨ kuñu‑ro, xa ña ndoñu'u xa dada'u‑ro. Du'a n‑kidava'a Ianyuux yɨkɨ kuñu‑ro, te du'a n‑kida‑ia xa koo‑ro kue'e ka xañu'u nuu xa xani ini‑ro xa ña vili kaa.
46012025	Chi ña n‑juini‑ia xa jantna'a koio‑i. N‑juini‑ia xa chindee tna'a‑i, ntdaa‑i.
46012026	Nux kue'e vida ya'a nda'a‑ro, do'o‑ro, te du'a kuu xa kue'e vida ya'a ntdaa xa io yɨkɨ kuñu‑ro. Nux koo‑ro xañu'u nuu ɨɨn xa io yɨkɨ kuñu‑ro, te du'a kuvete koio ntdaa xa io yɨkɨ kuñu‑ro.
46012027	Te mee‑n ka kuu yɨkɨ kuñu Cristu. Juini kue'e‑n io, ko ka kuu‑n idini yɨkɨ kuñu‑ia.
46012028	Nuu ɨɨn ɨɨn‑n, xá n‑taxi Ianyuux tniu mee‑n. N‑ja'an ña'a‑ia mee‑n, xa ku kuu koio‑n ñayiu ka jandixa Cristu. Ditna ka, n‑kaxí‑ia se ka kuu se n‑tunda'a Jesucristu. Dada, se ka xian tnu'u tnu'u Ianyuux nuu ñayiu. Te dada, se ka dakua'a tnu'u Ianyuux nuu ñayiu. N‑kida‑ia xa ɨnka‑n ka kida milagru, te ɨnka‑n ka kua'a‑n xa ndadava'a‑n ñayiu ku'u. N‑kida‑ia xa ɨnka‑n ka chindee ñayiu ndoñu'u, te ɨnka‑n ka ta'u tniu nuu ñayiu. Te n‑kida‑ia xa ɨnka‑n ka ja'an tnu'u xee n‑taxi Espíritu Ianyuux.
46012029	Ña ntdaa‑n ka kuu se n‑tunda'a ña'a‑ia. Ña ntdaa‑n ka kuu se xian tnu'u tnu'u‑ia nuu ñayiu. Ña ntdaa‑n ka kuu se dakua'a tnu'u Ianyuux nuu ñayiu. Ña ntdaa‑n ka kida milagru.
46012030	Ña ntdaa‑n ndadava'a ñayiu ku'u. Ña ntdaa‑n kua'a‑n xa ja'an tnu'u xee, te ña ntdaa‑n kua'a xa dandee‑n tnu'u xee.
46012031	Ko io xa kajan koio‑n, xa tnɨɨ koio‑n xa va'a ka. Te dande'a ña'a‑da ɨɨn xa kuu xa va'a ka dada ntdaa xa'a.
46013001	Xa kuu xa va'a ka kuu xa xemani‑ro Ianyuux te xemani‑ro ñayiu. Nux kua'a‑da xa ja'an‑da ntdaa tnu'u ka ja'an ñayiu, xi'in nde tnu'u ka ja'an ángel, ia ka xinokuechi nuu Ianyuux, ko ñatu xemani‑da ñayiu, te xijan kuu xa ñatu xiniñu'u tnu'u ja'an‑da. Nux ña xemani‑da ñayiu, te du'a kuu‑da ná kuu ɨɨn xa kupaa ni, kuu‑da ná kuu ɨɨn kaa ña kande va'a.
46013002	Nux xian tnu'u‑da tnu'u Ianyuux nuu ñayiu, ko ña xemani‑da‑i, te du'a ñatu ya'u‑da ni ɨɨn. Nux ka'u‑da tnu'u Ianyuux, nde kutnuni ini‑da ntdaa xa n‑dande'a ña'a‑ia mee‑ro, ko ñatu xiniñu'u‑da ni ita'u, nux ña xemani‑da ñayiu. Nux io‑da kue'e confianza nuu Ianyuux, nde xa kua'a‑da xa kajan‑da nuu‑ia xa dakanda‑ia yuku te najantuu‑ia yuku ɨnka lado, ko ña ya'u‑da ni ɨɨn, nux ña xemani‑da ñayiu.
46013003	Nuxa xia'an nga‑da ntdaa xaxii‑da ñayiu kunda'u, ko ña xemani‑da‑i, te du'a ña kida‑da ni ɨɨn xava'a. Nux juña'a‑da mee‑da, xa teñu'u ña'a koio ñayiu nde ka'ni ña'a‑i, ko ña xemani‑da ñayiu, te du'a koo xa ña n‑kida‑da ni ɨɨn xa kuu xava'a.
46013004	Ɨɨn seyɨɨ xemani ñayiu, io‑s pacencia nuu‑i. Se va'a kuu‑s, te chindee‑s ntdaa ñayiu. Ña kukuedi ini mee‑s ntdaa xa io.
46013005	Xemani‑s ntdaa ñayiu, ña kui'a ja'an‑s, ña kui'a kuu‑s. Ñatu ja'an‑s xa io xa kada‑ro xa juini mee‑s. Ñatu kiti ini‑s nuu ñayiu, ña kuu‑s se kunde'e nuu ñayiu. Ña kida kuenda‑s xa u'u ka kida ña'a ñayiu.
46013006	Xemani‑s ntdaa ñayiu. Kuko'yo ini‑s hora ka kida‑i xa u'u, te kuvete‑s hora ka jandixa‑i xa kuu xandaa.
46013007	Xemani‑s ñayiu. Ña jan tnu'u‑s kuechi‑i. Io‑s confianza nuu‑i, jandixa‑s xa kada‑i xava'a. Nux io xa kue'e vida ya'a mee‑s xaxe'e mee‑i, du'a kada‑s, te taxkanu ini na'i ka‑s‑yɨ.
46013008	Xemani‑s ñayiu. Nde ma jɨn ndɨ'ɨ xa xemani‑s‑yɨ. Vax ndɨ'ɨ xa xian tnu'u‑ro tnu'u Ianyuux nuu ñayiu. Vax ndɨ'ɨ xa ja'an‑ro tnu'u xee, tnu'u taxi Espíritu Ianyuux. Vax ndɨ'ɨ xa ka'u‑ro tnu'u Ianyuux, xa kutnuni ini‑ro xa n‑dande'a ña'a‑ia. Ko nuncas ma jɨn ndɨ'ɨ xa xemani‑ro Ianyuux xi'in ñayiu.
46013009	Vitna kutnuni ini‑ro ita'u ni. Te juini xian tnu'u‑ro tnu'u Ianyuux nuu ñayiu, ko ta kutnuni ini ka‑ro ntdaa xa ja'an‑ia.
46013010	Ko na koo xa daxinokava Ianyuux ntdaa xa kida‑ia ñuñayiu, te ndixi Xto'o‑ro Jesús, te hora ijan va'a kutnuni ini‑ro.
46013011	Na luchi‑da, n‑xo ja'an‑da ná ja'an ɨɨn seluchi. N‑xo xani ini‑da ná xani ini sekuechi, te n‑xo kutnuni ini‑da ná kutnuni ini sekuechi. Ko na n‑xa'nu‑da, te n‑dandoo‑da xa xani ini sekuechi.
46013012	Vitna ña kutnuni va'a ini‑ro, kuu ná kuu xa nde'a‑ro nuu spejo. Ɨɨn kɨu, kutnuni va'a ini‑ro, chi jini‑ro Ianyuux nuu xi'in nuu. Vitna, ita'u ni xini‑ro‑ia. Kɨu ijan, jini va'a‑ro mee‑ia, ná xini ña'a mee‑ia mee‑ro.
46013013	Xijan kuu xa, vitna jandixa‑ro Ianyuux, io‑ro confianza nuu‑ia xa ntdaa xa kida ña'a‑ia kuu xava'a, te xemani‑ro mee‑ia xi'in ñayiu. Ndruni xa'a io, te nuncas ma jɨn ndɨ'ɨ. Ko xa vii xa va'a ka, kuu xa xemani‑ro Ianyuux te xemani‑ro ñayiu.
46014001	Io xa kukajan ini koio‑n xa juemani‑n Ianyuux xi'in ñayiu. Dɨuni io xa kukajan ini koio‑n xa tnɨɨ koio‑n xa taxi Espíritu Ianyuux. Te io xa yo kukajan ini koio‑n xa tnɨɨ koio‑n tnu'u Ianyuux, xa juña tnu'u koio‑n tnu'u‑ia nuu ñayiu.
46014002	Hora ka ja'an‑n tnu'u xee n‑taxi Espíritu Ianyuux, du'a ka ja'an‑n nuu Ianyuux. Ñatu ka ja'an‑n nuu ñayiu, chi ña ka kutnuni ini ñayiu tnu'u ka ja'an‑n. Xi'in Espíritu Ianyuux, ka ja'an‑n xa kuu xa na'i.
46014003	Ko nux juña tnu'u koio‑n tnu'u Ianyuux nuu ñayiu, du'a chindee va'a‑n‑yɨ. Dakua'a‑n‑yɨ, te chindee‑n‑yɨ xa kundee ini‑i xa jandixa na'i ka‑i Xto'o‑ro Jesucristu, te xia'an‑n tnu'u kanu ini nuu‑i.
46014004	Ɨɨn seyɨɨ, nux ja'an‑s tnu'u xee, du'a chindee‑s meni mee‑s. Ko nux juña tnu'u‑s tnu'u Ianyuux nuu ñayiu, du'a chindee‑s ñani‑s ku'a‑s tuku.
46014005	Vatuka xa ja'an koio‑n, ntdaa‑n, tnu'u xee taxi Espíritu Ianyuux, ko va'a ka xa juña tnu'u koio‑n tnu'u Ianyuux nuu ñayiu. Ya'u ka se xian tnu'u tnu'u Ianyuux nuu ñayiu, dada se ja'an ni tnu'u xee xia'an Espíritu Ianyuux. Ko nux ja'an‑s tnu'u xee‑s te dada dandee‑s tnu'u jan, te vatuka, chi du'a chindee‑s ntdaa ñayiu ka jandixa Cristu.
46014006	Ñani‑da ku'a‑da, nux vitna naxee‑da ñuu‑n, te ja'an‑da tnu'u xee‑da, te, ¿nax xiniñu'u? Ko nux dakua'a ña'a‑da te vatuka. Dakua'a ña'a‑da ɨɨn xa n‑dande'a ña'a Ianyuux mee‑da. O dakua'a ña'a‑da ɨɨn xa tu'a va'a mee‑da. O kachitnu'u‑da tnu'u Ianyuux nuu‑n. Ntdaa xa'a, chindee ña'a‑da mee‑n.
46014007	Kani ini koio‑n ná kuu ɨɨn flauta, ɨɨn yolii. Juini ña ndito‑tnu, ko kande‑tnu. Ko nux ma tɨu ɨɨn seyɨɨ flauta, o nux ma dakande ɨɨn seyɨɨ yolii, te, ¿nanda koo xa vili kande‑tnu xa kunini‑ro?
46014008	Dɨuni trompeta. Nux ma danda'i xee ɨɨn seyɨɨ trompeta, te, ¿nanda kada tu'a koio seyɨɨ xa dada'an koio‑s ñuu‑s?
46014009	Mee‑n tuku. Nux ja'an koio‑n tnu'u xee n‑taxi Espíritu Ianyuux, ko ma dandee koio‑n tnu'u jan, te, ¿nanda kutnuni ini koio ñayiu nax ka ja'an‑n? Du'a ñatu xiniñu'u tnu'u‑n.
46014010	Nuu dɨɨn tnu'u ka ja'an ñayiu ñuñayiu. Tuku ka ja'an ñayiu, ɨɨn ɨɨn ñuu. Ko juini kue'e tnu'u io, ko va'a kutnuni ini ñayiu ɨɨn ɨɨn ñuu, hora ja'an ɨɨn seyɨɨ xa kuu tnu'u mee‑i.
46014011	¿Ko nax koo, nux ña kutnuni ini‑da tnu'u ja'an ɨɨn seyɨɨ? Du'a kuu mee‑da se ña ja'an va'a nuu mee‑s, te du'a kuu mee‑s se ña ja'an va'a nuu mee‑da.
46014012	Mee‑n tuku. Ka kukajan ini‑n xa tnɨɨ‑n xa taxi Espíritu Ianyuux. Vatuka. Ko va'a ka xa kukajan ini‑n xa tnɨɨ‑n xa kua'a‑n xa chindee‑n ñayiu ka jandixa Cristu.
46014013	Xijan kuu xa, nux ja'an‑n tnu'u xee n‑taxi Espíritu Ianyuux, io xa kajan ta'u‑n nuu Ianyuux, xa na kada‑ia xa dandee‑n tnu'u xee‑n nuu ñayiu.
46014014	Nux xijan ta'u‑da tnu'u xee‑da, du'a xijan ta'u‑da xi'in anu ni‑da, ko ña xani ini va'a‑da tnu'u ja'an‑da.
46014015	Xijan kuu xa, ¿nax koo?, ¿nax io xa kada‑da? Kajan ta'u‑da xi'in anu‑da, ko dɨuni kani ini va'a‑da hora kajan ta'u‑da. Kata‑da xi'in anu‑da, ko dɨuni kani ini va'a‑da hora kata‑da.
46014016	Nux kajan ta'u‑n xi'in anu ni‑n, te, ¿nanda kua'a xa kajan ta'u ɨnka ñayiu xi'in‑n? Hora xia'an‑n xa n‑kuta'u‑n nuu Ianyuux, te ña kua'a‑i xa ja'an‑i: “¡Du'a na koo!”, chi ña kutnuni ini‑i tnu'u ja'an‑n.
46014017	Xandaa kuu xa va'a xia'an‑n xa n‑kuta'u‑n nuu Ianyuux, ko ñatu chindee‑n ñani‑n ku'a‑n.
46014018	Na kuta'u‑da Ianyuux xa ja'an‑da tnu'u xee‑da n‑taxi Espíritu Ianyuux. Kue'e ka ja'an mee‑da dada ntdaa mee‑n.
46014019	Ko hora ja'an‑da nuu ñayiu ka jandixa Jesucristu, juini‑da xa dakua'a‑da‑i. Juini‑da xa kani ini‑da, te ja'an‑da o'on ni tnu'u, te du'a chindee‑da ñayiu ka jandixa Jesucristu, dada xa ja'an‑da uxi mil tnu'u xee‑da, te du'a kuu xa ma chindee‑da‑i ni ita'u.
46014020	Ñani‑da ku'a‑da, maxku kani ini koio ka‑n ná ka xani ini sekuechi. Ko vatuka xa ku kuu koio mee‑n ná kuu seyɨjɨn, xa maxku kada koio ka‑n xa u'u. Ko hora kani ini‑n, io xa kani ini va'a‑n, ná ka xani ini sexa'nu.
46014021	Ja'an tnu'u Ianyuux: “Tnu'u xee ja'an‑da nuu ñayiu ya'a, ja'an‑da tnu'u seto'o nuu‑i, ko dani ña ka chinuu‑i tnu'u ja'an‑da nuu‑i.”
46014022	Xijan kuu xa, xa kida Espíritu Ianyuux xa ja'an‑n tnu'u xee‑n n‑taxi‑ia, kuu xa kida‑ia ɨɨn milagru nuu ñayiu ña ka jandixa Jesucristu. Te xa kida‑ia xa xian tnu'u‑n tnu'u Ianyuux nuu ñayiu, kuu xa kida‑ia ɨɨn milagru nuu ñayiu ka jandixa Jesucristu. Nuu ñayiu ka jandixa‑ia, kida‑ia ɨɨn. Nuu ñayiu ña ka jandixa‑ia, kida‑ia ɨnka.
46014023	Kani ini koio‑n. Nux nataka‑n ntdaa‑n, te ja'an‑n ntdaa‑n tnu'u xee n‑taxi Espíritu Ianyuux, te ijan kɨu ɨɨn ñayiu ta tnɨɨ ka tnu'u xee, o ñayiu ña jandixa Jesucristu, te, ¿nax koo? Ja'an ñayiu jan xa n‑ka nduloko‑n.
46014024	Ko nux juña tnu'u‑n, ntdaa‑n, tnu'u Ianyuux nuu ñayiu, te ijan kɨu ɨɨn ñayiu ta tnɨɨ ka tnu'u xee, o ɨɨn ñayiu ña jandixa Jesucristu, te, ¿nax koo? Xi'in tnu'u‑n, koo xa kada‑n ntdaa‑n xa kutnuni ini ñayiu jan xa kuu mee‑i ñayiu kida xa u'u.
46014025	Dande'a Espíritu Ianyuux xa na'i io anu‑i, te nujuiin ndeyu‑i nuu Ianyuux xa koo‑i xañu'u nuu‑ia, te ja'an ndaa‑i xa xandaa kuu xa tuu Ianyuux me'ñu mee‑n.
46014026	Ñani‑da ku'a‑da, xijan kuu xa, ¿nax koo? Hora nataka koio‑n, io xa chindee tna'a koio‑n xa jandixa ka‑n, ntdaa‑n, Jesucristu. Kata koio‑n alabanza nuu Ianyuux. Dakua'a tna'a koio‑n. Juña tnu'u tna'a‑n nax n‑dande'a ña'a Ianyuux mee‑n. Ja'an‑n tnu'u xee n‑taxi Espíritu Ianyuux, te dandee‑n tnu'u jan nuu ñani‑n ku'a‑n. Ko ntdaa xa kada koio‑n, ɨɨn ɨɨn‑n, io xa kada‑n xa chindee tna'a‑n xa jandixa ka‑n, ntdaa‑n, Jesucristu.
46014027	Nux ja'an‑n tnu'u xee n‑taxi Espíritu Ianyuux, diko ni uu uni ni ja'an‑n. Ditna ka ɨɨn‑n, te dada ɨnka‑n. Te io xa dandee ɨɨn ñani‑n ɨɨn ku'a‑n tnu'u‑n nuu ntdaa ñayiu nataka ijan.
46014028	Nux ña yoo ɨɨn ñayiu kua'a xa dandee‑i tnu'u‑n, te maxku ja'an‑n tnu'u xee hora nataka ñayiu ka jandixa Jesucristu. Vatuka xa na'i ja'an‑n tnu'u xee anu mee‑n xi'in Ianyuux.
46014029	Dɨuni na ja'an uu uni ni se ka xian tnu'u tnu'u Ianyuux nuu ñayiu. Te na ja'an dava ka ñani‑n ku'a‑n nux ja'an‑s tnu'u Ianyuux, o nux kidatniu kui'na me'ñu‑n, xa danda'u ña'a‑i xi'in tnu'u ja'an‑s.
46014030	Te se kuu uu, xi'in se kuu uni. Hora juña'a Ianyuux ɨɨn tnu'u xa juña tnu'u mee‑s nuu ñayiu, te io xa nkoo se ja'an ki'na nuu, xa ndojuiin se kuu uu, xa ja'an mee‑s. Te dada nkoo se kuu uu, te ndojuiin se kuu uni, xa ja'an mee‑s.
46014031	Nux du'a kada koio‑n, te kua'a xa ja'an‑n, ntdaa‑n, tnu'u Ianyuux n‑ka tnɨɨ‑n. Ditna ka ɨɨn‑n, te dada ɨnka‑n. Du'a dakua'a‑n ntdaa‑n, te tnɨɨ‑n ntdaa‑n tnu'u kanu ini.
46014032	Chi kua'a‑n, ntdaa‑n, xa kada maxu‑n, hora kua'a xa ja'an‑n, te hora ma kua'a xa ja'an‑n.
46014033	Chi nuncas ma kada Ianyuux xa koo pletu me'ñu mee‑n, ni ma kada‑ia xa uu uni‑n juña tnu'u tnu'u‑ia nuu ñayiu idini vuelta. Io xa kada koio mee‑n, ná ka kida ñayiu ka jandixa Jesucristu ntdaa ñuu. Ñayiu n‑kida dɨɨn Ianyuux ka kuu‑n.
46014034	Hora nataka koio‑n, te maxku ndatnu'u koio ñadɨ'ɨ. Maxku juejoon koio‑n xa ndatnu'u koio‑ña. Na kada koio‑ña ná ja'an tnu'u Ianyuux, na jandixa koio‑ña yɨɨ‑ña.
46014035	Nux juini‑ña xa kutnuni ini va'a ka‑ña, na kajan tnu'u‑ña nuu yɨɨ‑ña ve'e, chi ña kuu xa va'a xa ndatnu'u koio ñadɨ'ɨ hora nataka koio‑n.
46014036	Naja'an koio‑n xa ɨnka ñayiu n‑ka kachitnu'u tnu'u va'a Ianyuux nuu‑n. Dɨuni naja'an koio‑n xa n‑ka tnɨɨ ɨnka ñayiu tnu'u‑ia tuku.
46014037	Ka xani ini‑n xa se ka xian tnu'u tnu'u Ianyuux nuu ñayiu ka kuu‑n. Ka ja'an‑n xa n‑ka tnɨɨ‑n xa n‑taxi Espíritu Ianyuux. Nux du'a kuu, te io xa jandixa koio‑n xa xa kidava'a mee‑da kuu xa ta'u tniu Xto'o‑ro nuu‑n.
46014038	Nux ña ka juini‑n xa tnɨɨ‑n tnu'u‑da, ña ka kuu‑n se n‑ka tnɨɨ tnu'u Ianyuux, ña ka kuu‑n se n‑ka tnɨɨ xa taxi Espíritu Ianyuux.
46014039	Ñani‑da ku'a‑da, xijan kuu xa, io xa kukajan ini koio‑n xa tnɨɨ koio‑n tnu'u Ianyuux, xa juña tnu'u koio‑n tnu'u‑ia nuu ñayiu. Te maxku ja'an koio‑n xa maxku ja'an ñani‑n ku'a‑n tnu'u xee n‑xia'an Espíritu Ianyuux.
46014040	Hora nataka koio‑n, io xa kada koio‑n xa va'a, maxku kada ka‑n pletu me'ñu mee‑n.
46015001	Ñani‑da ku'a‑da, juini‑da xa kutnuni ini koio‑n tnu'u va'a n‑kachitnu'u‑da. N‑ka tnɨɨ‑n tnu'u va'a jan, te xaxe'e tnu'u jan, ka kunduu‑n xi'in Cristu.
46015002	Xaxe'e xa n‑ka tnɨɨ‑n tnu'u va'a Jesucristu, te n‑dakaku ña'a Ianyuux mee‑n, xa ma kuú koio‑n xi'in kuechi‑n. Io xa kundee ini koio‑n, xa jandixa na'i ka koio‑n tnu'u n‑kachitnu'u‑da. ¿O kuu xa ña n‑ka jandixa‑n Jesucristu a?
46015003	N‑ja'an‑da nuu mee‑n xa n‑tnɨɨ mee‑da. Xa ki'na nuu, kuu xa n‑xi'í Cristu xaxe'e kuechi mee‑ro. Du'a n‑kida Cristu ntdaa ná io ná jua'an tnu'u Ianyuux n‑ka chidotnuni seyɨɨ xá n‑kuu kue'e kuia.
46015004	N‑ka kuxi ñayiu yɨkɨ kuñu ndi Jesús, te nuu uni kɨu n‑kida Ianyuux xa n‑nandoto‑ia. Du'a n‑ka chidotnuni seyɨɨ xá n‑kuu kue'e kuia.
46015005	Na n‑ya'a xa n‑nandoto Cristu, te n‑xini Spedru mee‑ia. Dada n‑kixee Cristu nuu se tunda'a‑ia.
46015006	Ijan dada n‑kixee‑ia nuu n‑ka xo nataka o'on cientu ñani‑ro ku'a‑ro. N‑ka xini‑s‑ia, ntdaa‑s. Te juini ɨɨn uu‑s xá n‑ka xi'í, ko tuu na'i dava ka‑s xi'in‑ro nde vitna.
46015007	Dada n‑kixee‑ia nuu Jacobo, dada nuu ntdaa se tunda'a‑ia.
46015008	Te dada n‑kixee Cristu nuu mee‑da tuku. Ña n‑xo tuu‑da xi'in‑ia, na n‑xo tuu‑ia ñuñayiu ya'a. Ná kuu ɨɨn se kuee n‑kaku kuu mee‑da.
46015009	Se luchi ka kuu‑da nuu ntdaa se n‑tunda'a‑ia. Xaxe'e xa n‑kida‑da kue'e xa u'u nuu ñayiu ka jandixa Cristu, ñatu ya'u‑da xa danani ña'a‑ia se tunda'a‑ia.
46015010	Xi'in xamani‑ia, n‑kida Ianyuux xa kuu mee‑da ɨɨn se tunda'a Jesucristu. Te va'a xiniñu'u xamani‑ia, chi kue'e ka n‑kidatniu mee‑da, dada ntdaa se n‑tunda'a‑ia. Ko meni mee‑da ña'a, chi xaxe'e xamani mee‑ia du'a n‑kuu.
46015011	Xijan kuu xa, nux ja'an mee‑da, o nux ja'an koio ɨnka se n‑tunda'a‑ia, ko ka ja'an‑da, ntdaa‑da, xa n‑nandoto Cristu. Te n‑ka jandixa mee‑n tnu'u n‑ka ja'an‑da.
46015012	Nux xa ka xian tnu'u‑da nuu ñayiu, kuu xa n‑kida Ianyuux xa n‑nandoto Cristu, te, ¿nax kuu xa ka ja'an dava mee‑n xa ña kua'a xa nandoto yɨkɨ kuñu ndɨyɨ?
46015013	Nux ña kua'a xa nandoto yɨkɨ kuñu ndɨyɨ, du'a ña n‑nandoto Cristu nda vi.
46015014	Nux ña n‑nandoto Cristu, te du'a ñatu xiniñu'u xa kachitnu'u‑da, te ñatu xiniñu'u xa ka jandixa‑n.
46015015	Nux du'a kuu, te kuu xa mee‑da ka kuu se ña n‑ja'an ndaa, chi n‑ka ja'an‑da xa n‑kida Ianyuux xa n‑nandoto Cristu. Ko nux xandaa kuu xa ma nandoto yɨkɨ kuñu ndɨyɨ, te du'a ña n‑kida Ianyuux xa n‑nandoto Cristu.
46015016	Nux ma kada Ianyuux xa nandoto koio ndɨyɨ, te nde Cristu ña n‑nandoto tuku.
46015017	Te nux ña ndito Cristu, te ña ya'u ni ɨɨn xa ka jandixa‑n‑ia. Nux du'a kuu, te dani xtuu‑n xi'in kuechi‑n.
46015018	Nux du'a kuu, te ñani‑ro ku'a‑ro xá n‑ka n‑xi'í, xá n‑ka jua'an da'u ni‑s andea. Juini n‑ka kunduu mee‑s xi'in Cristu, ko nux ña ndito Cristu, te du'a n‑ka xi'í‑s xi'in kuechi‑s.
46015019	Nux n‑dandoo‑ro ntdaa xa io ñuñayiu, xa kunduu‑ro xi'in Cristu, te ña n‑nandoto‑ia, te kuu mee‑ro ñayiu nda'u ka dada ntdaa ñayiu.
46015020	¡Ko vitna xa n‑kida Ianyuux xa n‑nandoto Cristu! Xandaa kuu xa Cristu Jesús kuu se n‑nandoto ki'na nuu, te kutnuni ini‑ro xa ñayiu n‑ka xi'í, nandoto koio‑i tuku.
46015021	Nani n‑kida Ianyuux xa kuú koio ntdaa ñayiu, xaxe'e xa n‑kida idini seyɨɨ xa u'u, dani kada‑ia xa nandoto koio ñayiu, xaxe'e xa n‑nandoto idini seyɨɨ.
46015022	Nani ka xi'í ntdaa ñayiu xaxe'e Adán, dani nandoto koio ntdaa ñayiu xaxe'e Cristu.
46015023	Ko ɨɨn ni ɨɨn ni. Ditna ka Cristu, te dada ntdaa ñayiu ka kunduu xi'in‑ia hora ndixi‑ia ñuñayiu.
46015024	Te dada daxinokava Cristu ntdaa xa kida‑ia vitna. Kada‑ia xa ma koo ka se kunxa'nu ka nuu ñayiu, ni se taxnuni nuu ñayiu, ni se ndaku ka nuu ñayiu. Kada‑ia xa ma taxnuni ka ni ángel nuu ñayiu, ni kui'na nuu ñayiu. Te dada juña'a Cristu ntdaa nuu xa taxnuni mee‑ia nuu Taa‑ia Ianyuux.
46015025	Io xa taxnuni Cristu, nde xa kada maxu‑ia ntdaa xa xini u'u tna'a xi'in‑ia.
46015026	Ná kuu ɨɨn se ndaku ka xini u'u tna'a xi'in Cristu, du'a kuu xa io xa kuú koio ntdaa ñayiu. Ko ndaku ka Cristu dada se ijan. Xaxe'e xa n‑nandoto Cristu, n‑ni'i‑ia xa nandoto koio ñayiu ka kunduu xi'in‑ia.
46015027	Koo ná ja'an tnu'u Ianyuux n‑ka chidotnuni seyɨɨ xá n‑kuu kue'e kuia. Ja'an tnu'u Ianyuux xa xá n‑kida‑ia xa taxnuni Cristu nuu ntdaa xa io. Ko xa n‑ja'an‑ia xa taxnuni Cristu nuu ntdaa xa io, ña juini kachi xa taxnuni Cristu nuu Taa‑ia Ianyuux. Kunxa'nu ka Taa‑ia Ianyuux dada Cristu, chi Taa‑ia kuu Ia n‑kida xa taxnuni Cristu nuu ntdaa xa io.
46015028	Na ya'a xa juña'a nga Ianyuux ntdaa xa io nuu Cristu, hora ijan ni, juña'a nga Cristu mee‑ia nuu Taa‑ia, xa taxnuni na'i Taa‑ia nuu Cristu, xi'in nuu ntdaa xa io.
46015029	Io ñayiu ka xendute xaxe'e ñayiu n‑ka xi'í. ¿Nakuenda du'a ka kida‑i? Nux ma nandoto koio ndɨyɨ, te, ¿nakuenda ka xendute ñayiu xaxe'e ñayiu n‑xi'í?
46015030	Nux ma nandoto‑ro, te, ¿nakuenda kadatniu koio ka‑da? ¿Nakuenda ya'a koio ka‑da xa yo io kuu, kɨu xi'in kɨu?
46015031	Ñani‑da ku'a‑da, nux io xa kuú‑da vitnadii, te vatuka. Juini‑da xa kutnuni ini koio mee‑n xa du'a kuu. Xandaa kuu xa najuen tnu'u mee‑da xaxe'e mee‑n, xaxe'e xa ka kunduu‑n xi'in Xto'o‑ro Jesucristu. Te dɨuni xandaa kuu, xa io tu'a‑da xa kuú‑da, kɨu xi'in kɨu.
46015032	Juini‑da xa kani ini koio‑n. Na n‑xian tnu'u‑da tnu'u va'a Jesucristu nuu ñayiu ñuu nani Éfeso, n‑kuu ná kuu xa n‑jantna'a‑da xi'in kɨtlavichi yo nde'e. Te, ¿naxa xiniñu'u xa du'a n‑kidatniu‑da? ¿Nax n‑ni'i‑da ñuñayiu ya'a? Nux ma nandoto‑ro, te kada mee‑ro ná ka kida ɨnka ñayiu: “Na kaxi‑ro, na ko'o‑ro vitna, chi kuú‑ro tnee, te ma koo ka.” ¡Ko ña ndaa!
46015033	Maxku juejoon koio ka‑n xa danda'u ña'a koio‑s. Xandaa kuu, xa nux kunduu‑ro xi'in se ka kida xa u'u, te koo xa mee‑ro tuku kada‑ro xa u'u, chi kadajuexa ña'a mee‑s.
46015034	Io xa kani ini va'a koio‑n, te maxku kada koio ka‑n xa u'u. Dava mee‑n, ta jini ka‑n Ianyuux. Io xa kujanuu koio‑n xa du'a kuu.
46015035	N‑teku‑da xa ka ja'an‑n xa ña kutnuni ini‑n nanda kada Ianyuux xa nandoto koio ndɨyɨ. N‑teku‑da xa juini‑n xa jini‑n nanda kava yɨkɨ kuñu ñayiu, hora na ndixi‑i.
46015036	¡Se lilu ka kuu‑n! Io xa kani ini koio‑n nanda kuu, hora dakeé‑ro tata. Nde kuxi‑ro tata, dada kane itu xee.
46015037	Hora dakeé‑n itu‑n, ta koo ka ndɨdɨ. Diko ni tata nuni kuu. O dava'a nga ɨnka tata dakeé‑n.
46015038	Ko kida Ianyuux xa dada koo ndɨdɨ. Hora io ndɨdɨ, kuu ná kuu xa n‑xia'an Ianyuux xa xee nuu tata xa ndɨ'ɨ. Nani n‑xani ini‑ia, dani kida‑ia, xa xia'an‑ia xa xee nuu ɨɨn ɨɨn tata.
46015039	Ña ka kuu ɨɨn nuu, ntdaa xa io. Yɨkɨ kuñu ñayiu kuu ɨɨn, te yɨkɨ kuñu kɨtɨ kuu ɨnka. Yɨkɨ kuñu chilidaa kuu ɨɨn, te yɨkɨ kuñu chaka kuu ɨnka.
46015040	Io xa io andɨu, te io xa io ñuñayiu. Te vili kaa xa io andɨu, te vili kaa xa io ñuñayiu. Ka kuu‑i, nduu‑i, xa vili kaa, ko tuku ka kuu ɨɨn ɨɨn‑i, ña ka kuu ɨɨn nuu‑i, nduu‑i.
46015041	Ndii ngandii, te ndii yoo, ko ña ndii ɨɨn nuu ngandii xi'in yoo. Dɨuni ndii chudini. Ko tuku ndii ɨɨn ɨɨn‑tɨ.
46015042	Du'a kuu ntdaa xa'a, te du'a koo hora nandoto koio ndɨyɨ. Yɨkɨ kuñu se ndito vitna kuu ɨɨn, te yɨkɨ kuñu se n‑nandoto kuu ɨnka. Hora kuxi‑ro ndɨyɨ, te vax ndɨ'ɨ yɨkɨ kuñu‑i. Xa te'yu kuu. Ko hora kada Ianyuux xa nandoto‑i, te nuncas ma jɨn ndɨ'ɨ yɨkɨ kuñu xee‑i.
46015043	Kuxi‑ro ɨɨn xa ñatuka vili kaa. Kada Ianyuux xa nduu‑i ɨɨn xa yo vili kaa. Kuxi‑ro ɨɨn xa ña ndaku ka. Kada Ianyuux xa yo ndundaku‑i.
46015044	Kuxi‑ro ɨɨn xa n‑xo tuu ñuñayiu. Kada Ianyuux xa nduu‑i ɨɨn xa kua'a xa kutuu andɨu. Nux io yɨkɨ kuñu kua'a xa xtuu‑i ñuñayiu, dɨuni io yɨkɨ kuñu kua'a xa kutuu‑i andɨu.
46015045	Ná ja'an tnu'u Ianyuux, du'a kuu. N‑kidava'a Ianyuux Adán. Se ki'na nuu n‑kuu Adán. Se ndito n‑kuu‑s, ɨɨn se n‑xo tuu va'a ñuñayiu. Ná kuu Adán kuu uu, kuu Cristu. N‑kida Ianyuux xa kada Cristu xa kutuu va'a mee‑ro xi'in Ianyuux andɨu.
46015046	Ko xa nandoto‑ro, ña kuu xa ki'na nuu. Ditna ka ndito‑ro xa kutuu‑ro ñuñayiu ya'a, te dada nandoto‑ro xa kutuu‑ro andɨu.
46015047	Xi'in ñu'u ñuñayiu, n‑kidava'a Ianyuux Adán. Se ki'na nuu n‑kuu‑s. Andɨu, n‑kixi Cristu. Se kuu uu n‑kuu mee‑ia.
46015048	Ná kuu Adán kuu‑ro, hora tuu‑ro ñuñayiu. Ná kuu Cristu ku kuu‑ro, hora kutuu‑ro andɨu.
46015049	Nani kuu‑ro ná n‑kuu Adán, se ñuñayiu, dani ku kuu‑ro ná kuu Cristu, se n‑kixi nde andɨu.
46015050	Ñani‑da ku'a‑da, ja'an‑da nuu‑n xa ña kua'a xa kutuu yɨkɨ kuñu‑ro io vitna nuu taxnuni Ianyuux. Xa vax ndɨ'ɨ, ma kua'a‑i xa kutuu‑i nuu ma jɨn ndɨ'ɨ ni ɨɨn.
46015051	Juini‑da xa chinuu koio‑n vitna, chi ja'an‑da ɨɨn xa na'i nuu‑n. Ma ntdaa‑ro kuú‑ro antecas xa ndixi Jesucristu, ko hora na ndixi‑ia, ndada xee ña'a Ianyuux ntdaa‑ro.
46015052	Ña ndoñu'u Ianyuux kue'e tiempo xa ndada xee ña'a‑ia. Ɨɨn nunuu ni, te natnɨɨ‑ro yɨkɨ kuñu xee. Kuu ná kuu xa najuene‑ro, te najaan‑ro nduchi nuu‑ro, te du'a koo. Na danda'i ángel, ia xinokuechi nuu Ianyuux, trompeta idinga vuelta, te kada Ianyuux xa nandoto koio ndɨyɨ, xa nuncas ma kuú koio ka‑i. Nuni'no ni nadama ña'a‑ia mee‑ro, ntdaa‑ro.
46015053	Yɨkɨ kuñu‑ro io vitna vax ndɨ'ɨ. Ndoñu'u xa na taxi Ianyuux yɨkɨ kuñu xee ma jɨn ndɨ'ɨ. Vitna ka xi'í‑ro, ntdaa‑ro. Ndoñu'u xa kada Ianyuux xa kutuu va'a‑ro xi'in‑ia kuia ma jɨn ndɨ'ɨ.
46015054	Yɨkɨ kuñu‑ro io vitna vax ndɨ'ɨ. Vitna ña kua'a xa kutuu‑ro kuia ma jɨn ndɨ'ɨ. Ko na taxi Ianyuux yɨkɨ kuñu xee, te kutuu va'a‑ro xi'in‑ia kuia ma jɨn ndɨ'ɨ. Kɨu ijan, koo ná n‑ja'an Ianyuux, hora n‑ja'an‑ia nuu se n‑ka chidotnuni tnu'u‑ia xá n‑kuu kue'e kuia. Ná kuu xa n‑ja'an‑ia nuu ɨɨn seyɨɨ xini u'u tna'a xi'in‑ia n‑kuu. Se xini u'u tna'a xi'in‑ia, kuu xa io xa kuú koio ntdaa ñayiu. N‑ja'an Ianyuux nuu se ijan: “Xá n‑xaxi ña'a‑r, xaxe'e xa n‑ndaku‑r nuu‑n.
46015055	N‑kida‑n xa n‑ka xi'í‑i, ntdaa‑i, ko vitna kutuu koio‑i xi'in mee‑r kuia ma jɨn ndɨ'ɨ. Ma ni'i ka‑n ni ɨnka‑i, ma kaxi ka‑n ni ɨnka‑i.” Du'a n‑ja'an Ianyuux.
46015056	Xaxe'e xa n‑ka kida seyɨɨ xa u'u, kuu xa io xa kuú koio‑s. Xaxe'e xa n‑ka tnɨɨ‑s tnu'u n‑chidotnuni Moisés, kuu xa taxnuni ña'a kuechi‑s.
46015057	¡Ko na kuta'u‑ro Ianyuux! Xaxe'e Xto'o‑ro Jesucristu, kida Ianyuux xa nandoto‑ro, xa kutuu va'a‑ro xi'in‑ia kuia ma jɨn ndɨ'ɨ.
46015058	Ñani mani‑da, ku'a mani‑da, xijan kuu xa kunduu koio ka‑n xi'in Cristu. Kundee ini na'i ka‑n, xa jandixa na'i ka‑n Cristu. Kɨu xi'in kɨu kada koio na'i ka‑n tniu n‑taxi Xto'o‑ro Jesucristu, chi xini va'a koio‑n xa nux kadatniu koio ka‑n, dada tnɨɨ koio‑n ntdaa xa juini Xto'o‑ro xa taxi‑ia.
46016001	N‑ka kakune'e mee‑n tvini ka xia'an‑n nuu ñani‑ro ku'a‑ro ka kunda'u. Ja'an‑da nuu mee‑n, nani n‑ja'an‑da nuu ñayiu ka jandixa Jesucristu, distrito Galacia.
46016002	Kɨu ki'na nuu, ɨɨn ɨɨn semana, kuneva'a‑n, ɨɨn ɨɨn‑n, xa juini‑n xa juña'a nga‑n. Nani ni'i‑n, dani juña'a‑n, ntna una kɨu. Te du'a ma koo xa io xa dataka‑ro tvini jan, hora nde na xee‑da ñuu‑n.
46016003	Na xee‑da, te tunda'a‑da dava'a nga seyɨɨ kaxí koio mee‑n, xa jɨ'ɨn koio‑s ñuu nani Jerusalén. Kane'e koio‑s jɨ'ɨn xa xia'an nga mee‑n nuu ñani‑ro ku'a‑ro Jerusalén. Tunda'a‑da‑s jɨ'ɨn‑s xi'in carta kadava'a mee‑da.
46016004	O nux vatuka xa jɨ'ɨn mee‑da tuku, te jɨ'ɨn koio‑da xi'in‑s.
46016005	Ko ditna ka, io xa jɨ'ɨn‑da distrito Macedonia. Te dada, xee‑da ñuu mee‑n.
46016006	Nux vatuka, te ndoo‑da xi'in‑n yoo vixi, xa kua'a xa chindee ña'a koio‑n mee‑da, xa jɨ'ɨn na'i‑da dava'a nga ñuu jɨ'ɨn‑da.
46016007	Chi ña juini‑da xa ya'a‑da ñuu‑n vitna, xa kotoni'ni tna'a‑ro uni koon ni kɨu. Juini‑da xa ndoo‑da xi'in‑n, nux juejoon Xto'o‑ro Jesucristu.
46016008	Kutuu‑da ñuu nani Éfeso, vitna xi'in nde viko Pentecostés.
46016009	Chi kuu ná kuu xa io ɨɨn ye'e najaan va'a nuu‑da. Kua'a‑da xa juña tnu'u‑da tnu'u va'a Ianyuux nuu kue'e xa kue'e ñayiu vitna. Ko dɨuni, io kue'e ñayiu ka xini u'u ña'a.
46016010	Nux na xee Timoteo ñuu‑n, te io xa kueka va'a koio‑n‑sɨ. Dande'a‑n‑sɨ xa ña ndoñu'u‑s xa yu'u‑s xaxe'e‑n. Kida‑s tniu n‑ta'u tniu Xto'o‑ro Jesucristu. Nani kida mee‑da, dani kida mee‑s.
46016011	Xijan kuu xa koo koio‑n xañu'u nuu‑s. Chindee mani‑n‑sɨ, xa kuiko‑s ndixi‑s nuu‑da, chi ndetu‑da xa ndixi‑s xi'in ñani‑ro kix koio.
46016012	Ñani‑ro nani Apolos tuku. Kue'e n‑xijan‑da nuu‑s, xa jɨ'ɨn‑s ñuu‑n xi'in ɨnka ñani‑ro jɨ'ɨn vitna. Ko n‑ja'an mee‑s xa ña juini‑s xa jɨ'ɨn‑s ñuu‑n vitna. Ja'an‑s xa xee‑s ñuu‑n nakɨu kua'a‑s.
46016013	Koo koio‑n cuedado, xa maxku danda'u ña'a ni ɨɨn. Jandixa na'i koio ka‑n tnu'u Jesucristu. Kada koio mee‑n ná ka kida se va'a, se ndaku. Te kundee ini na'i koio ka‑n.
46016014	Ntdaa xa kada‑n, kada‑n xaxe'e xa xemani‑n Ianyuux te xemani‑n ñayiu.
46016015	Ñani‑da ku'a‑da, ka xini‑n Estéfanas xi'in familia‑s. Ka xini‑n xa ka kuu‑s ñayiu ki'na nuu n‑ka kunduu xi'in Cristu, distrito Acaya. Ka xini‑n xa ka kida‑s ntdaa xa kua'a‑s, xa chindee‑s ñayiu ka jandixa Jesucristu.
46016016	Xijan‑da nuu‑n xa jandixa koio‑n xa ja'an mee‑s, xijan‑da nuu‑n xa jandixa koio‑n ntdaa ñani‑ro ku'a‑ro ka kida tniu n‑xia'an Xto'o‑ro Jesucristu.
46016017	Kudɨ ini‑da xa xá n‑kixee Estéfanas, xi'in Fortunato, xi'in Acaico. N‑ka taxi mee‑s ntdaa xa ña n‑ka kua'a mee‑n xa taxi‑n.
46016018	Xá n‑ka taxi‑s tnu'u kanu ini, te xini‑da xa n‑ka taxi‑s tnu'u kanu ini mee‑n tuku. Io xa kueka va'a koio‑n se ijan, te koo koio‑n xañu'u nuu‑s.
46016019	Ntdaa ñayiu ka jandixa Jesucristu, ñuu xi'in ñuu Asia, ka ndajan tnuña'a‑i. Ndajan tnuña'a Áquila xi'in Priscila tuku, xaxe'e xa ka jandixa mee‑n Jesucristu, nani ka jandixa mee‑s mee‑ia.
46016020	Dɨuni ntdaa ñayiu ka jandixa Jesucristu nataka ve'e‑s ka ndajan tnuña'a‑i. Io xa tnɨtnanda'a va'a‑n.
46016021	Xi'in nda'a mee‑da kidava'a‑da vitna.
46016022	Nux ña xemani ɨɨn ñayiu Xto'o‑ro Jesucristu, na jɨ'ɨn‑i andea. Yachi na ndixi Xto'o‑ro Jesucristu.
46016023	Na taxi Xto'o‑ro Jesús xamani‑ia nuu‑n.
46016024	Na jini koio‑n xa xemani ña'a‑da, ntdaa‑n, xaxe'e xa kunduu‑ro, nduu‑ro, xi'in Cristu. Du'a na koo.
47001001	Mee‑da, Spalu, xaxe'e xa da n‑juini Ianyuux, kuu‑da ɨɨn se n‑tunda'a Jesucristu. Xi'in ñani‑ro Timoteo, kidava'a‑da carta ya'a nuu ñayiu ka jandixa Ianyuux ñuu nani Corinto. Dɨuni kidava'a‑da nuu ntdaa ñayiu n‑kaxí Ianyuux xndaxio nitu'u distrito Acaya. N‑kida dɨɨn ña'a Ianyuux mee‑n, xa kada koio‑n xa juini mee‑ia.
47001002	Na taxi Taa‑ro Ianyuux xi'in Xto'o‑ro Jesucristu xamani‑ia nuu‑n, te na kada‑ia xa kutuu va'a koio‑n.
47001003	Na kuta'u‑ro Ianyuux. Taa Xto'o‑ro Jesucristu kuu‑ia. Nani kundau ini ɨɨn seyɨɨ da'ya‑s, dani kundau ini ña'a Ianyuux mee‑ro. Nujuiin‑ia diñi‑ro xa taxi‑ia tnu'u kanu ini.
47001004	Dava'a nga xa ya'a‑da, te taxi‑ia tnu'u kanu ini. Taxi‑ia tnu'u kanu ini mee‑da, xa kua'a‑da xa juña'a‑da tnu'u kanu ini nuu ɨnka ñayiu. Dava'a nga xa io xa ya'a koio mee‑i, te kua'a‑da xa juña'a‑da tnu'u kanu ini nuu mee‑i, xaxe'e xa n‑taxi Ianyuux tnu'u kanu ini nuu mee‑da.
47001005	Kue'e vida n‑ya'a Cristu, te xaxe'e xa kunduu‑da xi'in Cristu, kue'e vida ya'a mee‑da tuku. Ko nujuiin Cristu diñi‑da xa taxi‑ia tnu'u kanu ini, xa kundee ini‑da. Nani ya'a‑da xa ya'a ka‑da kue'e vida, dani taxi‑ia xa taxi ka‑ia kue'e tnu'u kanu ini, xa kundee ini‑da.
47001006	Kue'e vida ya'a mee‑da, xa kutuu koio mee‑n xi'in Ianyuux kuia ma jɨn ndɨ'ɨ. Te nujuiin‑da diñi‑n, xa taa‑da tnu'u kanu ini, xa kunduu na'i koio ka‑n xi'in Ianyuux. Nujuiin Cristu diñi mee‑da, xa kada‑ia xa kundee ini mee‑da, te kunujuiin‑ia diñi mee‑n, xa kada‑ia xa kundee ini koio mee‑n. Du'a kutuu va'a koio mee‑n xi'in Ianyuux kuia ma jɨn ndɨ'ɨ. Te du'a kundee ini koio‑n hora kue'e vida ka ya'a mee‑n ná kue'e vida ka ya'a mee‑da.
47001007	Xndaxio‑da kue'e confianza nuu‑n. Xna'a‑da xa nani ka kunduu‑n xi'in‑da hora kue'e vida ka ya'a‑da, dani ka kunduu‑n xi'in‑da hora ka tnɨɨ‑da tnu'u kanu ini taxi Ianyuux.
47001008	Ñani‑da ku'a‑da, juini‑da xa kutnuni ini koio‑n xa yo kue'e vida n‑ya'a‑da hora n‑xo tuu‑da Asia. Kue'e xa kue'e vida n‑ya'a‑da. Nde n‑xee xa ña n‑kundee ini ka‑da, te n‑xani ini‑da xa kuú‑da.
47001009	N‑ka xo na'a‑da xa io xa kuú‑da xaxe'e xa kunduu‑da xi'in Cristu. Ko du'a n‑kuu xa koo‑da confianza nuu Ianyuux. Ia nadandoto ndɨyɨ kuu‑ia.
47001010	Xá n‑dakaku ña'a‑ia, te vitna dakaku ña'a‑ia, xa du'a ma kuú koio‑da. Te xndaxio‑da confianza nuu‑ia xa dani dakaku ña'a‑ia.
47001011	Mee‑n tuku, kua'a‑n xa chindee ña'a‑n. Kajan ta'u koio‑n xaxe'e‑da. Nux kue'e‑n na kajan ta'u xaxe'e‑da, dani kue'e‑n juña'a koio xa n‑kuta'u‑n nuu Ianyuux hora dakaku ña'a‑ia.
47001012	Io ɨɨn xa kida xa yo kuvete‑da. Ña tuu nax tekuechi ña'a anu‑da. Meni xava'a n‑ka kida‑da ñuñayiu ya'a, ña n‑ka danda'u ña'a‑da ni mee‑n ni ɨnka ñayiu. N‑chindee ña'a Ianyuux xa du'a xtuu‑da. Ñadu xaxe'e xa va'a ka xani ini mee‑da, kuu xaxe'e xa n‑taxi Ianyuux xamani‑ia.
47001013	Kaxi kaxi kidava'a‑da nuu‑n, xa ka'u koio‑n, te kutnuni ini koio‑n tnu'u‑da. Juini‑da xa kutnuni ini va'a koio‑n.
47001014	Na n‑xo tuu‑da xi'in‑n, n‑ka kixe'e‑n xa kutnuni ini‑n xa ja'an‑da, xa kida‑da, ko dava ni. Juini‑da xa va'a ka kutnuni ini koio‑n. Kɨu na ndixi Xto'o‑ro Jesucristu, te juini‑da xa kua'a‑n xa ja'an va'a koio mee‑n xaxe'e mee‑da, ná ja'an va'a koio mee‑da xaxe'e mee‑n.
47001015	N‑xo na'a‑da xa kuvete koio‑n nux kotoni'ni ña'a‑da. Xijan kuu xa n‑xani ini‑da xa xee‑da ñuu mee‑n ki'na nuu. Te du'a kuvete koio‑n xa kotoni'ni ña'a‑da uu vuelta.
47001016	N‑xani ini‑da xa ki'na ka mee‑n kotoni'ni ña'a‑da, hora na ya'a‑da xa jɨ'ɨn‑da Macedonia. Te dada kotoni'ni ña'a‑da ɨnka vuelta, hora na ndixi‑da xa n‑xe'en‑da Macedonia. Nux du'a n‑kuu, te n‑ka kua'a‑n xa chindee ña'a‑n xa jɨ'ɨn‑da Judea.
47001017	¿Ka xani ini‑n xa n‑juini‑da xa danda'u ña'a‑da u? ¿Ka xani ini‑n xa uu tnu'u‑da io a? Ña ndaa. Ñatu ja'an mee‑da ná ka ja'an ñayiu ña ka jandixa Cristu, ñatu ja'an‑da “joon” ni ña ja'an‑da “ña'a” idini vuelta.
47001018	Nani ja'an Ianyuux, dani ja'an mee‑da. Nux ja'an‑ia “joon”, te “joon” kuu. Te nux ja'an‑ia “ña'a”, “ña'a” kuu. Te du'a ja'an mee‑da tuku.
47001019	Mee‑da xi'in Silvanu xi'in Timoteo, n‑ka kachitnu'u‑da tnu'u va'a Jesucristu nuu‑n. Jesucristu kuu Da'ya Yɨɨ Ianyuux, te mee‑ia, ñatu ja'an‑ia “joon” ni ña ja'an‑ia “ña'a” idini vuelta. Nux ɨɨn xa ja'an‑ia xa kada‑ia, te du'a kida‑ia.
47001020	Chi kida Jesucristu ntdaa ná io ná jua'an ntdaa tnu'u n‑taxi Ianyuux. ¡Xijan kuu xa ja'an‑ro xa du'a na koo! Xaxe'e Jesucristu xia'an‑ro xa n‑kuta'u‑ro nuu Ianyuux.
47001021	Kida Ianyuux xa kunduu‑ro xi'in Cristu. Kida‑ia xa ka kunduu mee‑da xi'in‑ia, te kida‑ia xa kunduu koio mee‑n xi'in‑ia. N‑kaxí ña'a‑ia mee‑ro, xa ku kuu‑ro ñayiu mee‑ia.
47001022	Kuu ná kuu xa n‑dakeé tnuni ña'a Ianyuux xi'in ɨɨn sellu. Xá n‑taxi‑ia Espíritu Ii, xa kadatniu‑ia anu‑ro. Xi'in Espíritu Ii, n‑taxi‑ia tnu'u‑ia, xa kutuu va'a‑ro xi'in‑ia.
47001023	Na'a Ianyuux xa kida‑da, te ja'an ndaa‑ia xaxe'e‑da nakuenda kuu xa ta xee ka‑da Corinto. Xaxe'e mee‑n ta xee ka‑da, chi ña juini‑da xa kudeen ña'a‑da. Te io anu‑da xa kuú‑da nux ña ndaa ntdaa xa ja'an‑da.
47001024	Ñadu juini‑da xa taxnuni‑da nuu‑n xa jandixa koio‑n. Chi va'a na'a‑da xa ka jandixa‑n Jesucristu te ka kunduu‑n xi'in‑ia. Xa juini‑da kuu xa chindee ña'a‑da, xa kuvete koio ka‑n.
47002001	Xaxe'e xa ña n‑juini‑da xa kudeen ña'a‑da ɨnka vuelta, n‑xani ini‑da xa ma xee‑da Corinto vitna. Ña n‑juini‑da xa ku tnau ini ka‑ro.
47002002	Nux n‑kida‑da xa ku tnau ini koio mee‑n n‑kuu, te du'a kada‑da xa ku tnau ini ñayiu ka kida xa kuvete mee‑da.
47002003	Xijan kuu xa n‑kidava'a‑da nuu‑n. N‑juini‑da xa kuvete‑da xi'in‑n hora na xee‑da ijan, ña n‑juini‑da xa ku tnau ini‑da xaxe'e‑n. N‑xio‑da confianza nuu‑n xa kuvete koio ntdaa mee‑n hora kuvete mee‑da.
47002004	Yo n‑xo ndu ini‑da te n‑xo tnau ini‑da, hora n‑kidava'a‑da carta ijan. Xa diko n‑xo nda'i‑da. Ko ñatu n‑kidava'a‑da xa ku tnau ini koio‑n. N‑juini‑da xa jini koio‑n nada xemani ña'a‑da.
47002005	Io ɨɨn se n‑kida xa tnau ini‑ro. Hora n‑kida‑s kuechi, n‑kida‑sɨ xa tnau ini mee‑da, te n‑kida‑sɨ xa n‑ka tnau ini ntdaa mee‑n tuku. Ko ñatu juini‑da xa kodo ka ja'an‑da.
47002006	Na n‑ka nataka‑n, te n‑ka kida u'u‑n se ijan, ko vitna maxku kada u'u ka‑n‑sɨ.
47002007	Vitna io xa taxkanu ini koio‑n‑sɨ, xa juña'a koio‑n tnu'u kanu ini nuu‑s, xa maxku kuita ka anu‑s.
47002008	Xijan‑da nuu‑n xa dande'a‑n‑sɨ xa xandaa kuu xa xemani‑n‑sɨ.
47002009	Xá n‑kidava'a‑da nuu‑n, xa kototnuni ña'a‑da, nux jandixa ña'a‑n, a ña'a.
47002010	Taxkanu ini koio‑n‑sɨ, te dani taxkanu ini mee‑da mee‑s. Na'a Cristu xa dava'a nga xa n‑taxkanu ini‑da, n‑taxkanu ini‑da xaxe'e mee‑n.
47002011	Xá n‑taxkanu ini‑da‑sɨ, xa maxku danda'u ña'a Satanás, chi va'a xini‑ro nanda kidatniu‑i.
47002012	Na n‑xee‑da ñuu nani Troas, xa juña tnu'u‑da tnu'u Cristu nuu ñayiu ijan, te n‑kida Xto'o‑ro Jesús xa n‑ka xeka va'a ñayiu jan tnu'u‑da. Kuu ná kuu xa n‑najaan‑ia ɨɨn ye'e ka'nu nuu‑da.
47002013	Ko ñatu n‑xo kundaa n‑xo kuvatu anu‑da, xaxe'e xa ñatu n‑nanitna'a‑da xi'in ñani‑ro Tito ijan. Xijan kuu xa n‑kee‑da Troas, xa jɨ'ɨn‑da Macedonia.
47002014	Cristu Jesús kuu Ia kunxa'nu ka. Na kuta'u‑da Ianyuux xa ndeka ña'a‑ia nuu iin yujun ñayiu ka jandixa Cristu Jesús. Xaxe'e mee‑da xite ni'na tnu'u‑ia nitu'u lado, ná xite ni'na ɨɨn diko vidi xe'en.
47002015	Chi mee‑da kuu diko duxa doko Cristu nuu Ianyuux. Te nani xite ni'na diko jan nuu ñayiu dakaku‑ia, dani xite ni'na nuu ñayiu ma dakaku‑ia.
47002016	Nuu ñayiu ña ka jandixa Cristu, diko ka'ni ñayiu ka kuu‑da. Ko nuu ñayiu ka jandixa Cristu, diko kada xa kutuu va'a koio‑i ka kuu‑da. ¿Te jundu ka kuu mee‑da xa du'a koo?
47002017	Ñatu ka kuu mee‑da ná ka kuu ɨnka ñayiu, xa ka nadama‑i tnu'u Ianyuux, xa ni'i koio‑i xa ka juini mee‑i. Mee‑da kuu ñayiu ka kunduu xi'in Cristu. N‑tunda'a ña'a Ianyuux, xa juña'a‑da tnu'u Jesucristu nuu ñayiu. Ka ja'an‑da xi'in xandaa, te xini‑ia ntdaa xa ka kida‑da.
47003001	Hora ja'an‑da xa'a te, ¿ka xani ini‑n xa kixe'e‑da xa najuen tnu'u‑da mee‑da ɨnka vuelta? ¿Io xa dande'a ña'a‑da ɨɨn tutu ja'an xa ñayiu va'a kuu‑da u? ¿O io xa kajan‑da xa kadava'a koio mee‑n tutu jan xaxe'e‑da u? Chi du'a ka kida dava ñayiu.
47003002	Mee‑n ka kuu tutu ja'an va'a xaxe'e‑da nuu ñayiu. Xá n‑kida Ianyuux xa va'a xemani ña'a‑da. Te ntdaa ñayiu xini xa'a, te ka'u‑i tutu jan.
47003003	Mee‑n ka kuu tutu n‑kidava'a Cristu. Mee‑da, diko ni n‑ka kachitnu'u‑da tnu'u va'a‑ia. N‑kidava'a Cristu tnu'u‑ia anu‑n. Xi'in tinta ña n‑kidava'a‑ia, n‑kidava'a‑ia xi'in Espíritu Ii. Te Espíritu Ii kuu Espíritu Ianyuux Ndito. Ña n‑kidava'a‑ia nuu yuú, n‑kidava'a‑ia xiti anu ñayiu.
47003004	Xaxe'e xa jandixa‑da Cristu, io‑da confianza nuu Ianyuux xa du'a kuu.
47003005	Meni mee‑da, ña kua'a‑da xa kada‑da ni ɨɨn. Ntdaa xa kida‑da, kida‑da xaxe'e xamani Ianyuux.
47003006	N‑kida Ianyuux ɨɨn tratu xee, te dada n‑kida‑ia xa juña'a mee‑da tnu'u va'a jan nuu ñayiu. Ñadu xa io xa jandixa‑ro tnu'u ta'u tniu Moisés, kuu xa kada‑ro xa juini Espíritu Ianyuux. Chi tnu'u ta'u tniu Moisés kida xa kuú‑ro xi'in kuechi‑ro, ko kida Espíritu Ianyuux xa kutuu va'a‑ro xi'in Ianyuux kuia ma jɨn ndɨ'ɨ.
47003007	Na n‑tnɨɨ Moisés tnu'u ta'u tniu, tnu'u n‑kidava'a Ianyuux nuu uu yuú ijan, te ndii xa ndii nuu Moisés. Ndii nuu‑s xaxe'e xa n‑nanitna'a‑s xi'in Ianyuux. Te xaxe'e xadiñu jan, ña n‑kua'a ñayiu Israel xa kunde'a koio‑i nuu‑s. Ko dada, kuee ni kuee ni n‑xe ndɨ'ɨ xadiñu jan. Na n‑tnɨɨ Moisés tnu'u ta'u tniu, n‑xia'an‑sɨ xa n‑kuta'u‑s nuu Ianyuux. Te tnu'u ta'u tniu kida xa kuú koio ñayiu xi'in kuechi‑i.
47003008	Mee‑ro, xá n‑ka tnɨɨ‑ro tnu'u taxi Espíritu Ii. Te yo va'a ka xa va'a ka tnu'u taxi Espíritu Ii dada tnu'u ta'u tniu n‑tnɨɨ Moisés. Xijan kuu xa xia'an‑ro xa n‑kuta'u‑ro nuu Ianyuux.
47003009	Va'a xa va'a tnu'u ta'u tniu, ko kida tnu'u ta'u tniu xa kuú koio‑ro xi'in kuechi‑ro. Va'a ka xa va'a ka xa ja'an Ianyuux xa ña tuu na kuechi‑ro io, xaxe'e xa jandixa‑ro tnu'u va'a Jesucristu.
47003010	Yo va'a tnu'u ta'u tniu, ko ná kuu xa ñatu xiniñu'u ka, nux dadavatna'a‑ro xi'in tnu'u va'a Jesucristu.
47003011	Chi nux va'a xa vax ndɨ'ɨ, yo va'a ka xa nuncas ma jɨn ndɨ'ɨ.
47003012	Xaxe'e xa ka xini‑da xa du'a kuu, xijan kuu xa ñatu ka kujanuu‑da xa ja'an kaxi‑da.
47003013	Ñatu ka kida mee‑da ná n‑xo kida Moisés, xa n‑xo dada'u‑s nuu‑s ɨɨn da'ma, xa maxku jini koio ñayiu Israel xa vax ndɨ'ɨ xadiñu nuu‑s.
47003014	Ko ñayiu jan, ñatu du'a n‑ka kutnuni ini‑i. Te nde vitna, hora ka ka'u ñayiu Israel tnu'u ta'u tniu, te kuu ná kuu xa dani da'u nuu‑i da'ma jan, xa ma kutnuni ini koio‑i. Chi io xa jandixa ɨɨn ñayiu Cristu, te dada dita Cristu da'ma jan.
47003015	Nde vitna, ñatu ka kutnuni ini‑i. Ka ka'u‑i tnu'u ta'u tniu n‑xia'an Ianyuux nuu Moisés, ko ñatu ka kutnuni ini‑i nax ja'an.
47003016	Ko nux jandixa ɨɨn ñayiu Xto'o‑ro Jesucristu, te xikojuiin da'ma jan nuu‑i.
47003017	Te ɨɨn nuu kuu Xto'o‑ro Jesucristu xi'in Espíritu Ii. Ɨɨn ñayiu, nux kidatniu Espíritu Xto'o‑ro Jesucristu anu‑i, te du'a tuu va'a‑i xi'in Ianyuux.
47003018	Xijan kuu xa ntdaa mee‑ro, ñatuka da'u nuu‑ro da'ma jan. Kuu‑ro ná kuu ɨɨn spejo nuu kixee dɨndu'a Ianyuux te xeye'e nuu ɨnka ñayiu. Te dɨuni, dama ña'a‑ia mee‑ro. Tnɨɨ‑ro xa tnɨɨ‑ro xadiñu‑ia, te du'a dama ña'a‑ia mee‑ro, xa ku kuu‑ro ná kuu Cristu. Xa'a kuu xa kida Espíritu Xto'o‑ro Jesucristu.
47004001	Xaxe'e xa n‑kundau ini ña'a Ianyuux mee‑da, n‑ta'u tniu‑ia xa daña juña tnu'u tnu'u Jesucristu nuu ñayiu, te xijan kuu xa ña kuita anu‑da.
47004002	Daxio‑da ntdaa xa yɨda'u, xi'in ntdaa xa kada xa kujanuu‑da nuu ñayiu xi'in nuu Ianyuux. Ña danda'u‑da ñayiu, ñatu dama‑da tnu'u Ianyuux. Ka xini ntdaa ñayiu xa ja'an‑da xandaa, te ja'an ndaa anu‑i xa kuu‑da se ja'an xandaa. Te na'a Ianyuux nax kida‑da, te teku‑ia nax ja'an‑da.
47004003	Xian tnu'u‑da tnu'u Jesucristu nuu ñayiu. Nux ñatu ka kutnuni ini ñayiu tnu'u jan, kuu xaxe'e xa ña ka juini‑i xa jandixa‑i Cristu.
47004004	Xaxe'e xa ña ka juini‑i, te xadɨ kui'na anu‑i, xa maxku kutnuni ini koio‑i tnu'u Jesucristu. Taxnuni kui'na nuu ñuñayiu vitna, te kida‑i xa ñatu ka xini ñayiu xa n‑kida Cristu xaxe'e‑ro. Ia kunxa'nu ka kuu Cristu, te ná kuu ɨɨn xa diñu xa diñu kuu tnu'u va'a‑ia. Ko ñatu ka xini ñayiu xa n‑tunda'a Ianyuux Cristu, xa taxnuni‑ia nuu ntdaa xa io, ñatu ka xini‑i xa nani kuu Ianyuux dani kuu Cristu tuku.
47004005	Ñatu kachitnu'u‑da tnu'u Jesucristu, xa kunduu koio‑n xi'in mee‑da, kachitnu'u‑da tnu'u Jesucristu, xa kunduu koio‑n xi'in mee‑ia. Jesucristu kuu Xto'o‑ro, te mee‑da ka kuu se xinokuechi nuu mee‑n, xaxe'e xa xemani‑da Jesús.
47004006	Ná n‑ta'u tniu Ianyuux xa ndii ngandii nuu nee, xa kua'a‑ro xa kunde'a‑ro xa io ñuñayiu ya'a, da n‑tunda'a Ianyuux Cristu ñuñayiu, xa kua'a‑ro xa jini‑ro Ianyuux. Hora xini‑ro nuu Jesucristu, xini‑ro xadiñu Ianyuux, xini‑ro xa Ia kunxa'nu ka kuu‑ia, Ia taxnuni nuu ntdaa xa io.
47004007	Xa n‑xini‑da xadiñu Ianyuux te xian tnu'u‑da tnu'u Jesucristu nuu ñayiu, kuu ɨɨn xa va'a xa va'a xa ni ɨɨn ñayiu ña neva'a. Ná kuu kɨdɨ ñu'u ka kuu‑da. Ña tuu na xadiñu mee‑da. Meni xadiñu Ianyuux io. Na juña tnu'u‑da tnu'u Jesucristu nuu ñayiu, ma jini koio ña'a‑i mee‑da, jini koio‑i xa taxnuni Ianyuux kunxa'nu ka.
47004008	Juini kue'e vida ya'a‑da, ko chindee ña'a Ianyuux xa kundee ini na'i‑da. Juini kue'e xa da ndu ini ña'a, ko ñatu kuita anu‑da.
47004009	Juini ka xini u'u ña'a‑s, ko ñatu dandoo ña'a Ianyuux. Juini ka jantna'a‑s xi'in‑da, ko ma ka'ni ña'a‑s.
47004010	Kɨu xi'in kɨu dava'a nga ñuu nuu tuu‑da, kuu ná kuu xa xi'í mee‑da ná n‑xi'í Jesús. Ko n‑nandoto Jesús, te kida‑ia xa dani tuu ka mee‑da.
47004011	Xaxe'e xa kunduu‑da xi'in Cristu Jesús, te kɨu xi'in kɨu ka juini ñayiu xa ka'ni ña'a‑i. Hora xini ña'a ñayiu mee‑da, xini‑i xa kida Jesús xa tuu na'i ka mee‑da ná tuu na'i ka mee‑ia.
47004012	Xijan kuu xa xi'í mee‑da, xa kutuu va'a koio mee‑n xi'in Ianyuux.
47004013	Ja'an tnu'u Ianyuux: “N‑jandixa‑r. Xijan kuu xa n‑ja'an‑r.” Mee‑da tuku. Io‑da confianza nuu Ianyuux. Jandixa‑da tnu'u va'a, tnu'u Jesucristu. Xijan kuu xa xian tnu'u‑da tnu'u jan nuu ñayiu.
47004014	Xini‑da xa ná n‑nadandoto Ianyuux Xto'o‑ro Jesús, dani nadandoto ña'a‑ia mee‑da tuku. Ndone'e ña'a‑ia mee‑da xi'in mee‑n, xa kutuu‑ro, nduu‑ro, xi'in Jesús nuu tuu Ianyuux kuia ma jɨn ndɨ'ɨ.
47004015	Kundee ini‑da xaxe'e mee‑n. Kundee ini ka‑da, xa kue'e xa kue'e ka ñayiu tnɨɨ koio xamani Ianyuux. Te dada juña'a‑i xa juña'a‑i xa n‑kuta'u‑i nuu Ianyuux, xa ndadaka'nu‑i xa ndadaka'nu ka‑i mee‑ia.
47004016	Xijan kuu xa ña kuita anu‑da. Juini kue'e vida ya'a‑da, te ñatuka kundee va'a yɨkɨ kuñu‑da, ko ña kuita anu‑da. Kɨu xi'in kɨu kida Ianyuux xa tuu va'a xa tuu va'a ka anu‑da.
47004017	Juini kue'e vida ya'a‑da vitna, ko ña kuu ná kuu ɨɨn xa vee, chi kida xa kutuu va'a‑ro mee‑n xi'in mee‑da xi'in Cristu kuia ma jɨn ndɨ'ɨ. Vax ndɨ'ɨ xa ya'a‑da kue'e vida, ko nuncas ma jɨn ndɨ'ɨ xa kutuu va'a‑da xi'in Cristu. Ná kuu ɨɨn xa kuta'u nga‑da kuu, te ña tuu xa ka'nu ka.
47004018	Xijan kuu xa ñatuka xini‑da nax io ñuñayiu. Xini‑da nax io nuu tuu Cristu Jesús. Vax ndɨ'ɨ ntdaa xa io ñuñayiu, ko nuncas ma jɨn ndɨ'ɨ xa io nuu tuu Cristu Jesús.
47005001	Ná kuu ɨɨn ve'e todo ñuñayiu ya'a, kuu yɨkɨ kuñu‑ro. Xini‑ro xa nux danaa koio‑s ve'e jan, te nataxi Ianyuux ɨɨn ve'e xee andɨu. Ɨɨn ve'e ña n‑kidava'a nda'a ñayiu, ɨɨn ve'e nuu kutuu‑ro kuia ma jɨn ndɨ'ɨ.
47005002	Nɨni tuu‑ro ve'e ñuñayiu ya'a, xenu ini‑ro, chi kukajan ini‑ro xa tnɨɨ‑ro ve'e xee andɨu.
47005003	Kuu ná kuu xa ndunuu‑ro da'ma xee, xa nuncas koo vichi‑ro.
47005004	Vitna tuu‑ro ve'e ya'a xa kuu yɨkɨ kuñu‑ro, xenu ini‑ro te kue'e vida ya'a‑ro. Ñadu xa juini‑ro xa dandoo‑ro ve'e tu'u, chi juini‑ro xa tnɨɨ‑ro ve'e xee. Xini‑ro xa ɨɨn kɨu kuú‑ro. Ko hora tnɨɨ‑ro yɨkɨ kuñu xee, dada nuncas ma kuú ka‑ro. Kutuu va'a‑ro xi'in Ianyuux andɨu kuia ma jɨn ndɨ'ɨ.
47005005	N‑kida tu'a ña'a Ianyuux mee‑ro xa du'a kuu. Te xá n‑taxi‑ia Espíritu Ii, xa kutnuni ini‑ro xa du'a kuu.
47005006	Xijan kuu xa ñatu kuita anu‑da. Xa tuu na'i ka‑da ñuñayiu ya'a, kuu xa ta xee ka‑da ve'e xee. Na xee‑da nde ijan, kutuu va'a‑da xi'in Xto'o‑da.
47005007	Ñuñayiu ya'a, jandixa‑da‑ia, ko ijan, jini‑da‑ia nuu xi'in nuu.
47005008	Xijan kuu xa ñatu kuita anu‑da. Va'a ka xa jɨ'ɨn‑da xa kutuu‑da xi'in Xto'o‑da, dada xa kutuu ka‑da ya'a.
47005009	Xijan kuu xa kida‑da xa tna ini Xto'o‑da. Nux kutuu ka‑da ya'a, a kutuu‑da xi'in‑ia ijan, ko juini‑da xa kada‑da xa tna ini mee‑ia.
47005010	Chi io xa kunujuiin‑ro, ntdaa‑ro, nuu Cristu. Ndadandaa ña'a‑ia, na dande'a ña'a‑ia ntdaa xa n‑kida‑ro na n‑xo tuu‑ro ñuñayiu ya'a. Nani n‑kida‑ro, dani tnɨɨ‑ro. Kada‑ia cuenta nuu ɨɨn ɨɨn‑ro, nux n‑kida‑ro xava'a, a n‑kida‑ro xa ñatu xiniñu'u.
47005011	Xijan kuu xa, xaxe'e xa xini‑da xa io xa yu'u koio ntdaa ñayiu nuu Ianyuux, kidatniu‑da xa naxino ini ñayiu xa jandixa‑i Cristu. Xini va'a Ianyuux nax kida‑da, te xini‑da xa mee‑n tuku, va'a ka xini‑n nax kida‑da.
47005012	Ñadu xa ɨnka vuelta ja'an va'a‑da xaxe'e mee‑da. Xa juini‑da, kuu xa kua'a koio mee‑n xa ja'an va'a‑n xaxe'e‑da nuu se kui'a ja'an. Xnde'a‑s nanda kaa‑da, ko ña ka xini‑s nax kuu anu‑da.
47005013	Nux n‑nduloko‑da, nduloko‑da xaxe'e Ianyuux. Nux va'a xani ini‑da, va'a xani ini‑da xaxe'e mee‑n.
47005014	Xaxe'e xa xemani ña'a Cristu mee‑da, kida‑da ntdaa xa kida‑da. Xini‑da xa n‑xi'í mee‑ia xaxe'e ntdaa ñayiu, te xijan kuu xa kuu ná kuu xa ntdaa ñayiu n‑ka xi'í.
47005015	N‑xi'í‑ia xaxe'e ntdaa ñayiu, xa ñayiu ka jandixa mee‑ia, mayo ka‑i kutuu koio xaxe'e mee‑i, ko kutuu koio‑i xaxe'e mee‑ia.
47005016	Ñatuka ja'an‑da nanda kaa ɨɨn ñayiu. Nde Cristu, juini tuku n‑xani ini‑da xaxe'e‑ia, ko vitna va'a xini‑da jundu kuu‑ia.
47005017	Ɨɨn ñayiu, nux kunduu‑i xi'in Cristu, xá n‑ndada xee‑ia‑i. Ntdaa xa n‑xo kuu‑i xá n‑ya'a. Xa kuu‑i vitna, xa xee kuu.
47005018	Ntdaa xa'a n‑kida Ianyuux. Xa ka kida ñayiu kuechi, kuu ná kuu xa ka jantna'a‑i xi'in Ianyuux. N‑tunda'a Ianyuux Cristu, xa kada‑ia xa kutuu mani koio ñayiu xi'in Ianyuux. N‑kida Cristu xa tuu mani mee‑da xi'in Ianyuux, te n‑tunda'a ña'a‑ia xa juña tnu'u‑da tnu'u Jesucristu nuu ntdaa ñayiu, xa mee‑i tuku kutuu mani koio‑i xi'in Ianyuux.
47005019	Xa ja'an‑da kuu xa'a. Na n‑xi'í Cristu, n‑kida Ianyuux xa kutuu mani Ianyuux xi'in ñayiu ñuñayiu. Nux jandixa ɨɨn ñayiu Cristu, te matuka kada kuenda Ianyuux kuechi‑i. N‑taxi Ianyuux tnu'u Jesucristu nuu mee‑da, xa juña tnu'u‑da nuu ntdaa ñayiu, xa kutuu mani koio ñayiu xi'in Ianyuux.
47005020	Xijan kuu xa kuu‑da bajadori n‑tunda'a Ianyuux xaxe'e Cristu. Hora xian tnu'u‑da tnu'u Jesucristu nuu ñayiu, kuu ná kuu xa mee Ianyuux ja'an nuu‑i. Xaxe'e Cristu xijan‑da: “Maxku jantna'a koio ka‑n xi'in Ianyuux.”
47005021	Cristu, nuncas ña n‑kida‑ia ni ɨɨn kuechi. N‑kida u'u Ianyuux Cristu, xa ma kuú mee‑ro xi'in kuechi‑ro. Xaxe'e xa kunduu‑ro xi'in Cristu, te ja'an Ianyuux xa ña tuu na kuechi‑ro io.
47006001	Xá n‑ka tnɨɨ‑n xamani taxi Ianyuux. Ka kunduu‑n xi'in Cristu Jesús. Kidatniu‑da xi'in Ianyuux, xa kajan‑da nuu‑n xa kada koio‑n xa kada koio ka‑n xava'a.
47006002	Ja'an tnu'u Ianyuux: Va'a tiempo n‑teku‑r tnu'u‑n. Kɨu ijan n‑chindee ña'a‑r, xa kutuu va'a‑n xi'in‑r. Te ja'an‑da nuu‑n xa vitna kuu tiempo va'a, te vitna kuu kɨu chindee Ianyuux ñayiu, xa kutuu va'a koio‑i xi'in‑ia.
47006003	Kida‑da xava'a, xa ni ɨɨn ñayiu ma ndua xaxe'e ɨɨn xa kida mee‑da. Kida‑da xava'a, xa ni ɨɨn ñayiu ma kua'a xa kui'a ja'an‑i xaxe'e tniu kida‑da.
47006004	Ntdaa xa ka kida‑da, juini‑da xa dande'a‑da nuu ñayiu xa Ianyuux kuu Xto'o‑da te ka kida‑da xa juini mee‑ia. Juini kue'e vida ya'a‑da, te kiti ini ñayiu nuu‑da, te ka xini u'u ña'a‑i, ko kundee ini‑da.
47006005	Juini ka janña'a‑i, te ka chindi'u ña'a‑i vekaa, ko kundee ini‑da. Te kidatniu‑da nde n‑xiau loko‑da, ko kundee ini‑da. Juini ña tuu tiempo xa kidi‑da, te n‑xo xio‑da doko, ko kundee ini‑da.
47006006	Kida‑da xava'a. Juini‑da xa jini ka‑da Ianyuux. Ndetu kuee‑da nuu ñayiu. Va'a‑da. Kidatniu Espíritu Ii anu‑da. Xemani‑da Ianyuux xi'in ñayiu.
47006007	Xian tnu'u‑da xa kuu xandaa. Xi'in xa taxnuni Ianyuux, kida‑da xava'a. Te xi'in xava'a jan, kuu ná kuu xa jantna'a‑da xi'in ntdaa xa ña kuu xandaa. Jantna'a‑da xi'in nda'a kua'a‑da, xi'in nda'a datni‑da, xa kundee‑da.
47006008	Uun tnee xndaxio ñayiu xañu'u nuu‑da, te uun tnee kui'a ka ja'an ña'a‑i. Uun tnee tekuechi ña'a‑i, te uun tnee ka ja'an‑i xa se va'a kuu‑da. Ka ja'an‑i xa danda'u‑da ñayiu, ko ja'an na'i ka‑da tnu'u Ianyuux, tnu'u xandaa.
47006009	Ka ja'an ñayiu xa ña ka xini ña'a‑i, ko va'a xini ña'a Ianyuux. Io‑da xa kuú‑da, ko na da tuu na'i ka. Ka xini u'u ña'a‑i, ko ta ka'ni ña'a ka‑i.
47006010	Juini tnau ini‑da, ko kɨu xi'in kɨu kida Ianyuux xa kuvete‑da. Juini kunda'u‑da, ko xia'an‑da xaxii Ianyuux nuu kue'e ka xa kue'e ka ñayiu. Juini ña tuu nax neva'a‑da, ko xaxii‑da kuu ntdaa xa io.
47006011	Seyɨɨ, ñadɨ'ɨ ñuu Corinto, ñani‑da ku'a‑da, xá n‑ja'an kaxi‑da nuu‑n. Va'a xa va'a xemani ña'a‑da mee‑n.
47006012	Ñatu ndi'u anu‑da nuu‑n. Ko mee‑n, ndi'u anu‑n nuu mee‑da.
47006013	Ja'an‑da nuu mee‑n ná ja'an ɨɨn seyɨɨ nuu da'ya kuechi‑s. Xijan‑da xa juemani ña'a koio mee‑n, ná xemani ña'a mee‑da mee‑n.
47006014	Ná kuu uu ngutu ka yuku xa ña xika ɨɨn nuu‑tɨ, kuu xa tuu‑ro xi'in ñayiu ña kunduu xi'in Cristu. Maxku juejoon koio‑n xa ku kuu ɨɨn nuu‑n xi'in ñayiu ña jandixa Cristu. ¿Nanda kua'a xa kunduu ɨɨn ñayiu xika nuu kanda, xi'in ɨɨn ñayiu xika nuu nee?
47006015	Nani ñatu xani ini ɨɨn nuu Cristu xi'in kui'na, dani ña kua'a xa kani ini ɨɨn nuu ñayiu jandixa Cristu xi'in ñayiu ñatu jandixa‑ia.
47006016	Ña kua'a xa veñu'u nuu tuu Ianyuux Ndito, ku kuu ɨɨn nuu xi'in santu n‑kidava'a ñayiu. Io xa kutnuni ini koio‑n xa mee‑n kuu nuu tuu Ianyuux Ndito. Ja'an tnu'u Ianyuux: Kutuu‑r xi'in ñayiu jan, kaka mee‑r me'ñu mee‑i. Ku kuu‑r Ianyuux ka jandixa‑i, te ku kuu koio mee‑i ñayiu xemani‑r.
47006017	Dani ja'an tnu'u Ianyuux: Maxku kada koio ka mee‑n, ná ka kida ñayiu ñatu ka jandixa ña'a mee‑r. Ku kuu koio mee‑n ñayiu dɨɨn nuu mee‑r. Maxku tnɨɨ koio ka‑n xa kui'a kaa. Te dada kueka va'a ña'a mee‑r mee‑n.
47006018	Te ku kuu mee‑r Taa‑n. Te ku kuu koio mee‑n da'ya yɨɨ‑r xi'in da'ya dɨ'ɨ‑r. Du'a ja'an Ianyuux taxnuni nuu ntdaa xa io.
47007001	Ñani mani‑da, ku'a mani‑da, xá n‑tnɨɨ‑ro tnu'u n‑taxi Ianyuux. Xijan kuu xa na dandoo‑ro ntdantu'u xa ja'an Ianyuux xa kui'a kaa. Na ku yu'u‑ro nuu Taa‑ro Ianyuux te kada‑ro xa juini mee‑ia, xa ndundoo yɨkɨ kuñu‑ro xi'in xaxtnuni‑ro.
47007002	Kueka va'a ña'a‑n xi'in ntdaa anu‑n. Ña n‑kida‑da xa u'u nuu‑n, ni ɨɨn‑n. Ña n‑kida‑da xa na kada ɨɨn‑n xa u'u, ña n‑danda'u ña'a‑da, ni ɨɨn‑n.
47007003	Ñatu ja'an‑da xa'a xa tekuechi ña'a‑da. Xá n‑ja'an‑da xa xtuu‑n anu‑da. Io tu'a‑da xa kuú‑da xi'in‑n a kutuu‑da xi'in‑n.
47007004	Io‑da kue'e confianza nuu‑n. Najuen tnu'u ña'a‑da nuu ntdaa ñayiu. Juini kue'e vida ya'a‑da, ko kuka'nu anu‑da te yo kuvete‑da xaxe'e‑n.
47007005	Na n‑kixee‑da Macedonia, ña n‑kua'a‑da xa ndetatu‑da. Kue'e vida n‑ya'a‑da. Kɨu xi'in kɨu ñayiu ña ka jandixa Cristu, n‑ka jantna'a tnu'u‑i xi'in‑da. Te n‑yu'u anu‑da xaxe'e mee‑n, xa nada ña'a ma jandixa koio ka‑n.
47007006	Ko xia'an Ianyuux tnu'u kanu ini nuu ñayiu kuita anu. N‑taxi‑ia tnu'u kanu ini nuu mee‑da, na n‑kida‑ia xa n‑kixee Tito.
47007007	Kuka'nu anu‑da, xaxe'e xa n‑kixee Tito, ko dani kuka'nu anu‑da, xaxe'e xa kuka'nu anu mee‑s xaxe'e mee‑n. N‑ja'an‑s xa ka kukajan ini‑n xa jini ña'a‑n. N‑najani‑s xa ka tnau ini‑n. N‑ja'an‑s xa ka juini‑n xa jandixa koio‑n tnu'u‑da. Te xijan kuu xa n‑kuvete‑da xa n‑kuvete‑da.
47007008	Juini n‑kida‑da xa n‑ka tnau ini‑n, xaxe'e carta n‑kidava'a‑da, ko n‑ndoñu'u xa da kada‑da. Juini n‑tnau ini‑da xaxe'e carta jan, ko ñatuka tnau ini‑da vitna. Xini‑da xa n‑ka tnau ini‑n, ko xaku ni kɨu.
47007009	Vitna kuvete‑da. Ñatu kuvete‑da xaxe'e xa n‑kida‑da xa n‑ka tnau ini‑n. Kuvete‑da xa hora n‑ka tnau ini‑n, n‑ka natu ini‑n kuechi‑n nuu Ianyuux. N‑juini Ianyuux xa tnau ini koio‑n xaxe'e kuechi‑n. Nux ña n‑kidava'a‑da n‑kuu, te dani kutuu‑n xi'in kuechi‑n.
47007010	Xaxe'e xa n‑ka tnau ini‑n xaxe'e kuechi‑n ná n‑juini Ianyuux, n‑ka natu ini‑n kuechi‑n nuu‑ia, te n‑dakaku ña'a‑ia. Te du'a ñatuka ka tnau ini‑n. Ñayiu ñatu jandixa Ianyuux, juini tnau ini‑i, ko ñatu xiniñu'u, te dani kuú koio‑i xi'in kuechi‑i.
47007011	Kunde'a koio‑n nax n‑ya'a. Xaxe'e xa n‑ka tnau ini‑n ná n‑juini Ianyuux, n‑ka kidatniu‑n xa kada koio‑n xava'a. N‑ka ja'an ndaa‑n xaxe'e‑n. N‑ka kiti ini‑n, te n‑ka yu'u‑n. N‑ka kukajan ini‑n xa jini ña'a‑n mee‑da ɨnka vuelta, te n‑ka xio anu‑n xa kada u'u‑n se n‑kida xa u'u. Xi'in ntdaa xa n‑ka kida‑n, xá n‑ka dande'a ña'a‑n xa ka juini‑n xa kada koio‑n xava'a.
47007012	N‑kidava'a‑da nuu mee‑n, xa dande'a tna'a mee‑n xa xandaa kuu xa kada koio‑n ná n‑ja'an‑da. Te nde'a Ianyuux xa da kada koio‑n.
47007013	Xijan kuu xa kuka'nu anu‑da. Kuka'nu anu‑da, ko dani yo kue'e kuvete‑da, xaxe'e xa kuvete Tito. N‑ka chindee‑n‑sɨ xa ñatuka yɨ ini‑s, n‑ka kida‑n, ntdaa‑n, xa ndetatu anu‑s.
47007014	N‑ja'an va'a‑da xaxe'e mee‑n, te n‑ka kida‑n xa ñatu kujanuu‑da. Nani n‑ja'an‑da meni xandaa nuu mee‑n, dani n‑dande'a ña'a‑n mee‑da xa meni xandaa n‑ja'an‑da nuu Tito, hora n‑ja'an va'a‑da xaxe'e mee‑n.
47007015	Yo va'a xemani ña'a Tito mee‑n, xaxe'e xa naja'an‑s nanda n‑ka jandixa‑n tnu'u‑s. Ja'an‑s xa ña n‑ka kuxee ini‑n, ja'an‑s xa yo kue'e n‑ka kukajan ini‑n xa kada koio‑n xava'a.
47007016	Kuvete‑da. Io‑da ntdaa confianza nuu‑n.
47008001	Ñani‑da ku'a‑da, juini‑da xa jini koio mee‑n xamani n‑xia'an Ianyuux ñani‑ro ku'a‑ro xtuu do Macedonia.
47008002	Juini kue'e xa kue'e vida ka ya'a‑i, ko dani kuvete‑i xa kuvete‑i. Juini yo nde'e kunda'u‑i, ko n‑ka xia'an‑i xa n‑ka xia'an‑i nuu ñani‑ro xi'in ku'a‑ro xtuu ñuu Jerusalén.
47008003	Ja'an ndaa‑da xa n‑ka xia'an‑i ntdaa xa n‑kua'a‑i, te kue'e ka.
47008004	Ñatu n‑xijan‑da xa juña'a‑i. Mee‑i, yo n‑ka xijan‑i xa kada‑da xamani xa juejoon‑da xa mee‑i tuku kunduu koio xi'in‑da, xa chindee‑i ñani‑ro ku'a‑ro ndoñu'u ka.
47008005	N‑xani ini‑da xa ita'u ni xa juña'a‑i, chi yo kunda'u‑i. Ko ña'a. N‑ka kukajan ini‑i xa kada‑i ntdaa xa juini Ianyuux. Ditna ka n‑xia'an‑i mee‑i nuu Ianyuux, te dada n‑ka xio anu‑i xa kada‑i dava'a nga xa kajan mee‑da.
47008006	Xijan kuu xa n‑xijan‑da nuu Tito xa chindee ña'a‑s mee‑n, xa daxinokava koio‑n tniu n‑ka kixe'e‑n, na n‑xo tuu‑s xi'in‑n.
47008007	Yo va'a ka kida‑n ntdaa xa ka kida‑n. Ka jandixa‑n Cristu Jesús. Ka xian tnu'u‑n tnu'u Jesucristu nuu ñayiu. Ka kutnuni ini‑n tnu'u‑ia, te ka kida‑n xava'a. Ka xemani ña'a‑n mee‑da. Io xa tnɨɨ koio‑n xa tnɨɨ koio ka‑n xamani ya'a tuku, xa chindee koio‑n ñani‑ro ku'a‑ro ka ndoñu'u ka.
47008008	Ñatu ta'u tniu‑da nax juña'a‑n nuu ñani‑ro ku'a‑ro Jerusalén. Diko ni juini‑da xa jini koio‑n nax n‑ka kida ñani‑ro ku'a‑ro Macedonia. Nux xandaa kuu xa xemani‑n ñani‑ro ku'a‑ro, io xa dande'an‑yɨ xa xemani‑n‑yɨ.
47008009	Xá n‑ka xini‑n xamani Xto'o‑ro Jesucristu. Ka xini‑n xa juini n‑xo tuu kuika‑ia andɨu, ko na n‑kixee‑ia ñuñayiu ya'a, te n‑kunda'u‑ia. N‑kunda'u‑ia xaxe'e mee‑n, xa kutuu kuika koio mee‑n andɨu.
47008010	Xaxe'e mee‑n, du'a kachitnu'u‑da. Kuia n‑ya'a‑ro, va'a n‑ka kixe'e‑n xa nakueka koio‑n xa juña'a‑n. N‑ka juini‑n xa kada koio‑n xa'a.
47008011	Vitna daxinokava koio‑n xa n‑ka kixe'e‑n. Nani n‑ka xio tu'a‑n xa kada‑n, dani kada koio‑n ná io ná jua'an. Kada koio‑n ntdaa xa kua'a‑n.
47008012	Nux juini ɨɨn ñayiu xa juña'a‑i, te kueka va'a Ianyuux dava'a nga xa io. Ñatu xijan Ianyuux xa juña'a‑i xa ña tuu nax io.
47008013	Ñadu xa juini‑da xa juña'a mee‑n xa kutuu va'a koio ɨnka ñayiu, te du'a kue'e vida ya'a koio mee‑n.
47008014	Juini‑da xa kua'a xa kutuu va'a koio mee‑i, ná xtuu va'a mee‑n. Vitna xtuu va'a mee‑n, te ndoñu'u ka mee‑i. Mee‑n ka kua'a xa chindee‑n‑yɨ vitna, te ɨnka kɨu, na chindee ña'a mee‑i mee‑n. Dani kutuu va'a koio mee‑i, te kutuu va'a koio mee‑n.
47008015	Kuu ná ja'an tnu'u Ianyuux: “Se n‑xo nachii kue'e maná ña tuu nax ndoo ka, te se n‑xo nachii ita'u ni, ña ndoñu'u ka‑s.”
47008016	Na kuta'u‑da Ianyuux xa n‑kida‑ia xa nani ndu ini mee‑da xaxe'e‑n, dani ndu ini Tito xaxe'e‑n.
47008017	Na n‑xijan‑da xa jɨ'ɨn‑s nuu‑n, te n‑xejoon‑s. Ña n‑kidajuexa‑da‑s, ni ita'u ni. Jɨ'ɨn‑sɨ xaxe'e xa ndu ini‑s xaxe'e mee‑n, te juini‑s xa jɨ'ɨn‑s.
47008018	Tunda'a‑da ɨnka ñani‑ro xi'in Tito. Xian tnu'u‑s tnu'u Jesucristu nuu ñayiu, te ntdaa ñayiu jandixa Cristu ka ja'an va'a xaxe'e‑s.
47008019	Ñani‑ro xi'in ku'a‑ro ntdaa veñu'u Macedonia, nduku‑s‑sɨ xa kunduu‑s xi'in‑da, hora kada‑da xamani ya'a. Te xamani ya'a, kida‑da xa jini koio ntdaa ñayiu xa Ia kunxa'nu ka kuu Ianyuux jandixa‑ro. Dɨuni juini‑da xa dande'a‑da ntdaa ñayiu xa ka kida mee‑n xava'a.
47008020	Du'a ka kida‑da, xa ma tekuechi ña'a ni ɨɨn ñayiu xa kida‑da xa u'u, chi kue'e xa n‑ka doko‑i io.
47008021	Juini‑da xa jini Ianyuux xi'in ntdaa ñayiu xa ka kida‑da meni xava'a.
47008022	Te tunda'a‑da ɨnka ñani‑ro tuku. Kue'e vuelta xá n‑xini‑da xa juini‑s xa kada‑s xa juini Ianyuux. Va'a kida‑s ntdaa xa kida‑s. Io‑s kue'e confianza nuu mee‑n, te na'a‑da xa va'a kadatniu‑s xi'in‑n.
47008023	Tito, kuu‑s se kunduu xi'in mee‑da, kidatniu‑da, nduu‑da, xaxe'e mee‑n. Uu ka ñani‑ro, kuu‑s se tunda'a ña'a ñani‑ro veñu'u ya'a. Ka kidatniu‑s xa koo koio ntdaa ñayiu xañu'u nuu Cristu.
47008024	Xijan kuu xa kueka va'a koio‑n‑sɨ. Dande'a koio‑n ñani‑ro ku'a‑ro, xa ndaa xa xemani va'a‑n ñayiu xi'in Ianyuux. Du'a kutnuni ini koio‑s nakuenda ja'an va'a‑da xaxe'e‑n.
47009001	Ñatu ndoñu'u xa ja'an‑da kuenda tvini ka xajan tna'a‑n xaxe'e ñani‑ro ku'a‑ro ka jandixa Jesucristu.
47009002	Xini‑da xa ka juini‑n xa chindee‑n‑yɨ. Nuu ñani‑ro ku'a‑ro Macedonia, xa n‑ja'an va'a‑da xaxe'e‑n. Ja'an‑da xa nde xá nduxi xá xndaxio tu'a mee‑n, se Acaya, xa chindee koio‑n. Xaxe'e xa ka kida mee‑n xamani ya'a, kue'e ñani‑ro ku'a‑ro Macedonia ka juini xa chindee mee‑i tuku.
47009003	Tunda'a‑da ñani‑ro nuu‑n vitna, xa chindee ña'a‑s xa koo tu'a koio‑n, ná n‑ja'an‑da. Xá n‑ja'an va'a‑da xaxe'e‑n, te ña juini‑da xa du'a ma koo.
47009004	Chi nux naxee koio ɨɨn uu ñani‑ro Macedonia xi'in‑da, te ta koo tu'a koio ka‑n, te ya'a‑da xa januu nuu‑s, xaxe'e xa n‑xio‑da confianza nuu‑n. Te mee‑n tuku, kujanuu koio‑n nuu‑s.
47009005	Xijan kuu xa n‑xani ini‑da xa ndoñu'u xa kajan‑da ñani‑ro, xa juindodo nuu‑s jɨ'ɨn, xa chindee ña'a‑s xa koo tu'a ntdaa. Xá n‑ka ja'an‑da xa juini‑n xa juña'a‑n ɨɨn xa va'a xa va'a. Nux du'a kada‑ro, te du'a kuu ɨɨn xava'a kada koio‑n, te ma kuu ɨɨn xa xia'an nga te dada natu ini‑n.
47009006	Naja'an koio‑n xa ja'an‑ro: Nux xate ɨɨn seyɨɨ ita'u ni trɨu, te ita'u ni xa kax ko'o‑s ni'i‑s. Nux xate‑s kue'e trɨu, te kue'e xa kax ko'o‑s ni'i‑s.
47009007	Mee‑n du. Na juña'a koio‑n nanda ka juini‑n xa juña'a‑n. Maxku juña'a‑n ni ɨɨn xa ña juini‑n xa juña'a‑n. Maxku tnau ini koio‑n, maxku juña'a‑n xaxe'e xa xijan mee‑da. Chi xemani Ianyuux ñayiu kuvete hora xia'an‑i ɨɨn xa xia'an‑i.
47009008	Kua'a Ianyuux xa taxi‑ia xamani‑ia xi'in xamani‑ia nuu‑n. Kɨu xi'in kɨu tnɨɨ koio ka‑n ntdaa xa ndoñu'u‑n. Taxi‑ia xa ndoñu'u mee‑n, te taxi‑ia xa juña'a nga‑n xa juña'a nga‑n nuu ɨnka ñayiu.
47009009	Ja'an tnu'u Ianyuux: Se kui'a ña n‑kuu‑s. N‑xia'an‑s nuu ñayiu ka kunda'u. Nɨkava nɨkuita ndoo xava'a n‑kida‑s.
47009010	Ná xia'an Ianyuux trɨu nuu se xate trɨu, te dada xia'an‑ia tila xa kaxi‑s, da taxi‑ia ntdaa xa ndoñu'u mee‑n, te kada‑ia xa kada koio‑n xa kada koio ka‑n xava'a.
47009011	Taxi Ianyuux kue'e xa kue'e ka nuu mee‑n, xa kue'e xa kue'e ka juña'a nga mee‑n nuu ɨnka ñayiu. Kane'e‑da jɨ'ɨn xa juña'a koio mee‑n, te xijan kada xa juña'a koio ñani‑ro ku'a‑ro xa n‑kuta'u‑i nuu Ianyuux.
47009012	Na kada koio mee‑n xamani ya'a, juña'a‑n xa ndoñu'u ka nuu ñayiu ka kunduu xi'in Ianyuux, te dɨuni kada‑n xa juña'a koio mee‑i xa n‑kuta'u‑i xi'in xa n‑kuta'u‑i nuu Ianyuux.
47009013	Na kada koio‑n xamani ya'a, jini koio ñani‑ro ku'a‑ro xa ka jandixa mee‑n tnu'u Jesucristu, te juña'a koio‑i xa n‑kuta'u‑i nuu Ianyuux. Dɨuni juña'a koio‑i xa n‑kuta'u‑i, xaxe'e xa ka kunduu‑n xi'in mee‑i, hora xia'an‑n xamani ya'a nuu mee‑i, xi'in nuu ntdaa ñani‑ro ku'a‑ro.
47009014	Te kajan ta'u koio‑i nuu Ianyuux xaxe'e‑n. Juemani ña'a koio‑i mee‑n, xaxe'e xa taxi Ianyuux xamani‑ia xi'in xamani‑ia nuu‑n.
47009015	¡Na kuta'u‑ro Ianyuux xaxe'e xamani taxi‑ia! ¡Ña ni'i‑da tnu'u ja'an‑da nanda xemani ña'a Ianyuux!
47010001	Mee‑da, Spalu, xijan‑da nuu‑n, xa maxku daxio koio‑n tnu'u‑da. Ná n‑jandixa Cristu Taa‑ia Ianyuux, da jandixa mee‑da Ianyuux. Se va'a n‑kuu Cristu, se ñatu n‑kuxee ini nuu Ianyuux. Te du'a kuu mee‑da. Ka ja'an‑s xa kunda'u kukee‑da nuu‑n hora tuu‑da xi'in‑n, te ka ja'an‑s xa yo ndunde'e‑da nuu‑n hora xika tuu‑da.
47010002	Xijan‑da nuu‑n xa maxku kadajuexa ña'a koio‑n, xa ndunde'e‑da nuu se ka ja'an xa kida‑da dava'a nga xa juini‑da xa ni'i‑da xa juini‑da.
47010003	Xandaa kuu xa kuu‑da ɨɨn seyɨɨ, ná kuu dava'a nga ɨnka seyɨɨ, ko ña jantna'a‑da ná jantna'a ɨnka seyɨɨ.
47010004	Jantna'a‑da, ko ñatu xetniu‑da xa xetniu ñayiu ñatu ka jandixa Cristu. Jantna'a‑da xi'in xa taxnuni Ianyuux, xa danaa‑da ntdaa xa kida xa ma jandixa koio ñayiu Ianyuux. Kuu ná kuu xa danaa‑da ɨɨn cuartel a ɨɨn vekaa ka'nu. Dajane‑da xeve'e, danaa‑da ntdaa xa io.
47010005	Dande'a ña'a‑da xa ña ka xani ini va'a se ijan. Dande'a ña'a‑da xa se najuen tnu'u mee‑s ka kuu‑s, se ñatu juini xa jini koio mee‑n Ianyuux. Kada‑da xa dandoo koio‑n xaxtnuni mee‑s, xa kada koio‑n xa juini Cristu.
47010006	Na kada koio mee‑n ná io ná jua'an xa jandixa va'a koio‑n Cristu, te io tu'a mee‑da xa kada u'u‑da ntdaa se ka kuxee ini.
47010007	Ka xini‑n nanda kaa xa xnde'a‑n, te ka xani ini‑n xa kutnuni ini‑n. Nux xani ini ɨɨn ñayiu xa kunduu‑i xi'in Cristu, io xa najani ini‑i xa nani kunduu‑i xi'in Cristu, dani kunduu mee‑da xi'in Cristu tuku.
47010008	Ja'an‑da xa n‑taxi Xto'o‑ro xa taxnuni‑ia nuu mee‑da, te n‑tunda'a ña'a‑ia mee‑da nuu mee‑n. Te ma kujanuu‑da xa du'a ja'an‑da. Ña n‑taxi‑ia xa taxnuni‑ia xa danaa ña'a‑da, n‑taxi‑ia xa taxnuni‑ia xa chindee ña'a‑da.
47010009	Ña juini‑da xa kani ini koio‑n xa kidava'a‑da carta nuu‑n xa dayu'u ña'a‑da.
47010010	Xini‑da xa ka ja'an‑s: “Carta kidava'a Spalu kuu xa taxnuni‑s xi'in xa ndaku‑s, ko mee mee‑s ña ndaku‑s, te ñatu xiniñu'u tnu'u ja'an‑s.”
47010011	Ña kutnuni ini koio‑s xa nani kuu‑da hora tuu xika‑da, dani ku kuu‑da hora kutuu‑da xi'in‑n. Xa kidava'a‑da xi'in xa kada‑da, ɨɨn nuu kuu.
47010012	Ña kua'a‑da xa dadavatna'a‑da xi'in se ja'an va'a mee‑s. Ka chiku'a tna'a‑s mee‑s, ka dadavatna'a‑s mee‑s. Du'a kuu xa xa lilu ka kida‑s.
47010013	Na n‑taxi Ianyuux tniu‑da, n‑tunda'a ña'a‑ia mee‑da nde Corinto. Nux ja'an va'a‑da, ja'an va'a‑da xaxe'e tniu n‑taxi Ianyuux.
47010014	Kidatniu‑da xi'in mee‑n, xaxe'e xa n‑tunda'a ña'a Ianyuux nuu‑n. Ki'na ka mee‑da n‑xee nde ñuu‑n, xa kachitnu'u‑da tnu'u Jesucristu.
47010015	Ñatu ka najuen tnu'u‑da mee‑da xaxe'e tniu n‑ka kida ɨnka ñayiu. Xndetu‑da, xa hora jandixa va'a koio ka mee‑n, dani kadatniu koio ka mee‑da me'ñu mee‑n.
47010016	Te dada juña tnu'u‑da tnu'u Jesucristu nuu ñayiu xtuu xika ka dada mee‑n. Chi ma najuen tnu'u‑da mee‑da xaxe'e tniu ka kida ɨnka ñayiu.
47010017	Nux ja'an va'a ɨɨn ñayiu, na ja'an va'a‑i xaxe'e Xto'o‑ro.
47010018	¿Nax xiniñu'u nux ja'an va'a ɨɨn seyɨɨ xaxe'e mee‑s? Xa xiniñu'u kuu xa xitotnuni Ianyuux mee‑s, te ja'an va'a mee‑ia xaxe'e‑s.
47011001	¿Ka xani ini‑n xa ja'an‑da ná ja'an ɨɨn se lilu a? Ko io xa kunini na'i koio ka‑n. Joon, kundetu kuee koio‑n.
47011002	Xá n‑kida Ianyuux xa yo va'a xemani ña'a‑da. Ná kida ɨɨn seyɨɨ nuu da'ya dɨ'ɨ‑s hora tnunda'a‑i, da n‑kida ña'a‑da mee‑n. N‑xia'an‑da tnu'u‑da nuu Cristu, xa juña'a‑da mee‑n nuu mee‑ia. Te juini‑da xa ku kuu koio‑n ná kuu ɨɨn dichi luchi va'a tnunda'a xi'in idini seyɨɨ.
47011003	Ko ndu ini‑da xaxe'e‑n. Io seyɨɨ ka juini xa kada maxu ña'a‑s. Danda'u ña'a‑s mee‑n, ná n‑danda'u kui'na Eva. N‑ja'an kui'na tnu'u vete, ko ña n‑kutnuni ini Eva xa tnu'u vete n‑kuu. Juini‑da xa va'a kutnuni ini koio mee‑n. Juini‑da xa juemani koio‑n Cristu, juini‑da xa jandixa koio‑n‑ia xi'in ntdaa anu‑n.
47011004	Se ijan, tuku kachitnu'u‑s Jesús, ka dama‑s‑ia. N‑ka tnɨɨ mee‑n Espíritu Ianyuux. Se ijan ka kida xa dandoo‑n Espíritu Ianyuux, xa kada‑n xa juini kui'na. N‑ka tnɨɨ mee‑n tnu'u Jesucristu. Ɨnka tnu'u kachitnu'u‑s nuu‑n, te ka xejoon‑n. Dava'a nga se vaxi, te ka xeka va'a‑n‑sɨ. Te ndu ini‑da xa nada ña'a kueka va'a koio‑n tnu'u ka ja'an‑s.
47011005	Ka ja'an‑s xa kunduu‑s xi'in Cristu, ka ja'an‑s xa se n‑tunda'a Ianyuux ka kuu‑s. Va'a xa va'a ka najuen tnu'u‑s mee‑s. Ja'an mee‑da xa ñatu kunxa'nu ka mee‑s dada mee‑da.
47011006	Juini ña ja'an vivo‑da, ko kutnuni ini va'a‑da xa ja'an‑da. Kɨu xi'in kɨu, ntdaa xa kida‑da, n‑dande'a ña'a‑da xa kutnuni ini va'a‑da tnu'u va'a Jesucristu.
47011007	Nuncas ña n‑jen ya'u‑da na n‑kachitnu'u‑da tnu'u Ianyuux. N‑ka ni'i mee‑n xa kutuu va'a koio‑n xi'in Ianyuux, ko n‑xo kunda'u n‑xo kukee mee‑da. ¿Ka xani ini‑n xa xa'a kuu xa n‑kida‑da xa u'u nuu‑n a?
47011008	Kuu ná kuu xa n‑du'u‑da ñani‑ro ku'a‑ro ɨnka veñu'u, xa ma ndoñu'u xa kajan‑da nuu mee‑n xa kundeka ña'a‑n.
47011009	Na n‑xo tuu‑da xi'in‑n, juini n‑ndoñu'u ka‑da, ko ni ɨɨn xa ña n‑xijan‑da nuu‑n. Na n‑ka xee ñani‑ro Macedonia, n‑ka taxi nga mee‑s ntdaa xa ndoñu'u‑da. Kɨu ijan ña n‑xijan‑da ni ɨɨn, te vitna ma kajan‑da ni ɨɨn.
47011010	Ná n‑ja'an Cristu xandaa, da ja'an mee‑da xandaa. Juini‑da xa ni ɨɨn ñayiu distrito Acaya, maxku ja'an xa n‑xo ndeka ña'a‑i.
47011011	Te, ¿nakuenda xa du'a ja'an‑da? ¿Xaxe'e xa ñatu xemani ña'a‑da mee‑n a? ¡Ña'a! Na'a Ianyuux xa yo xemani ña'a‑da mee‑n.
47011012	Ko ná kida‑da vitna, du'a kada na'i ka‑da, xa ma kua'a xa ja'an koio se ijan xa kuu mee‑s ná kuu mee‑da.
47011013	Ña n‑tunda'a Cristu mee‑s. Ka danda'u‑s ñayiu. Ka ja'an‑s xa ka kuu‑s se n‑tunda'a Cristu, ko ña ndaa.
47011014	Mee kui'na kida xa kaa‑i ná kaa ángel, ia xinokuechi nuu Ianyuux, ia vaxi xi'in xadiñu Ianyuux.
47011015	Te dɨuni, ¿nakuenda ka xani ini‑n xa ma kada koio se ijan ná ka kida‑s? Se xinokuechi nuu kui'na ka kuu‑s, te ka kida‑s xa kaa‑s ná kaa se kida xava'a. Ko nani ka kida‑s, dani ndadandaa ña'a Ianyuux mee‑s.
47011016	Ɨnka vuelta ja'an‑da xa maxku kani ini koio‑n xa n‑nduloko‑da. Ko nux ka xani ini‑n xa n‑nduloko‑da, ko kundetu koio‑n, na ja'an‑da ná ja'an ɨɨn se lilu. Juejoon koio‑n xa na najuen tnu'u‑da mee‑da ita'u ni.
47011017	Vitna, ñatu ja'an‑da tnu'u Xto'o‑da. Diko ni najuen tnu'u‑da mee‑da, ná ja'an ɨɨn se n‑nduloko.
47011018	Io kue'e ñayiu ka najuen tnu'u mee‑i ñuñayiu ya'a. Te dani daña, ¿nax kuu xa na najuen tnu'u‑da mee‑da?
47011019	Andix ka kuu se kutnuni ini va'a, te kundee ini koio‑n nuu se n‑nduloko.
47011020	Nux ka kida‑s xa ka kuu‑n se kidatniu du'a nuu mee‑s, dani xndetu kuee‑n nuu‑s. Nux ka xetniu ña'a du'a‑s, te ña tuu nax ka ja'an mee‑n. Nux ka danda'u ña'a‑s xi'in tnu'u‑s, te kidajuexa ña'a‑s xa kada koio‑n xa juini mee‑s, te ka xejoon‑n. Nux se taxnuni nuu‑n ka kuu‑s, ko vatuka. Nux ka katu‑s nuu‑n, ko dani ka xeka va'a‑n‑sɨ.
47011021	¡Kujanuu‑da nuu‑n, xa ña n‑ndunde'e mee‑da nuu‑n, ná n‑ka kida ña'a mee‑s! Ja'an‑da ná ja'an ɨɨn se lilu. Nux ka ja'an va'a mee‑s xaxe'e mee‑s, te ja'an va'a mee‑da xaxe'e mee‑da tuku.
47011022	¿Ka ja'an‑s xa ka kuu‑s se Israel a? Mee‑da tuku. ¿Ka ja'an‑s xa ka kuu‑s da'ya taxa'nu tnetnu‑s Abraham a? Mee‑da tuku.
47011023	¿Ka ja'an‑s xa ka kuu‑s se xinokuechi nuu Cristu a? Ja'an‑da ná ja'an ɨɨn se n‑nduloko, ko ja'an‑da xa kuu‑da ɨɨn se xinokuechi yo va'a ka dada mee‑s. Kue'e ka n‑kidatniu mee‑da dada mee‑s. Xaxe'e Cristu, n‑yɨndi'u‑da vekaa kue'e ka vuelta dada mee‑s. Kue'e ka vuelta n‑ka janña'a ñayiu mee‑da dada mee‑s. Kue'e vuelta xaku nga kuú‑da.
47011024	O'on vuelta n‑ka janña'a sexa'nu Israel cuarta ñɨɨ. Ɨɨn ɨɨn vuelta n‑ka janña'a‑s oko xaun koon vuelta.
47011025	Uni vuelta n‑ka janña'a soldado romano bastón. Ɨɨn vuelta n‑ka janña'a ñayiu yuú, xa ka'ni ña'a‑i. Uni vuelta nduxi barcu nuu jua'an‑da ndute mar. Te oko koon hora n‑kundee ini‑da nuu ndute.
47011026	Kue'e vuelta n‑xikonuu‑da ñuu xi'in ñuu, te n‑xio kue'e xa n‑kida xa yu'u‑da. N‑ya'a‑da de'va na'nu. N‑ya'a‑da nuu io ñadu'u. N‑ka xini u'u ña'a ñayiu Israel, te n‑ka xini u'u ña'a ñayiu ña ka kuu ñayiu Israel. N‑ya'a‑da ñuu na'nu, n‑ya'a‑da yuku, n‑ya'a‑da nuu ndute mar. N‑ka xini u'u ña'a se ka danda'u ñayiu, se ka ja'an xa ka kuu‑s ñani‑ro, ko ña ndaa.
47011027	Yo nde'e n‑xo kidatniu‑da, te kue'e vida n‑xo ya'a‑da. Io kɨu ni ña n‑xo kidi‑da. N‑xo kojon‑da. N‑xo yichi‑da ndute. Kue'e vuelta ña n‑xio tiempo xa kaxi‑da, xa chindee‑da ɨnka ñayiu. N‑xo kuvixi‑da, te ña n‑xio da'ma‑da.
47011028	Kɨu xi'in kɨu kue'e vida ya'a yɨkɨ kuñu‑da, ko dɨuni kue'e vida ya'a anu‑da, xaxe'e xa ndu ini‑da xaxe'e ñani‑ro xi'in ku'a‑ro ntdaa veñu'u.
47011029	Nux ɨɨn ñayiu ña kundee ini xa jandixa na'i ka‑i Xto'o‑ro Jesucristu, te juini‑da xa nujuiin‑da diñi‑i, xa juña'a‑da tnu'u kanu ini nuu‑i. Nux ɨɨn ñayiu ndua xa kida‑i xa u'u, te kujanuu mee‑da, te tnau ini mee‑da.
47011030	Nux io xa ja'an va'a‑da xaxe'e‑da, ja'an‑da xa ña ndaku‑da.
47011031	Na'a Ianyuux xa ña ja'an‑da tnu'u vete. Kuu‑ia Taa Xto'o‑ro Jesucristu. Na juña'a‑ro xa n‑kuta'u‑ro nuu‑ia, kuia ma jɨn ndɨ'ɨ.
47011032	Na n‑xo tuu‑da ñuu nani Damasco, te n‑nanduku ña'a gobernador. N‑kidatniu‑s nuu se kunxa'nu ka nani Aretas. N‑ta'u tniu‑s soldado‑s, xa kadɨ koio‑s ye'e ñuu Damasco, xa tnɨɨ presu ña'a‑s mee‑da.
47011033	Ko ñani‑ro n‑ka dakeé ña'a xiti ɨɨn yɨka ka'nu, te n‑ka nune ña'a‑s ɨɨn ventana xeve'e ka'nu ñuu jan, te du'a n‑kuu xa n‑kaku‑da.
47012001	Ña tuu nax ni'i‑da, xa ja'an va'a‑da xaxe'e‑da. Ja'an‑da nax n‑kida Xto'o‑ro Jesucristu. N‑datu ini ña'a‑ia, n‑dande'a ña'a‑ia mee‑ia xi'in xa taxnuni‑ia.
47012002	Xini‑da ɨɨn seyɨɨ kunduu xi'in Cristu. Xá n‑kuu uxi koon kuia n‑tnɨɨ Ianyuux mee‑s, xa n‑xe'en‑s xi'in‑ia nde andɨu nuu tuu‑ia. Ña xini‑da nux n‑xe'en yɨkɨ kuñu‑s, o meni anu‑s. Ko Ianyuux na'a nax n‑kuu.
47012003	-
47012004	Xini‑da xa ndeka Ianyuux se ijan n‑xe'en nde andɨu, nuu nani paraíso. Ña xini‑da nux n‑xe'en yɨkɨ kuñu‑s, o meni anu‑s. Na'a Ianyuux nax n‑kuu, ko ña xini mee‑da. Te ijan n‑teku‑s tnu'u ña kua'a xa ja'an‑s, chi ña n‑xejoon Ianyuux xa ja'an‑s tnu'u jan.
47012005	Ja'an va'a‑da, xaxe'e ɨɨn seyɨɨ kuu ná kuu se ijan, ko xaxe'e mee‑da, ma ja'an va'a‑da. Xaxe'e mee‑da, ja'an ni‑da xa ña ndaku‑da xa kada‑da tniu n‑taxi Ianyuux.
47012006	Nux n‑juini‑da xa najuen tnu'u‑da mee‑da n‑kuu, kua'a‑da, ko dani ma ku kuu‑da se lilu, chi xandaa ja'an‑da. Ko du'a ñatu kida‑da, nada kani ini va'a ka ɨɨn ñayiu xaxe'e‑da. Va'a ka xa kototnuni ña'a mee‑i, mee‑da xi'in tnu'u‑da.
47012007	Va'a xa va'a xa n‑dande'a ña'a Ianyuux. Xaxe'e xa n‑xini‑da ɨɨn xava'a xa ña kua'a ñayiu xa jini‑i, te n‑kida Ianyuux xa ña ndaku‑da. N‑xejoon‑ia xa janña'a kui'na mee‑da. Kuu ná kuu xa tuu ña'a ka‑i, xi'in ɨɨn iñu deen. Du'a n‑kida Ianyuux, xa ña kua'a‑da xa najuen tnu'u‑da mee‑da.
47012008	Uni vuelta n‑xijan‑da nuu Xto'o‑ro Jesucristu xa kine'e‑ia iñu jan.
47012009	Ko n‑ja'an‑ia: “Xemani ña'a‑r mee‑n, te xijan kuu xa ña tuu nax ndoñu'u‑n. Hora ña ndaku mee‑n, te jini koio ñayiu xa chindee ña'a‑r xi'in xa taxnuni mee‑r.” Xijan kuu xa kuvete‑da hora ja'an‑da xa ña ndaku‑da, chi hora ña ndaku mee‑da, tnɨɨ‑da xa tnɨɨ ka‑da xandaku Cristu.
47012010	Xijan kuu xa juini ña ndaku‑da, ko kuvete‑da. Juini kui'a ka ja'an ñayiu nuu‑da, ko kuvete‑da. Juini kue'e vida ya'a‑da, ko kuvete‑da. Juini ka xini u'u ña'a ñayiu, ko kuvete‑da. Juini ña kua'a‑da xa kada‑da xa juini‑da, ko kuvete‑da. Kuvete‑da xaxe'e Cristu. Xaxe'e mee‑ia, nahora ña ndaku‑da, hora ijan, taxi‑ia xandaku mee‑ia.
47012011	Xá n‑kuu‑da ɨɨn se lilu. Xá n‑ja'an va'a‑da xaxe'e‑da, ko mee‑n n‑ka kidajuexa ña'a. N‑xio xa ja'an va'a koio mee‑n xaxe'e‑da, ko ña n‑ka kida‑n. Se ka ja'an xa n‑tunda'a Ianyuux mee‑s, ña ka kunxa'nu ka‑s dada mee‑da. Juini ña ya'u‑da ni ɨɨn, ko ña kunxa'nu ka mee‑s dada mee‑da.
47012012	Na n‑xo tuu‑da xi'in‑n, n‑dande'a ña'a Ianyuux xa kuu‑da ɨɨn se n‑tunda'a‑ia. N‑kida‑ia milagru xi'in tniu ka'nu ka, xa ni ɨɨn ñayiu ma kua'a xa kada‑i. N‑kida‑ia xa n‑ka yu'u‑n te n‑ka kuvete‑n. N‑kundee ini‑da, nde n‑kida‑da tniu n‑taxi‑ia me'ñu‑n.
47012013	¿Nakuenda ka xani ini‑n xa va'a ka ñani‑ro ku'a‑ro ɨnka veñu'u dada mee‑n? ¿Ka xani ini‑n xa n‑kida‑da xa u'u nuu‑n, hora ña n‑xejoon‑da xa kundeka ña'a koio‑n a? Nux ka xani ini‑n xa n‑kida‑da xa u'u nuu‑n, ¡io xa taxkanu ini ña'a koio‑n!
47012014	Io tu'a‑da xa xee‑da ñuu‑n vuelta kuu uni, ko ma juejoon‑da xa kundeka ña'a koio‑n. Ña juini‑da xa ni'i‑da xaxii‑n. Juini‑da xa ni'i ña'a‑da mee‑n. Chi ña ndoñu'u xa kuneva'a sekuechi xaxii‑s xa kundeka‑s tadɨ'ɨ‑s, ndoñu'u xa kuneva'a sexa'nu xaxii‑s xa kundeka‑s da'ya‑s.
47012015	Kuvete‑da xa kuvete‑da xa taxi‑da ntdaa xaxii‑da, xi'in ntdaa xa kuu‑da, xaxe'e‑n. Ko kuu ná kuu xa ntna'a xemani ña'a ka‑da mee‑n, da xini u'u ña'a ka‑n mee‑da.
47012016	Ka xini‑n xa ña n‑xijan ña'a‑da ni ɨɨn. ¿Ka xani ini‑n xa se danda'u ña'a kuu‑da u? ¿Ka ja'an‑s xa xijan‑da tvini xaxe'e ñayiu kunda'u te xetniu mee‑da tvini jan u?
47012017	¿Ka xani ini‑n xa n‑tunda'a‑da ñani‑ro, xa na danda'u ña'a‑s mee‑n a?
47012018	N‑xijan‑da nuu Tito, xa jɨ'ɨn‑s ñuu‑n, te n‑tunda'a‑da ɨnka ñani‑ro xi'in‑s. ¿N‑danda'u ña'a Tito mee‑n a? N‑ka xini‑n xa n‑xani ini Tito ná n‑xani ini mee‑da, te n‑kida mee‑s ná n‑kida mee‑da.
47012019	Ka xani ini‑n xa mee‑da dada'an‑da xa du'a ja'an‑da, ko ña ndaa. Kunduu‑da xi'in Cristu, te ja'an‑da xandaa nuu Ianyuux. Ñani mani‑da, ku'a mani‑da, ntdaa xa kida‑da, kida‑da xa kunduu na'i koio ka mee‑n xi'in Cristu.
47012020	Yu'u‑da, nux xee‑da Corinto te nani'i ña'a‑da ka kida‑n xa ña juini‑da. Yu'u‑da xa nani'i ña'a mee‑n xa kuu‑da xa ña ka juini‑n. Yu'u‑da, xa ka jantna'a‑n, ɨɨn‑n xi'in ɨnka‑n, te kukuedi ini nuu tna'a‑n. Yu'u‑da, xa ka kiti ini‑n, te ka kida‑n, ɨɨn ɨɨn‑n, xa ka juini mee‑n. Yu'u‑da, xa ka jan loko ka jan du'a‑n, te ka jan tnu'u tna'a‑n. Yu'u‑da, xa kuxee ini‑n, te nuu dɨɨn ka kuu‑n.
47012021	Yu'u‑da, xa hora xee‑da ñuu‑n, te kada Ianyuux xa kujanuu‑da xaxe'e‑n ɨnka vuelta. Yu'u‑da, xa tnau ini‑da xaxe'e ñayiu xtuu me'ñu mee‑n, ñayiu n‑ka kida kuechi te nuncas ña n‑ka natu ini‑i kuechi‑i. Xá n‑ka kida‑i xa ñatu kuu xava'a, xá n‑ka kidi‑i xi'in ñayiu ña n‑tnunda'a xi'in‑i, xá n‑ka kida‑i ntdaa xa u'u n‑ka kukajan ini‑i.
47013001	Xee‑da ñuu‑n vuelta kuu uni vitna. Nux tekuechi ɨɨn ñayiu xa n‑dakua'a ña'a‑da, te io xa ja'an ndaa uu uni ñayiu xa du'a kuu.
47013002	Na n‑xo tuu‑da xi'in‑n vuelta kuu uu, n‑ja'an‑da xa nux naxee‑da ñuu‑n ɨnka vuelta, te maxku taxkanu ini ka‑da ñayiu n‑ka kida xa u'u. Vitna, antecas xa xee‑da, ja'an‑da nuu mee‑i xi'in ntdaa mee‑n, xa ma kaku‑n, ni ɨɨn‑n.
47013003	Ka juini‑n xa kototnuni ña'a‑n, nux ja'an‑da xi'in xa taxnuni Cristu, a ña'a. Ma ku kuu‑ia Ia ña ndaku nuu‑n. Dande'a ña'a‑ia me'ñu mee‑n xa yo ndaku‑ia, te dande'a ña'a‑ia xa ja'an mee‑da tnu'u n‑taxi mee‑ia.
47013004	Na n‑ka xatakaa‑s Cristu, ña ndaku‑ia, ña n‑dande'a‑ia ñayiu xa taxnuni‑ia. Ko tuu‑ia vitna, xi'in xa taxnuni Ianyuux. Mee‑da tuku. Juini kunduu‑da xi'in Cristu, ko ña ndaku‑da, ñatu dande'a ña'a‑da xa taxnuni‑da. Ko xi'in xa taxnuni Ianyuux kutuu‑da, xa ku kuu‑da se xinokuechi nuu‑n.
47013005	Io xa kototnuni koio‑n mee‑n, nux jandixa‑n Cristu, a ña'a. Kototnuni na'i koio ka‑n mee‑n. ¿Ña ka kutnuni ini‑n xa tuu Jesucristu anu‑n a? Nux ña yoo‑ia anu‑n, du'a na'a‑n xa ña jandixa‑n‑ia.
47013006	Io‑da confianza xa kutnuni ini koio‑n xa ja'an‑da xi'in xa taxnuni Cristu.
47013007	Xijan ta'u‑da nuu Ianyuux xa maxku kada koio‑n xa u'u. Ñadu xa juini‑da xa jini koio ñayiu xa kida mee‑da xava'a. Nux koo xa kani ini koio ñayiu xa ña kua'a‑da xa taxnuni‑da nuu‑n, ko vatuka. Diko ni juini‑da xa kada koio mee‑n xava'a.
47013008	Nux xandaa kuu xa ka kida‑n xava'a, te ma ndoñu'u xa taxnuni‑da nuu‑n. Chi diko ni taxnuni‑da nuu‑n xa kada koio‑n xava'a.
47013009	Kuvete‑da hora unu ndaku mee‑n. Kuvete‑da hora ka kida‑n xava'a. Te kuvete‑da, xa du'a ña ndaku mee‑da. Kuvete‑da, xa ña ndoñu'u xa taxnuni‑da nuu‑n.
47013010	Xijan kuu xa kidava'a‑da nuu‑n, nɨni ña yoo‑da xi'in‑n, xa hora na kutuu‑da xi'in‑n, te ma ndoñu'u xa ndunde'e‑da nuu‑n xi'in xa taxnuni n‑taxi Xto'o‑ro Jesucristu. N‑taxi‑ia xa taxnuni‑ia, xa chindee ña'a‑da, ñadu xa danaa ña'a‑da.
47013011	Ñani‑da ku'a‑da, na kuvete koio‑n. Juejoon koio‑n xa kadatniu Espíritu Ianyuux anu‑n, xa ku kuu koio‑n ñayiu ka kida xava'a. Juña tna'a‑n tnu'u kanu ini. Kani ini koio ɨɨn nuu‑n, te kutuu mani koio‑n, ɨɨn‑n xi'in ɨnka‑n. Te juemani ña'a Ianyuux mee‑n, te kada‑ia xa kutuu va'a koio‑n.
47013012	Tnɨtnanda'a‑n, ntdaa mee‑n, xa dande'a tna'a‑n xa xemani tna'a‑n.
47013013	Ntdaa ñani‑ro ku'a‑ro ka jandixa Jesucristu ka tunda'a xanyuux nuu‑n.
47013014	Na taxi xto'o‑ro Jesús xamani‑ia nuu‑n. Na juemani ña'a Taa‑ro Ianyuux. Na kunduu na'i Espíritu Ii xi'in‑n ntdaa‑n. Du'a na koo.
48001001	Mee‑da kuu Spalu, se n‑tunda'a ña'a Jesucristu kuu‑da. Ña n‑ka tunda'a ña'a seyɨɨ, ña n‑ka kaxí ña'a seyɨɨ. N‑kaxí ña'a Jesucristu xi'in Taa‑ro Ianyuux, Ia n‑kida xa n‑nandoto Jesús.
48001002	Carta ya'a kidava'a‑da xi'in ntdaa ñani‑ro xtuu xi'in‑da ya'a. Ka kidava'a‑da nuu mee‑n ka kuu ñani‑da ku'a‑da ntdaa veñu'u distrito Galacia.
48001003	Na taxi Taa‑ro Ianyuux xi'in Xto'o‑ro Jesucristu xamani‑ia, na kada‑ia xa kutuu va'a koio‑n.
48001004	N‑xejoon Jesucristu xa kuú‑ia xaxe'e‑ro. N‑xi'í‑ia xaxe'e kuechi mee‑ro, xa dakaku ña'a‑ia ñuñayiu ya'a nuu ka kida ñayiu xa u'u. Du'a n‑kida Jesucristu ntdaa xa n‑juini Taa‑ro Ianyuux xa kada‑ia.
48001005	Na juña'a‑ro xa n‑kuta'u‑ro nuu Ianyuux nɨkava nɨkuita. Du'a na koo.
48001006	Ñatu kutnuni ini‑da nakuenda kuu xa yachi ka dandoo‑n Ianyuux. Xaxe'e xa xemani ña'a Cristu mee‑n, te n‑ja'an ña'a Ianyuux xa kunduu koio‑n xi'in‑ia. Te vitna ñatu ka jandixa‑n tnu'u va'a Jesucristu, chi ka jandixa‑n ɨnka tnu'u.
48001007	Ko ña tuu na ɨnka tnu'u kada xa ma kuú‑ro xi'in kuechi‑ro. Diko ni io se ka daka ni'na ña'a, ka juini‑s xa dama‑s tnu'u va'a Jesucristu.
48001008	Nux kachitnu'u ɨɨn ñayiu ɨnka tnu'u ñatu kuu tnu'u va'a Jesucristu, te na tunda'a ña'a Ianyuux ñayiu jan jɨ'ɨn andea. Mee‑da tuku. Nde ángel andɨu du. Nux kachitnu'u‑da tnu'u ñatu kuu tnu'u Jesucristu, te na tunda'a ña'a Ianyuux mee‑da jɨ'ɨn andea.
48001009	Xá n‑ja'an‑da, te vitna ja'an‑da ɨnka vuelta: Xá n‑ka xeka va'a‑n tnu'u va'a Jesucristu. Nux ka kachitnu'u‑s tnu'u ñatu kuu tnu'u va'a Jesucristu, te na tunda'a Ianyuux mee‑s jɨ'ɨn‑s andea.
48001010	Ñatu nduku‑da xa tna ini ñayiu, nduku‑da xa tna ini Ianyuux. Nux ña tna ini ñayiu tnu'u‑da, ko vatuka. Chi nux n‑juini‑da xa kendoo va'a‑da xi'in ñayiu n‑kuu, ma ku kuu‑da se xinokuechi nuu Jesucristu.
48001011	Ñani‑da ku'a‑da, juini‑da xa kutnuni ini koio‑n xa hora n‑ja'an‑da tnu'u va'a Jesucristu nuu‑n, ñatu n‑ja'an‑da tnu'u ñayiu.
48001012	Tnu'u va'a xa n‑ja'an‑da nuu‑n ñatu n‑taxi seyɨɨ, ñatu n‑dakua'a ña'a seyɨɨ. N‑dakua'a ña'a Jesucristu tnu'u va'a n‑ja'an‑da nuu‑n.
48001013	Xá n‑ka tekutnu'u‑n nanda n‑kida‑da, xa kada‑da ná io ná jua'an ntdaa tnu'u ta'u tniu ñayiu Israel. Xá n‑ka tekutnu'u‑n xa yo u'u n‑juini‑da ñayiu ka jandixa Ianyuux. N‑juini‑da xa danaa‑da ntdaa‑i.
48001014	N‑xo kunuu‑da nuu ntdaa se dava xi'in‑da, xaxe'e xa yo va'a n‑jandixa‑da tnu'u ta'u tniu ñayiu Israel. Xi'in ntdaa anu‑da n‑kida‑da ná io ná jua'an ntdaa xa n‑ka dakua'a ña'a taxa'nu tnetnu‑da.
48001015	-
48001016	Antecas xa kaku‑da, n‑kaxí ña'a Ianyuux mee‑da. Xaxe'e xa yo n‑xemani ña'a‑ia, n‑ja'an ña'a‑ia xa kunduu‑da xi'in‑ia. Te na n‑juini‑ia, n‑kida‑ia xa jini‑da Da'ya Yɨɨ‑ia, xa juña'a‑da tnu'u va'a Jesucristu nuu ñayiu ña ka kuu ñayiu Israel. Na du'a n‑kuu, ñayo n‑xijan tnu'u‑da xa kada‑da.
48001017	Ni ña n‑nu'u‑da Jerusalén, xa ndatnu'u‑da xi'in se n‑tunda'a Jesucristu xtuu Jerusalén. Chi du'a n‑xe'en‑da do Arabia, te dada n‑nu'u‑da Damasco.
48001018	Na n‑ya'a uni kuia, dada n‑nu'u‑da Jerusalén, xa jini tna'a‑da xi'in Spedru. Ijan n‑xo tuu‑da xa'un kɨu xi'in‑s.
48001019	Ijan n‑xini‑da Jacobo, ñani Xto'o‑ro Jesucristu, ko ña n‑xini‑da dava ka se n‑tunda'a Jesucristu.
48001020	Nde'a ña'a Ianyuux xa ñadu tnu'u vete kuu xa kidava'a‑da.
48001021	Ijan dada n‑xe'en‑da do Siria xi'in do Cilicia.
48001022	Te ñayiu ka jandixa Jesucristu veñu'u do Judea, ñayo‑i n‑ka xo xini ña'a mee‑da.
48001023	Diko ni n‑ka tekutnu'u‑i: “Se nde'e n‑xo xini u'u ña'a, se n‑juini xa ka'ni ña'a‑s ntdaa‑ro, se ijan, xian tnu'u‑s tnu'u va'a Jesucristu nuu ñayiu vitna.”
48001024	Te n‑ka xia'an‑i xa n‑kuta'u‑i nuu Ianyuux xaxe'e‑da.
48002001	Na n‑ya'a uxi koon kuia, te n‑nu'u‑da Jerusalén. N‑xe'en‑da xi'in Bernabé, te n‑kunduu Tito xi'in‑da tuku.
48002002	N‑dande'a ña'a Ianyuux xa n‑xio xa ja'an‑da xi'in se ka kunuu nuu ñayiu ka jandixa Cristu Jerusalén. N‑ndatnu'u‑da xi'in ndruni ni se ijan, chi n‑juini‑da xa kutnuni ini se ijan ntdaa xa xian tnu'u‑da nuu ñayiu ña ka kuu ñayiu Israel. N‑juini‑da xa jini‑da nu n‑ka xani ini ɨɨn nuu‑s xi'in‑da, a ña'a.
48002003	Te du'a n‑kuu. N‑ka kutnuni ini‑s xa ña ñdoñu'u xa ka'nde‑ro nuu ii se ña ka kuu se Israel, hora ka jandixa‑s Jesucristu. Juini Tito kuu se griegu te n‑kunduu‑s xi'in‑da, ko ña n‑ka kidajuexa ña'a‑s xa ka'nde‑da nuu ii‑s.
48002004	Ñayiu ka kunduu xi'in Jesucristu kuu‑ro. N‑ka kɨu tna'a se ka ja'an xa jandixa‑s Jesucristu, ko ña ndaa. N‑ka juini‑s xa kotoyu'u ña'a‑s, nux kida‑ro ná io ná jua'an tnu'u ta'u tniu Moisés, a ña'a. N‑ka juini‑s xa kadajuexa ña'a‑s, xa kada mee‑ro ná ka kida mee‑s.
48002005	Ni ita'u ña n‑ka xejoon‑da xa kadajuexa ña'a‑s xa kada‑ro xa ka juini‑s. N‑dada'an‑da tnu'u va'a Jesucristu, xa ni'i koio mee‑n tuku xa kuu xandaa.
48002006	Se ijan, se ka kunuu nuu ñayiu ka jandixa Jesucristu Jerusalén, ña n‑ka taxi‑s ni ɨɨn tnu'u ta'u tniu xee. (Ka ja'an ñayiu xa se ka kunuu ka kuu‑s, ña xini‑da. Ja'an Ianyuux xa ɨɨn nuu kuu‑ro ntdaa‑ro.)
48002007	N‑ka kutnuni ini‑s xa n‑kaxí ña'a Ianyuux mee‑da, xa ja'an‑da tnu'u va'a Jesucristu nuu ñayiu ña ka kuu ñayiu Israel.
48002008	Dɨuni Ianyuux n‑tunda'a Spedru nuu ñayiu Israel, n‑tunda'a ña'a mee‑da nuu ñayiu ña ka kuu ñayiu Israel. Se n‑tunda'a Jesucristu kuu Spedru, te se n‑tunda'a Jesucristu kuu mee‑da.
48002009	Se ijan, Jacobo xi'in Spedru xi'in Sua, se ka kunuu nuu ñayiu ka jandixa Jesucristu Jerusalén, n‑ka kutnuni ini‑s xa xá n‑taxi Ianyuux xamani‑ia nuu mee‑da tuku. N‑ka tnɨtnanda'a‑da xi'in‑s, xa n‑ka xeka ña'a va'a‑s. N‑ka kida ɨɨn nuu‑da xi'in‑s, xa jɨ'ɨn mee‑da xi'in Bernabé nuu ñayiu ña ka kuu ñayiu Israel, te jɨ'ɨn mee‑s nuu ñayiu Israel.
48002010	Diko ni n‑ka xijan‑s xa chindee‑da ñayiu kunda'u, te xa'a du'a ni xani ini‑da xa kada‑da.
48002011	Na n‑xee Spedru ñuu nani Antioquía, te n‑kanandee‑da‑s, chi n‑xini‑da xa ña n‑kida‑sɨ xa kuu xava'a.
48002012	Du'a n‑kuu. Antecas xa xee koio se kunduu xi'in Jacobo, te n‑xo xaxi Spedru xi'in ñani‑ro ku'a‑ro ña ka kuu ñayiu Israel. Ko hora n‑ka xee se ka kunduu xi'in Jacobo, te n‑dandoo Spedru ñani‑ro ku'a‑ro ña ka kuu ñayiu Israel. Ñatuka n‑xaxi‑s xi'in‑i, chi n‑yu'u‑s nuu se ka ja'an xa ndoñu'u xa ka'nde‑ro nuu ii‑ro.
48002013	Hora ijan, se ja'an ɨɨn te kida ɨnka n‑kuu Spedru. Te du'a n‑ka kida ntdaa ɨnka ñani‑ro ku'a‑ro ka kuu ñayiu Israel n‑ka xo tuu Antioquía. Nde Bernabé, se ja'an ɨɨn te kida ɨnka n‑kuu‑s, chi n‑dandoo‑s ñani‑ro ku'a‑ro ña ka kuu ñayiu Israel.
48002014	N‑xini‑da xa ña n‑ka kida‑s ná io ná jua'an tnu'u va'a Jesucristu, te n‑kanandee‑da Spedru nuu ntdaa ñani‑ro ku'a‑ro. Xia'an‑da: “Ndo'o kuu se Israel, ko hora n‑kii‑n ya'a, ña n‑xo tuu‑n ná xtuu ñayiu Israel. N‑xo tuu‑n xi'in ñani‑ro ku'a‑ro ña ka kuu ñayiu Israel, te n‑xo tuu mee‑n ná xtuu mee‑i. Te vitna, juini‑n xa kadajuexa‑n ñani‑ro ku'a‑ro ña ka kuu ñayiu Israel, xa kutuu koio mee‑i ná xtuu ñayiu Israel.”
48002015	Nduu‑ro, n‑kaku‑ro ñuu Israel. Xaxe'e xa n‑tnɨɨ‑ro tnu'u ta'u tniu Moisés, te ña n‑kida‑ro ntdaa xa u'u ka kida ñayiu ña ka kuu ñayiu Israel.
48002016	Xini‑ro xa ni ɨɨn ñayiu ma kua'a xa kada‑i ná io ná jua'an tnu'u ta'u tniu Moisés. Te dɨuni xini‑ro xa ma ja'an Ianyuux xa ña tuu na kuechi‑i io. Ko ɨɨn ñayiu, nux jandixa‑i Jesucristu, da kuu xa ja'an Ianyuux xa kuu ná kuu xa ña tuu na kuechi‑i io. Xijan kuu xa mee‑ro tuku, jandixa‑ro Jesucristu. Juini ña kua'a‑ro xa kada‑ro ná io ná jua'an tnu'u ta'u tniu Moisés, ko xaxe'e xa jandixa‑ro Jesucristu, te ja'an Ianyuux xa ña tuu na kuechi‑ro. Chi ni ɨɨn ñayiu ma kua'a xa kada‑i ná io ná jua'an tnu'u ta'u tniu Moisés, te xijan kuu xa ma ja'an Ianyuux xa ña tuu na kuechi‑i io.
48002017	Nduku‑ro xa na ja'an Ianyuux xa ña tuu na kuechi‑ro io xaxe'e xa kunduu‑ro xi'in Jesucristu. Xijan kuu xa ña ndoñu'u xa kada‑ro ná io ná jua'an tnu'u ta'u tniu Moisés. Xijan kuu xa, ¿Xá n‑kida Cristu xa ku kuu‑ro ñayiu kida kuechi? ¡Ña ndaa!
48002018	Nux danaa‑da ɨɨn xa danaa‑da, te dada ndadava'a‑da ɨnka vuelta, xijan kuu xa dakuido kuechi‑da mee‑da.
48002019	Kuu ná kuu xa n‑xi'í‑da, xaxe'e xa ña n‑kida‑da ná io ná jua'an tnu'u ta'u tniu Moisés. Te xaxe'e xa n‑xi'í‑da, ma kada‑da ná io ná jua'an tnu'u jan. Tuu‑da xa kada‑da xa juini Ianyuux.
48002020	N‑xi'í Cristu nuu curuxi, te kuu ná kuu xa n‑xi'í mee‑da xi'in‑ia. Xijan kuu xa ñatuka taxnuni‑da nuu mee‑da, chi taxnuni Cristu nuu‑da. Tuu‑da vitna, xaxe'e xa kunduu‑da xi'in Da'ya Yɨɨ Ianyuux. N‑xemani ña'a‑ia, te n‑xi'í‑ia xaxe'e‑da.
48002021	Ña juini‑da xa kada yata‑da xamani Ianyuux. Nux ja'an Ianyuux xa ña tuu na kuechi ɨɨn ñayiu, xaxe'e xa n‑kida‑i ná io ná jua'an tnu'u ta'u tniu Moisés, nux du'a kuu, te ñatu xiniñu'u xa n‑xi'í Jesucristu xaxe'e‑ro.
48003001	Ñani‑da ku'a‑da, ñayiu Galacia, ¡ñayiu lilu ka kuu‑n! ¿Jundu n‑danda'u ña'a, xa ñatu ka jandixa‑n xa kuu xandaa? Na n‑kachitnu'u‑da tnu'u va'a Jesucristu, te n‑kuu ná kuu xa n‑ka xini‑n xi'in nuu‑n hora n‑ka xatakaa‑s‑ia nuu curuxi.
48003002	Juini‑da xa kachitnuña'a koio‑n. Xá n‑ka tnɨɨ‑n Espíritu Ianyuux. ¿Nanda n‑kuu? ¿Xaxe'e xa n‑ka kida‑n ná io ná jua'an tnu'u ta'u tniu Moisés? O xaxe'e xa n‑ka teku‑n tnu'u va'a Jesucristu te n‑ka jandixa‑n.
48003003	¿Ñatu ka kutnuni ini‑n a? Na n‑ka kixe'e‑n xa jandixa‑n Jesucristu, te n‑taxi Ianyuux Espíritu Ii, ko vitna ka dandoo‑n Espíritu Ii, xa kada koio‑n ná io ná jua'an tnu'u ta'u tniu.
48003004	Te, ¿ñatu xiniñu'u xa kue'e vida n‑ka ya'a‑n a? ¡Naka va'a nuxa xiniñu'u!
48003005	Hora taxi Ianyuux Espíritu Ii te kida‑ia milagru nuu ntna'a mee‑n, ¿nakuenda du'a kida‑ia? ¿Xaxe'e xa ka kida‑n ná io ná jua'an tnu'u ta'u tniu Moisés? O xaxe'e xa n‑ka teku‑n tnu'u va'a Jesucristu te n‑ka jandixa‑n.
48003006	N‑jandixa Abraham Ianyuux, te n‑ja'an Ianyuux xa ña tuu na kuechi‑s io.
48003007	Xijan kuu xa, ndoñu'u xa jini koio‑n xa ñayiu ndaa ka jandixa Ianyuux, ñayiu ijan, ka kuu da'ya dana Abraham.
48003008	Ja'an tnu'u Ianyuux xa xee kɨu jandixa koio ñayiu ña ka kuu ñayiu Israel Ianyuux. Te mee‑i tuku, xaxe'e xa jandixa‑i Ianyuux, te ja'an‑ia xa ña tuu na kuechi‑i io. N‑ja'an Ianyuux nuu Abraham: “Xaxe'e mee‑n, kuvete xa kuvete koio ñayiu ntdaa ñuu ñuñayiu.”
48003009	Xaxe'e xa n‑jandixa Abraham Ianyuux, te n‑ja'an Ianyuux xa ña tuu na kuechi‑s io. Dani ntdaa ñayiu ka jandixa Ianyuux, ja'an Ianyuux xa ña tuu na kuechi‑i io.
48003010	Ñayiu ka xani ini xa kua'a‑i xa kada‑i ná io ná jua'an tnu'u ta'u tniu Moisés, kuú koio‑i xi'in kuechi‑i, chi ja'an tnu'u Ianyuux: “Ntdaa ñayiu ña ka kida ntdaa, ná io ná jua'an tnu'u ta'u tniu, kɨu xi'in kɨu, kuú koio‑i xi'in kuechi‑i.”
48003011	Xijan kuu xa kutnuni ini‑ro xa ni ɨɨn ñayiu ma kua'a xa kada‑i ná io ná jua'an tnu'u ta'u tniu Moisés, te dɨuni ma ja'an Ianyuux xa ña tuu na kuechi‑i io. Ja'an tnu'u Ianyuux: “Ɨɨn ñayiu, nux ja'an Ianyuux xa ña tuu na kuechi‑i io, te kutuu va'a‑i xaxe'e xa jandixa‑i‑ia.”
48003012	Ɨɨn ñayiu io confianza xa kua'a‑i xa kada‑i ná io ná jua'an tnu'u ta'u tniu Moisés, te kuu ná kuu xa ña ndoñu'u‑i xa jandixa‑i Ianyuux n‑kuu, chi ja'an tnu'u ta'u tniu Moisés: “Nux kada ɨɨn ñayiu xa'a, te kutuu‑i xaxe'e xa'a.”
48003013	Nux ña kua'a‑ro xa kada‑ro ná io ná jua'an tnu'u ta'u tniu Moisés, te kuú‑ro xi'in kuechi‑ro. Ko n‑chiya'u Cristu kuechi‑ro, hora n‑xi'í‑ia xaxe'e‑ro. Chi ja'an tnu'u Ianyuux: “Kida u'u Ianyuux dava'a nga se n‑takaa nuu yutnu.”
48003014	N‑xia'an Ianyuux tnu'u‑ia nuu Abraham xa kuvete koio ñayiu ntdaa ñuu ñuñayiu. Te du'a kuu. Xaxe'e xa n‑xi'í Jesucristu, nux jandixa ɨɨn ñayiu mee‑ia, te ja'an Ianyuux xa ña tuu na kuechi‑i io. Te nde ñayiu ña ka kuu ñayiu Israel, nux jandixa‑i Jesucristu, te tnɨɨ koio‑i Espíritu Ianyuux, ná n‑ja'an‑ia.
48003015	Ñani‑da ku'a‑da, kani ini koio‑n nanda kuu hora ka kida uu seyɨɨ tratu te kida firmari‑s ɨɨn tutu. Io xa kada‑s, nduu‑s, ná yodotnuni nuu tutu. Te ni ɨɨn ñayiu ma kua'a xa dama‑i xa yodotnuni jan.
48003016	Ná kuu tutu jan kuu tnu'u n‑xia'an Ianyuux nuu Abraham. N‑xia'an‑ia tnu'u‑ia nuu Abraham xi'in da'ya‑s. Ko ñatu n‑ja'an Ianyuux “kue'e da'ya Abraham”, chi n‑ja'an‑ia “idini da'ya‑s.” Te da'ya ijan kuu Cristu.
48003017	Xa'a kuu xa ja'an‑da: Ki'na ka n‑xia'an Ianyuux tnu'u‑ia nuu Abraham. Ijan dada, nu n‑ya'a koon cientu oko uxi kuia, te n‑xia'an Moisés tnu'u ta'u tniu nuu taxa'nu tnetnu‑ro. Ko tnu'u ta'u tniu Moisés, ña n‑kida xa ñatuka xiniñu'u tnu'u n‑xia'an Ianyuux nuu Abraham, chi ni ɨɨn ña dama.
48003018	N‑xia'an Ianyuux tnu'u‑ia nuu Abraham xa du'a koo. Xijan kuu xa ña ndoñu'u‑ro xa kada‑ro ná io ná jua'an tnu'u ta'u tniu Moisés, xa ni'i‑ro xa taxi Ianyuux, chi n‑ja'an‑ia nuu Abraham xa io ɨɨn xa tax du'a nga‑ia.
48003019	Xijan kuu xa, ¿nakuenda io tnu'u ta'u tniu? N‑xia'an Moisés tnu'u ta'u tniu nuu ñayiu, xa na kutnuni ini koio‑i xa ka kuu‑i ñayiu ka kida kuechi. N‑xio tnu'u ta'u tniu Moisés, nde n‑kixee se kuu da'ya Abraham nuu se n‑xia'an‑ia tnu'u‑ia. N‑ka xia'an ángel, ia ka xinokuechi nuu Ianyuux, tnu'u ta'u tniu nuu Moisés, te Moisés n‑xia'an tnu'u jan nuu ñayiu.
48003020	Ko ni ɨɨn ñayiu ña n‑xo nujuiin me'ñu Abraham xi'in Ianyuux, chi Ianyuux, idini‑ia kuu‑ia.
48003021	¿Xa'a juini ja'an xa tnu'u ta'u tniu Moisés kida xa ña io va'a tnu'u n‑xia'an Ianyuux nuu Abraham? ¡Ña'a! Ñatu n‑kua'a tnu'u ta'u tniu n‑xia'an Moisés nuu ñayiu, xa kutuu va'a‑i. Ña n‑kua'a ni ɨɨn ñayiu, xa kada‑i ná io ná jua'an tnu'u ta'u tniu Moisés. Te dɨuni ña n‑kua'a xa ja'an Ianyuux xa ña tuu na kuechi‑i io.
48003022	Ja'an tnu'u Ianyuux xa ntdaa ñayiu ñuñayiu io kuechi‑i. Kuu ná kuu xa yɨndi'u‑i vekaa xaxe'e kuechi ka kida‑i. Xa'a kuu xa jandixa koio‑i Jesucristu. Ntdaa ñayiu ka jandixa Jesucristu, tnɨɨ koio‑i xa n‑ja'an Ianyuux xa juña'a‑ia.
48003023	Antecas xa tnɨɨ‑ro tnu'u va'a Jesucristu, n‑ka kuu‑ro ná kuu ñayiu yɨndi'u vekaa. Xaxe'e tnu'u ta'u tniu Moisés, n‑yɨndi'u‑ro nde n‑kixee Jesucristu.
48003024	Ná kuu ɨɨn ñá xinokuechi ñunuu da'ya‑da, n‑kuu tnu'u ta'u tniu Moisés kandeka ña'a jɨ'ɨn nuu Cristu. Xá jandixa‑ro Cristu, te ja'an Ianyuux xa ña tuu na kuechi‑ro io.
48003025	Xá n‑kixee Jesucristu, te ma kundeka ña'a ka tnu'u ta'u tniu Moisés.
48003026	Ntdaa‑n n‑ka nduu da'ya Ianyuux, xaxe'e xa ka jandixa‑n Jesucristu.
48003027	Xá n‑ka najuendute‑n xaxe'e, xa ka kunduu‑n xi'in Cristu. Kuu ná kuu xa dandukutu ña'a Jesucristu da'ma xee.
48003028	Ntdaa‑n, ɨɨn nuu n‑ka nduu‑n. Ma ja'an‑ro xa ɨɨn‑n n‑kaku se Israel, te ɨnka‑n ña n‑kaku se Israel. Ma ja'an‑ro xa ɨɨn‑n n‑kaku libre, te ɨnka‑n n‑kuu se kidatniu du'a nuu ɨnka ñayiu. Ma chinuu ka‑ro xa ɨɨn‑n kuu ñadɨ'ɨ, te ɨnka‑n kuu seyɨɨ. Ntdaa‑n ka kuu ɨɨn nuu nuu Ianyuux, xaxe'e xa ka jandixa‑n Jesucristu.
48003029	Xaxe'e xa ka kunduu‑n xi'in Cristu, n‑ka nduu‑n da'ya Abraham, te xijan kuu xa tnɨɨ koio mee‑n ntdaa xa n‑ja'an Ianyuux xa juña'a‑ia nuu Abraham.
48004001	Xa'a kuu xa ja'an‑da: Ɨɨn seluchi, juini na tnɨɨ‑s ntdaa xa juña'a taa‑s, ko nɨni kuu‑sɨ seluchi, ɨɨn nuu kuu‑s xi'in se ka xinokuechi nuu taa‑s. Ntdaa kuu xaxii‑s, ko ta kua'a ka‑s xa tnɨɨ‑s ni ɨɨn.
48004002	Te se xinokuechi nuu taa‑s xñunuu seluchi jan, te xneva'a‑s xaxii‑s, nde na kue'nu‑sɨ xa nakueka‑sɨ xaxii‑s.
48004003	Mee‑ro du. N‑ka kida‑ro ntdaa xa n‑ka ta'u tniu taxa'nu tnetnu‑ro, ntdaa xa ka kida ñayiu ñuñayiu. N‑ka kuu‑ro ná kuu sekuechi, o se kidatniu du'a nuu ɨnka ñayiu.
48004004	Ko nu n‑xee kɨu vii kɨu va'a, te n‑tunda'a Ianyuux Da'ya Yɨɨ‑ia ñuñayiu. N‑ñu'u‑ia xiti ɨɨn ñadɨ'ɨ. N‑kaku‑ia ñuu Israel, te n‑kida‑ia ná io ná jua'an tnu'u ta'u tniu Moisés.
48004005	N‑kixi‑ia xa chiya'u‑ia kuechi mee‑ro, xaxe'e xa ña n‑kua'a‑ro xa kada‑ro ná io ná jua'an tnu'u ta'u tniu. Te du'a, n‑ndadada'ya ña'a Ianyuux mee‑ro.
48004006	Te xá dande'a ña'a Ianyuux mee‑ro xa n‑nduu‑ro da'ya‑ia. N‑tunda'a‑ia Espíritu Da'ya Yɨɨ‑ia, xa kutuu‑ia anu‑ro. Te ijan kana‑ia: “¡Taa‑da, Taa Mani‑da!”
48004007	Xijan kuu xa, ñatuka kuu‑n ɨɨn se kidatniu du'a nuu tnu'u ta'u tniu, chi kuu‑n ɨɨn da'ya Ianyuux. Te xaxe'e xa kuu‑n da'ya Ianyuux, te tnɨɨ‑n ntdaa xa taxi‑ia, chi n‑kida Cristu xa du'a koo.
48004008	Antecas xa jandixa koio‑n Ianyuux, ñayiu n‑ka xo xinokuechi du'a nuu santu n‑ka kuu‑n. Te ñatu kuu santu Ianyuux Ndito.
48004009	Ko vitna ka kunduu‑n xi'in Ianyuux, o va'a ka xa ja'an‑ro, kunduu Ianyuux xi'in mee‑n. ¿Nakuenda ka juini‑n xa dandoo‑n Ianyuux Ndito, xa jandixa‑n ɨɨn tnu'u ta'u tniu, ɨɨn xa ña ndaku, ɨɨn xa ña ndaa? Ɨnka vuelta ka kuu‑n ñayiu ka xinokuechi nuu ɨɨn xa ñatu xiniñu'u.
48004010	Ka ja'an‑n xa io xa ndadaka'nu‑n viko ñayiu, xi'in xa xetniu ñayiu. Viko kɨu, viko yoo, viko kuia, viko dandeé‑n tata, te viko xa ka xaxi ka xi'i‑n.
48004011	Yu'u‑da, xa ñatu xiniñu'u xa n‑ja'an‑da tnu'u va'a Jesucristu nuu‑n.
48004012	Ñani‑da ku'a‑da, xijan‑da nuu mee‑n xa nduu‑n ná kuu mee‑da, chi n‑nduu mee‑da ná n‑ka xo kuu mee‑n. Na n‑xo tuu‑da xi'in‑n, ñatu n‑ka kida ña'a‑n ni ɨɨn xa u'u.
48004013	Ka xini‑n xa ki'na nuu n‑xo tuu‑da xi'in‑n xaxe'e xa n‑ku'u‑da, te n‑ja'an‑da tnu'u va'a Jesucristu nuu‑n.
48004014	Juini xa n‑xio xa kundee ini koio‑n xa yo n‑ku'u‑da, ko ña n‑ka kuyichi ini ña'a‑n, te ña n‑ka ja'an‑n xa ma xe ini ña'a‑n. N‑ka xeka va'a ña'a‑n, kuenda kuu‑da ɨɨn ángel Ianyuux, o mee Jesucristu n‑kuu‑da.
48004015	¿Te vitna naxa n‑kuu? ¿Nakuenda kuu xa ñayo ka‑n ka kuvete? Ja'an ndaa‑da xaxe'e‑n, xa nux n‑kua'a koio‑n xa tava‑n nduchi nuu‑n xa taa‑n, te kada‑n n‑kuu.
48004016	Te vitna, xaxe'e xa ja'an‑da xa kuu xandaa, ¿te xijan ka xani ini‑n xa kuu‑da se xini u'u tna'a xi'in‑n a?
48004017	Se ka danda'u ña'a mee‑n, ka juini‑s xa kada‑s xa dandoo ña'a koio‑n mee‑da, xa kunduu koio‑n xi'in mee‑s.
48004018	Maxku kani ini‑n xa kukuedi ini‑da. Ña'a. Naka va'a xa juini ñayiu xa chindee ña'a‑i mee‑n. Hora tuu‑da xi'in‑n, o hora ña yoo‑da xi'in‑n. Ko io xa chindee ña'a‑i, io xa dakua'a ña'a‑i xa kuu xandaa. Se ya'a, ka danda'u ña'a‑s.
48004019	Da'ya‑da ka kuu‑n. Kue'e vida ya'a‑da xaxe'e‑n. Ná kuu ñadɨ'ɨ hora kaku da'ya‑ña kuu‑da, chi juini‑da xa xee koio‑n xa kunduu va'a koio‑n xi'in Cristu.
48004020	Naka va'a nux kutuu mee‑da xi'in‑n vitna, xa ndatnu'u‑ro ntdaa‑ro. Chi ndu ini‑da xaxe'e‑n, ñatu kutnuni ini‑da nax ka kida‑n.
48004021	¿Xandaa kuu xa ka juini‑n xa kada koio‑n ná io ná jua'an tnu'u ta'u tniu Moisés? ¿Ñatu n‑ka teku‑n xa ja'an tnu'u ta'u tniu a?
48004022	Ja'an xa n‑xio uu da'ya Abraham: ɨɨn‑s kuu da'ya ɨɨn ñadɨ'ɨ xinokuechi du'a nuu ñadɨ'ɨ Abraham, te ɨnka‑s kuu da'ya mee ñadɨ'ɨ‑s.
48004023	Da'ya ñadɨ'ɨ mee Abraham, n‑kaku‑s xaxe'e xa n‑xia'an Ianyuux tnu'u‑ia nuu Abraham xa koo da'ya ñadɨ'ɨ‑s. Da'ya ɨnka ñadɨ'ɨ jan xi'in Abraham, n‑kaku‑s ná kaku dava'a nga ñayiu.
48004024	Xa'a kuu ɨɨn xa dande'a ña'a Ianyuux nuu mee‑ro. Agar xi'in Sara kuu ná kuu uu tutu legal. Nani kuu tnu'u ta'u tniu n‑tnɨɨ Moisés yuku nani Sinaí, du'a kuu Agar. Da'ya mee‑i ka kuu ñayiu ka kidatniu du'a nuu ɨnka ñayiu.
48004025	Ná kuu Yuku Sinaí io do Arabia kuu Agar, te ná kuu Agar kuu ñuu Jerusalén. Chi ná kuu ñayiu kidatniu du'a nuu ɨnka ñayiu ka kuu ñayiu Israel, chi ka kidatniu‑i xa kada koio‑i ná io ná jua'an tnu'u ta'u tniu n‑tnɨɨ Moisés.
48004026	Ko io ɨnka Jerusalén, Jerusalén io andɨu kuu. Ná kuu Sara kuu Jerusalén io andɨu. Da'ya mee‑ña kuu mee‑ro, te io libre‑ro.
48004027	Ja'an tnu'u Ianyuux: Ndo'o, ñadɨ'ɨ ña yoo da'ya, io xa kudɨ ini‑n. Juini ñayo da'ya‑n n‑kaku xa tna u'u‑n, ko kana‑n. Kana‑n xaxe'e xa kudɨ ini‑n. Juini ñayo yɨɨ‑n io, ko kudɨ ini‑n, chi koo koio kue'e ka da'ya mee‑n dada ñadɨ'ɨ n‑tnunda'a.
48004028	Ñani‑da ku'a‑da, xijan kuu xa kuu mee‑ro ná kuu Isaac, da'ya Sara. N‑xia'an Ianyuux tnu'u‑ia nuu Abraham xa koo koio kue'e xa kue'e da'ya‑s, te da'ya ijan kuu mee‑ro.
48004029	Isaac, da'ya ñadɨ'ɨ mee Abraham, n‑kaku‑sɨ xaxe'e xa n‑kidatniu Espíritu Ianyuux. Te da'ya ɨnka ñadɨ'ɨ xi'in Abraham, n‑xini u'u‑s Isaac. Te dani kuu vitna.
48004030	¿Te nax ja'an tnu'u Ianyuux? “Kine'e‑n Agar xi'in da'ya‑i, chi ma tnɨɨ da'ya Agar xaxii Abraham. Xaxii Abraham tnɨɨ da'ya Sara.”
48004031	Ñani‑da ku'a‑da, ñayo‑ro kuu da'ya Agar. Ka kuu‑ro da'ya Sara.
48005001	Xaxe'e xa jandixa‑ro Cristu, te ja'an Ianyuux xa kuu ná kuu xa ña tuu na kuechi‑ro. Xijan kuu xa kundee ini koio‑n, xa jandixa na'i ka‑n Jesucristu. Maxku juejoon‑n xa kadajuexa ña'a koio‑s, xa kada koio‑n ná io ná jua'an tnu'u ta'u tniu Moisés.
48005002	Kunini koio‑n. Mee‑da, Spalu, ja'an‑da nuu‑n. Nux juejoon‑n xa kadajuexa ña'a‑s xa ka'nde‑n nuu ii‑n, te xijan juini kachi xa ñatu xiniñu'u xa n‑xi'í Cristu xaxe'e‑n.
48005003	Ja'an‑da ɨnka vuelta. Ɨɨn seyɨɨ, nux juejoon‑s xa ka'nde koio‑s nuu ii‑s, te xijan kuu xa ndoñu'u‑sɨ xa kada‑s ná io ná jua'an ntdantu'u tnu'u ta'u tniu Moisés.
48005004	Ka xani ini‑n xa kada koio‑n ná io ná jua'an tnu'u ta'u tniu Moisés. Ka xani ini‑n xa nux du'a kada koio‑n, te ja'an Ianyuux xa ña tuu na kuechi‑n io. Xá n‑ka dandoo‑n Jesucristu, xá n‑ka xande ini‑n xamani Ianyuux.
48005005	Ko mee‑ro, xaxe'e xa kidatniu Espíritu Ianyuux anu‑ro te jandixa‑ro Jesucristu, xndetu kuee‑ro xa ja'an Ianyuux xa ña tuu na kuechi‑ro.
48005006	Ñayiu kunduu xi'in Cristu kuu‑ro. ¿Nuu se Israel n‑kaku‑n, te n‑xa'nde taa‑n nuu ii‑n? Vatuka. ¿Nuu se ña ka kuu se Israel n‑kaku‑n, te ña n‑xa'nde taa‑n nuu ii‑n? Vatuka tuku. Xa ndoñu'u kuu xa jandixa‑ro Jesucristu. Te xaxe'e xa jandixa‑ro Jesucristu, io xa juemani‑ro Ianyuux xi'in ñayiu.
48005007	Va'a n‑ka kixe'e‑n xa jandixa koio‑n Jesucristu. ¿Jundu n‑daja'an ña'a, xa ñatuka ka jandixa‑n xa kuu xandaa?
48005008	Ña n‑tunda'a Ianyuux se ka danda'u ña'a. Chi ja'an ña'a Ianyuux xa kunduu koio‑n xi'in Jesucristu.
48005009	Tnu'u se ijan kuu ná kuu ita'u ni ndɨdɨ́. Te maxku ndunaa koio‑n xa ja'an‑ro xa “ita'u ni ndɨdɨ́ dandaa yuxa tila.”
48005010	Xaxe'e xa io‑da confianza nuu Xto'o‑ro Jesucristu, te io‑da confianza nuu mee‑n, xa ma juejoon koio‑n xa kadajuexa ña'a ka‑s. Ko kada u'u Ianyuux se ka daka ni'na ña'a, juini ndese kuu‑s.
48005011	Ñani‑da ku'a‑da, ka xini‑n xa se Israel, ña kua'a‑sɨ xa jandixa‑s xa n‑chiya'u Jesucristu kuechi‑ro na n‑xi'í‑ia nuu curuxi. Xijan kuu xa nux juña tnu'u‑da nuu se ka jandixa Jesucristu xa io xa ka'nde koio‑s nuu ii‑s, te ma jini u'u ña'a ka se Israel mee‑da n‑kuu.
48005012	Se ka daka ni'na ña'a mee‑n, ¡Naka va'a nux ka'nde koio‑s mee‑s n‑kuu!
48005013	Ñani‑da ku'a‑da, xa n‑ja'an ña'a Ianyuux mee‑n, xa kunduu koio‑n xi'in Jesucristu. Xaxe'e xa jandixa‑n Jesucristu, te ja'an Ianyuux xa ña tuu na kuechi‑n io. Ko maxku kani ini koio‑n xa kua'a‑n xa kada‑n dava'a nga xa juini‑n. Io xa juemani tna'a‑n, te chindee tna'a‑n, ɨɨn‑n nuu ɨnka‑n.
48005014	Nuxa xemani tna'a‑n, ka kida‑n xa ja'an tnu'u ta'u tniu, chi ja'an tnu'u ta'u tniu Ianyuux: “Nani xemani‑n mee‑n, dani io xa juemani‑n ɨnka ñayiu.”
48005015	Koo koio‑n cuedado xa maxku kax tna'a‑n. Maxku jantna'a‑n, maxku jini u'u tna'a‑n, chi du'a koo xa danaa tna'a‑n.
48005016	Xa'a kuu xa ja'an‑da: Kada koio‑n xa juini Espíritu Ianyuux. Te maxku kada‑n xa ka kukajan ini mee‑n.
48005017	Antecas xa kixe'e‑ro xa kunduu‑ro xi'in Ianyuux, te n‑kida‑ro dava'a nga xa n‑juini‑ro, ko vitna io xa kada‑ro xa juini Espíritu Ianyuux. Kuu ná kuu xa jantna'a xa juini mee‑ro xi'in xa juini Espíritu Ianyuux, te xijan kuu xa ña kua'a‑n xa kada‑n ntdaa xa ka kukajan ini‑n.
48005018	Nux kada‑n xa juini Espíritu Ianyuux, te ma kada tnu'u ta'u tniu Moisés xa dakuido datau‑n anu‑n.
48005019	Va'a ka xini‑n xa kukajan ini ñayiu. Ka kidi‑i xi'in ñayiu ña n‑tnunda'a xi'in‑i, ka kida‑i xa ñatu kuu xava'a, ka kida‑i dava'a nga xa ka juini‑i, ña ka kunxa'nu‑i.
48005020	Ka ndadaka'nu‑i santu ñatu kuu Ianyuux Ndito, te ka chibruju tna'a‑i. Ka xini u'u tna'a‑i, te kida‑i pletu. Kukuedi ini‑i, te yachi kiti ini‑i. Kida‑i xava'a mee‑i, te jantna'a tnu'u‑i.
48005021	Kukajan ini‑i xaxii ɨnka ñayiu, te xa'ni‑i ndɨyɨ. Ñayiu xini ka kuu‑i, te nde'e ka xaxi‑i, xa kudɨ ini koio‑i. Te kue'e ka ɨnka xa ka kida‑i. Nani xá n‑ja'an‑da, ja'an‑da vitna. Ñayiu ka kida xa'a, ma xee‑i xa kutuu‑i nuu taxnuni Ianyuux.
48005022	Ko nux juejoon ɨɨn ñayiu xa taxnuni Espíritu Ianyuux anu‑i, te kada‑ia xa ku kuu‑i ná kuu ɨɨn yutnu juun xavidi va'a. Kada‑ia xa juemani‑i ñayiu, te kuvete‑i, te kutuu mani‑i xi'in ñayiu. Kada‑ia xa kundetu kuee anu‑i, te ku kuu‑i ñayiu va'a. Kada‑ia xa chindee‑i ñayiu, te jandixa na'i ka‑i Ianyuux.
48005023	Kada‑ia xa ma kuxee ini‑i, te kada‑ia xa kada maxu‑i mee‑i, xa ma kada ka‑i xa u'u. Nux juejoon‑i xa taxnuni Espíritu Ianyuux anu‑i, te ma kada ni ɨɨn tnu'u ta'u tniu xa dakuido datau‑i anu‑i.
48005024	Ɨɨn ñayiu kunduu xi'in Cristu, kuu ná kuu xa n‑xi'í‑i, xa ma kada ka‑i xa juini mee‑i.
48005025	Nux tuu‑ro xi'in Espíritu Ianyuux, na juejoon‑ro xa taxnuni‑ia anu‑ro, xa kada‑ro xa juini mee‑ia.
48005026	Maxku najuen tnu'u‑ro mee‑ro, xa dakiti ini nuu tna'a‑ro, ni maxku kukuedi ini nuu tna'a‑ro.
48006001	Ñani‑da ku'a‑da, xtuu‑n xi'in Espíritu Ianyuux. Nuxa ka xini‑n xa ñani‑n ku'a‑n kida kuechi, io xa chindee‑n‑yɨ xa najani ini‑i kuechi‑i. Xi'in xa xemani‑n‑yɨ, chindee‑n‑yɨ. Te koo koio‑n cuedado, nada juejoon mee‑n tuku xa kadatniu kui'na anu‑n.
48006002	Xa juini kui'na xa kadajuexa ña'a‑i mee‑ro xa kada‑ro kuechi, kuu ná kuu xa ndido‑ro ɨɨn xa vee. Io xa chindee tna'a‑ro, te du'a kada‑ro ná io ná jua'an tnu'u ta'u tniu Cristu ja'an xa io xa juemani tna'a‑ro.
48006003	Te nux ɨɨn‑n xani ini xa va'a ka mee‑n dada ñani‑n ku'a‑n, dani danda'u‑n mee‑n.
48006004	Kototnuni koio‑n, ɨɨn ɨɨn‑n, nax kida mee‑n. Nuxa xini‑n xa kida‑n xava'a, vatuka. Ko maxku ja'an‑n xa va'a ka mee‑n dada ɨnka ñayiu.
48006005	Ɨɨn ɨɨn‑ro, io xa kada‑ro xa juini Ianyuux xa kada‑ro.
48006006	Nux ɨɨn ñayiu dakua'a ña'a tnu'u va'a Jesucristu, te juña'a‑n ntdaa xa ndoñu'u‑i.
48006007	Maxku danda'u koio‑n mee‑n. Ni ɨɨn ñayiu, ma kua'a xa kuekundee‑i Ianyuux. Xa kida‑ro ñuñayiu, kuu ná kuu xa xajan‑ro trɨu. Xajan‑ro xava'a, te nakueka‑ro xava'a.
48006008	Ɨɨn ñayiu, nux kada‑i dava'a nga xa kukajan ini‑i, te kue'e vida ya'a‑i, vitna xi'in kuia ma jɨn ndɨ'ɨ. Ko nux kada‑i xa juini Espíritu Ianyuux, te kada Espíritu Ianyuux xa kutuu va'a‑i vitna, te kutuu va'a‑i andɨu kuia ma jɨn ndɨ'ɨ.
48006009	Xijan kuu xa maxku ku xiau‑ro ni maxku natu ini‑ro xa kida‑ro xava'a, te dada tnɨɨ‑ro ntdaa xa taxi Ianyuux.
48006010	Xijan kuu xa, nɨni kua'a‑ro, na kada‑ro xava'a nuu ntdaa ñayiu. Te na koo‑ro cuedado xa kada‑ro xava'a nuu ñani‑ro ku'a‑ro ka jandixa Jesucristu.
48006011	Kunde'a koio‑n xa xi'in nda'a mee‑da kidava'a‑da nuu‑n vitna. Letra na'nu kidava'a‑da vitna.
48006012	Se ka juini xa kadajuexa ña'a‑sɨ xa ka'nde koio‑n nuu ii‑n, diko ni ka kida‑sɨ xa kendoo va'a‑s nuu ñayiu. Ka yu'u‑s xa jini u'u ñayiu Israel mee‑s, xaxe'e xa ka jandixa mee‑n Cristu, Ia n‑xi'í nuu curuxi.
48006013	Ko mee‑s, juini xá n‑ka ta'nde nuu ii‑s, ko ña ka kida‑s ná io ná jua'an ntdaa tnu'u ta'u tniu Moisés. Ka juini‑s xa najuen tnu'u‑s mee‑s, xaxe'e xa n‑kidajuexa ña'a‑s xa kunetnuni koio‑n.
48006014	Ko mee‑da, nux ja'an va'a‑da, ja'an va'a‑da xaxe'e curuxi nuu n‑xi'í Xto'o‑ro Jesucristu. Xaxe'e xa jandixa‑da Jesucristu, kuu ná kuu xa n‑xi'í‑da, te ñatuka chinuu‑da xa io ñuñayiu.
48006015	Ka kunduu‑ro xi'in Jesucristu. Xijan kuu xa ñatu xiniñu'u nuxa n‑ta'nde nuu ii‑ro, a ña'a. Xa xiniñu'u, kuu xa n‑nduu‑ro ñayiu xee, xaxe'e xa jandixa‑ro Jesucristu.
48006016	Ntdaa ñayiu ka kida ná io ná jua'an tnu'u ya'a, na kundau ini Ianyuux mee‑i, te na kada‑ia xa kutuu va'a koio‑i. Du'a na koo nuu ntdaa ñayiu ndaa jandixa Ianyuux.
48006017	Nde vitna xi'in ntdaa kɨu, maxku datnaña'a ka ni ɨɨn ñayiu mee‑da. Chi menga xa ne'e do'o ñɨɨ‑da, xaxe'e xa kuu‑da se xinokuechi nuu Xto'o‑ro Jesucristu.
48006018	Ñani‑da ku'a‑da, na taxi Xto'o‑ro Jesucristu xamani‑ia nuu‑n, ntdaa‑n. Du'a na koo.
49001001	Daña Spalu, se n‑tunda'a ña'a Cristu Jesús xa dakua'a‑da ñayiu, tunda'a‑da carta ya'a juan xee nuu ndixi xa n‑kida Ianyuux xa n‑ka nduu‑n ñayiu ii, te xndaxio‑n Éfeso, te ka kukanu ini‑n Cristu Jesús. N‑tunda'a ña'a‑ia chi daa n‑ñu ini Ianyuux xa koo.
49001002	Xijan ta'u‑da nuu Taa‑ro Ianyuux xi'in nuu Jesucristu xa na chindee chituu ña'a‑ia. Xijan ta'u‑da nuu‑ia xa na kada‑ia xa na ku kundaa ku kuvatu anu koio‑n chi n‑ka natu ini‑n xa n‑ka kida‑n kuechi.
49001003	Na ndadaka'nu‑ro Taa‑ro Ianyuux, Ia kuu Taa Jesucristu. Dɨuni kuu‑ia Ianyuux‑ia. Xto'o‑ro kuu Jesucristu. Kue'e xava'a kida ña'a Ianyuux. Kida‑ia xa xee‑ro ku kuu‑ro ñayiu va'a ka, te kutuu‑ro xi'in‑ia andɨu. Xaxe'e xa kunduu‑ro xi'in Cristu, daa kida ña'a‑ia.
49001004	N‑kaxi ña'a‑ia xa ku kuu‑ro da'ya‑ia, te n‑kida‑ia xa n‑nduu‑ro ñayiu ii. Naka va'a‑ia. Dɨuni n‑kida‑ia xa n‑nduu‑ro ñayiu ñatuka xndido xtau kuechi‑i. Na ta nkavatuu ka ñuñayiu, n‑kaxi ña'a‑ia. Xaxe'e xa xemani ña'a‑ia n‑kaxi ña'a‑ia.
49001005	Xa daa nga n‑xo ñu ini‑ia xa nduda'ya ña'a‑ia, te n‑nduda'ya ña'a‑ia. Daa n‑ñu ini‑ia xa kada‑ia chi daa n‑juini‑ia, te tna ini‑ia xijan. Dɨuni xa daa nga n‑xo ñu ini‑ia xa kada Jesucristu ɨɨn xa kada‑ia na kua'a nduu koio‑ro da'ya‑ia. Xijan kuu xa n‑nduda'ya ña'a‑ia.
49001006	Xaxe'e xa n‑kida Cristu, Ia mani juini‑ia, xa n‑kida‑ia, ntdaa xijan n‑kida Ianyuux. Na ja'an koio‑ro, “Naka kue'e xava'a n‑kida ña'a‑ia. Naka va'a‑ia.” Xijan n‑kida ña'a‑ia xa na ndadaka'nu‑ro‑ia.
49001007	N‑xatu nɨñɨ Cristu xa n‑chiya'u‑ia kuechi‑ro, te n‑taxkanu ini Ianyuux kuechi n‑ka‑kida‑ro. Ña tuu nax jeya'u‑ia xa daa n‑kida‑ia. Naka kue'e xava'a n‑kida ña'a‑ia.
49001008	Xaxe'e xa yo va'a‑ia, n‑kida‑ia xa ku kuu‑ro ñayiu kaxi ini, te va'a xini‑ro nax kuu xa n‑kida‑ia.
49001009	Vitna n‑kida‑ia xa n‑xini‑ro xa n‑xo ñu ini‑ia xa ya'a. Ya'a ɨɨn xa ñayo uun n‑xo xini, chi mee ni‑ia n‑xo na'a xijan. Vitna dada n‑datuu‑ia xijan nuu‑ro. Xa daa nga n‑ñu ini‑ia xa kada‑ia xa'a chi daa n‑juini‑ia xa ya'a.
49001010	N‑ñu ini‑ia xa nkonetniu Cristu. Kɨu n‑ñu ini‑ia xa nkonetniu‑ia, kɨu ijan n‑xe konetniu‑ia. N‑ñu ini‑ia xa taxnuni Cristu nuu ntdaa ñayiu xi'in nuu ntdaa ángel xi'in nuu xaloko.
49001011	Xaxe'e xa kunduu‑ro xi'in Cristu ku kuu‑ro ta'u Ianyuux. Xa daa nga n‑kaxi ña'a Ianyuux xa ku kuu‑ro ta'u‑ia. Xa daa nga n‑ñu ini‑ia xa du'a ya'a. Mee‑ia kida xa ya'a ntdaa xa n‑xio xa ya'a; koo ntdaa xa ñu ini‑ia xa koo.
49001012	Ki'na ka daña n‑ka kukanu ini Cristu, ijan dada n‑ka kukanu ini ndixi‑ia. Ntdaa‑ro, nani daña, dani ndixi, xñu ini xa ndixi‑ia, te ku kuu‑ro ta'u Ianyuux. N‑ñu ini‑ia xa ku kuu‑ro ta'u‑ia, te ndadaka'nu‑ro‑ia.
49001013	N‑kida Cristu xa n‑ka teku‑n nax io xa kada koio‑n xa nanita'u‑n. Ɨɨn xandaa kuu xijan. N‑keé Espíritu Ianyuux anu‑n xaxe'e xa n‑ka kukanu ini‑n Cristu. N‑taxi Ianyuux tnu'u‑ia xa taxi‑ia Espíritu‑ia. Kuenda kɨu ɨɨn sellu kuu Espíritu‑ia, te kuenda kɨu ɨɨn nuu ndenee sellu jan ka kuu‑n.
49001014	Xa na kuna'a‑ro xa ni'i‑ro ta'u‑ro n‑taxi Ianyuux Espíritu‑ia. N‑chiya'u Cristu kuechi‑ro xa na kua'a kaku‑ro. Xa na ndadaka'nu koio‑ro‑ia daa n‑kida‑ia.
49001015	-
49001016	N‑teku‑da xa ka kukanu ini na'i‑n Jesús, Ia kuu Xto'o‑ro. Dɨuni n‑teku‑da xa yo ka xemani‑n dava ka ñayiu n‑kida Ianyuux xa n‑ka nduu‑i ñayiu ii. Xijan kuu xa hora xijan ta'u‑da nuu Ianyuux, naja'an ña'a‑da, te kɨu xi'in kɨu xia'an‑da nuu‑ia xa n‑kuta'u‑da xaxe'e xa n‑ka kukanu ini‑n Cristu.
49001017	Xijan ta'u‑da nuu Taa‑ro Ianyuux, Ia tuu andɨu, Ia kuu Taa Xto'o‑ro Jesucristu, xa na taxi‑ia xa xaxtnuni xa na kutnuni ini koio‑n jundu kuu Ianyuux. Dɨuni xijan ta'u‑da nuu‑ia xa na kada‑ia xa na jini‑n nax kuu xa n‑ja'an‑ia na kua'a na jini ndaa jini kuiti‑n jundu kuu‑ia.
49001018	Xijan ta'u‑da nuu‑ia xa na jini‑n nakuenda n‑kida‑ia xa n‑ka teku koio‑n tnu'u‑ia. Xa na kua'a na jun ini‑n xa ndixi‑ia, n‑kida‑ia xa n‑ka teku koio‑n tnu'u‑ia. Dɨuni xijan ta'u‑da nuu‑ia xa maxku ndunaa‑n xa ku kuu‑ro ta'u‑ia. Ndandɨ'ɨ‑ro nuu‑ia xa ka kuu‑ro ñayiu n‑kida‑ia xa n‑ka nduu‑ro ñayiu ii, te ku kuu‑ro ñayiu yo ndandɨ'ɨ.
49001019	Dɨuni xijan ta'u‑da nuu‑ia xa maxku ndunaa‑n xa yo kidatniu‑ia anu roo, ñayiu ka kukanu ini‑ia xa na kua'a na ku kuu‑ro ñayiu va'a. Naka kue'e xa kida‑ia. Naka kidatniu‑ia anu‑ro.
49001020	N‑kida‑ia xa n‑nandoto Cristu te n‑xantuu‑ia‑ia diñi kua'a‑ia andɨu xa taxnuni‑ia
49001021	nuu ntdanditu'u ñayiu xi'in nuu ntdanditu'u se ka taxnuni ñuñayiu, nuu xaloko xi'in nuu ángel‑yɨ, nuu ángel xtuu andɨu du. Ñayo xee ña'a. Taxnuni‑ia vitna, te dani taxnuni‑ia nɨkava nɨkuita.
49001022	Junukuechi ntdaa ñayiu, ntdaa ángel, ntdaa xaloko du nuu‑ia. Dani roo, ñayiu ka kukanu ini‑ia, n‑kida Ianyuux xa taxnuni‑ia nuu ntdanditu'u roo. Kuenda kɨu dɨkɨ ntdanditu'u‑ro kuu‑ia.
49001023	Kuenda kɨu yɨkɨ kuñu‑ia ka kuu‑ro. N‑keé‑ia anu‑ro te ñu'u ña'a‑ia ntdaa‑ro, te ka kuu‑ro ná kuu‑ia.
49002001	N‑ka xo kida‑n kue'e kuechi na ta jandixa ka‑n Ianyuux. Kuenda kɨu ndɨyɨ n‑ka xo kuu‑n chi ñatu n‑ka kutnuni ini‑n jundu kuu‑ia.
49002002	Daa n‑ka xo kida‑n xaloko xadu'a ná ka kida ñayiu ñatu ka jandixa Ianyuux. N‑ka xo kida‑n xa n‑xo ta'u tniu Kui'na. Taxnuni Kui'na nuu dava ka xaloko, te kidatniu‑i anu ñayiu ka kuxe ini nuu Ianyuux.
49002003	Ntdaa‑ro n‑ka kida ná ka kida ñayiu ka kuxe ini jan. Nandɨkaa nanditu'u kuechi n‑ka xo kida‑ro xa n‑ka xo kida‑ro xa juini mee‑ro. N‑ka xo kida‑ro ntdanditu'u kuechi n‑ka kuu ini‑ro xa kada‑ro chi daa vaa‑ro ñuñayiu. N‑ka kida‑ro dava'a nga xaloko n‑kixdɨkɨ‑ro xa kada‑ro. Daa n‑xo kiti ini Ianyuux nuu‑ro ná kiti ini‑ia nuu dava ka ñayiu ka kuxe ini nuu‑ia, te kada u'u ña'a‑ia n‑kuu.
49002004	-
49002005	Kuenda kɨu ndɨyɨ n‑ka kuu‑ro xaxe'e xa ñatu n‑kua'a‑ro xa kada‑ro xava'a; te n‑ka xo kida‑ro kuechi. Kuenda kɨu ndɨyɨ n‑ka kuu‑ro, ko n‑nadandoto ña'a‑ia na n‑nadandoto‑ia Cristu. Xaxe'e xa n‑kunda'u ini ña'a Ianyuux roo xi'in xaxe'e xa mani juini ña'a‑ia, daa n‑kida ña'a‑ia. N‑dananita'u ña'a‑ia xaxe'e xa va'a‑ia. Naka va'a‑ia.
49002006	Xaxe'e xa kunduu‑ro xi'in Cristu Jesús, kuenda kɨu n‑nadandoto ña'a Ianyuux roo na n‑nadandoto‑ia‑ia, te jantuu ña'a‑ia xi'in‑ia andɨu.
49002007	Xa na jini ñayiu ta koo ka xa yo va'a‑ia, du'a n‑kida‑ia. Va'a xa va'a n‑kida ña'a‑ia. Xaxe'e xa kunduu‑ro xi'in Cristu Jesús, n‑kida ña'a‑ia xa'a. Yo vichi va'a‑ia.
49002008	N‑dananita'u ña'a Ianyuux, ko xaxe'e xa va'a‑ia xi'in xaxe'e xa n‑kunda'u ini ña'a‑ia xi'in xaxe'e xa kukanu ini‑ro Jesucristu; ñadu xaxe'e xa ka kida‑ro xava'a. Ña tuu nax n‑jenya'u‑ia. Nakuta'u‑ro xa daa n‑kida ña'a‑ia.
49002009	Ñadu xa xaxe'e xa n‑ka jandixa‑ro‑ia, nanita'u‑ro chi nuu n‑xio xa xaxe'e xijan nanita'u‑ro n‑kuu, naka ku kuu i'ni‑ro.
49002010	Xaxe'e xa kunduu‑ro xi'in Cristu Jesús kidatniu Ianyuux anu‑ro xa nduu‑ro ñayiu va'a xa na kua'a kada‑ro xava'a. Xa daa nga n‑ñu ini Ianyuux xa na nduu‑ro ñayiu va'a te kada‑ro xava'a ndɨkɨu ndɨñuu.
49002011	Ndixi, xaxe'e xa ñatu ka ta'nde ndodo ñɨɨ nuu ii‑n, ka dandee ña'a se Israel se ña ta'nde ndodo ñɨɨ nuu ii. Maxku ndunaa koio‑n janda n‑ka xo kuu‑n.
49002012	Ñatu n‑ka xo xini‑n jundu kuu Cristu. Na ja'an‑da ɨɨn tnu'u. Kuenda kɨu ñatu n‑yɨtna'a‑n nuu ñayiu Israel, ko vitna yɨtna'a‑n nuu‑i. Ñayiu juera n‑ka xo kuu‑n. Ña n‑ka xo xini‑n nuu nax n‑ja'an Ianyuux xa juña'a‑ia ñayiu Israel. Ñatu n‑ka xani ini‑n xa nanita'u‑n. Ni ñatu n‑xo ndeka ña'a Ianyuux,
49002013	ko vitna ndeka ña'a‑ia xaxe'e xa n‑xi'í Cristu xaxe'e kuechi‑n, te kunduu‑n xi'in‑ia nuu ka xikonuu ka xikondodo‑n.
49002014	N‑xio ɨɨn xa n‑xo kida xa n‑ka xo xini u'u tna'a‑n xi'in ñayiu Israel. Kuenda kɨu ɨɨn nama dujun nukoo me'ñu uu ñuu n‑xo kuu xijan, te n‑xanu Jesucristu xijan na n‑xi'í‑ia. Te n‑kida‑ia xa n‑ka kumani‑n xi'in ñayiu Israel, kuenda kɨu ɨɨn nga ñuu teyu‑n xi'in‑i vitna.
49002015	Ley n‑xo taxnuni nuu ñayiu Israel kuu nama dujun jan. N‑kida‑ia xa ñatuka taxnuni ley ñayiu Israel nuu‑i. Xa na nduu‑n ntdaa‑n xi'in ñayiu Israel ɨɨn nga ñayiu n‑kida‑ia xijan. Kuenda kɨu ɨɨn ni ñuu ɨɨn ni teyu‑n ntdaa‑n vitna, te n‑ka kumani‑i xi'in‑n.
49002016	N‑xi'í‑ia nuu curuxi xa na kua'a na nduu koio‑n ɨɨn nga ñayiu te kumani Ianyuux xi'in‑n ntdaa‑n. Dɨuni na n‑xi'í‑ia n‑kida‑ia xa ma jini u'u tna'a ka‑n xi'in ñayiu Israel.
49002017	Na n‑kixi Cristu ñuñayiu, n‑ja'an‑ia nax io xa kada‑ro xa kumani koio‑ro xi'in Ianyuux. Xa n‑ja'an‑ia nuu ndixi xa ñatu n‑xo ndeka ña'a‑ia, xijan n‑ja'an‑ia nuu ñayiu xa daa nga ndeka‑ia.
49002018	Ka kuu‑ro ñayiu Israel a ka kuu‑ro ñayiu ñatu kuu ñayiu Israel, ko chinuu Taa‑ro Ianyuux tnu'u ja'an‑ro nuu‑ia xaxe'e xa ñu'u ña'a Espíritu‑ia. Xa na kua'a ju'un ña'a Espíritu Ianyuux ntdaa‑ro, n‑xi'í Cristu.
49002019	Ñatuka ka ja'an ñayiu Israel jan xa ka kuu‑n ñayiu juera chi kuenda kɨu ɨɨn ni ñuu ɨɨn ni teyu‑n xi'in‑i vitna. N‑kɨu tna'a‑n nuu ñayiu n‑kida Ianyuux xa n‑ka nduu‑i ñayiu ii vitna. Ka kuu‑n da'ya Ianyuux vitna na ka kuu ñayiu Israel da'ya‑ia.
49002020	Kuenda kɨu yuú xe kava tna'a nama ve'e kua'a jua'an ka kuu‑ro ntdaa‑ro. Kuenda kɨu cimientu nama jan ka kuu uxi uu se n‑tunda'a ña'a Jesús xa dakua'a‑s ñayiu xi'in se n‑ka xo ja'an nuu ñayiu xa n‑ja'an Ianyuux nuu‑s. Yuú ñukax ini ka yɨtnɨɨ nama ve'e jan kuu Cristu Jesús.
49002021	Xa vax kukue'e ka ñayiu ka kukanu ini Jesucristu jua'an kuu xa xe kava tna'a ka yuú kua'a nama ve'e jan jua'an. Na xinokava ve'e jan, te ku kuu veñu'u ii. Kuenda kɨu veñu'u ii jan ku kuu‑ro chi ka kunduu‑ro xi'in Cristu, Ia kuu Xto'o‑ro.
49002022	N‑kida Ianyuux xa n‑ka kɨu tna'a‑n nuu‑da ntdaa‑da te kukue'e ka‑ro jua'an. Kuenda kɨu ɨɨn ve'e tuu Ianyuux ku kuu‑ro ntdaa‑ro chi ñu'u ña'a Espíritu‑ia ntdaa‑ro.
49003001	Xaxe'e ntdaa xa'a xi'in xaxe'e ntdaa ndixi, ñayiu ñatu ka kuu ñayiu Israel, yɨndi'u daña vekaa.
49003002	Kuiti xna'a‑n xa n‑tetutniu ña'a Ianyuux xa kachitnu'u ña'a‑da nax io xa kada‑n xa na dananita'u ña'a‑ia. Va'a‑ia xa du'a n‑tetutniu ña'a‑ia.
49003003	N‑kachitnu'u ña'a Ianyuux nax kada‑ia xa na kua'a nanita'u koio‑n. Mee ni‑ia xa daa nga n‑xo na'a xijan. Xá n‑chidotnuni‑da xaku xa kakune'e‑da ya juan xee nuu‑n.
49003004	Na ya'a xa ka'u koio‑n tutu ya'a, jini koio‑n nax kuu xa n‑kida Cristu. Xijan kuu xa n‑kachitnu'u ña'a Ianyuux daña.
49003005	Ñatu n‑datuu Ianyuux xijan nuu ñayiu antes, ko vitna n‑datuu Espíritu‑ia nuu se n‑tunda'a ña'a Jesús xa dakua'a koio‑s ñayiu xi'in nuu se ka ja'an nuu ñayiu xa n‑ja'an Espíritu Ianyuux nuu‑s. N‑kida Ianyuux xa n‑ka nduu‑s se ii.
49003006	N‑kachitnu'u ña'a‑ia xa teku ñayiu ñatu kuu ñayiu Israel vitna nax io xa kada‑i xa nanita'u‑i na kua'a ni'i‑i ta'u‑i andɨu tuku. Nani ni'i ñayiu Israel ta'u‑i, dani ni'i ñayiu ñatu kuu ñayiu Israel ta'u‑i. Ni'i koio‑i xa n‑ja'an Ianyuux xa juña'a‑ia xaxe'e xa ka kunduu‑i xi'in Cristu Jesús. Kuenda kɨu idii nga ñayiu ka kuu‑i ntdaa‑i.
49003007	N‑tetutniu ña'a Ianyuux xa juña tnu'u‑da ñayiu xijan. Mudu ya'a xinokuechi‑da nuu‑ia. Kidatniu‑ia anu‑da xa na ndaku‑da xa kada‑da tniu‑ia. Na kuta'u‑da xa n‑tetutniu ña'a‑ia. Naka va'a‑ia.
49003008	Daña, se ndijun nga ndandɨ'ɨ nuu ñayiu ii kuu‑da, ko n‑tetutniu ña'a‑ia xa juña tnu'u‑da ñayiu ñatu ka kuu ñayiu Israel nax n‑kida Cristu xa na nanita'u‑i. Va'a xa va'a kida ña'a‑ia. Yo vichi va'a‑ia.
49003009	N‑xantuu Ianyuux, Ia n‑kidava'a ñayiu, ángel, ntdaa xa io du xa juña tnu'u koio‑da ñayiu nax kuu xa n‑ñu ini‑ia xa kada‑ia na kua'a nanita'u‑i. Mee ni Ianyuux xa daa nga n‑xo na'a xijan.
49003010	Xa na jini koio xaloko xi'in ángel ndeka‑i xa yo va'a tu'a Ianyuux, kida‑ia ñayiu kukanu ini Jesucristu xijan vaxi. Dɨuni jini koio‑i xa yo ndichi tnu'u‑ia.
49003011	Nde na ta nkavatuu ka ñuñayiu xa daa nga n‑ñu ini Ianyuux xa daa kada ña'a‑ia chi n‑xo na'a‑ia xa kuú Cristu Jesús, ia kuu Xto'o‑ro.
49003012	Xaxe'e xa kunduu‑ro xi'in Cristu Jesús, kuyɨɨ‑ro xa xijan ta'u‑ro nuu Ianyuux, te tuu‑ro xa nini‑ia ntdaa xa ja'an‑ro nuu‑ia.
49003013	Xaxe'e xijan, xijan ta'u‑da nuu Ianyuux xa maxku ku tnau ini koio‑n xa nda'u ya'a‑da. Koo ka'nu anu koio‑n. Xaxe'e xa dakua'a ña'a‑da ntdaa‑n, du'a ya'a‑da. Kuu mee‑n xava'a xa du'a ya'a‑da chi nduka'nu koio‑n andɨu.
49003014	Xaxe'e xijan xko xijan ta'u‑da nuu Taa‑ro Ianyuux. Xjuiin xiti‑da hora xijan ta'u‑da.
49003015	Taa ntdaa ñayiu kuu Ianyuux xaxe'e xa n‑kidava'a‑ia‑i. Dɨuni kuu‑ia Taa ntdaa ángel, ia io andɨu, chi n‑kidava'a‑ia‑ia tuku.
49003016	Xijan ta'u‑da nuu‑ia xa na kadatniu Espíritu‑ia anu‑n na kua'a na kukanu ini ka‑n‑ia. Naka kue'e xa kua'a Ianyuux xa kada‑ia. Naka vichi kidatniu‑ia anu‑ro.
49003017	Dɨuni xijan ta'u‑da nuu‑ia xa na kada‑ia xa kunduu‑n xi'in Cristu chi ka kukanu ini‑n‑ia. Na kada Cristu xa juemani koio‑n‑ia xi'in ñayiu.
49003018	Xijan ta'u‑da nuu Ianyuux xa na chindee ña'a‑ia xa na jini‑n ntdaa‑n xi'in ntdaa ñayiu n‑kida Ianyuux xa n‑ka nduu‑i ñayiu ii xa yo vichi xemani ña'a Cristu. Naka xemani ña'a‑ia. Naka mani ini‑ia.
49003019	Yo vichi xemani ña'a‑ia. Xijan ta'u‑da nuu Ianyuux xa na nduu ntdanditu'u‑n ñayiu va'a na va'a‑ia.
49003020	Kidatniu‑ia anu‑ro, te kue'e xava'a kida ña'a‑ia. Nde xa ña kixdɨkɨ‑ro xa ja'an‑ro nuu‑ia xa kada ña'a‑ia, kada ña'a‑ia. Nde xa ña kixdɨkɨ‑ro xa kada ña'a‑ia, kada ña'a‑ia.
49003021	Na ndadaka'nu roo, ñayiu ka kukanu ini Cristu Jesús, Ianyuux nɨkava nɨkuita, chi ka kunduu‑ro xi'in‑ia. Dani na ndadaka'nu ña'a dava ka ñayiu xndaxio vitna xi'in ñayiu ta koo ka. Amén.
49004001	Xaxe'e xijan, ja'an daña, se yɨndi'u xaxe'e Ia kuu Xto'o‑ro, nax io xa kada koio‑n. Maxku kada koio‑n ɨɨn xa ñatu natau chi ñayiu n‑kida Ianyuux xa teku‑ro tnu'u‑ia ka kuu‑ro.
49004002	Maxku ku kuu koio‑n ñayiu xe ini. Vivii ja'an koio‑n nuu ñayiu. Maxku yachi kiti ini koio‑n. Juemani tna'a‑n na kua'a taxkanu ini nuu tna'a‑n.
49004003	Jun ini koio‑n xa ma jantna'a tnu'u‑n na kua'a maxku dandoo tna'a‑n. Xaxe'e xa ñu'u ña'a Espíritu Ianyuux ndixi xi'in xaxe'e xa mani xtuu‑n, ndaku koio‑n xa ma jantna'a tnu'u‑n.
49004004	Idii nga ñayiu ka kuu‑ro ntdaa‑ro chi kuenda kɨu yɨkɨ kuñu Cristu ka kuu‑ro. Idii ni Espíritu Ianyuux io, te ñu'u ña'a‑ia ntdaa‑ro. Ɨɨn ni Ia xndetu‑ro ntdaa‑ro chi n‑kida Ianyuux xa teku‑ro tnu'u‑ia xa na kua'a na kuvete‑ro xa ndixi Ia xndetu‑ro.
49004005	Idii ni Ia kuu Xto'o‑ro Jesús io. Ɨɨn ni xa ka jandixa‑ro. Ɨɨn ni‑ia ka kukanu ini‑ro. Xaxe'e xa ka kukanu ini‑ro‑ia, ka xendute‑ro.
49004006	Idii ni Ianyuux io, te kuu‑ia Taa‑ro ntdaa‑ro. Kunduu‑ro xi'in‑ia. Kidatniu‑ia anu‑ro ntdaa‑ro xa na kada‑ro xa juini‑ia. Kuu‑ia Ia taxnuni nuu‑ro ntdaa‑ro.
49004007	N‑kida Cristu xa tuku tniu ka kida dava‑ro, te tuku tniu kada dava ka‑ro. Io ñayiu va'a ka ka kida tniu‑ia, io ñayiu ña'a nga. Kidatniu‑ia anu‑ro ɨɨn ɨɨn‑ro xa na kada‑ro tniu‑ia. Naka va'a‑ia.
49004008	Du'a yodotnuni: Kɨu juan ndaa‑s andɨu, ndeka‑s se n‑tnɨɨ‑s juan ndaa. Kue'e xa n‑xia'an nga‑s ñayiu.
49004009	N‑xio xa ndaa‑ia andɨu xaxe'e xa n‑juun‑ia nuu kunu xa kunu ñuñayiu.
49004010	Ia n‑juun nuu kunu ñuñayiu kuu Ia juan ndaa nde yata andɨu xa na kua'a kada‑ia xa ku kuu‑ro ná kuu mee‑ia xi'in xa na ju'un‑ia ñayiu, ángel, ntdaa xa io andɨu xi'in ñuñayiu du.
49004011	Mee‑ia n‑kida xa ma ɨɨn ni tniu kada‑ro ntdaa‑ro chi tuku tniu n‑taxi‑ia xa kada dava‑ro, te tuku tniu n‑xia'an‑ia xa kada dava ka ñayiu. Dava‑i ka ja'an nuu ñayiu nax io xa kada‑i xa na kua'a na nanita'u‑i. Dava‑i n‑tunda'a‑ia xa dakua'a‑i ñayiu ta teku ka tnu'u‑ia. Dava‑i ka ja'an nuu ñayiu xa n‑ja'an Ianyuux nuu‑i. Dava‑i xñunuu ñayiu ka kukanu ini Cristu, te ka dakua'a‑i‑yɨ.
49004012	Ka kida‑i xa na kutnuni va'a ka ini koio ñayiu kuu kuenda kɨu yɨkɨ kuñu Jesús xa n‑ja'an Ianyuux. N‑kida Ianyuux xa n‑ka nduu‑i ñayiu ii.
49004013	Juini Ianyuux xa ɨnuu na kukanu ini‑ro Cristu xi'in xa na jini koio‑ro jundu kuu‑ia xi'in nax n‑kida‑ia na kua'a na xee‑ro ku kuu‑ro ɨɨn ñayiu n‑tnuu ini, te ku kuu‑ro ñayiu va'a na va'a mee‑ia.
49004014	Maxku ku kuu ka‑ro ná kakuu sekuechi xa ka jandixa‑s dava'a nga xa ka ja'an ñayiu. Kuenda kɨu ɨɨn barcu du'a du'a ndeka ña'a tachi nde'e jua'an ka kuu‑s. Ka jandixa‑s ñayiu n‑kua'a xa daja'an‑i ɨnka ñayiu xa na jandixa‑i ɨɨn xa ñatu kuu xandaa. Va'a n‑kua'a ñayiu ijan xa danda'u‑i ɨnka ñayiu.
49004015	Xaxe'e xa mani ka juini tna'a‑ro, io xa juña tnu'u tna'a‑ro ntdaa xa n‑ja'an Ianyuux xa na xee‑ro ku kuu‑ro ná kuu Cristu. Ɨɨn xandaa kuu xa n‑ja'an‑ia. Kuenda kɨu dɨkɨ roo, ñayiu ka kukanu ini Cristu kuu‑ia.
49004016	N‑kida‑ia xa ɨɨn ni ñayiu n‑ka nduu‑ro, te kuenda kɨu ɨɨn ɨɨn parti yɨkɨ kuñu‑ia ka kuu‑ro. Xa'nu ɨɨn ɨɨn parti yɨkɨ kuñu‑ro según janda xnetna'a‑i. Xaxe'e xa mani ka juini tna'a‑ro, kida‑ro ntdaa‑ro tniu n‑taxi Ianyuux xa na kua'a kutnuni va'a ka ini dava ka ñayiu tnu'u‑ia yodotnuni xi'in xa na kukanu ini va'a ka‑i Cristu xi'in xa na kukue'e ka ñayiu kukanu ini‑ia. Dɨuni kuenda kɨu ɨɨn ve'e kua'a jua'an ka kuu‑ro.
49004017	Xaxe'e xijan kachitnu'u ña'a‑da xa maxku kutuu kunukoo ka‑n ná xtuu ñayiu ñatu ka xini jundu kuu Ianyuux. Ka xani ini‑i xa ɨɨn xa ñukax ini ka ke'e‑i, ko ñadu ɨɨn xa ñukax ini kuu xa ka kida‑i. Ta'u tniu Cristu xa ja'an‑da xa'a nuu‑n.
49004018	Xaxe'e xa ñayo‑i ka xini xa tnu'u Ianyuux kuu ɨɨn xandaa, ñayo‑i xtuu ná ta'u tniu‑ia. Hora ja'an‑ro nuu‑i xa n‑kida‑ia, ñatu ka juini‑i xa kunini‑i; unu lilu‑i. Xaxe'e xijan kuenda kɨu xtuu nee xtuu du'a‑i.
49004019	Xaxe'e xa ñatuka ka xini‑i xa januu, mee ni kuechi ka kuu anu‑i xa kada‑i kida‑i; ka kida‑i xaloko nde ndaa n‑xee.
49004020	Maxku du'a ku kada koio‑n chi ñadu xijan n‑ka dakua'a ña'a ñayiu ka kakune'e Cristu.
49004021	¿A ñatu n‑ka kachitnu'u ña'a‑i xa n‑kida Jesús xi'in xa n‑ja'an‑ia u? Ɨɨn xa ndaa kuu xa n‑ja'an‑ia.
49004022	N‑ka ja'an‑i xa juini‑ia xa dandoo koio‑n mudu n‑ka xo tuu‑n. Dɨuni n‑ka ja'an‑i nuu‑n xa maxku ku kuu koio‑n ná n‑ka xo kuu‑n xi'in xa io xa dandoo koio‑n xaloko xadu'a n‑ka xo kida‑n. N‑ka xo xani ini‑n xa ɨɨn xava'a kuu xijan, te n‑ka xo kuu anu‑n xa kada‑n xijan.
49004023	N‑ka ja'an ñayiu ijan nuu‑n xa maxku kani ini ka‑n xa kada‑n xaloko.
49004024	Dɨuni n‑ka ja'an‑i xa io xa tuku ñayiu nduu koio‑n. N‑kida Ianyuux xa n‑ka nduu‑n ñayiu jandixa koio‑ia te kada‑n xa juini‑ia xa kada‑n nudaa. Kada ndixa‑n xa juini‑ia.
49004025	Xaxe'e xa n‑ka nduu‑n ɨnka ñayiu, maxku ku ja'an vete koio ka‑n. Ja'an ndaa koio nuu tna'a‑n chi ɨɨn ni ñayiu n‑ka nduu‑n.
49004026	Nux kiti ini‑n nuu ñayiu maxku ña'a kada‑n‑yɨ na kua'a maxku kada‑n kuechi, xa maxku kiti ini koio‑n nuu‑i nyakanyaa
49004027	na kua'a maxku ndaku Kui'na xa kada‑n kuechi.
49004028	Ñayiu n‑ka kuu ñadu'u, maxku du'u koio ka‑i. Na kadatniu koio‑i xa na ni'i koio‑i xa ka ndoñu'u‑i xi'in xa na ni'i‑i xa juña'a nga‑i ñayiu ka kunda'u.
49004029	Maxku ku ja'an koio‑n tnu'u loko tnu'u du'a. Ja'an koio‑n nuu ñayiu xa n‑ja'an Cristu xi'in xa n‑kida‑ia na kua'a va'a ka na jini‑i xa'a.
49004030	Maxku ña'a kada‑n‑yɨ na kua'a maxku kuko'yo ini Espíritu Ianyuux. Kuenda kɨu sellu xne'e‑n kuu‑ia xa n‑keé‑ia anu‑n, xa kuna'a koio‑n xa dananita'u ña'a Ianyuux na xee kɨu.
49004031	Taxkanu ini‑n ñayiu kida u'u ña'a. Maxku kiti ini nuu tna'a ka‑n. Maxku ndunde'e ka‑n nuu ñayiu. Ni maxku kanandodo tna'a ka‑n. Ni maxku kui'a ja'an ka‑n ñayiu. Maxku jan kui'a tna'a‑n. Maxku ña'a kada koio ka‑n ñayiu.
49004032	Kada‑n xa na kuu ñayiu xava'a. Kunda'u ini nuu tna'a‑n. Taxkanu ini nuu tna'a‑n na n‑taxkanu ini ña'a Ianyuux xaxe'e xa n‑xi'í Jesús.
49005001	Xijan kuu xa kada koio‑n xava'a ná kida Taa‑ro Ianyuux chi n‑nduda'ya ña'a‑ia, te xemani ña'a‑ia.
49005002	Xaxe'e xa xemani ña'a Cristu n‑doko‑ia mee‑ia nuu Ianyuux. N‑kuu‑ia ná kuu ɨɨn xa vili xe'en n‑ka xo doko ñayiu Israel nuu altar Ianyuux. Mudu ya'a n‑chiya'u‑ia kuechi‑ro. Kada‑n ná n‑kida Cristu. Juemani‑n ñayiu, te kada koio‑n xa na kuu‑i xava'a.
49005003	Maxku kava ɨɨn solteru xi'in ɨɨn soltera chi ta tnunda'a ka‑i. Maxku kada‑n kuechi xi'in ñayiu ñatu n‑tnunda'a xi'in‑n; maxku ku kuu anu‑n xa daa kada‑n. Dɨuni maxku ku kuu koio‑n ñayiu kajan ini. Maxku kada koio‑n xijan chi ñatu natau chi n‑kida Ianyuux xa n‑ka nduu‑ro ñayiu ii.
49005004	Maxku ku jan ne ku jan yichi‑n chi januu. Maxku ku jan loko ku jan du'a‑n; ja'an nxa'nu koio‑n. Maxku ku kine tnu'u‑n ɨɨn ñadɨ'ɨ janda kaa‑ña. Ni ɨnka tnu'u loko maxku ja'an‑n. Va'a ka na ja'an koio‑n nuu ñayiu: “Na kuta'u‑da nuu Ianyuux.”
49005005	Solteru xkaa xi'in tɨtnɨ soltera a soltera xkaa xi'in tɨtnɨ solteru, xá ka xini‑n xa ma ni'i‑i ta'u‑i nuu taxnuni Cristu xi'in Ianyuux nux daa ka xko kida‑i. Ni ñayiu kida xane xayichi ma jɨ'ɨn nuu taxnuni‑ia. Ni ñayiu yo ka kukajan ini xa xneva'a ɨnka ñayiu, mayo‑i ni'i‑i ta'u‑i tuku. Kuenda kɨu xndeñu'u‑i ɨɨn xa xndeñu'u‑i xa ka kukajan ini‑i xa xneva'a ɨnka ñayiu.
49005006	Maxku juejoon‑n xa danda'u ña'a ñayiu ka ja'an tnu'u loko tnu'u du'a. Xaxe'e xa ka ja'an‑i xijan, kiti ini Ianyuux nuu‑i, te kada u'u‑ia‑i na xee kɨu chi ka kuxe ini‑i nuu‑ia.
49005007	Maxku kandeka tna'a ka‑n xi'in ñayiu ijan, ni maxku kada‑n ná ka kida‑i.
49005008	N‑ka xo kuu‑n ñayiu ñatu n‑ka xini jundu kuu Ianyuux, ko vitna ka xini‑n jundu kuu‑ia. Kuenda kɨu nuu kanda ka xikonuu‑n vitna. Kuikonuu kuikondodo koio‑n ná ka xikonuu ka xikondodo ñayiu xini jundu kuu Ianyuux.
49005009	Ñayiu ka xini jundu kuu Ianyuux ndixa, va'a‑i, te jandixa‑i‑ia. Ka ja'an‑i ɨɨn xandaa.
49005010	Chinuu koio‑n nuu nax juini‑ia xa kada‑ro, te jun ini koio‑n xa daa kada‑n.
49005011	Maxku kandeka tna'a‑n xi'in ñayiu ta jini ka jundu kuu Ianyuux, ni maxku kada‑n xaloko ka kida‑i. Naa xa kada‑n ná ka kida‑i, datuu koio‑n nax ka kida‑i.
49005012	Ɨɨn xa januu kuu xa kakune'e‑ro xaloko ka kida‑i nuu ñayo nde'a.
49005013	Ntdaa xaloko n‑ka kida‑i nuu ñayo xnde'a, datuu ñayiu ka xini jundu kuu Ianyuux nuu dava ka ñayiu.
49005014	Hora na datuu ñayiu xini jundu kuu Ianyuux xaloko n‑ka kida‑i, jini ntdaa ñayiu xa xaloko kuu xa n‑ka kida ñayiu ijan. Du'a yodotnuni: Maxku kidi ka‑n, nujun ini koio. Ndoto ndo'o, ñayiu ka kuu kuenda kɨu ndɨyɨ. Te datnuu daye'e Cristu nuu kutuu kunukoo‑n.
49005015	Ta'u tniu‑da nuu‑n xa kani ini va'a koio‑n janda kutuu‑n ñuñayiu. Maxku ku kuu‑n ná kuu ñayiu ña ka xini jundu kuu Ianyuux; kuikonuu kuikondodo‑n ná ka xikonuu ka xikondodo ñayiu ka kukaxi ini.
49005016	Kundu ini koio‑n kada‑n tniu Ianyuux; maxku dakuita‑n tiempo chi yo kue'e xaloko kuu ñuñayiu.
49005017	Maxku ku kuu koio‑n ñayiu lilu. Jun ini koio‑n xa jini‑n nuu nax juini Ianyuux xa kada koio ñayiu.
49005018	Maxku ko'o koio‑n vinu xa nde xini‑n chi dakuita ña'a‑i. Naa xa ju'un ña'a ndɨdɨ́ ka xi'i‑n, na ju'un ña'a Espíritu Ianyuux
49005019	na kua'a najani koio‑n nuu ñayiu xa yodotnuni nuu libru Salmos. Dɨuni ja'an koio‑n nuu‑i nax kakune'e canción Ianyuux. Xi'in nde yɨkɨ nde tuchi‑n nakuetu koio‑n alabanza nuu‑ia. Xi'in nde yɨkɨ nde tuchi‑n kata koio‑n nuu‑ia, te dɨuni dakande koio‑n.
49005020	Ndɨkɨu ndɨñuu juña'a koio‑n nuu Taa‑ro Ianyuux: “N‑kuta'u‑da, Taa‑ro”, xaxe'e xa va'a kida ña'a‑ia. Xijan ta'u‑ro nuu‑ia chi nini‑ia xa ja'an‑ro xaxe'e xa n‑xi'í Jesucristu, Ia kuu Xto'o‑ro, xaxe'e‑ro.
49005021	Xaxe'e xa ndeka ña'a‑ia ntdaa‑ro, io xa jueyu'u juendetu nuu tna'a‑n.
49005022	Ñadɨ'ɨ io yɨɨ, na jueyu'u juendetu‑ña nuu‑s. Na kada‑ña kuenda xa nuu Cristu, Ia kuu Xto'o‑ro, xeyu'u xendetu‑ña; ñadu nuu yɨɨ‑ña.
49005023	Se io ñadɨ'ɨ, io xa junuu‑s ñadɨ'ɨ‑s ná ñunuu Cristu ñayiu ka kukanu ini ña'a. Mee‑ia n‑dakaku ña'a roo, ñayiu ka kuu kuenda kɨu yɨkɨ kuñu‑ia. Kuenda kɨu dɨkɨ ntdaa‑ro kuu‑ia, te kuenda kɨu dɨkɨ ɨɨn ñadɨ'ɨ kuu yɨɨ‑ña.
49005024	Ná ka xeyu'u ka xendetu‑ro ntdaa‑ro nuu Cristu, daa na jueyu'u juendetu ñadɨ'ɨ nuu yɨɨ‑ña ndɨkɨu ndɨñuu.
49005025	Se xndaxio ñadɨ'ɨ, na juemani koio‑s‑ña ná xemani ña'a Cristu mee‑ro xa ka kuu‑ro ñayiu ka kukanu ini‑ia. N‑doko‑ia mee‑ia na n‑xi'í‑ia xaxe'e‑ro.
49005026	N‑doko‑ia mee‑ia xa kada‑ia xa nduu koio‑ro ñayiu ii xi'in xa ndundoo ndunini‑ro. Dɨuni n‑kida‑ia xa ka'u koio‑ro tnu'u‑ia yodotnuni, te jandixa‑ro‑ia xa na kua'a ndundoo ndunini koio‑ro. Kuenda kɨu n‑xichi ñɨɨ‑ro xa ndundoo ndunini‑ro.
49005027	Hora na nadayujun nadataka ña'a Ianyuux nuu‑ia jini‑ia xa va'a roo, ñayiu ka kukanu ini‑ia. Dɨuni jini‑ia xa n‑ka nduu‑ro ñayiu ii, ñayiu ña tuu na kuechi ndido tau, te najuen tnu'u ña'a‑ia.
49005028	Io xa juemani se io ñadɨ'ɨ ñadɨ'ɨ‑s ná xemani ña'a Cristu roo. Io xa juemani‑s‑ña ná xemani‑s mee‑s. Nux xemani ɨɨn seyɨɨ ñadɨ'ɨ‑s, xemani‑s mee‑s.
49005029	Ñayo ñayiu xini u'u mee‑i, chi du'a ñunuu‑i mee‑i. Xaxi xi'i‑i xa na koo va'a‑i, te xni'no‑i da'ma‑i. Ná ñunuu‑ro mee‑ro daa ñunuu ña'a Cristu roo, ñayiu kukanu ini‑ia
49005030	chi kuenda kɨu yɨkɨ kuñu‑ia ka kuu‑ro.
49005031	Du'a yodotnuni tnu'u Ianyuux: “Xaxe'e xijan dandoo seyɨɨ tadɨ'ɨ‑s te xeka tna'a‑s xi'in ñadɨ'ɨ‑s xa na ku kuu‑s nduu‑s idii nga ñayiu.”
49005032	Ñayo‑ro kutnuni ini nakuenda du'a kakune'e Ianyuux Cristu xi'in ñayiu kukanu ini‑ia.
49005033	Na juemani se io ñadɨ'ɨ ñadɨ'ɨ‑s ná xemani‑s mee‑s. Te na koo mee‑ña xañu'u nuu yɨɨ‑ña.
49006001	Ndo'o, sekuechi xi'in dichi kuechi xi'in solteru kuechi, io xa jandixa koio‑n tadɨ'ɨ‑n. Maxku kuxe ini‑n nuu tadɨ'ɨ‑n chi ñatu natau chi ñayiu ka kukanu ini Cristu, Ia kuu Xto'o‑ro, ka kuu‑n. Ɨɨn xava'a kuu xijan.
49006002	-
49006003	Yodotnuni: “Koo koio‑n xañu'u nuu tadɨ'ɨ‑n.” N‑ja'an Ianyuux xa nux jandixa‑ro ley ya'a, kue'e xa kine'e‑ro. Xa'a kuu xijan: “Kani jɨ'ɨn‑ro ñuñayiu te kutuu vii kutuu va'a‑ro.” Vuelta ya'a kuu vuelta ki'na nuu n‑ja'an‑ia xa nux jandixa‑ro ley‑ia, kue'e xa kine'e‑ro.
49006004	Ndixi, ñayiu ka kuu taa, maxku dakiti ini‑n da'ya‑n. Najani‑n nuu‑i xa n‑ja'an Ianyuux. Juña tnu'u‑n‑yɨ nuu nax ta'u tniu‑ia xa kada‑ro.
49006005	Ndixi, ñayiu ka kidatniu du'a nuu xto'o‑n, koo‑n xañu'u nuu‑s. Koo ndaa koo kuiti anu‑n hora kida‑n tniu‑s. Kada koio‑n kuenda xa nuu Cristu xinokuechi‑n, ñadu nuu xto'o‑n.
49006006	Maxku hora ni nde'a ña'a xto'o‑n nde'e ku kadatniu‑n xa na tna ini ña'a‑s. Io xa ku kundaa ku kuva'a anu‑n hora ka kida‑n tniu‑s, chi xijan ndajan Ianyuux. Kuenda kɨu nuu Cristu xinokuechi‑n xa xinokuechi‑n nuu xto'o‑n.
49006007	Koo ini koo anu‑n xa kada‑n tniu xto'o‑n. Kada‑n kuenda xa nuu Cristu, Ia kuu Xto'o‑ro, ka xinokuechi‑n, ñadu nuu ñayiu.
49006008	Xá ka xini‑n ntdaa‑n xa nux ka kida‑n xava'a, taxi Ianyuux ta'u‑n; kuu‑n ñayiu ka kidatniu du'a nuu xto'o‑n a ka kuu‑n ñayiu ña ka kidatniu du'a nuu xto'o‑n.
49006009	Dani ndixi, se xndaxio ñayiu ka kidatniu du'a nuu‑n, maxku ja'an‑n nuu‑i xa kada u'u‑n‑yɨ a xa jani‑n‑yɨ. Xa xna'a‑n xa ɨɨn ni Ia kuu xto'o ñayiu ka kidatniu du'a nuu xto'o‑i io xi'in ñayiu ñayo na xto'o io. Ña tuu nax vi'i‑ia nuu ka kuu‑ro ñayiu ka kidatniu du'a a ka kuu‑ro se xndaxio ñayiu ka kidatniu du'a nuu‑ro. Andɨu kuu nuu tuu‑ia.
49006010	Xa'a nga na ja'an‑da nuu‑n. Na chindee ña'a Ianyuux xa dani na kukanu ini‑n Cristu, te kunduu‑n xi'in‑ia. Na kadatniu Ianyuux anu‑n xa daa na kada‑n.
49006011	Va'a xa va'a kada tu'a koio‑n mee‑n xa na kua'a maxku daja'an ña'a Kui'na xa kada koio‑n kuechi. Kada koio‑n kuenda xa soldado ka kuu‑n. Ndɨu nuu ɨɨn soldado vestidura‑s, te ne'e‑s armas xa jɨn jantna'a‑s.
49006012	Kuenda kɨu jantna'a‑ro xa nde'e ka ndukundee‑ro xa maxku kada‑ro kuechi hora ka daja'an ña'a xaloko xi'in tachi loko xi'in mee Kui'na taxnuni nuu ntdaa xa'a. Kuenda kɨu ka jantna'a‑ro, ko ñadu ñayiu ka jantna'a xi'in‑ro chi xaloko. Ka xikonuu‑i andɨu xi'in ñuñayiu, te ka taxnuni‑i nuu ñayiu loko xtuu ñuñayiu. Ñatu ka kida‑ro kuechi hora daja'an ña'a Kui'na xa kada‑ro nux xndedi ini‑ro.
49006013	Xa na kua'a maxku ndaku xaloko xa kada koio‑n kuechi, kada tu'a koio‑n mee‑n ná io tu'a ɨɨn soldado jɨn jantna'a. Xa na kua'a maxku ndaku Kui'na xa daja'an ña'i‑i xa kada‑n kuechi, kuna'a va'a‑n nax kuu xa n‑ja'an Ianyuux xa io xa kada‑n, te kukanu ini na'i‑n‑ia. Ma kaka yata‑n nuu‑ia nux daa na kada‑n.
49006014	Kuenda kɨu ɨɨn soldado duku dujun ka'a cinturón nunu xa maxku kɨu ña'a ɨɨn xa ñani ña'a ku kuu koio‑n xa ja'an‑n nuu ñayiu xa n‑ja'an Ianyuux. Ɨɨn xandaa kuu. Dɨuni kuenda kɨu ɨɨn soldado ndi'u pechu ɨɨn xa nani coraza ka kuu‑n xa jandixa‑n Ianyuux.
49006015	Xa na kua'a jɨ'ɨn ɨɨn soldado xa jantna'a‑s io xa ndɨu‑s ndixa‑s, te xa na kua'a jɨ'ɨn‑n xa juña tnu'u‑n ñayiu nax io xa kada‑i xa na kua'a na ku kundaa ku kuvatu anu‑i, kada tu'a‑n mee‑n.
49006016	Xko xadɨ soldado escudo‑s nuu‑s, xiti‑s xa nda'va‑s nda'a kuxi koko ka daxee se jantna'a xi'in‑s. Kuenda kɨu kada‑n ná kida soldado jan xa nda'va‑s nda'a kuxi koko jan xa ma juejoon‑n xa kadatniu Kui'na anu‑n. Nux kukanu ini‑n Cristu ma juejoon‑n xa kadatniu‑i anu‑n.
49006017	Kuenda kɨu ɨɨn soldado n‑kaku xa kuú‑s xa n‑ñani dɨkɨ‑s ɨɨn xa n‑ñani xaxe'e xa ñu'u‑s lelu kaa ku kuu‑n xa kaku koio‑n nuu Kui'na, te nanita'u‑n. Ná kada‑ro kuenda xa soldado ne'e espada‑s xa dada'an ni'no‑s mee‑s ku kuu‑n xa dada'an ni'no‑n mee‑n nuu ñayiu hora ja'an‑n tnu'u Ianyuux yodotnuni n‑ja'an Espíritu‑ia.
49006018	Naja'an koio‑n Ianyuux hora na kada‑n ntdaa xa ja'an‑da ya. Ndɨkɨu ndɨñuu kajan ta'u koio‑n nuu Ianyuux xaxe'e ntdaa ñayiu n‑kida‑ia xa nduu‑i ñayiu ii. Chindee ña'a Espíritu‑ia hora na kajan ta'u koio‑n nuu‑ia. Kadayɨka‑n mee‑n te jun ini‑n xa daa kada koio‑n.
49006019	Kajan ta'u koio‑n nuu Ianyuux xaxe'e daña tuku. Kajan ta'u koio‑n nuu‑ia xa na ni'i‑da tnu'u io xa ja'an‑da nuu ñayiu. Dɨuni kajan ta'u koio‑n xa na kuyɨɨ‑da xa ja'an‑da nuu ñayiu nax io xa kada‑i xa nanita'u‑i. Ñayo‑ro n‑xo xini janda nanita'u‑ro, ko vitna ka xini‑ro.
49006020	Xaxe'e xa'a yɨndi'u daña se kuu nda'a xe'e Jesucristu. Kajan ta'u koio‑n nuu Ianyuux xa maxku yu'u‑da xa ja'an‑da xa io xa ja'an‑da.
49006021	Tíquico kuu se kachitnu'u ña'a nuu janda tuu‑da, te nax kida‑da do ya'a kɨu na naxee‑s do dian. Ñani‑ro kuu‑s chi ka kukanu ini‑ro xi'in‑s Cristu, te mani ka juini‑ro‑s. Xinokuechi kutu‑s nuu Ianyuux te ña dandoo‑s tniu‑ia.
49006022	Natunda'a‑da‑s juan naxee na kua'a na kachitnu'u ña'a‑s nuu janda xtuu koio‑da xi'in nax ka ya'a‑da. Kutuu‑n xi'in‑s, te kuka'nu anu‑n.
49006023	Yo kuu anu‑da xa kada Taa‑ro Ianyuux xi'in Jesucristu, Ia kuu Xto'o‑ro, xa na kutuu vii kutuu va'a koio‑n xa ka kuu‑n ñayiu ka kukanu ini‑ia. Na kutuu mani koio‑n. Dɨuni na kada‑ia xa dani na kukanu ini‑n‑ia.
49006024	Na chindee chituu ña'a Ianyuux ntdaa‑n xa ka kuu‑n ñayiu ka xemani Xto'o‑ro Jesucristu. Dɨuni na kada‑ia xa dani ku juemani‑n Jesucristu.
50001001	Pablo xi'in Timoteo, se xinokuechi nuu Jesucristu ka kuu‑da, ka kidava'a‑da carta ya'a nuu ntdaa ñayiu ka kunduu xi'in Cristu Jesús ñuu nani Filipos. N‑kida dɨɨn Ianyuux mee‑n, xa ku kuu koio‑n ñayiu mee‑ia. Dani kidava'a‑da nuu se ka taxnuni nuu‑n, xi'in se ka kuu jefe veñu'u.
50001002	Na taxi Taa‑ro Ianyuux xi'in Xto'o‑ro Jesucristu xamani‑ia nuu‑n, te na kada‑ia xa kutuu va'a koio‑n.
50001003	Ntna'a naja'an ña'a‑da, xia'an‑da xa n‑kuta'u‑da nuu Ianyuux xaxe'e‑n.
50001004	Kɨu xi'in kɨu kuvete‑da xaxe'e‑n te xijan ta'u‑da xaxe'e‑n, ntdaa‑n.
50001005	Kuvete‑da xaxe'e xa ka kidatniu‑n xi'in‑da. Na n‑xee‑da ñuu‑n ki'na nuu, n‑ka chindee ña'a‑n. Nde vitna, ka chindee ña'a‑n, xa juña tnu'u‑da tnu'u va'a Jesucristu nuu ñayiu.
50001006	Xini‑da xa kidatniu Ianyuux anu‑n. Io‑da confianza nuu‑ia xa daxinokava‑ia ntdaa xa kida‑ia. Nani n‑kixe'e‑ia xa kadatniu‑ia anu‑n, dani kadatniu na'i‑ia anu‑n nde na ndixi Jesucristu.
50001007	Te vatuka xa va'a xani ini‑da xaxe'e‑n. Va'a xemani ña'a‑da. N‑taxi Ianyuux xamani‑ia mee‑da, te n‑taxi‑ia xamani‑ia mee‑n tuku. Kunduu‑ro, ntdaa‑ro, xi'in Jesucristu. Tuu‑da vekaa te jɨ'ɨn‑da nuu juxtixia, xa ja'an ndaa‑da xaxe'e Jesucristu. Dada'an‑da tnu'u va'a Jesucristu, xa kuu xandaa.
50001008	Va'a na'a Ianyuux xa xemani ña'a‑da, ntdaa‑n. Na'a‑ia xa nani xemani ña'a Jesucristu mee‑n, dani xemani ña'a mee‑da tuku.
50001009	Xijan ta'u‑da xa juemani koio‑n mee‑ia xi'in ñayiu. Xijan ta'u‑da xa va'a jini koio‑n, xa kutnuni ini‑n xa kuu xava'a te kada koio‑n xava'a.
50001010	Du'a kada koio‑n xa juini Ianyuux, te ma kua'a xa tekuechi ña'a ni ɨɨn ñayiu, kɨu na ndixi Jesucristu xa ndadandaa‑ia ntdaa xa io.
50001011	Ná kuu cosecha va'a kuu xa kada‑n xa kuu xava'a. Na kada Jesucristu xa du'a kada koio‑n. Te xaxe'e xava'a kada koio‑n, te koo koio ñayiu xañu'u nuu Ianyuux, te ja'an va'a‑i xaxe'e‑ia.
50001012	Ñani‑da ku'a‑da, juini‑da xa kutnuni ini koio‑n, xa ntdaa xa ya'a‑da kida xa kue'e xa kue'e ñayiu ka teku tnu'u va'a Jesucristu vitna.
50001013	Ntdaa soldado io ya'a, xi'in ntdaa ñayiu xtuu ya'a, ka xini xa yɨndi'u‑da vekaa xaxe'e xa kunduu‑da xi'in Cristu.
50001014	Te va'a ka kida ñani‑ro ku'a‑ro ya'a. Xaxe'e xa yɨndi'u mee‑da vekaa, te ka xian tnu'u mee‑s tnu'u Ianyuux nuu ñayiu. Xndaxio‑s kue'e ka confianza nuu Xto'o‑ro Jesucristu vitna, te ñatu ka yu'u‑s nuu ñayiu.
50001015	Xandaa kuu, xa io ñayiu ka ja'an tnu'u Cristu, xaxe'e xa ka kukuedi ini‑i nuu mee‑da, te ka juini‑i xa kunuu‑i nuu‑da. Ko io ɨnka ñayiu ka ja'an tnu'u Cristu, xaxe'e xa ka kuu ini va'a‑i.
50001016	Io ñayiu, juini ka xian tnu'u‑i tnu'u Cristu, ko ɨɨn xa ja'an‑i te ɨnka xa kida‑i, chi kida‑i xava'a mee‑i. Ka juini‑i xa kue'e ka vida na ya'a‑da vitna xa yɨndi'u‑da.
50001017	Dɨuni, io ñayiu ka xian tnu'u tnu'u Cristu, xaxe'e xa xemani ña'a‑i mee‑da. Ka xini‑i xa n‑kaxí ña'a Ianyuux, xa dada'an‑da tnu'u va'a Jesucristu.
50001018	Ko ñatu xkuu, nux ka ja'an va'a‑i, a ña'a. Ko xaxe'e xa ka xian tnu'u‑i tnu'u Cristu nuu ñayiu, te kuvete‑da. Te kue'e ka kuvete‑da.
50001019	Xaxe'e xa ka xijan ta'u‑n nuu Ianyuux xaxe'e‑da, te chindee ña'a Espíritu Jesucristu mee‑da, te xini‑da xa kada na'i ka‑da xa juini Ianyuux.
50001020	Io‑da confianza xa ma dakendoo ña'a Ianyuux xa januu. Juini‑da xa ja'an‑da xaxe'e Cristu, te ma yu'u‑da ni ɨɨn nuu ñayiu. Ntdaa xá n‑kida‑da, n‑kida‑da xa kutnuni ini koio ñayiu xa Ia kunxa'nu ka kuu Cristu. Dani vitna. Nux kutuu na'i‑da, te juini‑da xa kada‑da xa koo koio ñayiu xañu'u nuu Cristu. Nux io xa kuú‑da, ko dani juini‑da xa kada‑da xa koo koio ñayiu xañu'u nuu Cristu.
50001021	Nux kutuu na'i‑da ñuñayiu ya'a, kutuu‑da xi'in Cristu, te kada‑da xa juini mee‑ia. Nux kuú‑da, jɨ'ɨn‑da andɨu, xa kutuu va'a ka‑da xi'in‑ia ijan.
50001022	Ko nux ya'a kutuu‑da, kua'a‑da xa kadatniu ka‑da xaxe'e Xto'o‑ro Jesucristu. Ña kua'a‑da xa kaxí‑da. Nux kutuu‑da ya'a, te vatuka. Nux jɨ'ɨn‑da andɨu, te vatuka.
50001023	Yo u'u xa kaxí‑da. Juini mee‑da xa jɨ'ɨn‑da, xa kutuu‑da xi'in Cristu andɨu. Yo va'a ka.
50001024	Ko ndoñu'u mee‑n xa kutuu‑da ya'a.
50001025	Xaxe'e xa kutnuni ini‑da xa ndoñu'u ña'a‑n, io‑da confianza xa vitna ma kuú‑da. Kutuu‑da xi'in mee‑n, xa chindee ña'a‑da, xa kunduu koio‑n xi'in Cristu, xa jandixa ka‑n te kuvete ka‑n.
50001026	Xee‑da ñuu‑n ɨnka vuelta, te du'a koo xa juña'a koio‑n xa n‑kuta'u‑n nuu Cristu Jesús xaxe'e‑da.
50001027	Idini xa juini‑da: Xá n‑ka xeka va'a‑n tnu'u va'a Jesucristu. Na kada koio‑n xa juini mee‑ia. Nuxa xee‑da a ña'a, ko juini‑da xa teku‑da xa kunduu koio‑n xi'in Cristu. Chindee tna'a‑n xa kundee ini‑n xa jandixa koio‑n tnu'u va'a Jesucristu, te chindee tna'a‑n xa juña'a koio‑n tnu'u‑ia nuu ɨnka ñayiu.
50001028	Juini‑da xa teku‑da xa ñatu ka yu'u‑n ni ɨɨn nuu ñayiu. Juini io ñayiu ka kiti ini nuu‑n, te ka jantna'a‑i xi'in‑n, ko maxku yu'u koio‑n. Xijan kuu xa, jini koio‑i xa ndadandaa Ianyuux mee‑i andea, te dakaku ña'a‑ia mee‑n xa kutuu va'a‑n andɨu. Du'a kada Ianyuux.
50001029	Xaxe'e xa ka kunduu‑n xi'in Cristu, te taxi Ianyuux xamani‑ia, xa jandixa koio‑n‑ia, te dani xa kue'e vida ya'a koio‑n xaxe'e‑ia.
50001030	N‑ka xini ña'a‑n mee‑da, hora n‑xini u'u ña'a ñayiu, te ka tekutnu'u‑n xa dani kuu vitna. Nani kundee ini mee‑da, dani na kundee ini koio mee‑n tuku.
50002001	Chindee ña'a Cristu mee‑n, xa maxku kuita anu‑n. Xemani ña'a‑ia, te taxi‑ia tnu'u kanu ini. Ka kunduu‑n xi'in Espíritu Ii, te kidatniu‑ia anu‑n. Ka xemani tna'a‑n, ɨɨn‑n xi'in ɨnka‑n, te chindee tna'a‑n.
50002002	Xijan kuu xa, kada koio‑n xa kuvete xa kuvete‑da. Ɨɨn nuu kani ini koio‑n. Juemani koio‑n Cristu, te juemani tna'a‑n ɨɨn‑n xi'in ɨnka‑n. Kunduu koio‑n xi'in Cristu, te kunduu koio‑n ɨɨn‑n xi'in ɨnka‑n. Te kada koio‑n xa juini Ianyuux.
50002003	Maxku kadatniu‑n xa kunuu mee‑n nuu ñani‑n ku'a‑n. Maxku najuen tnu'u‑n mee‑n. Xakee xanda'u kadatniu‑n. Kani ini koio‑n xa va'a ka ñani‑n ku'a‑n dada mee‑n.
50002004	Maxku nduku‑n xa ni'i‑n ntdaa xa juini mee‑n, nduku‑n xa ni'i ñani‑n ku'a‑n xa ndoñu'u mee‑i tuku.
50002005	Na kani ini koio mee‑n ná n‑xani ini Cristu Jesús.
50002006	N‑xo tuu‑ia xi'in Taa‑ia Ianyuux andɨu, n‑taxnuni‑ia nduu‑ia xi'in‑ia. Ko juini ɨɨn nuu kuu Jesucristu xi'in Taa‑ia Ianyuux, ko n‑dandoo‑ia nuu taxnuni‑ia, xa kixee‑ia ñuñayiu.
50002007	Ñatu n‑taxnuni ka‑ia. Ná kuu ɨɨn se xinokuechi nuu ɨnka ñayiu n‑kuu‑ia ñuñayiu. N‑kaku‑ia, ná kaku mee‑ro.
50002008	N‑kuu‑ia ɨɨn seyɨɨ, ná kuu mee‑ro. Ñatu n‑kuxee ini‑ia. Xaxe'e xa n‑jandixa‑ia Taa‑ia Ianyuux, te n‑xi'í‑ia. Nde xa n‑xejoon‑ia xa n‑ka xa'ni ña'a‑s nuu curuxi, n‑jandixa‑ia Taa‑ia Ianyuux.
50002009	Xijan kuu xa, n‑kida Ianyuux xa kunxa'nu ka Cristu dada ntdaa ɨnka xa io. N‑kida‑ia xa ja'an koio ntdaa ñayiu: “Xto'o‑ro kuu Jesús.”
50002010	Xaxe'e xa taxnuni Jesús nuu ntdaa xa io, te xá n‑kida Ianyuux xa nujuiin xiti koio ntdaa ñayiu nuu‑ia. Ntdaa xa io andɨu, ntdaa xa io ñuñayiu, ntdaa xa io andea.
50002011	Xá n‑kida Ianyuux xa kutnuni ini koio ntdaa ñayiu xa taxnuni Xto'o‑ro Jesucristu nuu ntdaa xa io, te du'a ka kutnuni ini ntdaa ñayiu xa Ia kunxa'nu ka kuu Taa‑ia Ianyuux.
50002012	Ñani‑da ku'a‑da, xemani ña'a‑da mee‑n. Na n‑xo tuu‑da xi'in‑n, n‑ka jandixa‑n tnu'u Ianyuux n‑ja'an‑da nuu‑n. Dani vitna, juini‑da xa jandixa koio ka‑n Ianyuux, juini xika tuu‑da. N‑ja'an ña'a Ianyuux xa kunduu koio‑n xi'in‑ia. Ɨɨn ɨɨn‑n, kunduu na'i ka‑n xi'in‑ia. Yu'u‑n nuu‑ia, te kada‑n xa juini‑ia.
50002013	Xaxe'e ntdaa xa juini‑ia, kidatniu Ianyuux anu‑ro, xa kani ini‑ro xa kada‑ro xava'a, te chindee ña'a‑ia xa du'a kada‑ro.
50002014	Maxku ja'an‑n: “¿Nakuenda io xa kada‑da xa'a?” Maxku jantna'a tnu'u‑n xi'in Ianyuux.
50002015	Chi da'ya Ianyuux n‑ka nduu‑n. Kada koio‑n xava'a, xa ma kua'a xa tekuechi ña'a ni ɨɨn ñayiu, te ma dakuido datau‑n anu‑n. Xtuu‑n me'ñu ñayiu ka kida xa u'u, ñayiu kuxee ini. Io xa ku kuu mee‑n ñayiu ka kida xa juini Ianyuux. Me'ñu ñayiu jan, ka kuu‑n ná kuu chudini diñu ñuu nee.
50002016	Xá n‑ka tnɨɨ‑n tnu'u va'a Jesucristu, te xtuu va'a‑n xi'in Ianyuux. Hora na ndixi Cristu, te juini‑da xa ja'an va'a‑da xaxe'e‑n. Kuu ná kuu xa kendava‑da xa tnɨɨ‑da premiu‑da. Juini‑da xa jini‑da xa va'a n‑kidatniu‑da te va'a n‑kendava‑da.
50002017	Xa ka jandixa‑n Jesucristu, kuu ná kuu xa ka xia'an‑n ɨɨn xa doko‑n nuu Ianyuux. Te nux ka'ni ña'a koio ñayiu mee‑da, te kuu ná kuu xa daxinokava‑da xa n‑ka doko mee‑n. Ko vatuka. Xaxe'e xa ka kunduu mee‑n xi'in Jesucristu, te kuvete mee‑da, te juini‑da xa kuvete koio mee‑n tuku.
50002018	Nux io xa kuú‑da, xaxe'e xa n‑chindee ña'a‑da xa kunduu‑n xi'in Cristu, ko kuvete‑da. Te juini‑da xa kuvete koio mee‑n tuku.
50002019	Nux juejoon Xto'o‑ro Jesús, te juini‑da xa yachi tunda'a‑da Timoteo na xee‑s ñuu‑n, xa kuvete‑da hora na teku‑da xa xtuu va'a‑n.
50002020	Chi ña yoo ɨnka se xani ini ná xani ini mee‑da. Ɨnka ñani‑ro ya'a, ka xani ini‑sɨ xaxe'e tniu mee‑s, ñatu ka xani ini‑sɨ xa chindee ña'a‑s mee‑n.
50002021	Ka nduku‑sɨ xava'a mee‑s, te ñatu ka kida‑s xa juini Jesucristu.
50002022	Ko n‑ka xini‑n Timoteo hora n‑kidatniu‑da xi'in‑s ñuu‑n. Xini‑n xa va'a n‑kidatniu‑s. Na n‑kachitnuña'a‑s tnu'u va'a Jesucristu, n‑kidatniu mee‑s xi'in mee‑da ná kidatniu ɨɨn daiyɨɨ xi'in taa‑s.
50002023	Xijan kuu xa, juini‑da xa yachi tunda'a‑da‑sɨ xee‑s ñuu‑n, diko ni na jini‑da nax kada koio juxtixia ya'a.
50002024	Te io‑da confianza nuu Xto'o‑ro Jesús, xa yachi xee mee‑da ñuu‑n tuku.
50002025	N‑xani ini‑da xa tunda'a‑da Epafrodito xee‑s tuku. N‑ka tunda'a‑n‑sɨ xa kixi‑s xa chindee ña'a‑s, te va'a n‑chindee ña'a‑s. Ñani mani‑da kuu‑s. Xá n‑kidatniu‑s xi'in‑da, te n‑kundee ini‑s xi'in‑da. Va'a n‑kida‑s ntdaa xa n‑ka juini‑n.
50002026	Ko yo n‑kukajan ini‑sɨ xa jini ña'a‑s, ntdaa‑n. Yo n‑ndu ini‑s, hora n‑teku‑sɨ xa n‑ka tekutnu'u mee‑n xa n‑ku'u‑s.
50002027	Xandaa kuu xa yo n‑ku'u‑s, diko nga xa kuú‑s, ko du'a ña n‑kuu. Chi n‑kundau ini ña'a Ianyuux mee‑s, te mee‑da tuku, xa maxku yo kuko'yo ini‑da xa kuko'yo ini‑da.
50002028	Xijan kuu xa yachi ni tunda'a‑da‑s nuu‑n, xa na kuvete koio‑n hora najini‑n‑sɨ ɨnka vuelta, te xa maxku yo kuko'yo ini ka mee‑da.
50002029	Xijan kuu xa kueka va'a koio‑n‑sɨ, te kuvete koio‑n, te juña'a‑n xa n‑kuta'u‑n nuu Xto'o‑ro Jesús xaxe'e‑s. Io xa koo koio‑n xañu'u nuu seyɨɨ ka kuu ná kuu mee‑s.
50002030	Xaku nga xa kuú‑s, xaxe'e xa kuu‑sɨ se xinokuechi nuu Cristu. Xaxe'e xa n‑kida‑s ntdaa xa ña n‑kuu kada koio mee‑n xaxe'e‑da, te xaku nga xa kuú‑s.
50003001	Ñani‑da ku'a‑da, kuvete koio‑n xaxe'e xa ka kunduu‑n xi'in Xto'o‑ro Jesucristu. Nani n‑ja'an‑da nuu‑n, dani kidava'a‑da vitna, chi juini‑da xa kutnuni ini koio‑n.
50003002	Io seyɨɨ ka juini xa danda'u ña'a‑s, se ja'an tnu'u vete ka kuu‑s. Ina nde'e ka kuu‑s, se kida xa u'u. Ka ja'an‑sɨ xa io xa ka'nde‑s nuu ii‑n, nux juini‑n xa kunduu‑n xi'in Jesucristu.
50003003	Mee‑s n‑ka xa'nde‑s nuu ii‑sɨ, xa ne'e ii‑s nuu Ianyuux. Mee‑ro, xá n‑nduu‑ro da'ya Ianyuux, xaxe'e xa jandixa‑ro Jesucristu. Xaxe'e xa kidatniu Espíritu Ianyuux anu‑ro, te kuu‑ro ñayiu xinokuechi nuu Ianyuux. Xaxe'e xa kunduu‑ro xi'in Cristu Jesús, te kuvete‑ro xa kuvete‑ro. Te ñatu io‑ro confianza xa kada‑ro ná ka kida mee‑s.
50003004	Ko mee‑da tuku, dɨuni n‑kida‑da ná ka kida mee‑s, te n‑xio‑da confianza xa n‑kida‑da xava'a.
50003005	Nu una kɨu xa n‑kaku‑da, te n‑xa'nde taa‑da nuu ii‑da. Se Israel kuu‑da. Taxa'nu tnetnu‑da n‑ka xo kuu se ñuu Benjamín. Se ja'an tnu'u hebreu kuu‑da, te dani n‑kuu tadɨ'ɨ‑da. Se tu'a va'a tnu'u n‑ta'u tniu Moisés n‑kuu‑da, se fariseu n‑kuu‑da.
50003006	Xaxe'e xa n‑jandixa‑da ntdaa ná io ná jua'an tnu'u ta'u tniu Moisés, loko n‑xini u'u‑da ñayiu ka jandixa Jesucristu. N‑jandixa‑da tnu'u n‑ta'u tniu Moisés, te ni ɨɨn ñayiu ña kua'a xa tekuechi ña'a‑i.
50003007	N‑xani ini‑da xa n‑kida‑da ntdaa xa kuu xava'a, ko vitna, xaxe'e xa kunduu‑da xi'in Cristu, kutnuni ini‑da xa ñatu xiniñu'u ni ɨɨn xa n‑kida‑da.
50003008	Kue'e xa kue'e ya'u ka Jesucristu dada dava'a nga ɨnka xa kua'a‑da xa ni'i‑da. Daxio‑da ntdaa, xa kunduu‑da xi'in Xto'o‑da Cristu Jesús. Xaxe'e Cristu, n‑dandoo‑da ntdaa xa n‑kuu‑da. Te ntdaa xa n‑dandoo‑da, kida‑da kuenda xa mi'i kuu. Juini‑da xa kunduu‑da xi'in Cristu.
50003009	Juini‑da xa kɨnda'a ña'a Cristu. Chi juini n‑kida‑da ná io ná jua'an tnu'u n‑ta'u tniu Moisés, ko ñatu xiniñu'u. Jandixa‑da Cristu, te ja'an Ianyuux xa ña tuu na kuechi‑da io. Chi ɨɨn ñayiu, nux jandixa‑i Cristu, te ja'an Ianyuux xa ña tuu na kuechi‑i io.
50003010	Juini‑da xa jini va'a‑da Cristu. N‑kida Ianyuux xa n‑nandoto Cristu nuu n‑kuu‑ia ndɨyɨ, te n‑kida‑ia xa taxnuni‑ia. Juini‑da xa taxnuni‑ia nuu mee‑da. Juini kue'e vida ya'a‑da, ko juini‑da xa kunduu na'i‑da xi'in Cristu. Ñatuka kida‑da xa juini mee‑da. Kuu ná kuu xa xi'í‑da, ná n‑xi'í mee‑ia, xa kunduu‑da xi'in‑ia.
50003011	Juini‑da xa xee‑da nandoto‑da hora na kuú‑da.
50003012	Ñatu juini‑da xa ja'an‑da xa xá n‑ni'i‑da ntdaa xa'a, ni xa xá n‑kida‑da ntdaa xa io xa kada‑da. N‑kaxí ña'a Cristu Jesús mee‑da, te kunduu‑da xi'in‑ia, xa kada‑da ntdaa xa juini mee‑ia.
50003013	Ñani‑da ku'a‑da, ña juini ja'an‑da xa xá n‑ni'i‑da xa'a, ko idini xa kida‑da kuu. Xá n‑ndunaa‑da ntdaa xa n‑kuu‑da, ntdaa xa n‑kida‑da, te kundee ini‑da xa kunduu na'i‑da xi'in Cristu.
50003014	N‑ja'an ña'a Ianyuux mee‑da, xa kunduu‑da xi'in Cristu Jesús, te kutuu‑da xi'in‑ia andɨu. Kundee ini‑da xa xee‑da xa tnɨɨ‑da premiu taxi Ianyuux.
50003015	Ñayiu jandixa Jesucristu ka kuu‑ro, ɨɨn nuu na kani ini‑ro, ntdaa‑ro. Nux ñatu ɨɨn nuu xani ini‑ro, te dande'a ña'a Ianyuux mee‑n xa juini ka‑i.
50003016	Xá n‑ka xeka‑ro tnu'u xandaa. Na kunduu na'i‑ro xi'in xa kuu xandaa.
50003017	Ñani‑da ku'a‑da, kada koio‑n ná kida mee‑da, te kunde'a koio‑n nanda xtuu ñayiu du'a ka kida. Chi ɨɨn ichi kane'e katnɨɨ koio mee‑n ka kuu‑da.
50003018	Kue'e vuelta xá n‑ja'an‑da, te vitna ja'an‑da xi'in nte nuu‑da, xa io kue'e ñayiu ña ka jandixa Cristu. Juini n‑xi'í‑ia nuu curuxi xaxe'e‑i, ko ka xini u'u‑i‑ia.
50003019	Ma dakaku Ianyuux mee‑i, jɨ'ɨn koio‑i andea. Ná kuu ɨɨn santu ka jandixa‑i, da kuu ntdaa xa ka kukajan ini‑i. Te ñatu ka kujanuu‑i, chi du'a ka najuen tnu'u‑i mee‑i. Meni xa io ñuñayiu ka juini‑i.
50003020	Ko mee‑ro, kuu‑ro ñayiu kutuu andɨu, te xndetu‑ro xa na ndixi Xto'o‑ro Jesucristu nde andɨu. Ia dakaku ña'a kuu‑ia.
50003021	Nadama‑ia yɨkɨ kuñu‑ro ña xiniñu'u ka. Nani n‑tnɨɨ Jesucristu yɨkɨ kuñu xee hora n‑nandoto‑ia, dani taxi Ianyuux yɨkɨ kuñu xee mee‑ro. Xa'a kada‑ia xi'in xa taxnuni‑ia, nani taxnuni‑ia nuu ntdaa xa io.
50004001	Ñani mani‑da, ku'a mani‑da, kundee ini koio‑n, kunduu na'i koio‑n xi'in Xto'o‑ro Jesucristu. Yo juini‑da xa jini ña'a‑da. Ná kuu premiu‑da ka kuu‑n, te kuvete‑da xa kuvete‑da xaxe'e‑n. Xemani ña'a‑da, ntdaa‑n.
50004002	Juini‑da xa ja'an‑da nuu Evodia xi'in Síntique vitna. Xini‑da xa ñadɨ'ɨ kunduu xi'in Xto'o‑ro Jesucristu ka kuu‑ña. Xijan‑da xa ɨɨn nuu kani ini‑ña, nduu‑ña.
50004003	Te mee‑n, se kidatniu va'a xi'in‑r, xijan‑r nuu‑n xa chindee‑n ñadɨ'ɨ jan. Va'a n‑ka kidatniu‑ña xi'in‑da, hora n‑xian tnu'u‑da tnu'u va'a Jesucristu nuu ñayiu. Clemente tuku, xi'in dava ka ñayiu n‑ka kidatniu xi'in‑da. Na'a Ianyuux jundu ka kuu‑i, te xyodotnuni‑i nuu libru mee‑ia, xa kutuu va'a‑i xi'in‑ia kuia ma jɨn ndɨ'ɨ.
50004004	Ka kunduu‑n xi'in Xto'o‑ro Jesucristu. Xijan kuvete koio‑n kɨu xi'in kɨu. Ja'an‑da ɨnka vuelta: Kuvete koio‑n xa kuvete koio‑n.
50004005	Na jini koio ntdaa ñayiu xa ka kuu‑n ñayiu va'a te vii ka kuu anu‑n. Vax kuyatni xa ndixi Xto'o‑ro Jesucristu.
50004006	Maxku ndu ini‑n, ni ɨɨn‑n. Kɨu xi'in kɨu kajan ta'u‑n nuu Ianyuux. Juña'a‑n xa n‑kuta'u‑n nuu‑ia, te kajan‑n dava'a nga xa ndoñu'u‑n.
50004007	Te kada‑ia xa ndetatu anu‑n. Ña kua'a‑ro xa kutnuni ini‑ro janda kida‑ia xa ndetatu anu‑ro, ko du'a kuu. Ndetatu anu‑ro. Kuu ná kuu xa ñunuu‑ia anu‑ro xi'in xaxtnuni‑ro, xaxe'e xa kunduu‑ro xi'in Cristu Jesús.
50004008	Ñani‑da ku'a‑da, du'a kani ini koio‑n: ntdaa xa kuu xandaa, ntdaa xa io xa koo‑ro xañu'u, ntdaa xa juini Ianyuux xa kada‑ro, ntdaa xava'a, ntdaa xa vili kaa, ntdaa xa ma daketɨu ña'a. Nux io ɨɨn xava'a, te du'a kani ini koio‑n. Nux io ɨɨn xa kida xa juña'a‑n xa n‑kuta'u‑n nuu Ianyuux, du'a kani ini koio‑n.
50004009	Du'a kada koio‑n. Xá n‑dakua'a ña'a‑da, te n‑ka xeka va'a‑n tnu'u‑da. Xá n‑ka teku‑n tnu'u n‑ja'an‑da, te n‑ka xini‑n xa n‑kida‑da. Du'a kada koio‑n. Te du'a kunduu Ianyuux xi'in mee‑n, te kada‑ia xa ndetatu koio anu‑n.
50004010	Dani kunduu‑da xi'in Xto'o‑ro Jesucristu, te kuvete‑da xa kuvete‑da xaxe'e mee‑n. Ɨnka vuelta xá n‑ka xani ini‑n xa chindee ña'a koio‑n. Va'a xini‑da xa ñatu n‑ka xande ini ña'a‑n, diko ni ña n‑kuu xa chindee ña'a koio‑n.
50004011	Ñadu xa juini ja'an‑da xaxe'e xa ndoñu'u‑da, n‑kua'a‑da xa kuvete‑da juini nax ni ni'i‑da.
50004012	Xini‑da janda kuu xa kunda'u‑ro, te xini‑da janda kuu xa kutuu va'a‑ro. N‑kua'a‑da xa kundee ini‑da, nu io o ña'a, nani kuu xa chitu xiti‑da a kojon‑da, io kue'e o ña tuu ni ɨɨn, ko ña tuu nax kuu ini‑da.
50004013	Xi'in Cristu, kua'a‑da xa kundee ini‑da nuu ntdaa xa io. Kida‑ia xa ñatu kuita anu‑da.
50004014	Ko va'a n‑ka kida‑n, xa ka kunduu‑n xi'in‑da hora kue'e vida ya'a‑da.
50004015	Ñani‑da ku'a‑da ñuu Filipos, ka xini‑n nax n‑kuu, hora n‑kachitnu'u‑da tnu'u va'a Jesucristu. Na n‑kee‑da Macedonia, meni mee‑n n‑ka tunda'a xa ndoñu'u‑da. Te du'a n‑ka xia'an‑n xa n‑kuta'u‑n nuu Ianyuux, xaxe'e xa n‑ka xeka‑n tnu'u va'a Jesucristu.
50004016	Chi na n‑xo tuu‑da Tesalónica, uu uni vuelta n‑ka tunda'a‑n xa ndoñu'u‑da.
50004017	Ñadu xa xani ini‑da xa meni xa tnɨɨ mee‑da, o xa ka taa‑n. Diko ni juini‑da xa kodo ka ni'i koio mee‑n xa na taxi Ianyuux.
50004018	Xá n‑tnɨɨ‑da ntdaa xa ndoñu'u‑da, te diko kuu sobra. Ña ndoñu'u ka‑da ni ɨɨn. Chi n‑taxi Epafrodito ntdaa xa n‑ka tunda'a‑n. Ná kuu ɨɨn xa vili xe'en kuu, ná kuu ɨɨn xa ka doko‑n nuu Ianyuux. Te na'a‑da xa kueka va'a Ianyuux ntdaa xa n‑ka xia'an, te tna ini‑ia.
50004019	Te na'a‑da xa taxi Ianyuux ntdaa xa ka ndoñu'u mee‑n. Taxnuni‑ia nuu ntdaa xa io, ntdaa xa io kuu kuenda mee‑ia. Xaxe'e xa ka kunduu‑n xi'in Cristu Jesús, te taxi Taa‑ia ntdaa xa ndoñu'u‑n.
50004020	Taa‑ro Ianyuux kuu‑ia. Na juña'a‑ro xa n‑kuta'u‑ro nuu‑ia kuia ma jɨn ndɨ'ɨ. Du'a na koo.
50004021	Juña'a koio‑n nuu ntdaa ñayiu ijan xa ndajan tnu'u‑da‑i. Ñayiu n‑kida dɨɨn Ianyuux ka kuu‑i, ñayiu ka kunduu xi'in Cristu Jesús. Ñani‑ro xtuu xi'in‑da ya'a, ka ndajan tnuña'a tuku.
50004022	Dɨuni ka ndajan tnuña'a ntdaa ñayiu ka kunduu xi'in Cristu Jesús ñuu ya'a. Nde ñayiu xtuu ve'e emperador nani César.
50004023	Na taxi Xto'o‑ro Jesucristu xamani‑ia nuu‑n, ntdaa‑n. Du'a na koo.
51001001	-
51001002	Daña Spalu xi'in ñani‑ro Timoteo, tunda'a‑da carta ya'a juan xee nuu ndixi xa xndaxio‑n Colosas, te ka kuu‑n ñayiu n‑kida Ianyuux xa n‑ka nduu ii‑n, te dani ka kukanu ini na'i‑n‑ia. Xaxe'e xa ka kukanu ini‑ro Cristu, ka kuu ñani tna'a‑ro. N‑tunda'a ña'a Cristu Jesús xa dakua'a‑da ñayiu chi daa ñu ini Ianyuux. Xijan ta'u‑da nuu Taa‑ro Ianyuux xa na chindee chituu ña'a‑ia. Xijan ta'u‑da nuu‑ia xa na kada‑ia xa na ku kundaa ku kuvatu anu koio‑n, chi n‑ka natu ini‑n xa n‑ka kida‑n kuechi.
51001003	Ntna'a vuelta ka xijan ta'u‑da nuu Ianyuux, Ia kuu Taa Xto'o‑ro Jesucristu, ka xia'an‑da xa n‑kuta'u‑da
51001004	xaxe'e xa n‑ka kukanu ini‑n Cristu Jesús xi'in xaxe'e xa ka xemani tna'a‑n xi'in ntdaa ñayiu n‑kida Ianyuux xa n‑ka nduu‑i ñayiu ii. Daa n‑ka teku‑da.
51001005	Xaxe'e xa ka jandixa‑n xa xandaa xakuiti io ta'u‑n andɨu, ka kida‑n xijan. N‑ka teku‑n xijan na n‑ka teku‑n nax io xa kada koio‑n xa nanita'u‑n. Ɨɨn xandaa kuu.
51001006	Kue'e ñayiu ñuu ñuñayiu n‑ka teku xa'a, te ka jandixa‑i Cristu, te ka kida‑i xava'a, te ka teku ka dava ñayiu jua'an. Dani ndixi, nde na n‑ka teku‑n nax n‑kida Ianyuux xa nanita'u‑n te n‑ka jandixa‑n xa ɨɨn xandaa kuu, nde daa ka kida‑n xava'a. Dɨuni ka teku ka ñayiu ñuu‑n xa'a jua'an.
51001007	Xá ka xini‑n xa'a chi Epafras, se mani juini‑ro, n‑kachitnu'u ña'a. Ka xinokuechi‑da xi'in‑s nuu Cristu. N‑tetutniu ña'a Cristu nduu‑da xi'in‑s xa junukuechi‑da xi'in‑s nuu‑n.
51001008	Dɨu‑s n‑kachitnu'u ña'a ntdaa‑da xa kida Espíritu Ianyuux xa ka xemani tna'a‑n.
51001009	Xijan kuu xa nde na n‑ka teku tnu'u‑da xa'a, ka xijan ta'u‑da nuu Ianyuux xaxe'e‑n ndɨkɨu ndɨñuu. Xko xijan ta'u‑da xa na kada‑ia xi'in Espíritu‑ia xa na kutnuni va'a ini koio‑n tnu'u‑ia yodotnuni na kua'a kada koio‑n xa juini‑ia. Dani xijan ta'u‑da nuu‑ia xa na kada Espíritu‑ia xa nduu‑n ñayiu kaxi ini
51001010	na kua'a na kutuu kunukoo koio‑n ná xtuu ñayiu ndeka ña'a Cristu. Xa na kua'a na kutuu kunukoo koio‑n ná xtuu ñayiu ndeka ña'a Cristu, jandixa na'i‑n‑ia, te kada na'i‑n xava'a, te jun ini‑n xa jini va'a ka‑n jundu kuu‑ia xi'in nuu nax juini‑ia xa kada‑ro. Kada koio‑n xijan chi tna ini Ianyuux. Dava'a nga nuu kuikonuu kuikondodo‑n kada‑n xa juini‑ia.
51001011	Kada koio‑n xa'a, te kada Ianyuux xa kundee ini koio‑n hora nda'u na ya'a‑n, te ma ndunde'e‑n nuu ñayiu kida u'u ña'a. Naka kue'e xa kua'a‑ia kada‑ia.
51001012	Na ja'an‑ro xa n‑kuta'u‑ro nuu Ianyuux xaxe'e xa n‑kida‑ia xa ni'i koio‑ro ta'u‑ro na ni'i ntdaa ñayiu n‑kida‑ia xa n‑ka nduu‑i ñayiu ii ta'u‑i, te kuvete‑ro. Ni'i koio‑ro ta'u‑ro nuu ja'an ñayiu mee ni xa ndaa.
51001013	Kuenda kɨu nuu nee n‑ka xo xikonuu‑ro xa n‑ka xo kida‑ro kuechi. Daa n‑dananita'u ña'a Ianyuux. Mee‑ia n‑kida xa n‑ka kɨu tna'a‑ro nuu ñayiu ka jandixa xa taxnuni Da'ya Yɨɨ mani‑ia nuu‑ro.
51001014	Da'ya Yɨɨ‑ia kuu Ia n‑chiya'u kuechi‑ro, te n‑taxkanu ini Ianyuux kuechi n‑ka kida‑ro.
51001015	Kuu‑ia ná kuu mee Ianyuux, Ia ña kanda nde'a‑ro. Kunuu‑ia nuu ntdaa xa n‑kidava'a Ianyuux.
51001016	Dɨuni n‑kidava'a‑ia ntdaa xa io andɨu, ntdaa xa io ñuñayiu, ñayiu, ángel du. Mee‑ia n‑kidava'a ntdaa xa nde'a‑ro xi'in ntdaa xa ña kanda nde'a‑ro. Mee‑ia n‑xani ini xa koo se taxnuni xi'in xa koo se kunxa'nu. Xa na ndadaka'nu ña'a koio ntdaa xijan, n‑kidava'a Da'ya Yɨɨ‑ia xi'in‑ia xijan.
51001017	Xa daa nga io Cristu. Dada n‑xe koo ntdaa xa n‑kidava'a‑ia xi'in ñayiu, ángel du. Mee‑ia kida xa ñatu naa xijan, ni ñayiu, ni ángel. Xndaxio na'i‑i xi'in‑ia.
51001018	Dɨuni kuu‑ia kuenda kɨu dɨkɨ roo xa kuu ro ñayiu ka kukanu ini‑ia xa taxnuni‑ia nuu‑ro. Ki'na ka‑ia n‑nandoto. N‑nandoto‑ia xa na kua'a na nandoto ndɨyɨ, te kunuu‑ia nuu roo, ñayiu ka xi'í. N‑nandoto‑ia chi taxnuni‑ia.
51001019	N‑juini Ianyuux xa ku kuu‑ia ná kuu mee‑ia. Ntdaa xa kua'a Ianyuux kada‑ia kua'a Cristu kada‑ia. Ɨnuu ka tu'a‑ia.
51001020	Dɨuni n‑juini Ianyuux xa kada Da'ya Yɨɨ‑ia xa na kumani‑ia xi'in ntdaa xa io andɨu xi'in ntdaa xa io ñuñayiu, ñayiu du. Xaxe'e xa n‑xitakaa dika‑ia nuu curuxi, te n‑xatu nɨñɨ‑ia, ñatuka kiti ini Ianyuux nuu ñayiu.
51001021	N‑ka xo kida‑n kuechi xaxe'e xa mee ni xaloko n‑ka xo ñu'u anu‑n. Kuenda kɨu ñayiu juera n‑ka xo kuu‑n nuu Ianyuux xa ñatu n‑xo ndeka ña'a‑ia, te n‑ka xo xini u'u‑n‑ia,
51001022	ko vitna n‑kida Jesucristu xa n‑kumani Ianyuux xi'in‑n na n‑xi'í‑ia nuu curuxi. Hora na nadayujun nadataka ña'a Ianyuux nuu‑ia, jini‑ia xa n‑ka nduu‑n ñayiu ii, ñayiu ña tuu na kuechi ndido tau, te ja'an‑ia xa n‑ka ndundoo n‑ka ndunini‑n.
51001023	Jini‑ia xa n‑ka ndundoo n‑ka ndunini‑n xi'in xa ña tuu ka na kuechi xndido xtau‑n xi'in xa n‑ka nduu‑n ñayiu ii nux dani na kukanu ini na'i‑n‑ia, te nux dani na jun ini‑n xa ndixi‑ia. Na n‑ka teku‑n xa dananita'u ña'a Ianyuux, n‑ka teku‑n xa kutuu koio‑n xi'in‑ia nɨkava nɨkuita. Kue'e ñayiu ñuu ñuñayiu n‑ka teku xa dananita'u ña'a Ianyuux xi'in xa kutuu koio‑i xi'in‑ia nɨkava nɨkuita. Xa'a ja'an daña, Spalu nuu ñayiu. Mudu ya'a xinokuechi‑da nuu Ianyuux.
51001024	Nda'u ya'a‑da vitna xaxe'e‑n, ko kudɨ ini‑da xa du'a ya'a‑da. Juini kue'e vida n‑ya'a Cristu xaxe'e ñayiu ka kuu kuenda kɨu yɨkɨ kuñu‑ia, ko ndoñu'u xa nda'u ya'a‑da tuku, na kua'a na kɨu tna'a ndɨ'ɨ ñayiu io xa kɨu tna'a‑i nuu ñayiu ka kukanu ini‑ia, ñayiu kuu kuenda kɨu yɨkɨ kuñu‑ia.
51001025	N‑tetutniu ña'a Ianyuux xa ja'an‑da nuu ndixi xa n‑ja'an‑ia. Ná io ná jua'an ja'an‑da.
51001026	Ñatu n‑datuu‑ia nuu ñayiu xana'a xa n‑ñu ini‑ia xa kada‑ia ñayiu ñatu ka kuu ñayiu Israel xava'a, ko n‑datuu‑ia xijan vitna nuu roo, ñayiu n‑kida‑ia xa n‑ka nduu‑ro ñayiu ii.
51001027	N‑juini Ianyuux xa jini‑ro ntdaa‑ro xijan vitna. Ñu ini‑ia xa ñayiu ñatu ka kuu ñayiu Israel kunduu xi'in Cristu, te kukanu ini‑i xa kutuu‑i xi'in‑ia andɨu. Naka va'a‑ia. Naka kue'e xava'a kida ña'a‑ia ntdaa‑ro. Ñayo n‑ka xo xini xa kada ña'a‑ia ndixi, ñayiu ñatu ka kuu ñayiu Israel xava'a. Ñayo n‑ka xo xini xijan, chi ñatu n‑datuu‑ia.
51001028	Ka ja'an‑da nuu ntdaa ñayiu jundu kuu Cristu te nax n‑kida‑ia, te ka jan do'o‑da‑i. Ka xanu ichi koio‑da ñayiu ichi va'a na kua'a kada‑i xava'a. Ka dakua'a‑da‑i na kua'a na nduu koio‑i ñayiu va'a na va'a mee‑ia.
51001029	Xaxe'e xijan vichi nde'e kidatniu‑da te ndukundee‑da. Kida Cristu xa kua'a‑da kada‑da tniu‑ia.
51002001	Kachitnu'u ña'a‑da xa nde'e kidatniu‑da xa na kua'a kutnuni ini koio‑n xi'in ñayiu Laodicea xi'in dava ka ñayiu ña xini tna'a xi'in‑da tnu'u Ianyuux.
51002002	Ja'an‑da nuu‑n tnu'u Ianyuux xa na kuka'nu anu koio‑n. Io xa juemani tna'a‑n na kua'a vivii kada koio‑n tniu Ianyuux, te ma jantna'a tnu'u‑n. Xa na kua'a vivii kada koio‑n tniu‑ia, io xa ka'u ka‑n tnu'u‑ia yodotnuni te kutnuni va'a ka ini‑n. Dɨuni io xa jandixa‑n xa ɨɨn xandaa kuu tnu'u‑ia; maxku jɨn tnɨɨ anu‑n. Nux daa na kada koio‑n, kuka'nu anu‑n. Nux va'a na ka'u koio‑n tnu'u‑ia yodotnuni, jini koio‑n xa Cristu kuu Ia n‑ñu ini Ianyuux xa kixi‑ia ñuñayiu. Ñatu n‑datuu‑ia xijan nuu ñayiu xá n‑ka xi'í.
51002003	Cristu ntdanditu'u tu'a‑ia, ntdanditu'u xini‑ia.
51002004	Kachitnu'u ña'a‑da xa io xa jini va'a koio‑n xa yodotnuni jan na kua'a maxku jandixa‑n xa ja'an ñayiu ka tu'a xa daja'an‑i ɨnka ñayiu xa na jandixa‑i ɨɨn xa ñatu kuu xandaa.
51002005	Vichi ñu ini ña'a‑da ɨɨn ɨɨn‑n. Vichi kuvete‑da xa n‑teku‑da xa xtuu vii xtuu va'a‑n. Naka va'a xa ɨnuu ka xani ini‑n, te ñatu ka jantna'a‑n. Dɨuni kuvete‑da xaxe'e xa dani ka kukanu ini‑n Cristu, xi'in xa ñatu dandoo‑n‑ia.
51002006	Xaxe'e xa n‑ka kukanu ini‑n Cristu Jesús, Ia kuu Xto'o‑ro io xa kunduu‑n xi'in‑ia, te kada koio‑n ná n‑kida mee‑ia.
51002007	Idii ni vuelta io xa kajan‑n anu‑n xa kunduu‑n xi'in‑ia, te jandixa na'i‑n xa xandaa kuu xa n‑ja'an‑ia. Jandixa na'i‑n xa n‑ka ja'an se n‑ka dakua'a ña'a. Ndɨkɨu ndɨñuu ku juña'a‑n nuu Ianyuux xa n‑kuta'u‑n.
51002008	Jun ini koio‑n xa maxku danda'u ña'a se ja'an tnu'u ndichi n‑ka xo ja'an xixitna‑s. Ñadu ɨɨn xa ñukax ini ka ja'an‑s. Ñadu ɨɨn xa ndaa kuu xa ka ja'an‑s. Xaloko ka xikonuu andɨu ka kida xa ka ta'u tniu‑s xa ka ta'u tniu‑s. Ñatu kuu‑i tnu'u n‑ja'an Cristu,
51002009	Ia kuu Ianyuux. Dɨuni n‑kuu Cristu ñayiu. Ntdaa xa kua'a Ianyuux kada‑ia kua'a Cristu kada‑ia. Ɨnuu ka tu'a‑ia. Ɨnuu ka kuu‑ia.
51002010	N‑ka nduu‑n ñayiu va'a ná va'a Cristu chi ka kunduu‑n xi'in‑ia. Mee‑ia taxnuni nuu ntdaa se ka taxnuni xi'in nuu ntdaa xaloko ka taxnuni xi'in nuu ntdaa ángel ka taxnuni.
51002011	Xaxe'e xa ka kunduu‑n xi'in‑ia, kuenda kɨu n‑ta'nde ndodo ñɨɨ nuu ii‑n te n‑ka dajane‑n xijan xa ñatuka ka kida‑n xaloko.
51002012	Kuenda kɨu n‑ka xe konduxi‑n xi'in Cristu te n‑ka nandoto‑n xi'in‑ia na n‑nandoto‑ia xa n‑ka xendute‑n, chi ka jandixa‑n xa n‑nadandoto Ianyuux Cristu.
51002013	Dɨuni kuenda kɨu ndɨyɨ n‑ka xo kuu‑n xaxe'e xa ña tuu na xava'a n‑ka xo kida‑n. Daa n‑ka xo kida‑n xaloko xadu'a ka kida ñayiu ñatu ka chinuu Ianyuux. Kuenda kɨu ndɨyɨ n‑ka xo kuu‑n, ko kuenda kɨu n‑nadandoto ña'a‑ia na n‑nadandoto‑ia Cristu, te n‑taxkanu ini Ianyuux ntdaa kuechi‑n, te ña tuu nax jenya'u‑ia.
51002014	Kuenda kɨu n‑ndada ndoo Ianyuux kuechi n‑ka kida‑ro n‑yodotnuni. N‑ka kida‑ro kuechi chi ñatu n‑ka jandixa‑ro ley‑ia. Kuenda kɨu ne'e‑ia xijan jua'an nuu n‑xitakaa dika Cristu te ijan n‑ndoo.
51002015	Ndaku Ianyuux nuu Kui'na xi'in nuu dava ka xaloko ka taxnuni xi'in‑i. Kɨu n‑nandoto Cristu xa n‑xi'í‑ia nuu curuxi, n‑ndaku Ianyuux nuu Kui'na, te nda'u nda'u n‑kendoo‑i te n‑ka xini ñayiu xa n‑ndaku‑ia nuu‑i. Ná kida soldado xa xani yujun‑s se n‑ka tnɨɨ‑s te dakuikonuu ña'a‑s nuu xyuku ñayiu n‑kida Ianyuux Kui'na.
51002016	Xijan kuu xa maxku juejoon‑n xa jan tnu'u ña'a ñayiu xa ka xaxi‑n ɨɨn xa ka xani ini‑i xa ñatu io va'a xa kaxi‑n, ni maxku juejoon‑n xa jan tnu'u ña'a‑i xa ka xi'i‑n ɨɨn xa ka xani ini‑i xa ñatu io va'a xa ko'o‑n, ni maxku juejoon‑n xa ku jan tnu'u ña'a‑i xa ñatu ne'e ii‑n kɨu kuu viko, ni xa ñatu ne'e ii‑n kɨu io yoo yɨjɨn, ni xa ñatu ne'e ii‑n kɨu kuu sabado.
51002017	Kuenda kɨu juenda'u ɨɨn yutnu kuu xa ta'u tniu ñayiu jan xa kada‑ro; ñatu kuu‑i ná kuu mee yutnu. Mee‑ro ntdaa‑ro, ñayiu ka kukanu ini Cristu, ñayiu kuu kuenda kɨu yɨkɨ kuñu‑ia ka kuu ná kuu mee yutnu.
51002018	Ka ja'an ñayiu xa io xa jini u'u‑n mee‑n, xi'in xa io xa ndadaka'nu‑n ángel, ia ka xinokuechi nuu Ianyuux, ko maxku chinuu koio‑n xijan. Maxku daa kada‑n chi na ña'a dakuita‑n ta'u‑n taxi Ianyuux. Kakune'e‑i xa ka xko xini‑i espíritu, te ka xko ja'an espíritu jan nuu‑i. Ka tutuku ni‑i. Nde'e ka kuu i'ni‑i. Diko ni xaloko xñu'u anu‑i, te ka xani ini‑i xa kada‑i xaloko.
51002019	Ñatuka ka kunduu‑i xi'in Cristu, Ia kuu kuenda kɨu dɨkɨ roo, xa ka kuu‑ro ñayiu ka kukanu ini‑ia, te kuenda kɨu ɨɨn ɨɨn parti yɨkɨ kuñu‑ia ka kuu‑ro. Xa'nu ɨɨn ɨɨn parti yɨkɨ kuñu ñayiu según janda xnetna'a‑i. Kida‑ia xa chindee tna'a‑ro xa na kukanu ini ka‑ro‑ia. Te kukue'e ka‑ro jua'an.
51002020	Kuenda kɨu n‑ka xi'í‑n xi'in Cristu na n‑xi'í‑ia xa n‑ka dandoo‑n ntdaa xa ka taxnuni xaloko ka xikonuu ñuñayiu nuu‑n, ¿ko nakuenda xa dani ka jandixa na'i‑n xaloko ka taxnuni nuu dava ka ñayiu ñuñayiu jan? Du'a ta'u tniu‑i:
51002021	“Maxku tnɨɨ‑n xa kuu anu‑n xa tnɨɨ‑n, maxku kaxi‑n xa kuu anu‑n xa kaxi‑n, ni maxku kaju'un nda'a‑n xa kuu anu‑n xa tnɨɨ‑n.”
51002022	Du'a ka ja'an‑i xi'in ñayiu ñatu ndeka Ianyuux, ko ñadu daa ja'an Ianyuux chi mee‑ia n‑xantuu xa juetniu ñayiu ntdaa xa ka xetniu‑ro, te naa. Dɨuni n‑xantuu‑ia xa kaxi xa ko'o‑ro ntdaa xa io xa kaxi‑ro, te dɨuni naa.
51002023	Io ñayiu ka xani ini xa yo va'a ka tu'a ñayiu n‑ka jantuu ley jan. Dɨuni ka ja'an‑i xa io xa jini u'u‑ro mee‑ro xi'in xa io xa kada u'u‑ro mee‑ro xaxe'e Ianyuux. Ma kundee xijan xa kada‑i xa ma kuu ka anu ñayiu xa kada‑i xaloko.
51003001	Kuenda kɨu n‑nadandoto ña'a Ianyuux mee‑n xi'in Cristu. Xaxe'e xijan io xa ndukundee‑n xa kada‑n xa juini Ianyuux, Ia tuu andɨu xi'in Cristu. Lado kua'a Ianyuux nukoo Cristu xa taxnuni‑ia.
51003002	Naja'an koio‑n Ianyuux. Jun ini‑n xa kada‑n ná ka kida Ia xtuu andɨu; maxku jun ini koio‑n xa kada koio‑n xa ka kida ñayiu ñuñayiu.
51003003	Kuenda kɨu n‑ka xi'í‑n xi'in Cristu chi ñatuka ka kuu‑n ná n‑ka xo kuu‑n. Ka kunduu‑n xi'in‑ia xi'in Ianyuux, te mee ni Ianyuux xini janda ka kuu‑n vitna. Mee ni‑ia xini janda kuu Cristu du. Ñunuu ña'a Ianyuux te ma dandoo ña'a‑ia.
51003004	Na ndixi Cristu, Ia n‑kida xa n‑ka nduu‑ro ɨnka ñayiu, kada Ianyuux xa kunde'a‑ro‑ia, te dɨuni kada‑ia xa kunde'a ña'a ɨnka ñayiu roo. Te dɨuni kada‑ia xa diñu‑ro ná diñu Cristu.
51003005	Xaxe'e xijan maxku kada ka‑n xaloko ka kida ñayiu ñatu ndeka Ianyuux. Dandoo koio‑n xijan. Maxku kava ɨɨn solteru xi'in ɨɨn soltera chi ta tnunda'a koio ka‑i. Maxku kada‑n kuechi xi'in ñayiu ñatu n‑tnunda'a xi'in‑n; maxku ku kuu anu‑n xa daa kada‑n. Dɨuni maxku kukajan ini‑n xa xneva'a ɨnka ñayiu chi kuenda kɨu xndeñu'u‑ro ɨɨn xa xndeñu'u‑ro xa ka kukajan ini‑ro xa xneva'a ñayiu.
51003006	Kiti ini Ianyuux nuu ñayiu daa ka kida. Ka kuxe ini‑i nuu‑ia, te kada u'u‑ia‑i na xeé kɨu.
51003007	N‑ka xo tuu‑n ná xtuu ñayiu ñatu ndeka ña'a Ianyuux.
51003008	Dɨuni maxku kiti ini nuu tna'a ka‑n. Maxku ndunde'e ka‑n nuu ñayiu. Maxku ña'a kada koio ka‑n ñayiu. Ni maxku kui'a ja'an ka‑n ñayiu. Maxku jan kui'a tna'a‑n. Maxku ku jan ne ku jan yichi‑n; kava nxa'nu tnu'u‑n. Maxku daa ka ku ja'an koio ka‑n, ni maxku daa ka ku kada koio‑n.
51003009	Maxku yoo‑n ku ja'an vete nuu tna'a chi ñatuka ka kuu‑n ná n‑ka xo kuu‑n chi n‑ka dandoo‑n xaloko n‑ka xo kida‑n te n‑ka nduu‑n ɨnka ñayiu.
51003010	Tuku ñayiu n‑ka nduu‑n vitna. Ñatuka ka kuu‑n ná n‑ka xo kuu‑n. Xaxe'e xa ka kutnuni ini‑n tnu'u Ianyuux yodotnuni, ka dama‑n jua'an. Kida‑ia xa xee‑ro ku kuu‑ro ná kuu mee‑ia.
51003011	Ña tuu nax vi'i Ianyuux nu ka kuu‑ro ñayiu griegu a ka kuu‑ro ñayiu Israel, nu ka kuu‑ro ñayiu n‑ta'nde ndodo ñɨɨ nuu ii a ka kuu‑ro ñayiu ñatu n‑ta'nde ndodo ñɨɨ nuu ii. Ni ña tuu nax vi'i‑ia nu n‑ka kuu‑ro ñayiu ña tu'a tutu, nu n‑ka kuu‑ro ñayiu nde'e, ñayiu loko, nu ka kuu‑ro ñayiu ka kidatniu du'a nuu xto'o‑ro a ka kuu‑ro ñayiu ñayo na xto'o io, chi ñatu ndandɨ'ɨ xijan. Cristu, ndandɨ'ɨ‑ia, te ñu'u ña'a‑ia ntdaa‑ro.
51003012	Xaxe'e xijan n‑kaxi ña'a Ianyuux xa ku kuu‑n da'ya‑ia, te n‑kida‑ia xa n‑ka nduu‑n ñayiu ii, te xemani ña'a‑ia. Xaxe'e xijan io xa du'a kada koio‑n: Kunda'u ini tna'a koio‑n. Ku kuu koio‑n ñayiu va'a anu. Maxku ku kuu koio‑n ñayiu xe ini. Vivii ja'an koio‑n nuu ñayiu. Maxku yachi kiti ini koio‑n.
51003013	Maxku kiti ini‑n nuu ñayiu kida ɨɨn xa ñatu tna ini‑n, te taxkanu ini‑n ñayiu kida u'u ña'a. Taxkanu ini‑n ñayiu chi n‑taxkanu ini ña'a Ianyuux mee‑ro.
51003014	Du'a kada koio‑n, te dɨuni juemani tna'a‑n chi ndandɨ'ɨ ka xijan. Nux juemani tna'a‑n, ndaku‑n xa kada koio‑n ntdaa xa'a.
51003015	Kutuu mani koio‑n chi xa na kutuu mani koio‑n n‑kaxi ña'a Ianyuux. Dɨuni xa na kutuu mani koio‑n n‑kida‑ia xa n‑ka nduu‑n ɨnka ntuku ñayiu. Ku juña'a koio‑n xa n‑kuta'u‑n nuu Ianyuux.
51003016	Ja'an koio‑n tnu'u yodotnuni libru Salmos hora dakua'a tna'a‑n xi'in hora ja'an do'o tna'a‑n. Ja'an koio‑n nuu ñayiu nax kakune'e canción Ianyuux. Dɨuni ja'an koio‑n nuu‑i nax kakune'e alabanza‑ia. Ku kuu‑n ñayiu kaxí ini. Xi'in nde yɨkɨ nde tuchi‑n kata‑n nuu Ianyuux, te juña'a‑n xa n‑kuta'u‑n nuu‑ia. Nux kuna'a‑n xa n‑ja'an Cristu, ndaku‑n xa kada koio‑n ntdaa xa'a.
51003017	Nux kida‑n ɨɨn tniu a na ka ɨnka xa kida‑n, kada‑n xaxe'e Jesús, Ia kuu Xto'o‑ro; a nux ja'an‑n ɨɨn xa ja'an‑n, ja'an‑n xaxe'e‑ia. Ndɨkɨu ndɨñuu ku juña'a koio‑n xa n‑ka kuta'u‑n nuu Taa‑ro Ianyuux, chi chinuu Ianyuux xa ja'an koio‑n nuu‑ia xaxe'e xa n‑xi'í Jesús.
51003018	Ndixi, ñá xndaxio yɨɨ, jueyu'u juendetu‑n nuu yɨɨ‑n chi xijan nandajan Cristu, Ia kuu Xto'o‑ro, Ia kunduu xi'in‑ro.
51003019	Ndixi, se xndaxio ñadɨ'ɨ, juemani koio‑n‑ña te maxku ku ja'an deen ku ja'an xatu‑n nuu‑ña.
51003020	Ndo'o, sekuechi xi'in dichi kuechi xi'in solteru kuechi, io xa jandixa‑n ntdaa xa ka ta'u tniu tadɨ'ɨ‑n chi tna ini Ianyuux, Ia kuu Xto'o‑ro xijan.
51003021	Ndixi, se ka kuu taa maxku dakiti ini koio‑n da'ya‑n na kua'a na ku kuva'a anu‑s hora kada‑s xa ta'u tniu‑n.
51003022	Ndixi, ñayiu ka xinokuechi, jandixa koio‑n xto'o‑n. Kada koio‑n ntdaa xa ta'u tniu‑s nuu‑n. Maxku hora ni nde'a ña'a xto'o‑n nde'e ku kadatniu‑n xa na tna ini ña'a‑s. Koo ndaa koo kuiti anu‑n hora ka kidatniu‑n nuu‑s. Du'a kada koio‑n chi ka yu'u‑n nuu Cristu, Ia kuu Xto'o‑ro.
51003023	Koo ndaa koo kuiti anu‑n hora na kada‑n tniu xto'o‑n. Kada‑n kuenda xa nuu Ianyuux, Ia kuu Xto'o‑ro ka xinokuechi‑n; ñadu nuu ñayiu.
51003024	Xá xna'a‑n xa mee‑ia kuu Ia taxi ta'u‑n. Nuu Cristu, Ia kuu Xto'o‑ro, ka xinokuechi‑n; ñadu nuu ñayiu.
51003025	Kada u'u Ianyuux dava'a nga ñayiu ka kida u'u ɨnka ñayiu. Juña'a‑ia ta'u‑i. Ña tuu nax vi'i‑ia nu ka kuu‑ro ñayiu ka xinokuechi a ka kuu‑ro se xndaxio ñayiu ka kidatniu nuu‑ro.
51004001	Ndixi, se xndaxio ñayiu ka kidatniu nuu‑n, va'a chiya'u koio‑n‑yɨ, te maxku juendu'a‑n‑yɨ. Xa xna'a‑n xa ɨɨn ni Ia kuu xto'o ñayiu, ka xinokuechi nuu xto'o‑i io xi'in ñayiu ñayo na xto'o io. Andɨu kuu nuu tuu‑ia.
51004002	Io xa kajan ta'u koio‑n nuu Ianyuux ndɨkɨu ndɨñuu. Kunini va'a‑n nax ka ja'an dava ka ñayiu ka xijan ta'u xi'in‑n nuu‑ia. Ɨɨn ni xa jun ini koio‑n. Jun ini koio‑n xa juña'a‑n xa n‑kuta'u‑n nuu‑ia.
51004003	Dɨuni kajan ta'u koio‑n xa na kada Ianyuux xa na juejoon ñayiu xa ja'an koio‑da nuu‑i nax n‑kida Cristu xa na kua'a nanita'u‑i. Xaxe'e xa'a yɨndi'u‑da. Xa daa nga n‑xo na'a Ianyuux nax kada Cristu. Mee ni‑ia n‑xo na'a, ko n‑datuu‑ia vitna.
51004004	Kajan ta'u koio‑n nuu Ianyuux xa na ku ja'an‑da nuu ñayiu xa n‑ja'an Cristu xi'in xa n‑kida‑ia. Ná n‑kuu ná n‑xino io xa ku ja'an‑da nuu ñayiu ka nataka.
51004005	Koo‑n cuedado na ña'a kada koio‑n xa kada ñayiu ña ka kukanu ini Cristu ɨɨn xaloko xadu'a. Kundu ini koio‑n dakua'a‑n‑yɨ.
51004006	Ja'an vii ja'an va'a koio‑n nuu ñayiu jan xa na tna ini‑i tnu'u ja'an‑n. Kani ini‑n na tnu'u na ngone'e‑n nuu ñayiu kajan tnu'u ña'a ɨɨn xa kajan tnu'u ña'a‑i.
51004007	Tíquico, se kukanu ini xi'in‑ro Cristu kuu se kachitnu'u ña'a nuu janda tuu‑da, te nax kida‑da do ya'a kɨu na xee‑s do dian. Mani ka juini‑ro‑s. Xinokuechi kutu‑s nuu Ianyuux, te ña dandoo‑s tniu‑ia. Nduu‑da xi'in‑s kida tniu‑ia.
51004008	-
51004009	Xa na kachitnu'u ña'a‑s janda xtuu koio‑da ya'a, tunda'a‑da‑s juan xee. Kutuu‑n xi'in‑s, te kuka'nu anu‑n. Nduu‑s xi'in Onésimo, ɨnka se kukanu ini xi'in‑ro Cristu, se ñuteyu mee‑n naxee. Mani ka juini‑ro‑s tuku. Dɨuni xinokuechi kutu‑s nuu Ianyuux te ña dandoo‑s tniu‑ia. Kachitnu'u ña'a koio‑s nax ka ya'a‑da do ya'a.
51004010	Ndajan tnu'u ña'a Aristarco, ɨɨn se yɨndi'u ka'nu xi'in‑da vekaa. Dɨuni ndajan tnu'u ña'a Smarku, se kuu daxi Bernabé. Nux xee Smarku dian ku kuva'a anu‑n nuu‑sɨ. Xá xna'a‑n nax n‑ja'an‑da xa juña'a‑n‑sɨ.
51004011	Dɨuni ndajan tnu'u ña'a Jesús, se dɨuni nani Justo. Se ya'a ni ka kuu se Israel ka kidatniu xi'in‑da xa na kua'a na kɨu tna'a ka ñayiu nuu ñayiu taxnuni Ianyuux nuu‑i. N‑kuka'nu anu‑da xaxe'e xa kunduu‑da xi'in‑s ɨɨn ɨɨn‑s.
51004012	Dɨuni ndajan tnu'u ña'a Epafras, ɨnka ntuku se ñuteyu‑n. Xinokuechi‑ro xi'in‑s nuu Cristu. Xi'in nde yɨkɨ nde tuchi‑s xko xijan ta'u‑s nuu Ianyuux xa dani na kukanu ini‑n Cristu xi'in xa ma dandoo‑n‑ia. Dɨuni xijan ta'u‑s xa kutnuni ka ini‑n tnu'u Ianyuux yodotnuni xi'in xa na kada ndɨ'ɨ koio‑n ntdaa xa juini Ianyuux.
51004013	Xini‑da xa yo nde'e kidatniu‑s xaxe'e‑n, xaxe'e ñayiu Laodicea, xaxe'e ñayiu Hierápolis du.
51004014	Ndajan tnu'u ña'a Sluka, se kuu setatna. Mani ka juini‑da‑s. Dɨuni ndajan tnu'u ña'a se nani Demas.
51004015	Juña'a‑n nuu ñayiu ka kukanu ini Cristu xndaxio Laodicea xa ndajan tnu'u‑da‑i. Dɨuni juña'a‑n nuu Ninfas xa ndajan tnu'u‑da‑ña xi'in ñayiu ka kukanu ini Jesucristu ka nataka ve'e‑ña.
51004016	Na ya'a xa ka'u ndodo carta ya'a, te tunda'a‑n na jɨ'ɨn nuu ñayiu ka kukanu ini Cristu Laodicea na kua'a na ka'u ndodo ijan, te na ya'a xa ka'u ndodo carta n‑tunda'a‑da jua'an Laodicea, na naxee dian na ka'u ndodo tuku.
51004017	Du'a juña'a koio‑n nuu Arquipo: “Jun ini‑n xa kada‑n ntdaa tniu n‑taxi Ianyuux, Ia kuu Xto'o‑ro. Dani junukuechi na'i‑n nuu‑ia.”
51004018	Daña Spalu, ndajan tnu'u ña'a‑da. Xi'in nda'a mee‑da n‑kidava'a‑da uni koon tnu'u ya'a. Dani yɨndi'u‑da. Na chindee chituu ña'a Ianyuux ndixi ɨɨn ɨɨn‑n.
52001001	Mee‑da, Spalu, kidava'a‑da carta ya'a xi'in Silvanu xi'in Timoteo. Ka kidava'a‑da nuu mee‑n ka kuu ñayiu ka jandixa Jesucristu ñuu nani Tesalónica. Ka kunduu‑n xi'in Taa‑ro Ianyuux xi'in Xto'o‑ro Jesucristu. Na taxi‑ia xamani‑ia nuu‑n, na kada‑ia xa kutuu va'a koio‑n.
52001002	Ntdaa kɨu ka xia'an‑da xa n‑kuta'u‑da nuu Ianyuux xaxe'e ntdaa mee‑n. Ka naja'an ña'a‑da, hora ka xijan ta'u‑da nuu‑ia.
52001003	Kɨu xi'in kɨu, ka naja'an ña'a‑da nuu Ianyuux. Taa‑ro kuu‑ia. Ka naja'an ña'a‑da, xa ka kida‑n xava'a, xaxe'e xa ka jandixa‑n Xto'o‑ro Jesucristu. Ka naja'an ña'a‑da, xa yo va'a kidatniu‑n, xaxe'e xa ka xemani‑n Ianyuux xi'in ñayiu. Ka naja'an ña'a‑da, xa ka kundee ini‑n, xaxe'e xa xndetu‑n xa ndixi Xto'o‑ro Jesucristu.
52001004	Ñani‑da ku'a‑da, xemani ña'a Ianyuux mee‑n. Ka xini‑da xa n‑kaxí ña'a‑ia mee‑n.
52001005	Na n‑ka kachitnu'u‑da tnu'u va'a Jesucristu, ña n‑kachitnu'u‑da tnu'u du'a ni. N‑taxnuni Ianyuux nuu‑da, te du'a n‑ka kachitnu'u‑da. N‑kidatniu Espíritu Ii anu‑n, xa kutnuni ini koio‑n xa ka ja'an‑da xandaa. Va'a ka xini‑n xa n‑xo tuu‑da xi'in‑n xaxe'e xa xemani ña'a‑da.
52001006	N‑ka kida mee‑n, ná n‑ka kida mee‑da, te ná n‑kida Xto'o‑ro Jesucristu. Juini yo kue'e vida n‑ka ya'a‑n, xaxe'e xa n‑ka jandixa‑n tnu'u n‑kachitnu'u‑da, ko dani n‑ka xeka va'a‑n tnu'u jan. Te n‑kida Espíritu Ii xa kuvete koio‑n xa kuvete koio‑n.
52001007	Te du'a, n‑ka kuu mee‑n ɨɨn ichi kane'e katnɨɨ ntdaa ñayiu ka jandixa Jesucristu, distrito Macedonia xi'in distrito Acaya.
52001008	Xaxe'e mee‑n, xá n‑ka teku ñayiu Macedonia, xi'in ñayiu Acaya, xi'in ñayiu ntdaa ɨnka ñuu, tnu'u Xto'o‑ro Jesucristu. Ntdaa ñuu xá n‑ka teku ñayiu xa ka jandixa mee‑n Ianyuux. Xijan kuu xa, ña ndoñu'u ka xa ja'an koio mee‑da ni ɨɨn.
52001009	Ka ja'an mee‑i xa n‑ka xitoni'ni ña'a‑da mee‑n te n‑ka xeka va'a ña'a‑n. Ka ja'an‑i xa n‑ka dandoo‑n santu, xa kunduu koio‑n xi'in Ianyuux Ndito. Ianyuux ndaa kuu‑ia.
52001010	Dɨuni ka ja'an‑i xa xndetu‑n xa ndixi Da'ya Yɨɨ Ianyuux nde andɨu. N‑kida Ianyuux xa n‑nandoto Jesús nuu n‑kuu‑ia ndɨyɨ, te dakaku ña'a Jesús mee‑ro, hora ndunde'e Ianyuux nuu ñayiu ñuñayiu.
52002001	Ñani‑da ku'a‑da, ka xini‑n xa ñatu n‑ka xitoni'ni ña'a du'a‑da.
52002002	Ka xini‑n xa yo kue'e vida n‑ka ya'a‑da ñuu nani Filipos, te yo kui'a n‑ka ja'an ñayiu ijan. Te juini du'a n‑kuu, ko n‑ka jandixa‑da xa ñunuu ña'a na'i Ianyuux, te ña n‑ka yu'u‑da xa juña tnu'u ka‑da tnu'u‑ia nuu ñayiu. Xijan kuu xa n‑ka xee‑da ñuu‑n, te nɨni kue'e vida ka ya'a‑da, n‑ka kachitnu'u‑da tnu'u va'a Ianyuux nuu mee‑n tuku.
52002003	Meni xa kuu xandaa n‑ja'an‑da. Ña n‑ka kida‑da xa u'u nuu‑n, ña n‑ka danda'u ña'a‑da.
52002004	N‑xitotnuni ña'a Ianyuux mee‑da. N‑xio‑ia confianza nuu‑da, xa juña tnu'u koio‑da tnu'u va'a Jesucristu nuu ñayiu. Te du'a ka ja'an‑da. Ñatu ka ja'an‑da, xa kada‑da xa tna ini koio ñayiu, ka ja'an‑da, xa kada‑da xa tna ini Ianyuux. Xitotnuni mee‑ia anu‑da, na'a‑ia ntdaa xa ka kida‑da, xi'in ntdaa xa xani ini‑da.
52002005	Ka xini‑n xa nuncas ña n‑ka xetniu‑da tnu'u vidi xa ni'i ña'a‑da, te nuncas ña n‑ka danda'u ña'a‑da xa ni'i koio‑da tvini. Na'a Ianyuux xa du'a n‑kuu.
52002006	Nuncas ña n‑ka nduku‑da xa koo koio ñayiu xañu'u nuu mee‑da. Ni mee‑n, ni ɨnka ñayiu. Se n‑tunda'a ña'a Cristu ka kuu‑da, te kua'a xa kada‑da xa koo koio‑n xañu'u nuu‑da.
52002007	Ko ñatu du'a ka kida‑da. N‑ka xemani ña'a‑da. Nani ñunuu va'a ɨɨn ñadɨ'ɨ da'ya yɨjɨn‑ña, dani n‑xo ñunuu ña'a mee‑da mee‑n.
52002008	Xaxe'e xa ka xemani ña'a‑da, n‑ka kachitnu'u‑da tnu'u va'a Ianyuux. Te nux n‑ndoñu'u n‑kuu, te n‑xio anu‑da xa kuú koio‑da xaxe'e‑n. Chi n‑xee xa yo ka xemani ña'a‑da.
52002009	Ñani‑da ku'a‑da, naja'an koio‑n nanda n‑ka kidatniu‑da. Xna'a‑n xa kue'e vida n‑ka ya'a‑da xa kutuu‑da xi'in‑n. Nduu, xakuaa n‑ka kidatniu‑da, chi ña n‑ka juini‑da xa datnaña'a‑da nɨni n‑ka kachitnu'u‑da tnu'u va'a Ianyuux.
52002010	Kua'a mee‑n xa ja'an ndaa koio‑n xaxe'e‑da, te na'a Ianyuux du, ntdaa xa n‑ka kida‑da, nɨni n‑ka xo tuu‑da xi'in mee‑n, ñayiu ka jandixa Jesucristu. Meni xa juini Ianyuux n‑ka kida‑da, n‑ka kida‑da xava'a. Ni ɨɨn ñayiu ña kua'a xa tekuechi ña'a‑i.
52002011	Ka xini‑n xa n‑ka ja'an‑da nuu ɨɨn ɨɨn‑n nani ja'an ɨɨn taa nuu da'ya‑s. N‑ka dakua'a ña'a‑da, te n‑ka taxi‑da tnu'u kanu ini.
52002012	Yo kue'e n‑ka xijan‑da nuu‑n, xa dandoo koio‑n kuechi‑n, te kada koio‑n ntdaa xa juini Ianyuux. Chi ja'an ña'a‑ia, xa kutuu koio mee‑n nuu taxnuni‑ia, te jini koio‑n xa Ia kunxa'nu ka kuu‑ia.
52002013	Xijan kuu xa, kɨu xi'in kɨu, ka xia'an‑da xa n‑kuta'u‑da nuu Ianyuux. N‑ka xeka va'a‑n tnu'u Ianyuux, na n‑ka teku‑n tnu'u jan, hora n‑ka kachitnu'u‑da. N‑ka kutnuni ini‑n xa tnu'u jan ñatu kuu tnu'u seyɨɨ, n‑ka kutnuni ini‑n xa xandaa xa tnu'u Ianyuux kuu. Te kidatniu tnu'u jan anu ñayiu ka jandixa Ianyuux.
52002014	Ñani‑da ku'a‑da, n‑ka kida mee‑n ná n‑ka kida ñayiu ka jandixa Ianyuux distrito nani Judea. Mee‑i tuku, ka kunduu‑i xi'in Cristu Jesús. Ná n‑ka ya'a mee‑i kue'e vida, xaxe'e xa n‑ka xini u'u ña'a ñayiu Israel, da n‑ka ya'a mee‑n kue'e vida, xaxe'e xa ka xini u'u ña'a ñayiu ñuu‑n.
52002015	N‑ka xa'ni ñayiu Israel Xto'o‑ro Jesús, nani n‑ka xa'ni‑i se n‑ka xian tnu'u tnu'u Ianyuux nuu ñayiu xá n‑kuu kue'e kuia. N‑ka xijun ña'a ñayiu Israel mee‑da tuku. Dani ka kida‑i xa ña tna ini Ianyuux, te dani jantna'a‑i xi'in ntdaa ñayiu.
52002016	Ka juini‑da xa juña tnu'u‑da tnu'u va'a Ianyuux nuu ñayiu ña ka kuu ñayiu Israel, xa ma kuú koio‑i xi'in kuechi‑i, ko ña ka xejoon ñayiu Israel. Kɨu xi'in kɨu, ka kida ka ñayiu Israel kuechi. Ko vitna, xa n‑xee hora xa ndunde'e Ianyuux nuu mee‑i.
52002017	Ñani‑da ku'a‑da, ka kuu‑da ná kuu ɨɨn ñadɨ'ɨ hora n‑xi'í da'ya‑ña. Juini ita'u ni kɨu ña yoo ka‑da xi'in‑n, ko yo kukajan ini‑da xa jini ña'a‑da.
52002018	Mee‑da, Spalu, kue'e vuelta n‑juini‑da xa xee‑da ñuu‑n, ko ña n‑xejoon kui'na xa xee‑da.
52002019	Xndetu‑da hora ndixi Xto'o‑ro Jesucristu, chi hora ijan, kunujuiin va'a koio mee‑n nuu mee‑ia, te kuvete‑da xa kuvete‑da xaxe'e‑n. Kuu ná kuu xa ni'i‑da corona, te najuen tnu'u‑da xa najuen tnu'u‑da xaxe'e‑n.
52002020	Mee‑n ka kida xa ka xia'an‑da xa n‑kuta'u‑da nuu Ianyuux. Mee‑n ka kida xa kuvete‑da xa kuvete‑da.
52003001	Ña n‑kundee ini‑da xa tekutnu'u koio‑da nanda xtuu‑n. Xijan kuu xa n‑ka xani ini‑da xa vatuka xa ndoo meni mee‑da ñuu nani Atenas.
52003002	Te n‑ka tunda'a‑da Timoteo nuu‑n. Ñani‑ro kuu‑sɨ, se xinokuechi nuu Ianyuux kuu‑s. N‑kidatniu‑s xi'in‑da, xa juña tnu'u‑s tnu'u va'a Cristu nuu ñayiu. N‑ka tunda'a‑da‑sɨ, xa chindee ña'a‑s mee‑n, xa kundee ini koio‑n, xa jandixa na'i koio‑n Xto'o‑ro Jesús.
52003003	Ña n‑ka juini‑da xa dandoo koio‑n ni ɨɨn‑n Cristu, hora ka xini u'u ña'a ñayiu ña ka jandixa Cristu. Va'a ka xini‑n xa io xa du'a ya'a‑ro.
52003004	Na n‑ka xo tuu ka‑da xi'in‑n, n‑ka ja'an‑da xa io xa kue'e vida ya'a‑ro, xaxe'e xa jandixa‑ro Jesucristu, te du'a kuu, nani xna'a‑n.
52003005	Ña n‑kundee ka ini‑da xa jini‑da nanda xtuu‑n. Xijan kuu xa n‑tunda'a‑da Timoteo, xa kanetnu'u‑s tnu'u mee‑n ndixi, nux dani ka jandixa‑n Xto'o‑ro Jesucristu. N‑yu'u‑da, xa nada kadajuexa ña'a kui'na mee‑n, te ma kunduu koio ka‑n xi'in Cristu. N‑juini‑da xa jini‑da nux dani xiniñu'u tniu n‑ka kida‑da xaxe'e‑n.
52003006	Ko vitna, xa n‑xee Timoteo ya'a. Tnu'u va'a ne'e‑s n‑nxee. Ja'an‑s xa dani ka jandixa‑n Jesucristu, te va'a ka xemani‑n Ianyuux xi'in ñayiu. Ja'an‑sɨ xa ntdaa kɨu ka naja'an ña'a‑n, te ka juini‑n xa jini ña'a koio‑n, nani ka juini mee‑da xa jini ña'a‑da mee‑n.
52003007	Ñani‑da ku'a‑da, juini ka xini u'u ña'a ñayiu, te kue'e vida ka ya'a‑n, ko kuka'nu anu‑da, xaxe'e xa n‑ka teku‑da xa ka jandixa na'i ka‑n Jesucristu.
52003008	Xaxe'e xa ka kundee ini‑n xa kunduu na'i koio ka‑n xi'in Xto'o‑ro Jesús, te du'a kuu xa xtuu va'a mee‑da.
52003009	¿Nanda kua'a xa nachiya'u koio‑da nuu Ianyuux? Ka xia'an‑da xa ka xia'an‑da xa n‑kuta'u‑da nuu‑ia, xaxe'e mee‑n. Kuvete‑da xa kuvete‑da nuu Ianyuux. Ia jandixa‑ro kuu‑ia.
52003010	Nduu, xakuaa ka xijan ta'u‑da nuu Ianyuux xaxe'e‑n. Yo kue'e ka xijan ta'u‑da, xa nanitna'a nuu‑ro mee‑n xi'in mee‑da. Ka juini‑da xa chindee ña'a‑da, xaxe'e xa ndoñu'u ka‑n, xa jandixa va'a koio ka‑n Ianyuux.
52003011	Na kada Ianyuux xa nanitna'a nuu‑ro ɨnka vuelta. Na chindee ña'a Taa‑ro Ianyuux xi'in Xto'o‑ro Jesús, xa kotoni'ni ña'a‑da.
52003012	Na kada Xto'o‑ro Jesús xa juemani tna'a koio‑n xa juemani tna'a koio ka‑n, ɨɨn‑n xi'in ɨka‑n. Na kada‑ia xa juemani koio‑n ntdaa ñayiu. Na kada‑ia xa juemani tna'a koio mee‑n, ná ka xemani ña'a mee‑da mee‑n.
52003013	Na kada Xto'o‑ro Jesús xa kundee ini koio‑n. Ndixi‑ia, xi'in ntdaa ñayiu n‑kida dɨɨn‑ia xa ku kuu koio‑i ñayiu mee‑ia. Na ndixi‑ia, te kunujuiin koio mee‑n nuu Ianyuux. Ianyuux jandixa‑ro kuu‑ia. Taa‑ro Ianyuux kuu‑ia. Na kada Xto'o‑ro Jesús xa kada koio‑n xa juini Ianyuux, na kada‑ia xa hora ijan ni, ni ɨɨn ñayiu ma kua'a xa tekuechi ña'a‑i nuu mee‑ia.
52004001	Ñani‑da ku'a‑da, vitna, xaxe'e xa ka kunduu mee‑da xi'in Xto'o‑ro Jesús, ka xijan‑da nuu mee‑n xa kada koio‑n xa juini Ianyuux. Xá n‑ka dakua'a ña'a‑da nax kada koio‑n xa kada‑n xa tna ini Ianyuux, te du'a ka kida‑n. Ka xijan‑da nuu‑n xa du'a kada koio ka‑n.
52004002	Va'a ka xini‑n tnu'u ta'u tniu n‑ka taxi‑da. Te ka xini‑n xa n‑ta'u tniu Xto'o‑ro Jesús mee‑da, xa du'a dakua'a ña'a koio‑da mee‑n.
52004003	N‑kida dɨɨn ña'a Ianyuux mee‑ro, xa ku kuu‑ro ñayiu mee‑ia. Juini‑ia xa kada koio‑n xa juini mee‑ia, juini‑ia xa maxku kada koio ka‑n xa u'u. Juini‑ia xa maxku kidi‑n xi'in ñayiu ñatu n‑tnunda'a xi'in‑n.
52004004	Ñani‑da, juini‑ia xa tnunda'a‑n xi'in ñadɨ'ɨ n‑taxi‑ia, te koo‑n xañu'u nuu‑ña, te juemani‑n‑ña. Ku'a‑da, juini‑ia xa tnunda'a‑n xi'inseyɨɨ n‑taxi‑ia, te koo‑n xañu'u nuu‑s, te juemani‑n‑sɨ.
52004005	Seyɨɨ, juini‑ia xa maxku juejoon‑n nuu yɨkɨ kuñu‑n xa kukajan ini‑n kue'e ñadɨ'ɨ, ná ka kida ñayiu ña ka xini Ianyuux. Ñadɨ'ɨ, juini‑ia xa maxku juejoon‑n nuu yɨkɨ kuñu‑n xa kukajan ini‑n kue'e seyɨɨ, ná ka kida ñayiu ña kaxini Ianyuux.
52004006	Ñani‑da, maxku danda'u‑n ɨnka seyɨɨ, xa kidi‑n xi'in ñadɨ'ɨ‑s. Ku'a‑da, maxku danda'u‑n ɨnka ñadɨ'ɨ, xa kidi‑n xi'in yɨɨ‑ña. Na n‑xo tuu‑da xi'in‑n, n‑ka ja'an‑da xa kada u'u ña'a Ianyuux mee‑n, nux du'a ka kida‑n.
52004007	Ña n‑ja'an ña'a‑ia xa ku kuu‑ro ñayiu ka kida xa juini mee‑ro, n‑ja'an ña'a‑ia xa ku kuu‑ro ñayiu ka kida xa juini mee‑ia.
52004008	Xijan kuu xa, ɨɨn ñayiu, nux ña xe ini‑i xa n‑ka dakua'a‑da, du'a kuu xa ña xe ini‑i xa n‑ja'an Ianyuux. Ña kuu xa ñatu jandixa‑i ɨɨn ñayiu, kuu xa ñatu jandixa‑i Ianyuux n‑taxi Espíritu Ii.
52004009	Ña ndoñu'u xa kadava'a‑da nuu‑n xa io xa juemani tna'a‑n, chi xa n‑dakua'a ña'a Ianyuux xa juemani tna'a‑n, ɨɨn‑n nuu ɨnka‑n.
52004010	Ndaa xa ka xemani‑n ntdaa ñani‑ro ku'a‑ro nitu'u distrito Macedonia. Ko ñani‑da ku'a‑da, ka xijan‑da xa juemani‑n xa juemani ka‑n‑yɨ.
52004011	Ka xijan‑da xa kutuu mani koio‑n xi'in ntdaa ñayiu. Kada‑n, ɨɨn ɨɨn‑n, tniu mee‑n. Xi'in nda'a‑n kadatniu koio‑n. Du'a xá n‑ka ta'u tniu‑da, na n‑ka xo tuu‑da xi'in‑n.
52004012	Nux du'a kada‑n, ɨɨn ɨɨn‑n, nde ñayiu ña ka jandixa Xto'o‑ro Jesús koo koio xañu'u nuu‑n. Te ma ndoñu'u xa kundeka ña'a ni ɨɨn ñayiu.
52004013	Ñani‑da ku'a‑da, ka juini‑da xa kutnuni ini koio‑n nanda kutuu ñani‑ro ku'a‑ro n‑ka xi'í. Ña ndoñu'u xa tnau ini koio mee‑n, ná tnau ini ɨnka ñayiu. Chi mee‑i, ña tuu na confianza io‑i nuu Ianyuux.
52004014	Ko mee‑ro, jandixa‑ro xa n‑xi'í Jesús te n‑nandoto‑ia. Dɨuni jandixa‑ro xa nadandoto Ianyuux ntdaa ñayiu n‑ka jandixa Jesús antecas xa kuú‑i, te ndixi uun ka‑i xi'in Jesús hora na ndixi‑ia.
52004015	Tnu'u Xto'o‑ro Jesús ka ja'an‑da nuu‑n. Juini dani xndito‑ro te xtuu na'i‑ro ñuñayiu hora na ndixi Jesús, ko ma juiin ndodo nuu mee‑ro nuu ñani‑ro ku'a‑ro xá n‑ka xi'í.
52004016	Hora ijan kunde'a‑ro Xto'o‑ro Jesús vax nuu‑ia nde andɨu. Kana xee‑ia tnu'u ta'u tniu‑ia. Te kana ángel kunxa'nu ka, ia xinokuechi nuu Ianyuux. Te nda'i trompeta Ianyuux. Te ki'na nuu nandoto koio ñani‑ro ku'a‑ro n‑ka jandixa Jesús antecas xa kuú‑i.
52004017	Te dada mee‑ro, ñayiu xtuu na'i ka ñuñayiu. Tnɨɨ ña'a Ianyuux, te kandeka ña'a‑ia ntdaa‑ro jɨ'ɨn nuu vikó, xa nanitna'a‑ro xi'in Xto'o‑ro Jesús nuu dujun ka. Te du'a kutuu va'a‑ro, ntdaa‑ro, xi'in Xto'o‑ro Jesús kuia ma jɨn ndɨ'ɨ.
52004018	Xijan kuu xa, xi'in tnu'u ya'a, juña'a tna'a‑n tnu'u kanu ini, ɨɨn‑n nuu ɨnka‑n.
52005001	Ñani‑da ku'a‑da, ña ndoñu'u‑n xa ja'an koio‑da nada kuia ya'a‑ro, antecas xa ndixi Xto'o‑ro Jesús. Ña ndoñu'u‑n xa ja'an‑da nax koo, antecas xa ndixi‑ia. Du'a ma kadava'a‑da nuu‑n.
52005002	Va'a xna'a mee‑n xa danaa xee kɨu ndadandaa Xto'o‑ro Jesús ntdaa xa io. Xna'a‑n xa xee kɨu ijan, ná xee ɨɨn ñadu'u xakuaa.
52005003	Hora ka ja'an ñayiu: “Xtuu va'a‑ro, ña tuu nax kuu”, te danaa, hora ijan ni, danaa Ianyuux ñayiu jan. Ná kuu xa danaa ni kixe'e xa xaxia'an hora kaku da'ya ɨɨn ñadɨ'ɨ, da kixe'e Ianyuux xa danaa‑ia ñayiu jan. Te mayo‑i kaku.
52005004	Ko mee‑n, ñani‑da ku'a‑da, ñatu ka xika‑n nuu nee, xa na'i xee kɨu ijan, ná na'i kɨu ɨɨn ñadu'u ɨɨn ve'e.
52005005	Ka kuu mee‑n, ntdaa‑n, ñayiu ka jandixa Xto'o‑ro Jesús. Ka xika‑n nuu kanda va'a. Ñatu kuu‑ro ñayiu xakuaa, ña ka xika‑ro nuu nee.
52005006	Ná kuu ñayiu ka kidi kuu ñayiu jan. Xijan kuu xa maxku kidi mee‑ro, ná ka kidi mee‑i. Na kunde'a‑ro xa ndixi‑ia.
52005007	Ñayiu kidi, kidi‑i xakuaa, ñayiu xini, xini‑i xakuaa.
52005008	Ñayiu ka xika nduu kuu‑ro. Io xa koo tu'a‑ro. Ná kuu soldado kuu‑ro, te io xa dada'u ña'a. Ná kuu xa dada'u soldado pechu‑s, kuu xa jandixa‑ro Ianyuux te xemani‑ro ñayiu. Ná kuu xa dada'u soldado dɨkɨ‑s, kuu xa xndetu‑ro xa dakaku ña'a Xto'o‑ro Jesucristu, xa kutuu va'a‑ro xi'in‑ia.
52005009	Chi ña n‑nduku ña'a Ianyuux mee‑ro, xa kada u'u ña'a‑ia. N‑nduku ña'a‑ia, xa ni'i‑ro xa kutuu va'a‑ro xi'in mee‑ia, xaxe'e Xto'o‑ro Jesucristu.
52005010	N‑xi'í Jesucristu xaxe'e‑ro, te juini ndito‑ro o n‑xi'í‑ro, ko dani kutuu‑ro xi'in‑ia.
52005011	Xijan kuu xa, juña'a tna'a‑n tnu'u kanu ini, te chindee tna'a‑n xa kundee ini koio‑n. Nani ka kida‑n vitna, dani kada koio ka‑n.
52005012	Ñani‑da ku'a‑da, ka xijan‑da xa koo koio‑n xañu'u nuu se ka kidatniu xi'in‑n. N‑kaxí Xto'o‑ro Jesús mee‑sɨ, xa taxnuni koio‑s nuu‑n, te dakua'a ña'a‑s.
52005013	Koo koio‑n xañu'u nuu‑s, te yo va'a juemani koio‑n‑sɨ, xaxe'e tniu ka kida‑sɨ. Te kutuu mani‑n, ntdaa‑n, ɨɨn‑n xi'in ɨka‑n.
52005014	Ñani‑da ku'a‑da, ka xijan‑da nuu‑n, xa du'a kada koio‑n. Kudeen koio‑n nuu ñayiu ña ka juini xa kadatniu‑i. Juña'a koio‑n tnu'u kanu ini nuu ñayiu ka yu'u. Chindee koio‑n ñayiu ña ndaku. Kundetu kuee koio‑n nuu ntdaa ñayiu.
52005015	Kunde'a tna'a‑n, xa ni ɨɨn‑n maxku kada xa u'u nuu ñayiu ka kida xa u'u nuu mee‑n. Kada koio‑n xava'a, nani nuu ntna'a mee‑n, dani nuu ntdaa ñayiu.
52005016	Ntdaa kɨu kuvete koio‑n.
52005017	Kɨu xi'in kɨu, kajan ta'u koio‑n nuu Ianyuux.
52005018	Hora kuvete‑n, hora tnau ini‑n, dava'a nga xa ya'a‑n, ko juña'a koio‑n xa n‑kuta'u‑n nuu Ianyuux. Du'a kunduu na'i ka‑n xi'in Cristu Jesús, te du'a kada‑n xa juini Ianyuux xaxe'e‑n.
52005019	Ná kuu ɨɨn ñu'u koko kidatniu anu‑n, da kuu Espíritu Ianyuux. Juejoon koio‑n, ɨɨn ɨɨn‑n, xa kadatniu ka‑ia.
52005020	Nux kachitnu'u ɨɨn ñayiu tnu'u Ianyuux nuu‑n, te io xa chinuu koio‑n tnu'u jan.
52005021	Kototnuni koio‑n ntdaa xa teku‑n, te kueka va'a koio‑n xa kuu xava'a.
52005022	Dandoo koio‑n ntdaa xa kuu xa u'u.
52005023	Kida Ianyuux xa kutuu va'a‑ro. Xá n‑ja'an ña'a‑ia mee‑ro xa ku kuu‑ro ñayiu mee‑ia, xá n‑kida dɨɨn ña'a‑ia. Na kada‑ia xa kada koio mee‑n ntdaa xa juini mee‑ia. Na kuneva'a ña'a‑ia mee‑n, anu‑n xi'in xaxtnuni‑n xi'in yɨkɨ kuñu‑n, xa ma kua'a xa tekuechi ña'a ni ɨɨn, hora ndixi Xto'o‑ro Jesucristu.
52005024	Ja'an ña'a Ianyuux mee‑n xa kutuu va'a koio‑n xi'in‑ia, te du'a koo. Kua'a‑ro xa koo koio‑ro confianza nuu‑ia, xa du'a kada‑ia.
52005025	Ñani‑da ku'a‑da, kajan ta'u koio‑n nuu Ianyuux xaxe'e mee‑da.
52005026	Juña'a koio‑n xa ndajan tnu'u‑da ntdaa ñani‑ro ku'a‑ro xtuu ijan.
52005027	Xaxe'e xa ta'u tniu ña'a Xto'o‑ro Jesucristu mee‑da, ka ta'u tniu ña'a mee‑da mee‑n, xa ka'u koio‑n carta ya'a nuu ntdaa ñani‑ro ku'a‑ro xtuu ijan.
52005028	Na taxi Xto'o‑ro Jesucristu xamani‑ia nuu‑n. Du'a na koo.
53001001	Mee‑da, Spalu, kidava'a‑da carta ya'a, xi'in Silvano xi'in Timoteo. Ka kidava'a‑da nuu mee‑n ka kuu ñayiu ka jandixa Jesucristu ñuu nani Tesalónica. Ka kunduu‑n xi'in Taa‑ro Ianyuux xi'in Xto'o‑ro Jesucristu.
53001002	Na taxi‑ia xamani‑ia nuu‑n, na kada‑ia xa kutuu va'a koio‑n.
53001003	Ñani‑da ku'a‑da, kɨu xi'in kɨu, io xa juña'a koio‑da xa n‑kuta'u‑da nuu Ianyuux xaxe'e‑n. Te vatuka xa du'a ka kida‑da, chi kue'e xa kue'e ka jandixa‑n Xto'o‑ro Jesucristu, te kue'e xa kue'e ka xemani tna'a‑n, ɨɨn‑n xi'in ɨnka‑n.
53001004	Xijan kuu xa najuen tnu'u ña'a‑da nuu ntdaa ñayiu ka jandixa Ianyuux. Najuen tnu'u ña'a‑da, chi ka kundee ini‑n xa jandixa koio ka‑n Jesucristu. Juini ka xini u'u ña'a ñayiu mee‑n, ko ka jandixa na'i‑n, te juini kue'e vida ka ya'a‑n, ko ka kundee ini na'i‑n.
53001005	Du'a xini‑ro xa kada Ianyuux xava'a, hora ndadandaa‑ia ntdaa xa io. Hora ijan, ja'an‑ia xaxe'e mee‑n. Ja'an‑ia xa va'a n‑ka kida‑n, te ja'an‑ia xa taxnuni koio mee‑n xi'in mee‑ia nuu taxnuni‑ia. Xaxe'e xa'a, kuu xa kue'e vida ka ya'a‑n vitna.
53001006	Meni xava'a kida Ianyuux. Xijan kuu xa kada‑ia xa kue'e vida ya'a koio ñayiu ka kida xa kue'e vida ka ya'a mee‑n.
53001007	Kue'e vida ka ya'a‑n vitna, ko kada Ianyuux xa kutuu va'a koio mee‑n xi'in mee‑da nuu taxnuni‑ia. Du'a koo, na ndixi Xto'o‑ro Jesús nde andɨu. Kixee‑ia xi'in ángel, ia ka xinokuechi nuu‑ia, ia ka kunxa'nu. Kixee‑ia nuu yanu'u koko.
53001008	Te yo nde'e ku kuu‑ia, hora ndadandaa‑ia ñayiu ña ka xini Ianyuux, ñayiu ña jandixa tnu'u va'a Xto'o‑ro Jesús.
53001009	Kada u'u Ianyuux ñayiu jan. Kuia ma jɨn ndɨ'ɨ, ya'a koio‑i ntdaa xa kada ña'a‑ia. Ma kutuu ñayiu jan xi'in Xto'o‑ro Jesús. Ma kɨu koio‑i nuu taxnuni Ia kunxa'nu ka.
53001010	Na ndixi Xto'o‑ro Jesús, kɨu ijan, te ñayiu n‑kida dɨɨn‑ia, ñayiu mee‑ia, juña'a koio‑i xa n‑kuta'u‑i nuu‑ia. Ntdaa ñayiu n‑ka jandixa‑ia, ndadaka'nu‑i‑ia. Mee‑n tuku, chi n‑ka jandixa‑n‑ia, na n‑ka ja'an‑da xaxe'e‑ia.
53001011	Xijan kuu xa, kɨu xi'in kɨu, ka xijan ta'u‑da nuu Ianyuux xaxe'e‑n. Ka xijan ta'u‑da xa ja'an Ianyuux xa va'a n‑kida‑ia, hora n‑ja'an ña'a‑ia mee‑n xa kunduu koio‑n xi'in‑ia. Taxnuni‑ia nuu ntdaa xa io. Xijan kuu xa ka xijan ta'u‑da xa kada‑ia xa jɨn tna'a ntdaa xava'a ka juini‑n xa kada‑n, te ka xijan ta'u‑da xa kada‑ia xa daxinokava koio‑n ntdaa tniu ka kida‑n xaxe'e xa ka jandixa‑n‑ia.
53001012	Te du'a kada koio mee‑n xa jini koio ntdaa ñayiu xa Ia kunxa'nu ka kuu Xto'o‑ro Jesucristu. Te taxnuni koio mee‑n xi'in mee‑ia. Du'a koo, xaxe'e xamani taxi Taa‑ro Ianyuux xi'in Xto'o‑ro Jesucristu.
53002001	Ñani‑da ku'a‑da, vitna juini‑da xa kakune'e‑da kɨu na ndixi Xto'o‑ro Jesucristu, kɨu nataka‑ro xi'in‑ia.
53002002	Xijan‑da xa maxku kɨ ini koio‑n, maxku yu'u koio‑n, xa kani ini‑n xa xá n‑ndixi‑ia. Nux ja'an ɨɨn ñayiu xa kachitnu'u‑i tnu'u Ianyuux xa xá n‑ndixi‑ia, maxku jandixa koio‑n tnu'u jan. Nux tekutnu'u koio‑n xa xá n‑ndixi‑ia, maxku jandixa koio‑n tnu'u n‑teku‑n. Nux ja'an koio ñayiu xa n‑ka kidava'a mee‑da ɨɨn carta ja'an xa xá n‑ndixi‑ia, maxku jandixa koio‑n xa ja'an‑i.
53002003	Maxku juejoon koio‑n xa danda'u ña'a ni ɨɨn ñayiu ni ɨɨn tnu'u jan. Ditna ka, kuu xa kuxee ini koio ñayiu ñuñayiu nuu Ianyuux, te dada xee kɨu ijan, kɨu na ndixi Xto'o‑ro Jesucristu. Antecas xa xee kɨu ijan, te kixee Se kida kuechi, Se ma jandixa ni ɨɨn. Se andea kuu‑s, Se nuncas ma kutuu xi'in Ianyuux kuu‑s.
53002004	Jantna'a‑s xi'in ntdaa xa danani ñayiu ianyuux. Ja'an‑s xa kunxa'nu ka mee‑s dada dava'a nga ɨnka xa ndadaka'nu ñayiu. Nde xiti veñu'u Ianyuux, kunukoo mee‑s, ná nukoo mee Ianyuux. Ja'an‑s xa mee‑s kuu Ianyuux.
53002005	¿Ña ka naja'an‑n xa n‑xo ja'an‑da xa'a, na n‑xo tuu‑da xi'in‑n a?
53002006	Te ka xini‑n nax kuu xa kida xa yɨtnɨɨ se ijan, xa ta kixee ka‑s vitna. Na xee hora juini Ianyuux, te kixee se ijan.
53002007	Io ɨɨn xa kida kuechi vitna, ko ná kuu ɨɨn xa na'i kuu. Te io ɨɨn se kida xa yɨtnɨɨ xa kida kuechi vitna. Te kada na'i ka‑s xa kɨtnɨɨ xa'a, nde kada Ianyuux xa du'a ma kada ka‑s.
53002008	Te dada kixee Se kida kuechi, Se ma jandixa ni ɨɨn. Te taxnuni Xto'o‑ro Jesús nuu se ijan. Xi'in tachi yu'u‑ia ka'ni‑ia‑s, xa maxku kada ka‑s ni ɨɨn. Ná kuu ɨɨn xa diñu xa diñu ku kuu Xto'o‑ro Jesús, na ndixi‑ia kɨu ijan.
53002009	Kada kui'na xa kixee Se kida kuechi, Se ma jandixa ni ɨɨn. Taxnuni‑s nuu ñayiu. Kada‑s milagru. Ko xa vete kuu ntdaa xa kada‑s.
53002010	Juetniu‑s ntdaa xa u'u xa danda'u‑s ñayiu ña ka jandixa Jesucristu, ñayiu jɨ'ɨn andea. Jɨ'ɨn koio‑i andea, xaxe'e xa ña n‑ka juini‑i xa juemani‑i xa kuu xandaa, ña n‑ka juini‑i xa dakaku ña'a Ianyuux mee‑i, xa kutuu va'a‑i xi'in mee‑ia.
53002011	Xijan kuu xa xejoon Ianyuux xa danda'u Se kida kuechi ñayiu jan, xa jandixa koio‑i xa kuu tnu'u vete.
53002012	Du'a ndadandaa Ianyuux ntdaa ñayiu ña n‑ka jandixa xa kuu xandaa, ñayiu n‑ka tna ini xa kuu xa u'u.
53002013	Ñani‑da ku'a‑da, kɨu xi'in kɨu, io xa juña'a koio‑da xa n‑kuta'u‑da nuu Ianyuux xaxe'e‑n. Xemani ña'a Xto'o‑ro Jesús mee‑n. Nde ki'na nuu, n‑kaxí ña'a Ianyuux mee‑n, xa dakaku ña'a‑ia, xa ma kuú koio‑n xi'in kuechi‑n. N‑kida‑ia xa kadatniu Espíritu Ii anu‑n, xa dakua'a ña'a‑ia, xa kada koio‑n xa juini Ianyuux, te n‑kida Ianyuux xa jandixa koio‑n xa kuu xandaa.
53002014	Na n‑ka kachitnu'u‑da tnu'u va'a Jesucristu nuu‑n, te n‑ja'an ña'a Ianyuux mee‑n. N‑ja'an ña'a‑ia xa taxnuni koio mee‑n xi'in Xto'o‑ro Jesucristu.
53002015	Ñani‑da ku'a‑da, xijan kuu xa kundee ini koio‑n, xa jandixa koio ka‑n Jesucristu. Kada koio‑n ntdaa xa n‑ka dakua'a ña'a‑da, tnu'u n‑ka ja'an‑da xi'in carta n‑ka kidava'a‑da.
53002016	-
53002017	Xemani ña'a Taa‑ro Ianyuux mee‑ro. Xá n‑taxi‑ia tnu'u kanu ini, xa kutuu va'a‑ro xi'in mee‑ia kuia ma jɨn ndɨ'ɨ. Xá n‑taxi‑ia xamani‑ia, xa kundetu‑ro nde ndixi Jesucristu. Na kada Taa‑ro Ianyuux xi'in Xto'o‑ro Jesucristu, xa kundee ini koio‑n. Na chindee ña'a‑ia, xa kada koio‑n xava'a. Na chindee ña'a‑ia, xa ja'an koio‑n tnu'u va'a.
53003001	Ñani‑da ku'a‑da, kajan ta'u koio‑n nuu Ianyuux xaxe'e mee‑da. Kajan ta'u‑n xa yachi kua'a xa juña'a koio‑da tnu'u Xto'o‑ro Jesucristu nuu ñayiu ñuu xi'in ñuu. Kajan ta'u koio‑n xa kueka va'a koio ñayiu jan tnu'u Jesucristu, ná n‑ka xeka va'a mee‑n tnu'u‑ia.
53003002	Kajan ta'u koio‑n xaxe'e‑da, xa kaku koio‑da nuu se ka kida kuechi, se ka kida xa u'u. Chi ñatu ntdaa ñayiu ka juini xa jandixa‑i Jesucristu.
53003003	Ko kua'a‑ro xa koo‑ro confianza nuu Ianyuux. Kada‑ia xa kundee ini koio mee‑n, xa jandixa na'i ka‑n Xto'o‑ro Jesucristu. Kuneva'a ña'a‑ia mee‑n, xa ma danda'u ña'a kui'na.
53003004	Xndaxio‑da confianza nuu Ianyuux, xa ka kida‑n vitna te kada koio na'i ka‑n, ntdaa xa ta'u tniu ña'a‑da.
53003005	Na kada Ianyuux xa kutnuni ini koio‑n xa xemani ña'a‑ia mee‑n, te kada‑ia xa kundee ini koio mee‑n ná n‑kundee ini Xto'o‑ro Jesucristu.
53003006	Ñani‑da ku'a‑da, n‑ta'u tniu ña'a Xto'o‑ro Jesucristu mee‑da, xa ta'u tniu ña'a‑da mee‑n, xa maxku kunduu koio‑n xi'in ñani‑ro ku'a‑ro ña ka juini xa kadatniu‑i. Na n‑xo tuu‑da xi'in‑n, n‑ka dakua'a ña'a‑da xa io xa kadatniu koio‑n, ɨɨn ɨɨn‑n, xa ni'i‑n xa ndoñu'u‑n. Ko du'a ña ka kida dava ñani‑ro ku'a‑ro xtuu xi'in‑n.
53003007	Ka xini mee‑n xa io xa kada koio‑n, ná n‑ka kida mee‑da. Ña n‑ka kukudi mee‑da, na n‑xo tuu‑da xi'in‑n.
53003008	Na n‑ka taxi‑n xa kaa‑da, te n‑ka xo chiya'u‑da. Nduu, xakuaa n‑ka xo kidatniu‑da. N‑ka kidatniu‑da, nde n‑ka xo xiau‑da, chi ña n‑ka juini‑da xa kundeka ña'a‑n.
53003009	Se n‑tunda'a Jesucristu ka kuu‑da, te vatuka xa kajan koio‑da xa tax koio‑n xa ndoñu'u‑da. Ko du'a ña n‑ka kida‑da, chi n‑ka juini‑da xa ku kuu mee‑da ɨɨn ichi tnɨɨ koio mee‑n, xa kada koio mee‑n ná n‑ka kida mee‑da.
53003010	Na n‑xo tuu‑da xi'in‑n, n‑ka ta'u tniu ña'a‑da xa'a: Ɨɨn ñayiu, nux ña juini‑i xa kadatniu‑i, te maxku kaxi‑i.
53003011	Xá n‑ka tekutnu'u‑da xa dava mee‑n ña ka juini‑n xa kadatniu‑n. Ñayiu kudi ka kuu‑n, ñayiu ndu ini xa kuu ñayiu jan ka kuu‑n. Te xa ka kuu mee‑n ña ndu ini‑n.
53003012	Ta'u tniu ña'a Xto'o‑ro Jesucristu mee‑da, xa ta'u tniu koio‑da nuu ñayiu jan, xa na kadatniu‑i nu xaxi‑i, te maxku kunduu ini‑i xa kuu ñayiu.
53003013	Ñani‑da ku'a‑da, kada na'i koio ka‑n xava'a, te maxku kuita anu‑n.
53003014	Nux ña juini ɨɨn ñayiu xa jandixa‑i tnu'u kidava'a‑da, chinuu koio mee‑n jundu kuu ñayiu jan, te maxku kunduu koio ka‑n xi'in‑i, xa na kujanuu‑i.
53003015	Ko maxku jini u'u koio‑n ñayiu jan. Jan do'o ni‑n‑yɨ, ná jan do'o‑n ñani‑n ku'a‑n, chi du'a kuu‑i.
53003016	Ia kida xa xtuu mani ñayiu kuu Xto'o‑ro Jesús. Kɨu xi'in kɨu, na kada‑ia xa kutuu mani mee‑n xi'in Ianyuux xi'in ñayiu. Dava'a nga xa io xa ka ya'a‑n, ko na kada Ianyuux xa kutuu va'a‑n. Na kunduu mee‑ia xi'in‑n, ntdaa‑n.
53003017	Mee‑da kuu Spalu. Xi'in nda'a mee‑da, kidava'a‑da xanyuux ya'a. Du'a ka xini‑n xa carta n‑kidava'a mee‑da kuu. Du'a kida‑da ntdaa carta kidava'a‑da.
53003018	Na taxi Xto'o‑ro Jesucristu xamani‑ia nuu‑n, ntdaa‑n. Du'a na koo.
54001001	Ru'u, Spalu, kuu‑r se n‑tunda'a ña'a Cristu Jesús xa juña tnu'u‑r ñayiu xa n‑ja'an‑ia ñuu xi'in ñuu chi daa n‑ta'u tniu Taa‑ro Ianyuux, Ia dananita'u ña'a. Dɨuni daa n‑ta'u tniu Cristu Jesús, Ia xndetu‑ro. Xandaa xakuiti ndixi‑ia.
54001002	Tunda'a‑r carta ya'a juan xee nuu‑n, Timoteo. Xaxe'e xa n‑dakua'a ña'a‑r, xijan kuu xa n‑kukanu ini‑n Cristu Jesús. Kuenda kɨu da'ya yɨɨ‑r kuu ña'a xaxe'e xijan. Xijan ta'u‑r nuu Ianyuux xi'in nuu Cristu Jesús, Ia kuu Xto'o‑ro xa na chindee chituu ña'a‑ia xi'in xa na kunda'u ini ña'a‑ia. Dɨuni xijan ta'u‑r nuu‑ia xa na ku kundaa ku kuvatu anu‑n chi n‑natu ini‑n xa n‑kida‑n kuechi.
54001003	Xijan ta'u ntuku‑r nuu‑n xa na kutuu na'i‑n Éfeso de na n‑xijan ta'u‑r nuu‑n xa ki'na xa ndoo‑n dian na n‑kee‑r xa vaxi‑r Macedonia. Kutuu na'i xa na ta'u tniu‑n nuu dava ñayiu dian xa maxku ja'an koio ka‑i nuu dava ka ñayiu ɨɨn xa ña ndaa.
54001004	Ni maxku chinuu koio‑i cuentu n‑ka xo xani ini mee xixitna‑i, ni maxku nduku tnu'u koio‑i nuu jundu n‑ka xo kuu tadɨ'ɨ xixitna‑i chi ma kɨu xa jɨn ndɨ'ɨ xijan nux dani na kuu kada‑i. Diko ni dajantna'a ña'a cuentu jan, te ñatu kachitnu'u ña'a tnu'u ja'an‑ro nuu ñayiu dakua'a‑ro na kua'a na kukanu ini koio‑i Cristu Jesús.
54001005	Ta'u tniu‑r nuu‑n xa ja'an‑n nuu ñayiu ka kukanu ini Cristu Jesús xndaxio dian xa na juemani‑i ɨnka ñayiu, te na ku kuva'a anu‑i nuu‑i. Na ku kukanu ini na'i‑i Cristu Jesús, te na koo ndaa na koo kuiti anu‑i.
54001006	Dava ñayiu ñatuka xemani‑i ɨnka ñayiu. Ka jantna'a tnu'u‑i te diko ni daka ni'no tna'a‑i.
54001007	Ka tna ini dava ñayiu xa dakua'a‑i ñayiu ka kukanu ini Cristu Jesús xa n‑chidotnuni Moisés chi ka ja'an‑i xa va'a ka tu'a‑i, ko ña ka kutnuni ini‑i xa n‑chidotnuni‑s juini ka dakua'a‑i ñayiu xa n‑chidotnuni‑s.
54001008	Xá ka xini‑ro xa va'a ley n‑chidotnuni Moisés, te io xa jandixa‑ro.
54001009	Ka xini‑ro xa ñadu xaxe'e xa va'a ñayiu n‑xe koo ley n‑chidotnuni Moisés, chi n‑xe koo xaxe'e xa ka kida ñayiu dava'a nga xa ka juini mee‑i. N‑xe koo‑i xaxe'e xa ka kuxe ini ñayiu nuu Ianyuux. N‑xe koo‑i xaxe'e xa ñatu xndaxio‑i xañu'u nuu‑ia, xaxe'e xa kida‑i xaloko xadu'a. Dani n‑xe koo‑i xaxe'e xa xa'ni‑i taa‑i, xa'ni‑i dɨ'ɨ‑i, xa'ni‑i ñayiu. Io xa ka'u ntdaa ñayiu ya'a ley n‑chidotnuni Moisés, te io xa jandixa koio‑i.
54001010	Dani n‑xe koo ley xaxe'e ñayiu n‑ka tnunda'a xndaa xi'in ɨnka ñayiu, xaxe'e se xndaa xi'in tna'a seyɨɨ‑s, xaxe'e se ka diko ñayiu ka kidatniu du'a, xaxe'e ñayiu vete, xaxe'e ñayiu n‑ka kida ɨɨn kuechi, te ka ja'an‑i nuu juxtixia xa ña tuu nax n‑ka kida‑i te ka chinaa‑i Ianyuux du. Dɨuni n‑xe koo ley xaxe'e ñayiu dada'an xa maxku jandixa dava ka ñayiu xa ka ja'an‑ro nuu‑i. Ɨɨn xandaa kuu.
54001011	Nakaxtna'a xa kakune'e‑r ya xi'in xa dakua'a‑ro ñayiu vaxi. Na najuen tnu'u‑ro Ianyuux nuu ñayiu, te ndadaka'nu‑ro‑ia. N‑kukanu ini ña'a‑ia xa ja'an‑r xa'a nuu ñayiu. Ɨɨn xava'a kuu.
54001012	Na kuta'u‑r nuu Cristu Jesús, Ia kuu Xto'o‑ro, xa kua'a‑r kada‑r tniu‑ia. N‑taxtutniu ña'a‑ia chi n‑kukanu ini ña'a‑ia xa junukuechi‑r nuu‑ia.
54001013	N‑xo jan kui'a‑r Jesús te n‑xo kida u'u‑r ñayiu n‑ka kukanu ini‑ia. Ɨɨn se loko n‑xo kuu‑r chi ma kachi ini‑r, ko n‑kunda'u ini ña'a Ianyuux chi ta kukanu ini ka‑r Cristu daa. Daxa ta jini ka‑r jundu kuu‑ia.
54001014	N‑chindee n‑chituu ña'a Ianyuux. Yo chindee ña'a‑ia. N‑kida‑ia xa n‑kukanu ini‑r Cristu Jesús, te dɨuni n‑kida‑ia xa nduu‑r se mani ini.
54001015	Io xa jandixa ntdaa ñayiu xa Jesús kuu Cristu te n‑kixi‑ia ñuñayiu xa nanita'u‑ro xi'in ntaka dava ñayiu chi ntdaa‑ro xi'in‑i ka kida kuechi. Xandaa kuu xa'a. Ru'u kuu ɨɨn se kue'e ka kuechi n‑kida.
54001016	Xaxe'e xa nda'u ini Cristu Jesús, n‑taxkanu ini‑ia xa n‑kida‑r juini kue'e xa n‑kida‑r. N‑taxkanu ini‑ia xa n‑kida‑r xa na jini ñayiu ta kukanu ini ka‑ia xa nda'u ini‑ia, te dani taxkanu ini‑ia‑i, juini kue'e xa n‑ka kida‑i tuku. Kutuu koio‑ro xi'in‑ia nuu tuu‑ia nɨkava nɨkuita.
54001017	Ma kɨu ma ñuu kuú‑ia, te io xa taxnuni‑ia nɨkava nɨkuita. Ña kanda nde'a‑ro‑ia. Idii ni‑ia io. Io xa najuen tnu'u‑ro ntdaa‑ro xi'in ñayiu ñuñayiu‑ia. Nɨkava nɨkuita na kada‑ro xijan. Amén.
54001018	Mani juini ña'a‑r, Timoteo chi kuenda kɨu da'ya yɨɨ‑r kuu ña'a. Nakaxtna'a xa ta'u tniu‑r xa kada‑n ya xi'in xa xá n‑ka ja'an se n‑ka ja'an tnu'u Ianyuux nuu‑n. Nux jandixa‑n xa ja'an‑r te jandixa‑n xa n‑ka ja'an se ijan, ndaku‑n xa kada na'i‑n tniu Ianyuux.
54001019	Kukanu ini na'i‑n Cristu Jesús. Maxku ña'a kada‑n na kua'a maxku kune ini‑n. Dava seyɨɨ, kue'e xa ka kida‑s, te ñatuka ka kukanu ini‑s Cristu Jesús.
54001020	Himeneo kuu ɨɨn‑s, Alejandro kuu ɨnka‑s. Dɨuni kui'a n‑ka ja'an‑s Ianyuux, te n‑xejoon‑r xa n‑xeka ña'a Kui'na xa na dakua'a koio‑s.
54002001	Ta'u tniu‑r nuu‑n xa ja'an‑n nuu ñayiu ka kukanu ini Cristu Jesús xa na naja'an koio‑i Ianyuux xi'in xa na kajan ta'u koio‑i xa na kutuu vii kutuu va'a ntdaa ñayiu. Dɨuni na ja'an koio‑i nuu‑ia xa va'a‑ia chi xko chindee‑ia‑i.
54002002	Na kajan ta'u koio‑i nuu Ianyuux xa na taxnuni va'a koio se ka taxnuni xi'in ntdaa se ka kuu juxtixia na kua'a na kutuu vii kutuu va'a koio‑ro. Na kada koio‑ro xi'in‑i xa juini Ianyuux, te na kava ñukax ini tniu‑ro.
54002003	Tna ini Ianyuux, Ia dakaku ña'a xa'a chi ɨɨn xava'a kuu.
54002004	Juini‑ia xa kaku nandɨkaa nanditu'u ñayiu xi'in xa najini koio‑i nax kuu xa ndaa.
54002005	Idii ni Ianyuux io te idii ni Ia iñi xe'e‑ro io. Kuu‑ia Cristu Jesús te n‑kuu‑ia ñayiu.
54002006	N‑xejoon‑ia xa n‑ka xa'ni ña'a ñayiu loko xa n‑chiya'u‑ia kuechi‑ro. Te daa n‑ya'a kɨu n‑xantuu Ianyuux. Te n‑ka xini ñayiu xa du'a n‑kuu.
54002007	N‑tunda'a ña'a Cristu Jesús xa ja'an‑r nuu ñayiu ñatu ka kuu ñayiu Israel xa n‑chiya'u‑ia kuechi‑ro ntdaa‑ro xi'in‑i. Dɨuni n‑tunda'a ña'a‑ia xa ja'an‑r nuu‑i xa na kukanu ini koio‑i‑ia te na jini‑i nax kuu xandaa. Ndaa ja'an‑r, ñatu vete‑r.
54002008	Dɨuni ta'u tniu‑r nuu‑n xa ja'an‑n nuu se ka kukanu ini Cristu Jesús xa na kajan ta'u koio‑s nuu Ianyuux dava'a nga nuu xtuu‑s. Hora na dandaa nda'a‑s xa kajan ta'u‑s, maxku ku kiti ini‑s, ni maxku kajan ta'u koio‑s hora ka jantna'a tnu'u‑s xi'in ñayiu.
54002009	Dɨuni juini‑r xa ja'an‑n nuu ñadɨ'ɨ xa na kundix kuda'u‑ña da'ma natau xi'in‑ña. Na kava nxa'nu da'ma kui'no‑ña. Maxku yo kadakutu‑ña mee‑ña. Maxku kukutu‑ña oro a perla. Maxku yo na'a dandee‑ña yoo‑ña, ni maxku kui'no‑ña da'ma yo ya'u.
54002010	Naa xa kadakutu koio‑ña mee‑ña na kada koio‑ña xava'a ná ka kida ñá ka xinokuechi nuu Ianyuux.
54002011	Hora dakua'a ɨɨn seyɨɨ ñayiu ka kukanu ini Cristu Jesús n‑ka nataka, nanini na kunini koio‑ña. Maxku chitna'a‑ña. Nda'u nda'u na kunini koio‑ña.
54002012	Ñatu tna ini‑r xa dakua'a ɨɨn ñadɨ'ɨ se ka kuu seyɨɨ ka kukanu ini Cristu Jesús nuu ka nataka ñayiu ka kukanu ini‑ia ni maxku taxnuni‑ña nuu‑s. Nanini na kunini‑ña hora ka dakua'a‑s‑yɨ a hora ka ta'u tniu‑s nuu‑i.
54002013	Na kunuu seyɨɨ chi ki'na nuu n‑kidava'a Ianyuux Adán, ijan dada n‑kidava'a‑ia Eva.
54002014	Daxa ñadu Adán n‑danda'u ña'a Kui'na chi Eva n‑danda'u‑i, te xaxe'e xijan n‑kuu‑ña ñayiu n‑kida kuechi.
54002015	Kue'e vida ka ya'a‑ña hora ka xajan‑ña da'ya, ko ma kuú‑ña nux kukanu ini‑ña Cristu Jesús, nux xemani‑ña Ianyuux, nux kida‑ña xa juini‑ia, nux kunxa'nu‑ña du.
54003001	Se juini xa nkonetniu‑s xa taxnuni‑s nuu ñayiu ka kukanu ini Cristu Jesús te junuu‑s‑yɨ, tniu va'a juini‑s xa kune'e‑s. Ñatu ja'an vete‑r chi ɨɨn xandaa kuu.
54003002	Se juini xa kada‑s tniu ya'a, kidayɨka‑i xa ku kuu‑s ɨɨn se io ñayiu xañu'u nuu‑s, chi kuu‑s se va'a. Na ku kuu‑s se idii ni ñadɨ'ɨ io. Dɨuni na ku kuu‑s se kunxa'nu, se kuñukax ini xi'in se xitondee ñayiu ka xe'en nukee nuve'e‑s. Na ku kuu‑s se tu'a va'a na kua'a daa na dakua'a‑s ñayiu.
54003003	Na ku kuu‑s se ñatu xi'i xa nde xini‑s. Maxku ku kuu‑s se ma kachi ini, se jantna'a. Na ku kuu‑s se jan vii jan va'a, se tuu mani xi'in ñayiu. Maxku ku kuu‑s se yo kajan ini tvini.
54003004	Dɨuni na ku kuu‑s se yɨnda'a va'a familia‑s xi'in se ka jandixa ña'a da'ya‑s, te xndaxio‑i xañu'u nuu‑s
54003005	chi nux ña kua'a ɨɨn seyɨɨ xa kɨnda'a‑s da'ya‑s, ma kada‑s xa kɨnda'a‑s ñayiu ka kukanu ini Cristu Jesús.
54003006	Ɨɨn se dijan n‑kixe'e xa kukanu ini‑s Cristu Jesús, maxku kɨnda'a‑s ñayiu ka kukanu ini‑ia na ña'a yo ku ku i'ni‑s te kada‑s kuechi te kada u'u ña'a Ianyuux ná kada u'u‑ia Kui'na.
54003007	Kidayɨka‑i xa ku kuu‑s se io ñayiu ñatu ka kukanu ini Cristu Jesús xañu'u nuu‑s chi nux ñatu kuu‑s se xndaxio ñayiu ijan xañu'u nuu‑s, kui'a ja'an‑i‑sɨ, te kuvete Kui'na.
54003008	Dani se nkonetniu xa junukuechi‑s nuu ñayiu ka kukanu ini Cristu Jesús, ndoñu'u xa ku kuu‑s se io ñayiu xañu'u nuu‑s. Na ku kuu‑s ɨɨn se ɨɨn ni tnu'u. Maxku ku kuu‑s se tu'a ndɨdɨ́, ni maxku ku kuu‑sɨ se tnɨɨ tvini ñayiu.
54003009	Na ku kuu‑s se jandixa xa ɨɨn xandaa kuu xa ka jandixa ñayiu ka kukanu ini Cristu Jesús. Na ku kuu‑s se ña tuu nax kida xa kune ini‑s.
54003010	Ki'na ka na kototnuni ñayiu ka kukanu ini Cristu Jesús se nduku‑i xa junukuechi‑s nuu‑i. Nux va'a kida‑s, na nkonetniu‑s.
54003011	Na ku kuu ñadɨ'ɨ se tetutniu‑n, ñá xndaxio ñayiu xañu'u nuu‑ña, te maxku ku kuu‑ña ɨɨn ñá jan tnu'u ñayiu. Dɨuni na ku kuu‑ña ɨɨn ñá ña xi'i xa nde xini‑ña. Na ku kuu‑ña ñá kukanu ini‑n xa va'a kada‑ña tniu io xa kada‑ña.
54003012	Kidayɨka‑i xa ku kuu se junukuechi ya se io idii ni ñadɨ'ɨ, se yɨnda'a va'a da'ya‑s xi'in dava ka ñayiu xtuu nukee nuve'e‑s.
54003013	Nux va'a ka xinokuechi ɨɨn se xinokuechi, va'a ka tniu kune'e‑s, te kuyɨɨ‑s xa ja'an‑s nuu ñayiu xa kukanu ini‑s Cristu Jesús.
54003014	Nu xaku kɨu xe kotoni'ni ña'a‑r,
54003015	ko xa kachitnu'u ña'a‑r nax io xa ja'an‑n nuu ñayiu ka kukanu ini Ianyuux ndixa, n‑kidava'a‑r tutu ya'a juan xee nux kukuee‑r xa xee‑r. Ñayiu ya'a dani ka jandixa‑i xa xandaa kuu tnu'u n‑ja'an Ianyuux, te mee ni xandaa ka ja'an‑i nuu ɨnka ñayiu hora ka dakua'a‑i‑yɨ.
54003016	Xandaa xakuiti ña ka xini va'a‑ro nax juini Ianyuux xa kada‑ro xa na jandixa ka‑ro‑ia. Cristu kuu Ia n‑kuu ñayiu, te n‑ka xini ña'a ñayiu ñuñayiu xi'in ángel, ia ka xinokuechi nuu Ianyuux. N‑ja'an Espíritu Ianyuux xa ni ɨɨn kuechi ñatu n‑kida Cristu. Xitendodo xa n‑ja'an‑ia xi'in xa n‑kida‑ia nación xi'in nación jua'an. Te ka jandixa ñayiu xa kuu‑ia Ianyuux. Te juan ndaa‑ia andɨu nuu nduka'nu‑ia.
54004001	Kaxi n‑ja'an Espíritu Ianyuux xa na kuyatni xa naa ñuñayiu ma kukanu ini ka dava ñayiu Cristu Jesús. Jandixa koio dava ñayiu jan xa ja'an ñayiu ñu'u ña'a xaloko, te nkuitandijun‑i‑yɨ. Danda'u‑i‑yɨ.
54004002	Ja'an ñayiu ijan xa ja'an ndaa‑i, ko kuu‑i ñayiu ka kidava'a tnu'u vete, te ña tuu nax kuu ini‑i. Yo n‑ka xixa nuu‑i.
54004003	Dada'an ñayiu ya'a xa tnunda'a ñayiu, te ma juejoon‑i xa kaxi ñayiu ijan ntdaa xa n‑kidava'a Ianyuux xa kaxi ko'o‑ro. Vatuka kaxi roo, ñayiu kukanu ini Cristu Jesús dava'a nga xa io xa kaxi xa ko'o‑ro chi xna'a‑ro xa n‑ja'an Ianyuux xa io va'a xa kaxi ko'o‑ro ntdaa xa n‑xani ini‑ia nux na juña'a‑ro nuu‑ia: “Na kuta'u‑da, Taa‑ro.”
54004004	Na kaxi ko'o‑ro ntdaa xa n‑xani ini Ianyuux xa kaxi‑ro, te maxku ku ja'an‑ro xa maxku kaxi koio‑ro, ko dɨuni na juña'a‑ro nuu‑ia: “Na kuta'u‑da, Taa‑ro.”
54004005	Xaxe'e xa xijan ta'u‑ro nuu‑ia xa na nduu ii xa kaxi xa ko'o‑ro, xi'in xaxe'e xa n‑ja'an‑ia xa nduu ii, xijan kuu xa nduu ii.
54004006	Nux na ja'an‑n nuu ñayiu ka kukanu ini Cristu Jesús tnu'u ya'a, kuu‑n se xinokuechi va'a nuu‑ia, te va'a ka kutnuni ini‑n xa n‑dakua'a‑n. Xá jandixa‑n xijan vaxi.
54004007	Maxku chinuu‑n cuentu n‑ka xo xani ini mee xixitna ñayiu dian xa ka najani ñaxa'nu vitna chi ñadu ɨɨn xandaa kuu xijan. Ñadu ɨɨn xa xiniñu'u kuu. Kada xa juini Ianyuux, te ñadu xa daa cuentu ijan ku jandixa‑n.
54004008	Xa ka dadɨkɨ‑ro te ka xikonuu‑ro xa ka dakaa‑ro tuchi, ɨɨn xava'a kuu, ko ñatu yo kunuu xijan. Xa yo ndandɨ'ɨ kuu xa kida‑ro xa juini Ianyuux chi xaxe'e xa kida‑ro xa juini‑ia, va'a tuu‑ro ñuñayiu, te dani va'a kutuu‑ro andɨu xaxe'e xijan.
54004009	-
54004010	Ndetu‑ro xa ndixi Ianyuux ndixa, Ia dakaku ñayiu ñuñayiu, Ia dananita'u ña'a roo, ñayiu ka kukanu ini‑ia. Xa na nanita'u ñayiu yo nde'e ka kidatniu‑ro, te nda'u ka ya'a‑ro. Io xa jandixa ntdaa ñayiu xa kakune'e‑r ya chi ɨɨn xandaa kuu.
54004011	Juña tnu'u ñayiu ntdaa xa ja'an‑r ya, te juña'a‑n nuu‑i xa na jandixa koio‑i.
54004012	Nux ñatu tna ini dava ñayiu ka kukanu ini Cristu Jesús xa dakua'a‑n‑yɨ xaxe'e xa luchi‑n, jando'o‑n‑yɨ. Ku ja'an nxa'nu‑n, te ku kuñukax ini‑n nuu‑i ntdaa‑i. Dɨuni juemani‑n‑yɨ. Kukanu ini na'i Cristu Jesús, te maxku jɨn tnɨɨ ini‑n. Maxku kada‑n kuechi. Kada ntdaa xa'a na kua'a na kunde'a ñayiu ka kukanu ini‑ia, te daa na kada koio‑i tuku.
54004013	Ka'u ndodo‑n tnu'u Ianyuux xyodotnuni nuu ñayiu, jan do'o‑n‑yɨ, te dakua'a‑n‑yɨ chi kukuee‑r ita'u xa xee‑r.
54004014	Na n‑ka xajan ndodo sexa'nu ka taxnuni nuu ñayiu ka kukanu ini Jesucristu nda'a‑s dɨkɨ‑n, n‑ka ja'an‑s nuu‑n xa n‑ja'an Ianyuux nuu‑s xa kada‑n tniu‑ia. N‑kida Ianyuux xa n‑kua'a‑n kida‑n tniu‑ia. Maxku ndunaa‑n xijan.
54004015	Jun ini‑n xa va'a ka kada‑n tniu‑ia na kua'a na jini ntdaa ñayiu xa va'a ka tu'a‑n jua'an.
54004016	Jun ini‑n xa jandixa‑n ntdaa xa ja'an‑r, te dakua'a‑n ñayiu juini nda'u na ya'a‑n. Nux daa na kada‑n dakaku‑n mee‑n xi'in ntdaa ñayiu kunini tnu'u ja'an‑n.
54005001	Maxku kanandee‑n ɨɨn sexa'nu hora jan do'o‑n‑sɨ. Kada‑n kuenda xa taa‑n jan do'o‑n. Vivii ja'an‑n nuu ntaka solteru hora jan do'o‑n‑sɨ. Kada‑n kuenda xa ñani‑n ka kuu‑s.
54005002	Vivii ja'an‑n nuu ntaka ñaxa'nu hora jan do'o‑n‑ña. Kada‑n kuenda xa dɨ'ɨ‑n ka kuu‑ña. Dani hora jan do'o‑n ntaka soltera, vivii ja'an‑n nuu‑i. Kada‑n kuenda xa ku'a‑n ka kuu‑i, te maxku ku ja'an loko‑n nuu‑i. Ku kunxa'nu‑n nuu‑i.
54005003	Ñadɨ'ɨ n‑ka xi'í yɨɨ te ñayo na da'ya‑ña io xa kachi‑i xa nda'u‑ña, na juña'a ñayiu ka kukanu ini Cristu Jesús xa ka ndoñu'u‑ña,
54005004	ko ñadɨ'ɨ n‑xi'í yɨɨ io da'ya a daiñani, na kachi koio‑i xa nda'u‑ña. Ki'na ka na kachi‑i xa nda'u dɨ'ɨ‑i a dɨxa'nu‑i, ijan dada na kachi‑i xa nda'u ɨnka ñayiu. Mudu ya'a nachiya'u‑i xa n‑kachi tadɨ'ɨ‑i xa nda'u‑i na luchi‑i. Tna ini Ianyuux xa'a.
54005005	Dava ñá n‑ka ndoo mee n‑ka ndoo ɨɨn, n‑ka kukanu ini‑ña xa dakaku ña'a Ianyuux, te ka xijan ta'u‑ña nuu‑ia nduu xakuaa;
54005006	ko dava ñá ka kuloko ka kudu'a. Ñatuka ka kida‑ña xava'a, ka kida‑ña xa kuu ini mee‑ña.
54005007	Ta'u tniu nuu ñayiu ka kukanu ini Cristu Jesús xa na kada koio‑i xava'a ya'a, na kua'a maxku ku jan tnu'u ña'a dava ka ñayiu.
54005008	Ñayiu ña kachi xa nda'u ntdaa familia‑i, ñatuka jandixa‑i xa n‑ta'u tniu Ianyuux chi xe ini‑i. Xe ini ka‑i dada ñayiu ñatu kukanu ini Cristu Jesús.
54005009	Na nkodotnuni dɨu ñá ka xi'í yɨɨ nuu yodotnuni dɨu ñadɨ'ɨ xa daa nga n‑ka xi'í yɨɨ nux io‑ña uni diko kuia, nux ñatu n‑danda'u‑ña yɨɨ‑ña,
54005010	nux najuen tnu'u ña'a ñayiu xaxe'e xa n‑kida‑ña xava'a, nux n‑xo ndeka va'a‑ña da'ya‑ña, nux xitondee‑ña ñayiu xe'en ve'e‑ña, nux najini‑ña xe'e ñayiu ka kukanu ini Cristu Jesús, nux n‑chindee‑ña ñayiu nda'u ka ya'a te nux n‑kida‑ña xava'a du.
54005011	Maxku chidotnuni‑n ñadɨ'ɨ ka xi'í yɨɨ ka kuu kuechi nuu xyodotnuni dɨu ñá xá xndaxio uni diko kuia jan chi vaa ni nanduku‑ña yɨɨ‑ña te natnunda'a‑ña. Te kunuu ka xijan dada tniu Cristu Jesús,
54005012	te dakuido datau‑ña anu‑ña chi ma daxinokava‑ña tniu n‑ja'an‑ña xa kada‑ña.
54005013	Daxa ka xini kudi‑ña, te ñadu diko ni ka xini kudi‑ña, chi dɨuni ka xikonuu‑ña ve'e xi'in ve'e xa ka kine tnu'u‑ña ñayiu. Dɨuni ka najani‑ña cuentu ka teku‑ña. Cuentu loko cuentu du'a ni ka ja'an‑ña.
54005014	Xijan kuu xa va'a ka xa na natnunda'a ñadɨ'ɨ n‑ka xi'í yɨɨ ka kuu kuechi. Na kundeka‑ña da'ya‑ña, te na junuu‑ña nukee nuve'e‑ña. Du'a na kada‑ña na kua'a maxku jan tnu'u ña'a ñayiu ña ka kukanu ini Cristu Jesús.
54005015	Dava‑ña, xa n‑ka dandoo‑ña ichi Ianyuux te n‑tnɨɨ‑ña ichi loko.
54005016	Io xa kachi ñá ka kukanu ini Cristu Jesús xa nda'u ɨɨn ñá n‑xi'í yɨɨ tuu nukee nuve'e‑ña. Ñadu xa daa dava ka ñayiu ka kukanu ini Cristu Jesús kundeka ña'a. Na kundeka dava ka ñayiu ka kukanu ini Cristu Jesús ñá n‑ka xi'í yɨɨ tuu mee tuu ɨɨn.
54005017	Na jenya'u se ka taxnuni nuu ñayiu ka kukanu ini Cristu Jesús. Nux xyɨnda'a va'a‑s ñayiu ka kukanu ini‑ia xi'in nux kue'e hora ja'an‑s tnu'u Ianyuux nuu ñayiu, nux kue'e hora dakua'a‑s ñayiu du, na jenya'u‑s uu vuelta chi daa io xa jenya'u‑s.
54005018	Na koo ya'u‑s chi ja'an tnu'u Ianyuux yodotnuni: “Maxku chi'i‑n ñunu yu'u ngutu hora xadi‑n xi'in‑tɨ trɨu.” Dɨuni yodotnuni: “Io va'a xa jenya'u se kida tniu.”
54005019	Maxku kadandaa‑n kuechi ɨɨn se taxnuni nuu ñayiu kukanu ini Cristu Jesús nux ñatu io uu a uni testiu.
54005020	Te se xandaa xakuiti n‑kida ɨɨn kuechi, jando'o‑n‑sɨ nuu xyuku ñayiu ka kukanu ini Cristu Jesús na kua'a na yu'u koio‑i.
54005021	Kada ntdaa xa n‑kachitnu'u ña'a‑r. Nini Ianyuux, xi'in Cristu Jesús xi'in ángel n‑kaxí‑ia xa ja'an‑r nuu‑n. Xi'in xandaa kada. Maxku njuiñi‑n xe'e se n‑kida ɨɨn kuechi, ni maxku kanandee‑n ñayiu ña tuu nax n‑kida.
54005022	Kuekuee nanduku‑n se jantuu tniu‑n na ña'a kajan ndodo‑n nda'a‑n dɨkɨ ɨɨn se kada kuechi hora netniu‑s, te ku ja'an ñayiu xa dɨu‑n n‑kida xa n‑kida‑s kuechi. Jun ini xa mee ni xava'a kada‑n.
54005023	Maxku ko'o‑n mee ni ndute, ko'o xaku vinu xa na kutatna xiti‑n chi xko ku'u‑n.
54005024	Dava ñayiu n‑ka kida kuechi, xá ka xini ñayiu ñuu‑i xa n‑ka kida‑i, ijan dada kundaa kuechi‑i, ko dava ka‑i ki'na ka kundaa kuechi‑i, ijan dada xini ñayiu ñuu nax kuu xa n‑ka kida‑i.
54005025	Ñayiu ka kida xava'a, ka xini‑ro nax kuu xa ka kida‑i. Dɨuni ka xini‑ro xa n‑ka kida ɨnka ñayiu ɨɨn kuechi, juini na'i n‑ka kida‑i.
54006001	Ñayiu ka kidatniu du'a nuu xto'o‑i, na koo‑i xañu'u nuu‑s, chi io xa koo‑ro xañu'u nuu xto'o‑ro. Du'a na kada‑i na kua'a maxku kui'a ja'an ñayiu Ianyuux, ni maxku ku ja'an‑i xa ɨɨn xaloko xadu'a ka dakua'a‑ro ñayiu.
54006002	Ñayiu ka kukanu ini Cristu Jesús ka kidatniu du'a nuu se kukanu ini‑ia, na jueyu'u juendetu koio‑i nuu‑s; ñadu xa ma koo‑i xañu'u nuu‑s diko ni xaxe'e xa ka kuu‑s xi'in‑i se kukanu ini‑ia. Du'a na kadatniu ka‑i nuu‑s xaxe'e xa xemani‑i‑sɨ. Daxa se kukanu ini Cristu Jesús kuu‑s, te kue'e xa ni'i‑s xaxe'e tniu ka kida‑i. Xa'a ja'an‑n nuu ñayiu te jan do'o‑n‑yɨ.
54006003	Se ka dakua'a ñayiu, te kakune'e‑s ɨɨn xa ña ndaa hora dakua'a‑s‑yɨ, ña xe ini‑s xa n‑dakua'a ña'a Jesucristu. Xa n‑dakua'a ña'a‑ia jan dakua'a roo ñayiu. Ɨɨn xandaa kuu.
54006004	Ka kuu i'ni‑s xa ka tu'a‑s, ko ñatu ndaa xa ka tu'a‑s chi tuku ka ja'an‑s nuu ñayiu. Ñatu ka dakua'a‑s ñayiu xa n‑dakua'a ña'a Cristu Jesús. Yo ka tna ini‑s xa jantna'a tnu'u‑s xi'in ñayiu xaxe'e ɨɨn xa ña ndandɨ'ɨ te du'a kuu xa io xakuedi ini. Du'a kuu xa ña ka kuu ɨnuu‑s. Dɨuni xaxe'e xijan kui'a ka ja'an tna'a‑s, te ka dakuido kuechi tna'a neñuu‑s.
54006005	Yo ka jantna'a tnu'u‑s chi mee ni xaloko ka xani ini‑s. Jandixa‑s ɨɨn xa ña ndaa te dakua'a‑s ñayiu diko ni xa ni'i‑s tvini xa na kukuika koio‑s.
54006006	Kue'e xa va'a kuu ñayiu kida xa juini Ianyuux, ko nux ñatu jan kuechi‑i xa ñatu tuu nga xneva'a‑i xa kaxi xa ko'o‑i xa kundix kuda'u‑i.
54006007	Ni ɨɨn xa ña tuu nax ne'e‑ro n‑kixee ñuñayiu ya'a na n‑kaku‑ro, te ni ɨɨn ña tuu nax kane'e‑ro jɨ'ɨn andɨu kɨu na kuu‑ro.
54006008	Nux io xa kaxi xa ko'o‑ro te nux io xa kundix kuda'u‑ro, maxku jan yɨka‑ro.
54006009	Ñayiu ka juini xa nkotuu kuika‑i, ña xndedi ini‑i hora daja'an ña'a Kui'na te kida‑i kuechi. Ñatu ndaku‑i xa kundedi ini‑i nuu xaloko xadu'a kida‑i. Yo ka tna ini‑i xa kada‑i xaloko xadu'a, te xaxe'e xijan nda'u ka ya'a‑i.
54006010	Ñadu ɨɨn xa va'a kuu xa kukajan ini‑ro tvini chi ñayiu yo kajan ini tvini, diko xa'a diko xijan ka kida‑i xa na ni'i‑i xijan. Dava ñayiu, ñatuka ka kukanu ini‑i Cristu Jesús xaxe'e xa kukajan ini‑i tvini, te yo kue'e vida ya'á‑i xaxe'e xijan.
54006011	Ko ndo'o, xa kuu‑n se ja'an tnu'u Ianyuux nuu ñayiu, maxku daa kada‑n. Jun ini xa kada na'i‑n xava'a. Kada na'i xa juini Ianyuux, te kukanu ini na'i Cristu Jesús. Juemani na'i ñayiu, te vivii ja'an nuu‑i. Jandixa na'i Ianyuux juini nda'u na ya'a‑n.
54006012	Xaxe'e xa kukanu ini‑n Cristu Jesús, kada xava'a na ka kida ñayiu kukanu ini‑ia. Maxku dakaku‑n xa kutuu‑n xi'in Ianyuux nɨkava nɨkuita chi xaxe'e xijan n‑kaxi ña'a‑ia te n‑ja'an mee‑n xa ma dakaku‑n xa kutuu‑n xi'in‑ia nɨkava nɨkuita nuu n‑ka nataka kue'e ñayiu.
54006013	-
54006014	Nini Ianyuux, Ia kida xa ndito ntdaa xa ndito xi'in Cristu Jesús, Ia n‑ja'an ndaa nuu Poncio Pilato na n‑kakune'e‑ia Ianyuux, xa ta'u tniu‑r nuu‑n xa'a. Jandixa‑n ntdanditu'u xa ta'u tniu‑r, te maxku kuxe ini‑n na kua'a maxku kanandee ña'a‑r. Kada ntdaa xa'a, na kua'a kɨu na ndixi Jesucristu jini‑ia xa xa'a kida‑n.
54006015	Na xee kɨu n‑xantuu Ianyuux xa ndixi Jesucristu, kada‑ia xa jini‑ro‑ia. Nduka'nu Ianyuux te taxnuni‑ia nuu ñayiu xi'in nuu ntdaa se taxnuni. Dɨuni kunxa'nu‑ia nuu ntdaa se ka kunxa'nu.
54006016	Idii mee‑ia ña xi'í te ma kɨu ma ñuu kuú‑ia. Xaxe'e xa yo ndii‑ia, ñayo xetu'a nuu tuu‑ia. Ñayo xini‑ia chi ñatu kanda nde'a‑ro‑ia. Na najuen tnu'u‑ro‑ia, te na ja'an‑ro xa taxnuni‑ia nɨkava nɨkuita. Amén.
54006017	Juña'a‑n nuu ñayiu kuika io ñuñayiu ya'a, xa maxku ku kuu i'ni‑i xaxe'e xa kuika‑i, ni maxku kukanu ini‑i tvini‑i xi'in xaxii‑i, chi danaa xee kɨu ndunda'u‑i. Ianyuux ndixa na kuitakaa kuitakuu‑i chi mee‑ia kuu Ia tuu nga taxi xa ka ndoñu'u‑ro xa na kutuu va'a‑ro.
54006018	Ta'u tniu‑n xa na kada koio‑i xava'a. Dɨuni ta'u tniu‑n xa na chindee koio‑i ñayiu ka kunda'u; kue'e xa na juña'a‑i‑yɨ.
54006019	Xandaa xakuiti kutuu kuika‑i andɨu nux du'a na kada‑i. Nɨkava nɨkuita kutuu koio‑i nuu tuu Ianyuux. Ijan kuu nuu kutuu vii kutuu va'a koio‑i.
54006020	Kada na'i xa n‑ta'u tniu Ianyuux xa kada‑n. Ñadu xa daa cuentu ña ndandɨ'ɨ ka ja'an dava ñayiu ku jandixa‑n chi ñadu kuenda Ianyuux kuu xijan. Ka ja'an‑i xa ka tu'a va'a‑i, ko diko ni xa ka daka ni'no tna'a‑i chi ñadu ɨɨn xa ndaa ka ja'an‑i.
54006021	N‑ka dandoo‑i Cristu Jesús. Ñatu ka kukanu ini‑i‑ia. Na chindee chituu ña'a Ianyuux, Timoteo.
55001001	Ru'u, Spalu, kuu‑r se n‑tunda'a ña'a Cristu Jesús xa ja'an‑r nuu ñayiu xa n‑ja'an‑ia. Daa n‑juini Taa‑ro Ianyuux. N‑ja'an‑ia xa kutuu‑ro xi'in‑ia nɨkava nɨkuita xaxe'e xa kunduu‑ro xi'in Cristu Jesús.
55001002	Tunda'a‑r carta ya'a juan xee nuu‑n, Timoteo. Xaxe'e xa n‑dakua'a ña'a‑r, xijan kuu xa n‑kukanu ini‑n Cristu Jesús. Kuenda kɨu da'ya yɨɨ‑r kuu ña'a xaxe'e xijan, te xemani ña'a‑r. Xijan ta'u‑r nuu Taa‑ro Ianyuux xi'in nuu Cristu Jesús, Ia kuu Xto'o‑ro xa na chindee chituu ña'a‑ia xi'in xa na kunda'u ini ña'a‑ia. Dɨuni xijan ta'u‑r nuu‑ia xa na ku kundaa ku kuvatu anu‑n chi n‑natu ini‑n xa n‑kida‑n kuechi.
55001003	Ná n‑xo xinokuechi xixitna‑ro nuu Ianyuux daa xinokuechi‑r nuu‑ia, te ña kune ini‑r xa xinokuechi‑r nuu‑ia chi ña tuu nax kida‑r. Ntna'a vuelta xko xijan ta'u‑r nuu Ianyuux xia'an‑r: “Na kuta'u‑da, Taa‑ro Ianyuux xa n‑kida‑n xa n‑kukanu ini ña'a Timoteo.” Nduu xakuaa xijan ta'u‑r,
55001004	te naja'an‑r xa xko nda'i‑n. Hora naja'an‑r xa xko nda'i‑n, kuu anu‑r xa xe kotoni'ni ña'a‑r xa na kuvete‑r.
55001005	Na'a‑r xa xandaa xakuiti kukanu ini‑n Cristu Jesús, te ñatu xe tnɨɨ ini‑r. Kukanu ini‑n Jesús ná kukanu ini Loida, ñá kuu dɨxa'nu‑n xi'in Eunice, ñá kuu dɨ'ɨ‑n Ianyuux.
55001006	Xaxe'e xijan na ja'an‑r nuu‑n xa kada na'i‑n tniu n‑ja'an Ianyuux xa kada‑n. Koo ini‑n koo anu‑n kada‑n tniu‑ia. Na n‑xajan ndodo‑r nda'a‑r dɨkɨ‑n, n‑ja'an‑ia xa kada‑n tniu‑ia, te kida‑ia xa kida‑n tniu xko kida‑n.
55001007	Kada tniu‑ia chi n‑kida‑ia xa ñatu kuu‑ro ñayiu io. Chindee ña'a‑ia xa ñatu yu'u‑ro xa ja'an‑ro nuu ñayiu xa n‑ja'an‑ia. Dɨuni kida‑ia xa xemani‑ro ñayiu, te ñatu kundee Kui'na xa daja'an ña'a‑i xa kada‑ro xaloko xadu'a.
55001008	Xijan kuu xa maxku yu'u‑n xa kakune'e‑n Cristu Jesús, Ia kuu Xto'o‑ro nuu ñayiu, ni maxku kujanuu‑n xa kakune'e‑n‑ia nuu‑i, ni maxku kujanuu‑n xa yɨndi'u‑r xaxe'e‑ia. Nda'u ya'a ru'u xaxe'e xa kakune'e‑r xa n‑ja'an Ianyuux. Nux nda'u ya'a‑n ná ya'a‑r xaxe'e‑ia, maxku kundu ini‑n chi kada‑ia xa ndaku‑n xa kakune'e na'i‑n‑ia.
55001009	N‑dakaku ña'a‑ia te n‑kaxi ña'a‑ia xa ku kuu‑ro da'ya‑ia. N‑kaxi ña'a‑ia xaxe'e xa xemani ña'a‑ia xi'in xaxe'e xa va'a‑ia xi'in xaxe'e xa daa n‑juini‑ia; ñadu xaxe'e xa kida‑ro ɨɨn xava'a. Ndena ta nkavatuu ka ñuñayiu n‑ñu ini Ianyuux xa kaxí ña'a‑ia. Dɨuni n‑ñu ini‑ia xa kuú Jesús, Ia kuu Xto'o‑ro xaxe'e‑ro.
55001010	Xaxe'e xa nda'u ini Ianyuux xi'in xaxe'e xa va'a‑ia n‑kida‑ia xa n‑ka xini‑ro Cristu Jesús na n‑kixi‑ia ñuñayiu, te mee‑ia kuu Ia n‑kida xa ñatu n‑te'yu yɨkɨ kuñu Jesús na n‑yɨnduxi‑ia. Dɨuni kada‑ia xa kɨu na nandoto koio roo, ñayiu ka kukanu ini‑ia xa kuú‑ro, ma kuu ka xa te'yu yɨkɨ kuñu‑ro chi ma kuú‑ro ɨnka vuelta te nɨkava nɨkuita kutuu‑ro xi'in‑ia. Ka xian tnu'u‑ro ñayiu nax kada‑i xa nanita'u‑i xa na kua'a kutuu koio‑i xi'in‑ia nɨkava nɨkuita.
55001011	N‑tunda'a ña'a Ianyuux xa ja'an‑r xa'a nuu ñayiu; n‑kaxi ña'a‑ia xa ku kuu‑r se dakua'a‑i.
55001012	Te xaxe'e xijan yɨndi'u‑r te nda'u ya'a‑r, ko ñatu kujanuu‑r xa yɨndi'u‑r xaxe'e xa n‑kukanu ini‑r xa junuu‑ia xa n‑taxndee‑r‑ia. Xini‑r jundu kuu‑ia te n‑kukanu ini‑r‑ia.
55001013	Dakua'a ñayiu xa n‑dakua'a ña'a‑r; maxku kakune'e‑n ɨɨn xa ña ndaa na kua'a na jini‑i xa kukanu ini‑n Cristu Jesús xi'in xa xemani‑n‑yɨ. Ndaku‑n xa dani kukanu ini‑n‑ia xi'in xa dani juemani‑n ñayiu chi kunduu‑n xi'in‑ia.
55001014	Maxku tuku ja'an‑n nuu ñayiu hora dakua'a‑n‑yɨ. N‑ja'an Ianyuux nuu‑n xa ja'an‑n tnu'u‑ia nuu‑i. Ɨɨn xava'a kuu xijan. Na chindee ña'a Espíritu Ianyuux ñu'u ña'a hora na dakua'a‑n‑yɨ.
55001015	Xa na'a‑n xa ntdaa ñayiu ka kukanu ini Cristu Jesús ñuu xndatuu Asia n‑ka dandoo ña'a. Ɨɨn‑s nani Figelo te ɨnka‑s nani Hermógenes
55001016	Na kunda'u ini Ianyuux Onesíforo xi'in familia‑s. Na chindee ña'a‑ia chi kue'e vuelta n‑taxi‑s xa n‑ndoñu'u‑r, te ña kujanuu‑s xa yɨndi'u‑r xaxe'e Cristu Jesús.
55001017	Na n‑kixi‑s Roma n‑nanduku ña'a‑s xa nde na n‑nani'i ña'a‑s.
55001018	Na kunda'u ini ña'a Ianyuux kɨu na ndixi Cristu Jesús. Va'a ka na'a mee‑n xa yo n‑chindee ña'a‑s na n‑xo tuu‑s Éfeso.
55002001	Xaxe'e xa chindee chituu ña'a Cristu Jesús, kadayɨka mee‑n xa kada ka‑n tniu‑ia. Kuenda kɨu da'ya‑r kuu ña'a, Timoteo.
55002002	Xa n‑ja'an‑r nuu‑n xi'in nuu kue'e ñayiu n‑ka nataka ɨɨn vuelta, xijan juña'a‑n nuu se n‑dakua'a‑n kukanu ini‑n xa na dakua'a koio‑s ñayiu.
55002003	Nda'u ya'a‑ro nduu‑ro, ko kada nde ini. Kada kuenda xa ɨɨn soldado nda'u ya'a kuu‑n.
55002004	Ɨɨn se kuu soldado, mee ni tniu n‑xia'an se taxtnuni nuu‑s, kida‑s; ñatu kida‑s tniu se xitu ñu'u a ɨnka tniu. Mee ni tniu n‑xia'an se ijan kida‑s xa na kua'a na tna ini ña'a‑s.
55002005	Dɨuni ka kuu‑ro ná ka kuu se ka dadɨkɨ. Juini n‑ndaku ɨɨn se n‑dadɨkɨ, ko ma ni'i‑s corona‑s nux ña n‑dadɨkɨ‑s xi'in se n‑dadɨkɨ xi'in‑s ná io ná jua'an.
55002006	Dɨuni ka kuu‑ro ná kuu ɨɨn se n‑dada'u trɨu. Mee‑s io xa nakueka‑s xa n‑dada'u‑s nuu ñu'u‑s, ñadu ɨnka ñayiu.
55002007	Xa'a kuu xa ja'an‑r te kani ini va'a nu nax kuu xa ja'an‑r. Na taxi Taa‑ro Ianyuux, Ia kuu Xto'o‑ro xaxtnuni xa kutnuni ini‑n ntdaa xa'a.
55002008	Maxku kande ini‑n Jesucristu, Ia n‑xi'í te n‑nandoto‑ia. Da'ya dana David kuu‑ia. Xa'a kuu xa ja'an‑r nuu ñayiu. Tnu'u va'a kuu.
55002009	Xaxe'e xa ja'an‑r xa'a nuu ñayiu, kida u'u ña'a dava ka ñayiu te kue'e vida ya'a‑r, diko cadena ndijun‑r. Ná ndijun se n‑xa'ni ndɨyɨ ndijun‑r, ko ñatu ndijun tnu'u Ianyuux.
55002010	Juini nda'u ya'a‑r, ko kunde ini‑r xa na nanita'u ñayiu n‑kaxi Ianyuux xi'in Cristu Jesús xa ku kuu‑i da'ya‑ia xi'in xa na kutuu‑i andɨu nuu io mee ni xa vili xndaa te ya'u nɨkava nɨkuita.
55002011	Nux ka xi'í‑ro xaxe'e Cristu Jesús kutuu‑ro xi'in‑ia.
55002012	Nux ka kundee ini‑ro hora nda'u ya'a‑ro xaxe'e‑ia, taxnuni‑ro xi'in‑ia. Nux na ja'an‑ro xa ña xini‑ro‑ia, ja'an‑ia xa ñatu xini ña'a‑ia tuku.
55002013	Juini ma kukanu ini ka‑ro‑ia ná n‑ja'an‑ro, ko mee‑ia kada na'i‑ia xa n‑ja'an‑ia xa kada‑ia, chi Ianyuux kuu‑ia, te xaxe'e xa kuu‑ia Ianyuux ma kuu xa tuku ku ja'an‑ia te tuku ku kada‑ia. Ɨɨn xandaa kuu xa'a.
55002014	Nadaja'an‑n se ka dakua'a ñayiu ka kukanu ini Cristu Jesús dian xa'a. Jan do'o‑n‑sɨ, te kunini Ianyuux. Ja'an‑n nuu‑s xa maxku jantna'a tnu'u‑s hora ñatu ka kuu ɨnuu‑s chi ña tuu nax kine'e‑ro nux daa kida‑ro. Xaxe'e tnu'u ka kakune'e‑s hora ka jantna'a tnu'u‑s nuu xyuku ñayiu daka ni'no‑s‑yɨ, te ma jandixa ka‑i Cristu Jesús.
55002015	Va'a kada tniu Ianyuux na kua'a na ja'an‑ia xa kendoo va'a tniu‑n, te ma kune ini‑n. Ndukundee kada‑n tniu‑ia. Nux du'a na kada‑n, ndaku‑n dakua'a‑n ñayiu, te mee ni xandaa ja'an‑n.
55002016	Ñadu xa daa cuentu ña ndandɨ'ɨ ka ndatnu'u dava ñayiu ku jandixa‑n chi ñadu kuenda Ianyuux kuu xijan. Ka dandoo ñayiu ijan Ianyuux xi'in ley‑ia vaxi.
55002017	Xitendodo cuentu ka ja'an‑i jua'an ná xitendodo ndɨ'yɨ. Nuu ñayiu ya'a yɨtna'a Himeneo xi'in Fileto.
55002018	Va'a n‑ka xo jandixa nduu se ya'a xa tnu'u Ianyuux kuu ɨɨn xandaa, ko ñatuka daa ka ja'an‑s vitna. Ka ja'an‑s xa xá n‑ka nandoto ndɨyɨ n‑ka xi'í. Du'a kuu xa ka daka ni'no‑s dava ñayiu, te ñatuka ka kukanu ini‑i Cristu Jesús.
55002019	Du'a n‑chidotnuni ɨɨn se n‑xo kakune'e Ianyuux: “Xini Ianyuux janda ka kuu ñayiu ndeka‑ia.” Dɨuni yodotnuni: “Na dandoo ntdaa ñayiu ja'an xa kukanu ini‑i Jesucristu xaloko ka kida‑i.” Ná kuu xa n‑xe kodotnuni nuu ɨɨn yuu nukoo kutu kuu xa n‑chidotnuni‑s chi ma naa xijan.
55002020	Na ja'an ntuku‑r ɨnka tnu'u ya'a. Ñadu mee ni kɨdɨ oro xi'in kɨdɨ plata io ɨɨn ve'e ka'nu se kuika chi dɨuni neva'a‑s ko'o yutnu xi'in kɨdɨ ñu'u. Kɨdɨ oro xi'in kɨdɨ plata tnaa‑s xa ya'u xi'in xa ñukax ini, te ko'o yutnu xi'in kɨdɨ ñu'u tnaa‑s xa ña xiniñu'u ka.
55002021	Nux ma kada ka‑ro kuechi ku kuu‑ro ná ka kuu kɨdɨ xñu'u xa ñukax ini jan, te kada Ianyuux xa nduu‑ro ñayiu ii. Junukuechi‑ro nuu‑ia, te idii ni vuelta kajan‑ro anu‑ro xa kada‑ro mee ni xava'a.
55002022	Jun ini‑n xa maxku kada‑n yɨka kuechi, vitna kuu‑n solteru, chi ɨɨn se kuu solteru, yo kuu anu‑s xa kada‑s kuechi ñuñayiu. Kadayɨka mee‑n xa kada‑n xava'a na ka kida ñayiu n‑ka ndundoo n‑ka ndunini te ka xijan ta'u‑i nuu Ianyuux. Dɨuni kadayɨka xa kukanu ini na'i‑n xi'in‑i Cristu Jesús xi'in xa juemani koio‑n ñayiu. Na kutuu vii kutuu va'a koio‑n xi'in‑i.
55002023	Maxku danuu‑n cuentu ñatu kuu cuentu ñukax ini ka kakune'e xa n‑ka ya'a xixitna‑n ka ndatnu'u dava ñayiu, chi ñatu ndaa xijan. Xa na'a‑n xa diko ni ka jantna'a tnu'u ñayiu xaxe'e cuentu ijan.
55002024	Vivii na ja'an ɨɨn se xinokuechi nuu Ianyuux nuu ñayiu, te maxku jantna'a tnu'u‑s xi'in‑i. Io xa ku kuu ɨɨn se xinokuechi nuu Ianyuux se va'a kua'a xa dakua'a‑s ñayiu. Dɨuni io xa ku kuu‑s ɨɨn se ñatu yachi ini.
55002025	Na dakua'a‑s ñayiu ka ja'an xa ñatu ja'an ndaa‑s hora dakua'a‑s ɨnka ñayiu chi kudana kada Ianyuux xa natu ini ñayiu ijan xa daa n‑ka ja'an‑i, te jini koio‑i ndeda xa kuu xandaa.
55002026	Natu ini‑i xa n‑ka kida‑i xa n‑juini Kui'na xa kada‑i, te ma kundeka ña'a ka‑i. Du'a na kada‑s na kua'a na kada‑i xa juini Ianyuux.
55003001	Kuna'a xa yo nda'u ya'a ñayiu tiempo na kuyatni xa naa ñuñayiu.
55003002	Mayo ka ñayiu kachi nda'u nuu tna'a chi mee nga‑i jun ini‑i. Yo vichi kukajan ini koio ñayiu jan tvini, te ku ja'an i'ni koio‑i, te ku kuu‑i ñayiu xe ini. Dɨuni kui'a ja'an koio‑i Ianyuux. Ma jandixa koio‑i tadɨ'ɨ‑i. Ni ma ja'an koio‑i nuu Ianyuux: “Na kuta'u‑da, Taa‑ro”, ni ma koo‑i xañu'u nuu‑ia.
55003003	Ma juemani koio‑i ɨnka ñayiu, ni familia‑i ma kunda'u ini‑i. Jantna'a koio‑i, te ma ndumani koio‑i. Tekuechi neñuu koio‑i ɨnka ñayiu. Mee ni xaloko kada‑i chi ma kundedi ini‑i. Ndunde'e koio‑i hora na jan do'o ña'a ɨnka ñayiu. Jini u'u koio‑i ñayiu kada xava'a.
55003004	Diko koio‑i ñayiu n‑ka xo kumani xi'in‑i. Ma yu'u koio‑i xa ka'ni koio‑i ndɨyɨ a xa kada‑i ɨnka xa kada‑i. Xaxe'e xa kutuu va'a koio‑i ku kuu koio‑i ñayiu xe ini. Va'a ka ku kuu anu‑i xa kada‑i xa juini koio mee‑i dada xa kada‑i xa juini Ianyuux.
55003005	Ja'an nga‑i xa jandixa‑i Ianyuux, ko ña ndaa xa jandixa‑i‑ia, chi ma naja'an koio‑i‑ia xa na kua'a na chindee ña'a‑ia. Maxku kandeka tna'a‑n xi'in ñayiu io vitna ka kida na kada ñayiu ijan.
55003006	Ka kɨu ñayiu ya'a ve'e ñá lilu, ñá kue'e xa n‑ka kida, xa daja'an ña'a‑i xa kada koio ka‑ña xaloko xadu'a, te ka xejoon‑ña chi ka tna ini‑ña xa kada‑ña xijan.
55003007	Ndɨkɨu ndɨñuu ka dakua'a ñá ya'a ɨɨn xa ka dakua'a‑ña, ko ma uun jini‑ña ndeda xa kuu xandaa.
55003008	Ná n‑ka kida se n‑xo nani Janes xi'in se n‑xo nani Jambres xa n‑ka ja'an‑s nuu ñayiu xa maxku jandixa‑i xa n‑ja'an Moisés, daa ka kida ñayiu ya'a vitna xa ka dada'an‑i xa ja'an‑ro nuu ñayiu ka dakua'a‑ro ndeda xa kuu xa ndaa. Mee ni xaloko xadu'a xñu'u anu‑i. N‑xika yata Ianyuux nuu‑i xaxe'e xa ñatu jandixa‑i‑ia.
55003009	Juini ka dada'an‑i xa ja'an‑ro xijan nuu ñayiu, ko xee xa ma dada'an ka‑i chi jini ñayiu xa ñayiu lilu ka kuu‑i. Ya'a koio‑i na n‑ka ya'a nduu se ña n‑ka jandixa Moisés.
55003010	Xini va'a‑n nax dakua'a‑r ñayiu, Timoteo. Dɨuni xini‑n janda xko kuu‑r, te na'a‑n nax n‑xo kuu anu‑r xa kada‑r. Xini‑n xa kukanu ini‑r Ianyuux. Xini‑n xa ñatu yachi ini‑r, te xemani‑r ñayiu. Dɨuni xini‑n xa kunde ini‑r hora nda'u ya'a‑r.
55003011	Koto na n‑ka kida u'u ña'a ñayiu ñuu Antioquía, Iconio, Listra du xaxe'e Cristu Jesús. Nda'u n‑ya'a‑r ijan, ko n‑kundee ini‑r. ¡Naka kue'e xa n‑ka kida ña'a ñayiu! Ko ñatu n‑xa'ni ña'a‑i chi n‑chindee ña'a Ianyuux, Ia kuu Xto'o‑ro.
55003012	Ntdaa ñayiu ka kida xa juini Ianyuux te ka kunduu‑i xi'in Cristu Jesús, yo nde'e nda'u ka ya'a‑i.
55003013	Ñayiu loko, kue'e ka xa ka kida‑i jua'an. Dani ñayiu ka danda'u ɨnka ñayiu, danda'u ka‑i‑yɨ vaxi. Nani kuu xa ka danda'u‑i ñayiu, dani danda'u ña'a koio ñayiu.
55003014	Kajan anu‑n xa jandixa na'i‑n xa jandixa‑n vaxi. Chinuu na'i xa n‑dakua'a‑n chi xa na'a‑n jundu n‑dakua'a ña'a.
55003015	Ndena luchi‑n ka'u‑n tnu'u Ianyuux xyodotnuni, te kutnuni ini‑n nax kuu xa yodotnuni. Tnu'u Ianyuux yodotnuni kachitnu'u ña'a nax kada‑n xa nanita'u‑n. Xa kada‑n xa nanita'u‑n kuu xa kukanu ini‑n Cristu Jesús.
55003016	N‑ja'an Ianyuux nax chidotnuni dava se ñuñayiu, te n‑ka xo chidotnuni‑s. Ntdaa tnu'u Ianyuux xyodotnuni n‑ka chidotnuni‑s. Va'a xa kakune'e‑ro tnu'u Ianyuux n‑ka chidotnuni‑s nuu ñayiu dakua'a‑ro. Dɨuni va'a xa kakune'e‑ro xa'a hora jan do'o‑ro‑i. Dani va'a xa kakune'e‑ro tnu'u‑ia nuu ñayiu n‑kida ɨɨn kuechi chi natu ini‑i. Xaxe'e xijan ka jandixa‑ro‑ia,
55003017	te dɨuni xaxe'e xijan ka kida roo xa ka kuu‑ro ñayiu kukanu ini Cristu Jesús xava'a.
55004001	-
55004002	Ta'u tniu‑r nuu‑n xa maxku dakuita‑n xa ja'an‑n nuu ñayiu xa n‑ja'an Ianyuux. Nani ja'an‑n nuu ñayiu ka juini xa kunini koio‑i xa n‑ja'an‑ia, dani ja'an‑n xijan nuu ñayiu ña ka juini xa kunini koio‑i xijan. Ja'an‑n nuu‑i nax kuu kuechi ka kida‑i. Jan do'o‑n‑yɨ xa maxku kada ka‑i kuechi, te dɨuni ja'an‑n nuu‑i nax kada koio‑i. Vivii dakua'a‑n‑yɨ; maxku kukiti ini‑n nuu‑i. Nini Ianyuux xi'in Cristu Jesús, Ia ndadandaa kuechi ntdaa roo, ñayiu io vitna xi'in kuechi ñayiu xa n‑ka xi'í xa xa'a ta'u tniu‑r nuu‑n. Kixi Cristu Jesús ɨnka vuelta ñuñayiu xa taxnuni‑ia.
55004003	Xa'a ja'an‑n nuu ñayiu vitna chi xee kɨu kunini koio ñayiu xa kuu ini mee‑i, te ma kachi ka‑i xa kunini‑i xa ja'an‑ro. Ɨɨn xandaa kuu xijan. Nanduku koio‑i kue'e maestru kakune'e xa ka tna ini mee‑i, te kada koio‑i xa kuu ini mee‑i.
55004004	Ma kachi ka‑i xa ja'an‑ro nuu‑i xa n‑ja'an Ianyuux. Ɨɨn xandaa kuu xijan. Kunini koio‑i cuentu n‑ka xani ini mee xixitna‑i.
55004005	Ndo'o, maxku kada‑n ɨɨn xa ñatu natau. Kada nde ini‑n hora nda'u ya'a‑n. Ja'an nuu ñayiu nax io xa kada‑i xa na nanita'u‑i, te kada‑n ntdaa tniu n‑taxi Ianyuux.
55004006	Xa'a ja'an‑r nuu‑n vitna, te io xa chinuu va'a‑n xa ja'an‑r chi vax kuyatni xa kuú‑r xaxe'e Ianyuux. Doko‑r mee‑r nuu‑ia.
55004007	Nda'u n‑xo ya'a‑r xa n‑kida‑r ntdaa tniu n‑taxi‑ia, ko n‑kida na'i‑r. Dani kukanu ini‑r Cristu Jesús; ñatu n‑dandoo‑r‑ia. Kuenda kɨu ɨɨn se n‑xe'en dava, te n‑ndaku‑s kuu‑r xa n‑kida‑r ntdaa tniu n‑taxi‑ia,
55004008	te taxi Ia kuu Xto'o‑ro, Ia ndadandaa kuechi‑ro, ɨɨn xa taxi‑ia na xee kɨu chi kida‑r xa juini‑ia. Kidandaa‑ia hora ndadandaa‑ia kuechi‑ro. Ñadu ru'u ni ni'i xa taxi‑ia chi dɨuni ni'i ntdaa ñayiu ka kuvete xa ndixi‑ia.
55004009	Kundu ini‑n ki kotoni'ni ña'a‑n. Maxku kukuee‑n.
55004010	Ndoñu'u ña'a‑r chi n‑dandoo ña'a Demas xaxe'e xa yo n‑kukajan ini‑s xa io ñuñayiu, te juan nu'u‑s Tesalónica. Se kuu Crescente juan nu'u Galacia, te Tito jua'an Dalmacia.
55004011	Sluka nga tuu xi'in‑r. Kandeka‑n Smarku kixi na kua'a na junukuechi‑r nduu‑r xi'in‑s nuu Ianyuux.
55004012	Se nani Tíquico, n‑natunda'a‑r‑sɨ juan naxee Éfeso de.
55004013	Kane'e‑n capa‑r n‑dandoo‑r Troas ve'e ɨɨn se nani Carpo kixi xi'in ntaka rollo tutu xi'in rollo ñɨɨ xyodotnuni tnu'u‑r kixi. Mee ni rollo ñɨɨ kane'e‑n kixi nux ma kuu xa kane'e‑n ntdaa rollo jan kixi chi xijan yo ndoñu'u ka‑r.
55004014	Alejandro, se kuu herrero, n‑dada'an‑s xa dakua'a‑r dava ñayiu. Juña'a Ianyuux ta'u‑s chi kue'e xa n‑kida ña'a‑s.
55004015	Koo‑n cuedado nuu‑s ná io mee‑r cuedado chi dada'an‑s xa dakua'a‑ro ñayiu xa n‑ja'an Cristu Jesús. Vichi dada'an‑s.
55004016	Na n‑dada'an ni'no‑r mee‑r nuu juxtixia xa ki'na nuu, ni ɨɨn ñayo n‑chindee ña'a. Ntdaa se xinitna'a xi'in‑r n‑ka dandoo ña'a. Na taxkanu ini Ianyuux xa daa n‑ka kida ña'a‑s.
55004017	N‑ka dandoo ña'a‑s, ko ña n‑dandoo ña'a Ianyuux Ia kuu Xto'o‑ro. N‑chindee ña'a‑ia xa n‑kakune'e‑r‑ia nuu ñayiu. Ntdaa ñayiu ña ka kuu yatnu'u Israel n‑ka teku xa n‑kaku‑r nuu nga'a chi n‑chindee ña'a Ianyuux.
55004018	Mayo ka kada u'u ña'a chi nakueka ña'a‑ia. Kutuu‑r nuu taxnuni‑ia. Juan kɨu juan ñuu io xa ndadaka'nu‑ro‑ia. Nuncas ma jɨn ndɨ'ɨ xa nduka'nu‑ia. Amén.
55004019	Ndajan tnu'u‑r Priscila xi'in Áquila xi'in familia Onesíforo.
55004020	Erasto, tuu‑s Corinto. Trófimo, ku'u‑s. N‑dandoo‑r‑sɨ Mileto.
55004021	Kundu ini‑n kixi‑n na kua'a xa kutuu‑n ya'a dadaa xee‑ro yoo vixi. Ndajan tnu'u ña'a Eubulo xi'in Pudente. Dɨuni ndajan tnu'u ña'a Lino xi'in Claudia xi'in ntdaa ka se ka kukanu ini Cristu Jesús.
55004022	Na kunduu‑n xi'in Ianyuux, Ia kuu Xto'o‑ro. Na chindee chituu ña'a‑ia, Timoteo.
56001001	Ru'u, Spalu, se xinokuechi nuu Ianyuux tunda'a carta ya'a juan xee nuu‑n, Tito. Dɨuni kuu‑r se n‑tunda'a ña'a Jesucristu xa ja'an‑r nuu ñayiu n‑kaxi Ianyuux xa n‑ja'an‑ia xa na kua'a na kukanu ini koio‑i Jesucristu xi'in xa na jini koio‑i ndeda xa kuu xandaa te kada koio‑i xava'a.
56001002	Nux na jandixa koio‑i Jesucristu, kutuu‑i nuu tuu Ianyuux nɨkava nɨkuita na nandoto‑i xa kuú‑i. Ndena ta nkavatuu ka ñuñayiu n‑ja'an Ianyuux, Ia ja'an ndaa, xa kutuu koio‑ro xi'in‑i nuu tuu‑ia nɨkava nɨkuita.
56001003	Ianyuux, Ia dananita'u ña'a, n‑xantuu‑ia kɨu kixe'e ñayiu xa ja'an‑i tnu'u ya'a nuu dava ka ñayiu. Na n‑ka kixe'e‑i xa ja'an‑i xijan, n‑ta'u tniu‑ia xa ja'an‑r nuu ɨnka ñayiu xijan tuku. N‑kukanu ini ña'a‑ia.
56001004	Kuenda kɨu da'ya‑r kuu ña'a, Tito, xaxe'e xa n‑dakua'a ña'a‑r, te n‑kukanu ini‑n Jesucristu. Xijan ta'u‑r nuu Taa‑ro Ianyuux xi'in nuu Cristu Jesús, Ia dananita'u ña'a, xa na chindee chituu ña'a‑ia nduu‑ia. Dɨuni xijan ta'u‑r nuu‑ia xa na ku kundaa ku kuvatu anu‑n chi n‑natu ini‑n xa n‑kida‑n kuechi.
56001005	N‑dandoo ña'a‑r Creta de xaxe'e xa na kada ndɨ'ɨ‑n xa n‑kendoo ka xa kada‑ro xi'in xa kaxí‑n se taxnuni koio nuu ñayiu ka kukanu ini Cristu Jesús ntaka ñuu nuu xndaxio ñayiu ka kukanu ini‑ia. Kada nani n‑ja'an‑r xa kada‑n.
56001006	Se nduku‑n xa taxnuni‑s nuu ñayiu kukanu ini‑ia, na ku kuu‑s se ña tuu na tnu'u io. Maxku ku kuu‑s se io uu ñadɨ'ɨ. Na taxnuni se nduku‑n nuu ñayiu jan nux kukanu ini da'ya‑s Cristu Jesús xi'in nux ñatu kutnu'u xa ka ndandita‑s nuu‑s xi'in nux ñayo ja'an xa ñatu ka kunxa'nu‑s.
56001007	Kidayɨka‑i xa ku kuu se taxnuni nuu ñayiu ka kukanu ini‑ia ɨɨn se ña tuu na tnu'u io chi tniu Ianyuux kada‑s. Io xa ku kuu‑s se ñatu xe ini, ɨɨn se ñatu yachi kiti ini. Maxku ku kuu se taxnuni nuu ñayiu ka kukanu ini‑ia ɨɨn se xi'i. Maxku ku kuu‑s se ma kachi ini, se jantna'a, ni maxku ku kuu‑sɨ se tnɨɨ tvini ñayiu.
56001008	Na ku kuu se nduku‑n xa taxnuni‑s nuu ñayiu ka kukanu ini Cristu Jesús ɨɨn se xitondee ñayiu ka xe'en nukee nuve'e‑s, ɨɨn se ñu ini xa kada‑s mee ni xava'a, ɨɨn se kunxa'nu, ɨɨn seva'a, ɨɨn se kida xa juini Ianyuux, ɨɨn se ndedi ini hora kuu anu‑s xa kada‑s ɨɨn xaloko.
56001009	Na taxnuni ɨɨn se nduku‑n nux xandaa xakuita jandixa‑s xa ɨɨn xandaa kuu xa n‑dakua'a‑ro‑s xi'in dava ka ñayiu, te na dakua'a‑s ɨnka ñayiu. Na ja'an‑s nuu ñayiu ka jan tnu'u ña'a ndeda xa ka ja'an‑i kuu xa ñatu nakaxtna'a xi'in xa n‑ja'an Cristu Jesús, te na daxino ini‑s‑yɨ.
56001010	Du'a na kada‑s chi yo xndaxio ñayiu ka kuxe ini nuu dava se ka taxnuni nuu ñayiu ka kukanu ini Cristu Jesús. Te ka danda'u‑i ñayiu ka dakua'a‑i chi mee ni tnu'u vete ka ja'an‑i nuu‑i. Ñatu ka dakua'a‑i‑yɨ ɨɨn xa ñukax ini. Kue'e ñayiu ka kuu yatnu'u Israel du'a ka kida.
56001011	Maxku juejoon koio se ka taxnuni nuu ñayiu ka kukanu ini Cristu Jesús xa daa kada ñayiu ijan chi daka ni'no‑i ñayiu ka dakua'a‑ro. Nɨkee nɨve'e ñayiu daka ni'no‑i. Ñatu ka dakua'a‑i ñayiu xa dakua'a‑ro‑i chi tuku xa ka dakua'a‑i‑yɨ. Xa na ni'i‑i tvini ka dakua'a‑i‑yɨ. Du'u‑i ñayiu xa du'a kida‑i.
56001012	Mee ɨɨn se Creta n‑xo dakua'a ñayiu n‑jan tnu'u ñayiu ñuu‑s. Du'a n‑ja'an‑s: “Yo unu vete ñayiu Creta. Yo unu loko‑i. Nde'e ka xaxi‑i. Te unu kudi‑i.”
56001013	Te ndaa n‑ja'an‑s. Kanandee‑n ñayiu tuku dakua'a ɨnka ñayiu jan te juña'a‑n nuu‑i xa na jandixa‑i xa dakua'a‑ro ñayiu vaxi. Ɨɨn xandaa kuu xijan.
56001014	Maxku chinuu‑n cuentu n‑ka xani ini mee xixitna ñayiu Israel, ni xa ka ta'u tniu ñayiu ñatu ka jandixa xa n‑ja'an Jesús. Ɨɨn xa ndaa n‑ja'an Jesús.
56001015	Ñayiu va'a, mee ni xava'a ñu ini‑i xa kada‑i, te ma kani ini loko‑i, ni ma nduu‑i ñayiu loko. Ñayiu ñu'u xaloko anu, mee ni xaloko ka xani ini‑i, te ma kada xaloko ka xani ini‑i jan xa nduu‑i ñayiu va'a. Ñatu ka jandixa‑i Cristu Jesús. Mee ni xane xayichi ka xani ini‑i, te ña tuu nax kuu anu‑i.
56001016	Ka ja'an‑i xa kunduu‑i xi'in Ianyuux, ko xaxe'e xa ka kida‑i xaloko xadu'a, ña ndaa xa kunduu‑i xi'in‑ia. Kue'e xane xayichi ka kida‑i. Ɨɨn xa januu kuu. Ka kuxe ini‑i nuu Ianyuux. Ñatu ndaku‑i xa kada‑i ɨɨn xava'a. Daa juña'a‑n ñayiu.
56002001	Ko ndo'o, Tito, na nakaxtna'a xa dakua'a‑n ñayiu dian xi'in xa dakua'a mee‑r ñayiu vaxi. Ɨɨn xandaa kuu.
56002002	Juña'a‑n nuu sexa'nu xa maxku ko'o‑s xa nde xini‑s, te na kada‑s xava'a na kua'a na koo ñayiu xañu'u nuu‑s, te na ku kunxa'nu‑s. Juña'a‑n nuu‑s xa na jandixa koio‑s xa dakua'a‑ro ñayiu vaxi. Ɨɨn xandaa kuu xijan. Juña'a‑n nuu‑s xa na juemani‑s ñayiu. Dɨuni juña'a‑n nuu‑s xa na kukanu ini ka‑s Ianyuux.
56002003	Dɨuni juña'a‑n nuu ñaxa'nu xa na kada‑ña xava'a te na ku kuu ñukax ini‑ña. Maxku jan tnu'u‑ña ñayiu, ni maxku ko'o‑ña xa nde xini‑ña. Juña'a‑n nuu‑ña xa na kada koio‑ña xava'a na kua'a na kada koio dava ka ñayiu xava'a tuku.
56002004	Na juña'a‑ña nuu ñá ka kukuechi xa na juemani‑ña yɨɨ‑ña xi'in da'ya‑ña.
56002005	Dɨuni na juña'a‑ña nuu ñá ka kukuechi ya xa na ku kunxa'nu‑ña te maxku chitna'a‑ña xi'in ɨnka seyɨɨ. Na juña'a‑ña nuu‑ña xa na kada‑ña tniu io nukee nuve'e‑ña te na jueyu'u juendetu‑ña nuu yɨɨ‑ña na kua'a maxku kui'a ja'an ñayiu Ianyuux.
56002006	Dɨuni juña'a‑n nuu se ka kukuechi xa na ku kunxa'nu‑s.
56002007	Te ndo'o, Tito, kada xava'a na kua'a na kada koio dava ka ñayiu xava'a tuku. Nux dani na kada‑n xava'a, koo‑i xañu'u nuu‑n. Hora na dakua'a‑n ñayiu, ja'an ndaa‑n nuu‑i; ñadu xa tuku xa ku ja'an‑n.
56002008	Ja'an‑n mee ni xandaa nuu‑i na kua'a maxku kine tnu'u ña'a ñayiu dakua'a‑n xi'in xa na kujanuu ñayiu ka dada'an xa dakua'a‑n‑yɨ, te ma jan tnu'u ña'a ka‑i roo, chi ñavada kine'e ka‑i cuentu.
56002009	Juña'a‑n nuu ñayiu ka kidatniu du'a nuu xto'o‑i xa na jueyu'u na juendetu koio‑i nuu‑s te na kada koio‑i xa juini‑s xa na tna ini ña'a‑s. Maxku dadavatna'a‑i xi'in‑s.
56002010	Juña'a‑n nuu‑i xa maxku du'u‑i xaxii xto'o‑i. Na kava nxa'nu mudu‑i na kua'a na kukanu ini ña'a xto'o‑i. Nux na kava nxa'nu mudu‑i, jini xto'o‑i xa ka kukanu ini‑i Cristu Jesús xi'in xa ka ka'u‑i tnu'u Ianyuux yodotnuni, te najuentnu'u‑s Ianyuux, Ia dananita'u ña'a. Ntdaa xijan juña'a‑n nuu ñayiu dian.
56002011	N‑ka teku‑ro xi'in dava ka ñayiu xa n‑ja'an Ianyuux nax io xa kada koio ñayiu ñuñayiu xa na nanita'u koio‑ro xi'in‑i.
56002012	Dɨuni n‑ka teku‑ro xi'in‑i xa io xa dandoo‑ro xi'in‑i xaloko xadu'a ka kida‑ro xi'in xa maxku kani ini ka‑ro xi'in‑i xa kada‑ro xi'in‑i xane xayichi. Dɨuni n‑ka teku‑ro xa io xa ku kunxa'nu koio‑ro xi'in xa io xa jandixa koio‑ro xa ta'u tniu Ianyuux xi'in xa io xa kada koio‑ro xi'in‑i xa juini‑ia. Roo, ñayiu n‑ka kukanu ini Cristu Jesús, Ia dananita'u ña'a n‑ka kida‑ro xaloko xadu'a ná ka kida ñayiu ñatu ka kukanu ini‑ia.
56002013	Na kada koio‑ro xi'in ntdaa ñayiu n‑ka kukanu ini Cristu Jesús xa ta'u tniu Ianyuux nɨni xndetu‑ro xa ndixi Cristu Jesús, Ia n‑kida xa nanita'u‑ro, Ia kandeka ña'a nu'u andɨu. Kɨu ijan kixi Ianyuux, te jini ñayiu xa nduka'nu‑ia. Xndetu‑ro xa na xee kɨu ijan, te yo ka kudɨ ini‑ro.
56002014	N‑xi'í Cristu Jesús xa n‑chiya'u‑ia ntdaa kuechi‑ro te ñatuka xndido xtau‑ro kuechi‑ro; kuenda kɨu ña tuu na kuechi n‑ka kida‑ro. N‑kida‑ia xa n‑ka nduu‑ro da'ya‑ia, te yo ka kuu anu‑ro xa kada‑ro xa ta'u tniu‑ia vitna.
56002015	Ntdaa xa n‑kakune'e‑r ya, juña'a‑n nuu ñayiu xa na kada koio‑i. Te nux ndeda‑i ña juini kada xa kakune'e‑r, kanandee‑n‑yɨ. Nux na kuekundee ña'a ñayiu kanandee‑n‑yɨ tuku; maxku juejoon‑n xa kuekundee ña'a‑i.
56003001	Dɨuni juña'a‑n nuu ñayiu de xa na jueyu'u na juendetu‑i nuu juxtixia ñuu‑i xi'in nuu dava ka se ka taxnuni nuu‑i. Na jandixa koio‑i‑sɨ. Na koo anu‑i xa kada‑i xava'a.
56003002	Dɨuni juña'a‑n nuu‑i xa maxku kui'a ja'an‑i ɨnka ñayiu, ni maxku jan kui'a‑i‑yɨ. Maxku jantna'a koio‑i. Na kutuu mani‑i xi'in dava ka ñayiu du. Nda'u kee na kutuu koio‑i na kua'a na kunde'a dava ka ñayiu.
56003003	Na ta kukanu ini koio ka‑ro Jesucristu, n‑ka xo kuloko n‑ka xo kudu'a ni‑ro, te ñatu n‑ka xo jandixa‑ro ley Ianyuux chi tuku n‑ka dakua'a ña'a ñayiu. Ntdantu'u xaloko xadu'a n‑kuu anu‑ro xa kada‑ro n‑ka kida‑ro, ñatu n‑ka xo ndedi ini‑ro. N‑xo xia'an‑ro justu anu‑ro. Mee ni xane xayichi n‑ñu'u anu‑ro. N‑ka xo kukuedi ini‑ro hora n‑ka xo teku‑ro xa xe kotuu va'a ɨnka ñayiu jua'an. Dɨuni n‑xo xini u'u‑ro dava ka ñayiu, te n‑xo xini u'u tna'a‑ro xi'in ñayiu ka xinitna'a xi'in‑ro.
56003004	Daa n‑ka xo kida‑ro, ko n‑ka teku‑ro nax n‑kida Ianyuux, Ia dananita'u ña'a xa nanita'u‑ro xi'in nax io xa kada‑ro na kua'a daa dananita'u ña'a‑ia. Dɨuni n‑ka teku‑ro xa xemani ña'a‑ia.
56003005	Ñadu xaxe'e xa n‑ka kida‑ro ɨɨn xava'a dananita'u ña'a‑ia chi dananita'u ña'a‑ia xaxe'e xa n‑kunda'u ini ña'a‑ia. N‑kida Espíritu‑ia xa n‑ka nduu‑ro ɨnka ñayiu; ñatuka ka kuu‑ro ná n‑ka xo kuu‑ro.
56003006	N‑kida Ianyuux xa n‑kee ña'a Espíritu‑ia xaxe'e xa n‑chiya'u Jesucristu kuechi‑ro. Yo kidatniu Espíritu‑ia anu‑ro.
56003007	N‑kida‑ia xa ñatuka xndido xtau‑ro kuechi n‑ka kida‑ro xaxe'e xa n‑kunda'u ini ña'a‑ia xi'in xaxe'e xa xemani ña'a‑ia. Te xñu ini‑ro xa ni'i‑ro ta'u‑ro. Ta'u‑ro kuu xa kutuu‑ro nuu tuu Ianyuux nɨkava nɨkuita.
56003008	Ɨɨn xandaa kuu xa kakune'e‑r, ñadu ɨɨn xavete. Ta'u tniu‑r nuu‑n xa dakua'a‑n ñayiu xa kakune'e‑r ya na kua'a daa na kada ñayiu ka kukanu ini Ianyuux xava'a. Daa na jun ini koio‑i. Nux na jandixa koio‑i xa kakune'e‑r ya, kue'e xava'a kuu‑i ntdaa‑i.
56003009	Maxku danuu‑n cuentu ña ndandɨ'ɨ. Ni maxku yo nduku tnu'u‑n jundu n‑ka xo kuu tadɨ'ɨ xixitna ñayiu dian, ni maxku yo nduku tnu'u‑n nuu ndexu vaxi koio‑i. Ni maxku jantna'a tnu'u‑n xi'in dava ka ñayiu xaxe'e ley n‑chidotnuni Moisés chi ña tuu nax kine'e‑n.
56003010	Se na kada xa ka'nde tna'a ñayiu ka kukanu ini Jesucristu, kanandee‑n‑sɨ uu a uni vuelta. Te nux ña n‑jandixa ña'a‑s maxku kandeka tna'a ka‑n xi'in‑s. Kuijun‑n‑sɨ
56003011	chi kuna'a‑n xa se daa kida, seloko kuu‑s; mee ni xaloko xani ini‑s. Dakuita‑s mee‑s chi kue'e xa kida‑s.
56003012	Ñu ini‑r xa tunda'a‑r Artemas o Tíquico xee Creta de. Kɨu na xino ndeda ɨɨn‑s, xee‑n Nicópolis. Ijan nanitna'a‑ro chi ñu ini‑r xa ijan kutuu‑r yoo vixi. Kundu ini‑n kixi‑n.
56003013	Juña'a‑n ntdaa xa ka ndoñu'u se kuu abogado nani Zenas xi'in Apolo hora na njunu ichi‑s na kua'a maxku ña'a ndoñu'u xa ndoñu'u koio‑s ichi jɨ'ɨn‑s. Juña'a ndendaa xe kandita‑n.
56003014	Na kada koio ñayiu ka kukanu ini xi'in‑ro Jesucristu xava'a. Na juña'a‑i xa ka ndoñu'u ɨnka ñayiu kukanu ini‑ia. Na dakua'a‑i chindee tna'a‑i.
56003015	Ntdaa se xtuu xi'in‑r ya'a ka ndajan tnu'u ña'a, Tito. Juña'a nuu ntdaa ñayiu xemani ña'a xndaxio dian xa yo ndajan tnu'u‑r‑yɨ. Na chindee chituu ña'a Ianyuux ntdaa‑n.
57001001	Daña Spalu, se yɨndi'u xaxe'e Cristu Jesús, tunda'a‑da xi'in ñani‑ro Timoteo carta ya'a juan xee nuu ndixi, Filemón. Mani ka juini ña'a‑da. Ntdaa‑ro ka kida tniu Ianyuux.
57001002	Dɨuni tunda'a‑da carta ya'a juan xee nuu ñayiu ka kukanu ini Cristu ka nataka kutu ve'e‑n xi'in nuu Arquipo, se xinokuechi nuu Cristu na xinokuechi ɨɨn soldado nuu se taxnuni nuu‑s xi'in nuu ku'a‑ro Apia, ñá kukanu ini Cristu xi'in‑ro tuku.
57001003	Xijan ta'u‑da xa na chindee chituu ña'a Taa‑ro Ianyuux xi'in Jesucristu, Ia taxnuni nuu‑ro. Xijan ta'u‑da nuu‑ia xa na kada‑ia xa na ku kundaa ku kuvatu anu koio‑n chi n‑ka natu ini‑n xa n‑ka kida‑n kuechi.
57001004	Ntna'a naja'an ña'a‑da hora xijan ta'u‑da nuu Ianyuux, xia'an‑da xa n‑kuta'u‑da nuu‑ia.
57001005	Xko xia'an‑da xa n‑kuta'u‑da nuu‑ia chi xko teku‑da xa xemani‑n Jesús, Ia taxnuni nuu‑ro xi'in nuu ñayiu ka kukanu ini‑ia. Dɨuni xko xia'an‑da xa n‑kuta'u‑da nuu‑ia xaxe'e xa dani kukanu ini‑n‑ia xi'in xaxe'e xa jandixa‑n xa xandaa xakuiti ka kukanu ini ñayiu dian Jesús.
57001006	Dɨuni xijan ta'u‑da xa hora na ja'an‑n nuu ñayiu xa kukanu ini‑n Jesucristu xi'in xa n‑ja'an‑ia, na ja'an‑n nuu‑i xa yo kue'e xa kine'e koio‑ro xaxe'e xa kunduu‑ro xi'in‑ia.
57001007	Yo vichi kudɨ ini‑da te kuka'nu anu‑da xaxe'e xa xemani‑n ñayiu n‑kida Ianyuux xa n‑ka nduu‑i ñayiu ii, te dɨuni kida‑n xa ka kuka'nu anu‑i, Ñani.
57001008	Xaxe'e xijan xi'in xaxe'e xa n‑tunda'a ña'a Cristu, kuyɨɨ‑da xa kidajuexa ña'a‑da xa kada‑n ɨɨn xa io xa kada‑n, ko ñatu kuu ini‑da xa kadajuexa‑da xa kada‑n xa io xa kada‑n
57001009	-
57001010	xaxe'e xa xemani ña'a‑da. Kakune'e‑da Onésimo, se kuu kuenda kɨu da'ya‑da xaxe'e xa ñatu ka kuu‑s ná n‑xo kuu‑s xaxe'e xa n‑xian tnu'u‑da‑s nax io xa kada‑s xa nanita'u‑s. Nuu yɨndi'u‑da ya n‑ja'an‑da xa'a nuu‑s. Daña, kuu‑da nda'a xe'e Cristu Jesús, te yɨndi'u‑da xaxe'e‑ia.
57001011	Ñatuka kidatniu Onésimo nuu‑n vitna, ko kine'e‑n ɨɨn xa kine'e‑n xaxe'e xa kada‑s ɨɨn xa kada‑s na naxee‑s dian. Dani daña, chindee ña'a‑s.
57001012	Kuko'yo ini‑da xa juan naxee‑s nuu‑n chi yo xemani‑da‑s.
57001013	N‑juini‑da xa kutuu ka‑da xi'in‑s, xa junukuechi ka‑s nuu‑da nɨni kɨndi'u ka‑da, xaxe'e xa ña yoo ndixi xa junukuechi‑n nuu‑da. Yɨndi'u‑da xaxe'e xa n‑ja'an‑da nuu ñayiu nax io xa kada‑i xa nanita'u‑i.
57001014	Xaxe'e xa ñatu n‑ja'an‑n xa nu kutuu ka‑da xi'in‑s a ña'a, xijan kuu xa natunda'a‑da‑s juan naxee. Nux na kachi‑n xa na kutuu ka‑da xi'in‑s, kutuu ka‑da xi'in‑s, te nux ña'a ma taxnuni‑da nuu‑n.
57001015	Vaa xa na kutuu‑n xi'in‑s nɨkava nɨkuita andɨu, n‑kee‑s ve'e‑n ɨɨn tiempo.
57001016	Nakueka‑n‑sɨ, ko ñadu xa ku kadatniu du'a ka‑s nuu‑n. Ku kuva'a anu‑n nuu‑s chi ndandɨ'ɨ‑s vitna xaxe'e xa dɨuni kukanu ini‑s Cristu. Yo xemani‑da‑s, ko io xa juemani ka‑n‑sɨ xaxe'e xa n‑kidatniu‑s nuu‑n xi'in xaxe'e xa ka kunduu‑n xi'in‑s xi'in Cristu.
57001017	Nani kuva'a anu‑n nuu‑da xaxe'e xa kukanu ini‑ro Cristu, dani io xa ku kuva'a anu‑n nuu‑s.
57001018	Nux nax n‑kida ña'a‑s a nux tau‑s nuu‑n, ndajan ya'u ña'a‑n mee‑da.
57001019	Xi'in nda'a mee daña Spalu, chidotnuni‑da nuu tutu ya'a xa nachiya'u‑da xa tau‑s. Tau‑n nuu‑da chi kutuu‑n andɨu xaxe'e xa n‑kachitnu'u ña'a‑da nax kada‑n xa nanita'u‑n, ko naa xa ja'an‑da xa chiya'u ña'a‑n, du'a kakune'e mee‑da xa nachiya'u‑da xa tau‑s nuu‑n.
57001020	Kada tna'a‑n xa juini‑da chi ka kunduu‑ro xi'in Cristu, Ia taxnuni nuu‑ro, na kua'a na kuka'nu anu‑da, Ñani.
57001021	Kukanu ini‑da xa jandixa ña'a‑n. Kukanu ini‑da xa ñadu xijan ni kada‑n chi kue'e ka xa kada‑n.
57001022	Ɨnka ntuku xa juini‑da. Juini‑da xa kada tu'a‑n ɨɨn nuu kutuu‑da chi ñu ini‑da xa xee‑da dian. Ñu ini‑da xa xee‑da chi ka xijan ta'u‑n nuu Ianyuux xa na xee‑da.
57001023	Ndajan tnu'u ña'a Epafras. Yɨndi'u‑da xi'in‑s xaxe'e Cristu Jesús.
57001024	Dɨuni ndajan tnu'u ña'a Smarku, Aristarco, Demas, Sluka du. Ka kida‑da xi'in‑s tniu Ianyuux.
57001025	Na chindee chituu ña'a Jesucristu, Ia kuu Xto'o‑ro, ɨɨn ɨɨn‑n.
58001001	Xá n‑kuu kue'e kuia n‑ja'an Ianyuux nuu taxa'nu tnetnu‑ro. Kue'e vuelta n‑tunda'a‑ia se ka ja'an tnu'u‑ia nuu ñayiu jan, te ɨɨn ɨɨn vuelta, n‑ka teku ñayiu jan ita'u ita'u tnu'u Ianyuux.
58001002	Ko vitna, kɨu vax ndɨ'ɨ ntdaa xa io, n‑tunda'a Ianyuux Da'ya Yɨɨ‑ia n‑kixee ñuñayiu, xa ja'an Ianyuux nuu‑ro. Xi'in Da'ya Yɨɨ‑ia n‑kidava'a Ianyuux ntdaa xa io. Te n‑kida Ianyuux xa ntdaa xa io, kuu kuenda Da'ya Yɨɨ‑ia.
58001003	Dande'a ña'a Da'ya Yɨɨ Ianyuux, xa Ia kunxa'nu ka, Ia taxnuni nuu ntdaa xa io, kuu Ianyuux. Na jini‑ro Da'ya Yɨɨ Ianyuux, jini‑ro Ianyuux, chi nani kuu Ianyuux, dani kuu Da'ya Yɨɨ‑ia. Ndeka va'a Da'ya Yɨɨ Ianyuux ntdaa xa io, xi'in tnu'u‑ia taxnuni‑ia nuu ntdaa xa io. Na n‑xi'í‑ia, n‑chiya'u‑ia kuechi‑ro, n‑kida‑ia xa n‑ndundoo‑ro. Te dada n‑nukoo‑ia nda'a kua'a Ianyuux, te ijan taxnuni‑ia nuu taxnuni Ianyuux andɨu.
58001004	Kunxa'nu ka Da'ya Yɨɨ Ianyuux dada dava'a nga ángel. Chi danani Ianyuux Da'ya Yɨɨ‑ia, Da'ya Mani‑ia. Ko danani Ianyuux ángel, ia ka xinokuechi nuu‑ia.
58001005	Chi nuncas ña n‑ja'an Ianyuux nuu ia ka xinokuechi nuu‑ia, xa n‑ja'an‑ia nuu Da'ya Yɨɨ‑ia: Da'ya‑r kuu‑n; vitna n‑kuda'ya ña'a‑r. Te na n‑kakune'e Ianyuux ángel, ia ka xinokuechi nuu‑ia, nuncas ña n‑ja'an‑ia: Ku kuu‑r Taa‑ia, te ku kuu mee‑ia Da'ya Yɨɨ‑r.
58001006	Na n‑kida Ianyuux xa n‑kixee Da'ya Yɨɨ‑ia ñuñayiu, n‑ja'an‑ia nuu‑ia: Na ndadaka'nu ña'a koio ntdaa ia ka xinokuechi nuu‑r.
58001007	Na n‑kakune'e Ianyuux ángel, n‑ja'an‑ia: Kida‑ia xa ka kuu ia ka xinokuechi nuu‑ia ná kuu tachi kane, kida‑ia xa ka kuu‑ia ná ka kuu yañu'u.
58001008	Ko na n‑kakune'e Ianyuux Da'ya Yɨɨ‑ia, n‑ja'an‑ia: Ianyuux kuu‑n. Taxnuni‑n kuia ma jɨn ndɨ'ɨ. Taxnuni‑n, te ndadandaa‑n ntdaa xa io.
58001009	Va'a xemani‑n ntdaa xa kuu xava'a, u'u juini‑n ntdaa xa kuu xa u'u. Xijan kuu xa xá n‑kida Ianyuux xa kunuu mee‑n nuu ntdaa se kutna'a xi'in‑n. Ná ka xodo ñayiu aciti dɨkɨ se kunxa'nu ka, da n‑xodo Ianyuux aciti dɨkɨ mee‑n, xa kuvete‑n xa kuvete ka‑n. Kuu Ianyuux xia'an‑ia nuu Da'ya Yɨɨ‑ia.
58001010	Dɨuni n‑ja'an Ianyuux nuu Da'ya Yɨɨ‑ia: Ki'na nuu, antecas xa kua'a ntdaa xa io, n‑kidava'a mee‑n ñuñayiu ya'a. Te xi'in nda'a mee‑n, n‑kidava'a‑n andɨu.
58001011	Jɨn ndɨ'ɨ ntdaa xa io andɨu, ko kutuu na'i ka mee‑n kuia ma jɨn ndɨ'ɨ. Ná kutu'u ɨɨn da'ma, da kutu'u ntdaa xa io andɨu.
58001012	Ná xajan tnatnu ɨɨn seyɨɨ doo‑s, du'a ndajan tnatnu mee‑n ntdaa xa io. Ná nadama ɨɨn ñayiu da'ma‑i, da nadama mee‑n ñuñayiu xi'in andɨu. Ko mee‑n, ku kuu‑n ná kuu‑n vitna, te nuncas ma jɨn ndɨ'ɨ kuia kutuu‑n.
58001013	Nuncas ña n‑ja'an Ianyuux nuu ángel, ia ka xinokuechi nuu‑ia, ná n‑ja'an‑ia nuu Da'ya Yɨɨ‑ia: Nkoo‑n nda'a kua'a‑r, nde kada‑r xa jueñi ni'na‑n ntdaa xa jantna'a xi'in‑n.
58001014	Chi ángel, ia ka xinokuechi nuu Ianyuux ka kuu‑ia. Tunda'a Ianyuux ia ka xinokuechi nuu‑ia kixi, xa chindee koio‑ia ñayiu dakaku ña'a Ianyuux, xa kutuu va'a koio‑i xi'in Ianyuux andɨu.
58002001	Xijan kuu xa, io xa chinuu va'a‑ro tnu'u n‑teku‑ro. Io xa jandixa‑ro tnu'u Ianyuux, xa maxku kande ini‑ro tnu'u‑ia.
58002002	Xá n‑kuu kuia, ia ka xinokuechi nuu Ianyuux n‑ka xia'an tnu'u Ianyuux nuu ñayiu. Te tnu'u ndaa kuu. N‑ndadandaa Ianyuux ntdaa ñayiu ña n‑ka jandixa tnu'u jan, n‑kida u'u‑ia ntdaa ñayiu n‑ka kida xa u'u.
58002003	Ɨɨn xava'a xava'a kuu xa dakaku ña'a Ianyuux mee‑ro. Ko nux ñatu chinuu‑ro tnu'u‑ia, te, ¿janda dakaku ña'a‑ia? Ki'na nuu, Xto'o‑ro Jesucristu n‑ja'an xa dakaku Ianyuux ñayiu ka jandixa‑ia. Te dada, se n‑ka teku tnu'u‑ia n‑ka kachitnuña'a tnu'u jan.
58002004	N‑ja'an ndaa Ianyuux xaxe'e tnu'u jan, na n‑kida‑ia milagru, xa ka'nu, xa va'a xaxe'e‑ro. Te n‑ja'an ndaa Ianyuux xaxe'e tnu'u jan, na n‑tax nga Espíritu Ii ntdaa xa ndoñu'u‑ro xa kada‑ro xa juini Ianyuux. Ɨɨn ɨɨn‑ro, n‑taxi‑ia xa juini Ianyuux xa tnɨɨ‑ro.
58002005	Kakune'e‑ro ñuñayiu ta koo ka. Ña n‑kida Ianyuux xa taxnuni koio ángel, ia ka xinokuechi nuu‑ia, nuu ñuñayiu jan.
58002006	N‑ja'an ndaa ɨɨn seyɨɨ tnu'u Ianyuux: Taa‑ro Ianyuux, ¿jundu kuu seyɨɨ, xa xani ini mee‑n xaxe'e‑s? ¿Jundu kuu da'ya‑s, xa ndu ini‑n xaxe'e‑s?
58002007	Xaku ni kɨu n‑kida‑n xa kunxa'nu ka ángel, ia ka xinokuechi nuu‑n, dada mee‑s. Ko n‑kida‑n xa kuu‑s se kunxa'nu ka, n‑kida‑n xa tnɨɨ‑s ntdaa xañu'u. N‑kida‑n xa taxnuni‑s nuu ntdaa xa n‑kidava'a‑n.
58002008	N‑kida‑n xa jandixa ña'a ntdaa xa io mee‑s. Na n‑kida‑n xa taxnuni‑s nuu ntdaa, ña n‑kendoo ni ɨɨn xa ña n‑jandixa ña'a. Ntdaa kuu kuenda mee‑s. Ko vitna, ta kunde'a ka‑ro xa taxnuni‑s nuu ntdaa xa io.
58002009	Ko nde'a‑ro Jesús. N‑kida Ianyuux xa xaku ni kɨu n‑ka kunxa'nu ka ángel, ia ka xinokuechi nuu Ianyuux, dada Jesús. Xaxe'e xa xemani Ianyuux ñayiu ñuñayiu, n‑xi'í Jesús xaxe'e ntdaa ñayiu. Xaxe'e xa n‑xi'í Jesús, te n‑kida Ianyuux xa taxnuni‑ia nuu ntdaa xa io. Ia kunxa'nu ka kuu‑ia, io‑ro xañu'u nuu‑ia.
58002010	Te vatuka xa du'a n‑kida Ianyuux. N‑kidava'a Ianyuux ntdaa xa io. Ntdaa xa io kuu kuenda mee‑ia. N‑juini‑ia xa kutuu koio kue'e ñayiu xi'in‑ia kuia ma jɨn ndɨ'ɨ. Xijan kuu xa n‑xio xa kue'e vida ya'a Jesucristu, xa kada‑ia ntdaa ná io ná jua'an xa dakaku‑ia ñayiu jan. Te du'a n‑kida‑ia.
58002011	N‑kida‑ia xa ku kuu koio ñayiu jan da'ya Ianyuux, ná kuu mee‑ia da'ya Ianyuux. N‑kida dɨɨn‑ia ñayiu jan, xa kada koio‑i xa juini Ianyuux, te xijan kuu xa ñatu kujanuu‑ia xa danani‑ia‑i ñani‑ia xi'in ku'a‑ia.
58002012	Ja'an‑ia: Ja'an ndaa‑r xaxe'e mee‑n nuu ñani‑r ku'a‑r. Na nataka koio‑i, te me'ñu ntdaa‑i, kata‑r alabanza nuu‑n.
58002013	Ja'an‑ia: Koo‑r confianza nuu Ianyuux. Ja'an‑ia: Ya'a tuu‑r, xi'in da'ya Ianyuux n‑taxi‑ia.
58002014	Ná kuu da'ya ñayiu ɨɨn keve'e, xa io kuñu‑i io nɨñɨ‑i, da n‑xio kuñu nɨñɨ Jesús. Ná kuu mee‑ro, n‑nduu mee‑ia. Na n‑xi'í Jesús, n‑danaa‑ia kui'na, xi'in xa taxnuni kui'na nuu ñayiu. Chi, xi'in xa n‑kida kui'na xa kuú koio ntdaa ñayiu, n‑taxnuni‑i nuu ntdaa ñayiu.
58002015	Ko n‑dakaku Jesús ñayiu, xa maxku yu'u koio ka‑i. Ntdaa kuia ka xika ñayiu, ka yu'u‑i xa kuú‑i. Te du'a, ná kuu se kidatniu du'a nuu ɨnka ñayiu, ka kuu‑i. Ko vitna, ña ndoñu'u xa yu'u koio ka‑i.
58002016	Xandaa kuu xa ña n‑kixee Jesús ñuñayiu xa dakaku Jesús ángel, ia ka xinokuechi nuu Ianyuux. N‑kixee Jesús xa dakaku‑ia ñayiu ka kuu da'ya dana taxa'nu tnetnu‑ro Abraham.
58002017	Xijan kuu xa, n‑ndoñu'u‑ia xa nduu‑ia ná ka kuu da'ya Abraham, xa ku kuu‑ia ñani‑s. Ntdaa xa kuu mee‑ro, n‑nduu mee‑ia, xa ku kuu‑ia dutu va'a xaxe'e‑ro nuu Ianyuux. Dutu taxnuni ka kuu‑ia. Kundau ini ña'a‑ia mee‑ro, te kida‑ia ntdaa xa juini Ianyuux. N‑xi'í‑ia xaxe'e ñayiu, xa chiya'u‑ia kuechi‑i.
58002018	Kue'e vida n‑ya'a Jesús, na n‑juini kui'na xa kadajuexa‑i‑ia xa kada‑ia kuechi. Xijan kuu xa, kua'a‑ia xa chindee‑ia ñayiu, hora juini kui'na xa kadajuexa‑i ñayiu xa kada koio‑i kuechi.
58003001	Xijan kuu xa kani ini koio‑n Jesucristu. Ñani‑da ku'a‑da, n‑kida dɨɨn ña'a Ianyuux mee‑ro, n‑ja'an ña'a‑ia xa ku kuu‑ro ñayiu ka kunduu xi'in mee‑ia. Ia n‑tunda'a ña'a Ianyuux kuu Jesús. Dutu taxnuni ka nuu Ianyuux jandixa‑ro kuu‑ia.
58003002	N‑tunda'a Ianyuux Jesús, te n‑daxinokava Jesús ntdaa tniu n‑xia'an Ianyuux. Dani, n‑daxinokava Moisés ntdaa tniu n‑kida‑s xaxe'e ñayiu n‑ka jandixa Ianyuux.
58003003	Te kutnuni ini‑ro xa io xa koo‑ro kue'e ka xañu'u nuu Jesús dada Moisés, nani io‑ro kue'e ka xañu'u nuu se n‑kidava'a ve'e dada ve'e n‑kua'a.
58003004	Chi dava'a nga ve'e io, n‑kidava'a ɨɨn ñayiu ve'e jan. Ko Ianyuux n‑kidava'a ntdaa xa io.
58003005	Xandaa kuu xa n‑daxinokava Moisés ntdaa tniu n‑kida‑s xaxe'e ñayiu n‑ka jandixa Ianyuux. Se xinokuechi nuu Ianyuux n‑kuu Moisés. N‑ja'an ndaa‑s xaxe'e ntdaa xa ja'an Ianyuux nunuu ka.
58003006	Ko Cristu kuu Da'ya Yɨɨ Ianyuux, te taxnuni‑ia nuu ñayiu ka jandixa Ianyuux. Te mee‑ro kuu ñayiu ka kunduu xi'in Ianyuux, nux kundee ini‑ro xa maxku yu'u‑ro, te kuvete‑ro xaxe'e xa na'a‑ro xa ndixi‑ia.
58003007	Xijan kuu xa ja'an Espíritu Ii: Vitna, nux ka teku‑n xa ja'an Ianyuux,
58003008	maxku kuxee ini koio mee‑n, ná n‑ka kuxee ini taxa'nu tnetnu‑n. Ña n‑ka jandixa‑i Ianyuux. Na n‑ka xikonuu ñayiu jan nuu ñayo ñayiu io, n‑ka kida‑i xa yo n‑kiti ini‑r nuu‑i.
58003009	N‑ka xitotnuni ña'a taxa'nu tnetnu‑n. N‑ka juini ñayiu jan kue'e ka seña. Uu diko kuia n‑ka xini‑i seña na'nu n‑kida‑r xaxe'e‑i, te dani ta koo koio ka‑i confianza nuu‑r.
58003010	Xijan kuu xa n‑kiti ini‑r nuu ñayiu jan, te n‑ja'an‑r: “Kɨu xi'in kɨu ka dandoo ña'a‑i, ñatu ka jandixa ña'a‑i. Ña ka juini‑i xa kunduu koio‑i xi'in‑r.”
58003011	Xijan kuu xa, loko n‑kiti ini‑r nuu ñayiu jan, te xi'in tnu'u kiti ini n‑ja'an‑r: “Maxkɨu maxñuu kɨu koio ñayiu jan nuu tuu mee‑r xa ndetatu koio‑i xi'in‑r.” Kuu Ianyuux xia'an‑ia nuu ñayiu jan.
58003012	Ñani‑da ku'a‑da, koo koio‑n cuedado, xa maxku dandoo koio‑n, ni ɨɨn‑n, Ianyuux Ndito. Maxku kada koio‑n xa u'u, jandixa na'i koio ka‑n Ianyuux.
58003013	Kɨu xi'in kɨu, nɨni kua'a‑n xa kunini ka‑n xa ja'an Ianyuux, juña tna'a koio ka‑n tnu'u kanu ini, xa jandixa na'i koio ka‑n Ianyuux. Maxku kada xee ini koio‑n anu‑n, maxku juejoon koio‑n xa danda'u ña'a kuechi.
58003014	Xtuu‑ro xi'in Cristu. Nde ki'na nuu, io‑ro confianza nuu‑ia. Dani, na kundee ini‑ro, xa jandixa na'i ka‑ro mee‑ia, nde na xee kɨu xa kutuu‑ro xi'in‑ia andɨu.
58003015	Ná yodotnuni: Vitna, nux ka teku‑n xa ja'an Ianyuux, maxku kada xee ini koio‑n anu‑n, ná n‑ka kuxee ini taxa'nu tnetnu‑n.
58003016	¿Te jundu kuu ñayiu n‑ka teku xa n‑ja'an Ianyuux, te n‑ka kuxee ini‑i nuu‑ia? Xandaa kuu, xa ñayiu jan n‑ka kuu ntdaa ñayiu n‑kine'e Moisés Egipto.
58003017	¿Te jundu nuu n‑kiti ini Ianyuux uu diko kuia? Xandaa kuu, xa ñayiu jan n‑ka kuu ñayiu n‑ka kida xa u'u, ñayiu n‑ka xi'í ijan nuu ñayo ñayiu io.
58003018	¿Te jundu nuu n‑ja'an Ianyuux xi'in tnu'u kiti ini, xa maxkɨu maxñuu kɨu koio‑i nuu tuu‑ia xa ndetatu koio‑i xi'in‑ia? Xandaa kuu, xa ñayiu jan n‑ka kuu ñayiu ña n‑ka kida‑i xa n‑ja'an‑ia.
58003019	Xini‑ro xa ña n‑ka kua'a‑i xa kɨu koio‑i ijan, chi ña n‑ka jandixa‑i Ianyuux.
58004001	Xá n‑taxi Ianyuux tnu'u‑ia, xa kua'a‑ro xa kɨu‑ro nuu tuu‑ia, xa ndetatu‑ro xi'in‑ia. Xijan kuu xa na koo‑ro cuedado, xa nada ña'a ma kɨu koio‑n ijan.
58004002	Chi se xian tnu'u tnu'u va'a Ianyuux nuu ñayiu xá n‑ka kachitnu'u tnu'u jan mee‑ro tuku, nani n‑ka xian tnu'u ɨnka seyɨɨ nuu ñayiu jan. Ko nuu ñayiu ijan, ñatu n‑xiniñu'u tnu'u jan, chi ña n‑ka jandixa‑i tnu'u n‑ka teku‑i.
58004003	Ko mee‑ro, xá n‑jandixa‑ro tnu'u‑ia, te kɨu‑ro nuu tuu‑ia, xa ndetatu‑ro xi'in‑ia. Nani n‑ja'an‑ia, dani kuu: Xijan kuu xa, loko n‑kiti ini‑r nuu ñayiu jan, te xi'in tnu'u kiti ini n‑ja'an‑r: “Maxkɨu maxñuu kɨu koio ñayiu jan nuu tuu‑r xa ndetatu koio‑i xi'in‑r.” Xá daa n‑daxinokava Ianyuux tniu n‑kida‑ia, na n‑kidava'a‑ia ntdaa xa io.
58004004	Chi io tnu'u nuu n‑kakune'e‑ia kɨu kuu uxa. N‑ja'an‑ia: Kɨu kuu uxa n‑ndetatu Ianyuux, chi n‑daxinokava‑ia ntdaa tniu n‑kida‑ia.
58004005	Te ɨnka vuelta: Maxkɨu maxñuu kɨu koio ñayiu jan nuu tuu‑r xa ndetatu koio‑i xi'in‑r.
58004006	Ko ta kɨu koio ka ni ɨɨn ñayiu ijan. Chi ñayiu nuu n‑ka xian tnu'u‑s tnu'u Ianyuux ki'na nuu, ña n‑ka kɨu‑i, chi ña n‑ka kida‑i xa n‑ja'an Ianyuux.
58004007	Xijan kuu xa, ɨnka vuelta n‑ja'an Ianyuux: “vitna.” Na n‑ya'a kue'e kuia, n‑ja'an‑ia ɨnka vuelta, na n‑ja'an David tnu'u xá n‑kakune'e‑ro: Vitna, nux ka teku‑n xa ja'an Ianyuux, maxku kada xee ini koio‑n anu‑n.
58004008	Nux n‑kida taxa'nu tnetnu‑ro Josué xa n‑ndetatu ñayiu jan, te ma ja'an Ianyuux xa io ɨnka kɨu n‑kuu.
58004009	Xijan kuu xa, io na'i ka ɨɨn nuu nuu ndetatu koio ñayiu ka jandixa Ianyuux.
58004010	Chi dava'a nga ñayiu kɨu nuu tuu Ianyuux, xa ndetatu‑i xi'in‑ia, ndetatu‑i xa ma kada ka‑i tniu mee‑i, ná n‑ndetatu Ianyuux nu n‑kida‑ia.
58004011	Xijan kuu xa, na kundee ini‑ro xa kɨu‑ro nuu tuu Ianyuux, xa ndetatu‑ro xi'in‑ia, xa maxku kada ni ɨɨn‑ro ná n‑ka kida ñayiu jan, xa ña n‑ka kɨu‑i nuu tuu‑ia xa ndetatu‑i xi'in‑ia.
58004012	Yo ndaku tnu'u Ianyuux. Tnu'u ndito kuu. Deen ka tnu'u Ianyuux dada espada uu nuu. Kuu ná kuu xa kɨu ña'a tnu'u Ianyuux nde anu‑ro, xa kototnuni tnu'u jan ntdaa xa kuu‑ro, ntdaa xa xani ini‑ro, ntdaa xa juini‑ro xa kada‑ro.
58004013	N‑kidava'a Ianyuux ntdaa xa io. Ña tuu ni ɨɨn xa yɨva'a, xa ña kua'a Ianyuux xa jini‑ia. Ña tuu ni ɨɨn xa da'u, ntdaa io kanda nuu Ia nde'a ntdaa xa io. Te io xa na ku'a‑ro cuenta nuu‑ia.
58004014	Nujuiin Jesús nuu Ianyuux xaxe'e‑ro. Da'ya Yɨɨ Ianyuux kuu‑ia, te dutu taxnuni ka kuu‑ia. Ia kunxa'nu ka kuu‑ia. Xá n‑ndɨu‑ia andɨu. Xá n‑ja'an‑ro xa jandixa‑ro‑ia. Na kundee ini‑ro xa jandixa na'i ka‑ro mee‑ia.
58004015	Dutu taxnuni ka kuu‑ia. Kutnuni ini‑ia xa ña ndaku‑ro. Ná kidajuexa ña'a kui'na mee‑ro xa kada‑ro kuechi, da n‑kidajuexa‑i mee‑ia xa kada‑ia kuechi. Ko nuncas ña n‑kida‑ia ni ɨɨn kuechi.
58004016	Xijan kuu xa, na koo‑ro confianza nuu‑ia. Xi'in xamani‑ia, taxnuni‑ia nuu ntdaa xa io. Na kuyatni‑ro nuu tuu‑ia, chi kundau ini ña'a‑ia mee‑ro, te taxi‑ia xamani‑ia, xa chindee ña'a‑ia xa kundee ini na'i ka‑ro.
58005001	Ɨɨn ɨɨn dutu taxnuni ka kuu se n‑kaxí Ianyuux tna'a nuu ñayiu. N‑nduku Ianyuux mee‑s, xa kunujuiin‑s nuu mee‑ia, xaxe'e ñayiu jan. Najuña'a‑s nuu Ianyuux xa ka doko ñayiu, xi'in xa ka xia'an nga‑i nuu Ianyuux xaxe'e kuechi‑i.
58005002	Kua'a‑s xa koo‑s pacencia nuu ñayiu ña xini, ñayiu ka kida kuechi, chi ná ka kuu mee‑i, dani kuu mee‑s.
58005003	Xijan kuu xa, io xa juña'a‑s xa doko mee‑s xaxe'e kuechi mee‑s, antecas xa najuña'a‑s xa ka doko ñayiu xaxe'e kuechi mee‑i.
58005004	Ni ɨɨn seyɨɨ kua'a xa kaxí‑s mee‑s, xa ku kuu‑s dutu taxnuni ka. Nduku Ianyuux mee‑s, nani n‑nduku‑ia taxa'nu tnetnu‑ro Aarón.
58005005	Cristu, Ia n‑tunda'a ña'a Ianyuux, du. Ñadu mee‑ia ndadaka'nu‑ia, xa ku kuu‑ia dutu taxnuni ka xaxe'e‑ro. Chi Ianyuux n‑nduku ña'a. N‑ja'an Ianyuux: Da'ya‑r kuu‑n; vitna n‑kuda'ya ña'a‑r.
58005006	Ɨnka vuelta n‑ja'an Ianyuux: Dutu kuu‑n nɨkava nɨkuita. Nani n‑kuu Melquisedec, dani kuu mee‑n.
58005007	Na n‑xo tuu Cristu ñuñayiu ya'a, n‑xijan ta'u‑ia nuu Taa‑ia Ianyuux, xa dakaku ña'a‑ia, xa ma kuú‑ia xi'in kuechi‑ro. N‑kana xee‑ia, te n‑nda'i‑ia. Te n‑teku Ianyuux, na n‑xijan ta'u Da'ya Yɨɨ‑ia, xaxe'e xa kida Da'ya Yɨɨ‑ia ntdaa xa juini Ianyuux.
58005008	Juini kuu‑ia Da'ya Yɨɨ Ianyuux, ko n‑dakua'a‑ia xa kada na'i ka‑ia xa juini Ianyuux, na kue'e vida n‑ya'a‑ia.
58005009	N‑daxinokava‑ia tniu n‑xia'an Ianyuux, te du'a n‑kida‑ia xa kutuu va'a koio ntdaa ñayiu ka kida xa juini mee‑ia, xi'in Ianyuux kuia ma jɨn ndɨ'ɨ.
58005010	N‑ja'an Ianyuux xa kuu‑ia dutu taxnuni ka, ná n‑kuu Melquisedec.
58005011	Kue'e ka io xa juini‑da xa kakune'e‑da, ko u'u kuu, chi ña ka juini‑n xa kutnuni ini koio ka‑n.
58005012	Xá n‑ya'a kuia xa n‑ka tnɨɨ‑n tnu'u va'a Jesucristu. Io xa dakua'a koio mee‑n ɨnka ñayiu, ko dani ka ndoñu'u‑n xa nadakua'a xee ña'a ɨɨn ñayiu tnu'u jan. Ta kunxa'nu koio ka‑n. Ná kuu seyɨjɨn xi'i dɨku, ta kua'a ka‑s xa kaxi‑s, ka kuu‑n.
58005013	Te nux dani ka xi'i‑n dɨku, seyɨjɨn ka kuu‑n, te ta kada koio ka‑n xa kuu xava'a.
58005014	Ñayiu xa'nu, ka kua'a‑i xa kax koio‑i. Xá n‑ka dakua'a‑i xa kutnuni ini koio‑i xa kuu xava'a xi'in xa kuu xa u'u.
58006001	Xijan kuu xa, na xee xa kunxa'nu‑ro. Xá n‑ka tnɨɨ‑n tnu'u va'a Cristu. Na dandoo‑ro tnu'u n‑ka dakua'a ña'a‑s ki'na nuu. Ná kuu cimientu ve'e kuu xa'a. Ma kadava'a‑ro cimientu jan ɨnka vuelta. N‑ka dakua'a ña'a‑s, xa io xa natu ini‑n kuechi‑n, chi kida kuechi xa ma kutuu koio‑n xi'in Ianyuux. N‑ka dakua'a ña'a‑s, xa io xa jandixa‑n Ianyuux.
58006002	N‑ka dakua'a ña'a‑s, xa io xa nanda'a koio‑n te juendute koio‑n. N‑ka dakua'a ña'a‑s, xa io xa kajan ndodo ña'a‑s nda'a‑s, xa tnɨɨ‑n Espíritu Ianyuux. N‑ka dakua'a ña'a‑s, xa nandoto koio ndɨyɨ te ndadandaa Ianyuux ntdaa xa io. Na dandoo‑ro ntdaa xa'a.
58006003	Na xee xa kunxa'nu‑ro, nux juejoon Ianyuux.
58006004	Io ɨɨn xa ña kua'a. Kani ini koio‑n ɨɨn ñayiu. N‑kutnuni ini‑i tnu'u Ianyuux, n‑tnɨɨ‑i xa n‑xia'an Ianyuux, te n‑kidatniu Espíritu Ii anu‑i.
58006005	N‑xini‑i xa va'a xa va'a tnu'u Ianyuux, te n‑xini‑i xa taxnuni Ianyuux nuu ñuñayiu vaxi.
58006006	Nux dandoo ñayiu jan Cristu, te ma kua'a xa natu ini‑i ɨnka vuelta, chi kuu ná kuu xa xatakaa ñayiu jan Da'ya Yɨɨ Ianyuux ɨnka vuelta, te kida bula ñayiu jan Cristu nuu ntdaa ñayiu.
58006007	Kuu ná kuu, hora kidatniu‑ro ñu'u. Ñu'u va'a, na ko'o va'a ndute ntna'a juun dau, te kane xa kax ko'o ñayiu kidatniu ijan, te kada Ianyuux xa va'a xa va'a ka ñu'u jan.
58006008	Ko nux meni iñu ta'a xi'in iñu kɨun kane, te ña xiniñu'u ñu'u jan, te tnu'u kiti ini ja'an Ianyuux nuu ñu'u jan, te teñu'u‑ia.
58006009	Ko, ñani mani‑da ku'a mani‑da, juini du'a ja'an‑da, ko io‑da confianza xa ña ka kuu mee‑n ñayiu ka dandoo Cristu. Io‑da confianza xa kada Ianyuux xa kutuu va'a koio‑n xi'in‑ia.
58006010	Meni xava'a kida Ianyuux. Ma ndunaa‑ia nanda ka kidatniu‑n, ma ndunaa‑ia xa dande'a‑n xa xemani‑n mee‑ia, hora chindee‑n ñayiu ka jandixa‑ia. Du'a n‑ka kida‑n, te du'a ka kida‑n vitna.
58006011	Juini‑da xa du'a kada koio ka‑n, ɨɨn ɨɨn‑n, nde ndixi Cristu. Te du'a kutuu va'a koio‑n xi'in Ianyuux.
58006012	Maxku kukudi koio‑n. Na kada koio mee‑n, ná ka kida ñayiu ka jandixa Ianyuux, ñayiu kundee ini xa tnɨɨ koio‑i xa juña'a Ianyuux.
58006013	N‑xia'an Ianyuux tnu'u mee‑ia nuu taxa'nu tnetnu‑ro Abraham. Ña tuu nax kunxa'nu ka dada Ianyuux. Xijan kuu xa, n‑ja'an‑ia nuu Abraham xa xaxe'e mee‑ia kada‑ia ná n‑ja'an‑ia.
58006014	N‑ja'an‑ia: “Xandaa kuu xa va'a xa va'a ka kutuu‑n xi'in‑r, te kada‑r xa koo koio kue'e xa kue'e xa kue'e da'ya dana‑n.”
58006015	Kuee kuee n‑xo ndetu Abraham, te n‑tnɨɨ‑s ntdaa xa n‑ja'an Ianyuux.
58006016	Hora juini ɨɨn seyɨɨ xa kutnuni ini koio ñayiu xa ja'an‑s xa kuu xandaa, te chinaa‑s Ianyuux, chi kunxa'nu ka Ianyuux dada mee‑s. Te ka kutnuni ini ñayiu xa xandaa ja'an‑s, te ma kua'a xa jantnatnu'u koio ka‑i xi'in‑s.
58006017	Ianyuux du. N‑juini‑ia xa kutnuni ini koio ñayiu xa nani ja'an‑ia dani kida‑ia, ñatu dama‑ia ni ɨɨn tnu'u ja'an‑ia. Nuu ñayiu tnɨɨ koio xa juña'a‑ia n‑ja'an‑ia: “Taxi‑r tnu'u‑r xa du'a koo, te na'a mee‑r xa du'a kada‑r.”
58006018	Xijan kuu xa, io uu xa io xa ma kua'a xa dama. Ma dama Ianyuux, te ma dama tnu'u‑ia. Ñatu kua'a Ianyuux xa ja'an‑ia tnu'u vete. Xijan kuu xa, na koo ka'nu anu‑ro. Xá n‑xee‑ro nuu Ianyuux, xa tnɨɨ‑ro xa taxi‑ia. Na kundee ini‑ro, na kundetu kuee‑ro, nde na tnɨɨ‑ro ntdaa xa taxi‑ia.
58006019	Xa ndetu‑ro xa tnɨɨ‑ro ntdaa xa taxi Ianyuux, kida xa kundee ini‑ro, ná kida kaa nani ancla, xa ña xejoon‑i xa kanda barcu. Xa ndetu‑ro nuu Ianyuux, kuu ná kuu xa xá n‑kɨu‑ro nuu tuu‑ia andɨu.
58006020	Ijan juan nu'u Jesús, ndodo nuu‑ia nuu mee‑ro. Ijan xá n‑kɨu‑ia xaxe'e‑ro. Dutu taxnuni ka kuu‑ia nɨkava nɨkuita. Ná n‑kuu Melquisedec kuu‑ia.
58007001	Te Melquisedec n‑kuu se kunxa'nu ka ñuu nani Salem. N‑kuu‑s dutu nuu Ianyuux Kunxa'nu ka. N‑xe tna'a‑s taxa'nu tnetnu‑ro Abraham, na juan ndixi‑s, na n‑xa'ni Abraham koon se kunxa'nu ka. Te n‑ja'an Melquisedec xa na kada Ianyuux xa kutuu va'a Abraham.
58007002	Uxi uxi ɨɨn ɨɨn cientu ntdaa xaxii n‑tnɨɨ Abraham, n‑xia'an‑s nuu Melquisedec. Melquisedec juini kachi “se kunxa'nu ka kida meni xava'a”. Dani se kunxa'nu ka ñuu nani Salem juini kachi “se kunxa'nu ka kida xa kutuu mani ñayiu”.
58007003	Ña xini‑ro jundu n‑kuu taa‑s, dɨ'ɨ‑s, taxa'nu tnetnu‑s. Ña xini‑ro nakɨu n‑kaku‑s, ni nanda n‑xi'í‑s. Ná kuu Da'ya Yɨɨ Ianyuux, da n‑kuu Melquisedec, ɨɨn dutu nɨkava nɨkuita.
58007004	Na kani ini‑ro. Xandaa kuu, xa se kunxa'nu n‑kuu Melquisedec, chi juini Abraham n‑kuu se kuu taa ntdaa ñayiu Israel, ko n‑xia'an‑s nuu Melquisedec uxi uxi ɨɨn ɨɨn cientu ntdaa xa n‑ni'i‑s. ¿Nakuenda du'a n‑kuu?
58007005	Xna'a‑n xa tnu'u ta'u tniu Moisés ja'an xa se ka kuu dutu, se ka kuu da'ya dana Leví, io xa tnɨɨ koio‑s uxi uxi ɨɨn ɨɨn cientu xaxii ñayiu Israel. Du'a kuu, juini ñani tna'a‑s ka kuu‑s xi'in‑s. Nduu‑s ka kuu‑s da'ya dana Abraham.
58007006	Ko Melquisedec, juini ña n‑kuu‑s da'ya dana Leví, ko n‑tnɨɨ‑s uxi uxi ɨɨn ɨɨn cientu xa n‑ni'i Abraham. Dani, juini Abraham n‑kuu se nuu n‑xia'an Ianyuux tnu'u‑ia xa va'a kada‑ia xaxe'e‑s, ko n‑ja'an Melquisedec xa na kada Ianyuux xa kutuu va'a Abraham. ¿Nakuenda du'a n‑kuu?
58007007	Na'a‑ro xa kunxa'nu ka se ja'an: “Dios te” dada se ja'an: “La mano, dito.” Xijan kuu xa, xini‑ro xa kunxa'nu ka Melquisedec dada taxa'nu tnetnu‑ro Abraham.
58007008	Te dɨuni, se ka tnɨɨ uxi uxi ɨɨn ɨɨn cientu xaxii ñayiu, ka kuu‑s ñayiu kuú koio. Ko ja'an tnu'u Ianyuux xa Melquisedec n‑kuu dutu n‑xo tuu nɨkava nɨkuita.
58007009	Kuu ná kuu xa Leví, se tnɨɨ uxi uxi ɨɨn ɨɨn cientu xaxii ñayiu, n‑chiya'u mee‑s uxi uxi ɨɨn ɨɨn cientu, na n‑tnɨɨ Melquisedec xa n‑xia'an Abraham.
58007010	Chi na n‑xe tna'a Melquisedec Abraham, juini ta kaku ka Leví, ko da'ya dana Abraham ku kuu‑s.
58007011	Nux n‑kua'a xa kada koio dutu ka kuu da'ya dana Leví, xa kutuu va'a ñayiu xi'in Ianyuux n‑kuu, te, ¿nakuenda ndoñu'u xa kixee ɨnka dutu? Xaxe'e xa n‑ka xio dutu jan, n‑ka tnɨɨ ñayiu Israel tnu'u ta'u tniu Moisés. Ná kuu taxa'nu tnetnu‑ro Aarón, ka kuu dutu jan. Ko n‑xio xa kixee ɨnka dutu, ɨɨn dutu kuu ná n‑kuu Melquisedec.
58007012	Chi nux dama dutu, io xa dama tnu'u ta'u tniu tuku.
58007013	Kakune'e‑da Jesús. Dɨ'ɨ Jesús kuu da'ya dana taxa'nu tnetnu‑ro Judá, te ni ɨɨn ñayiu Judá nuncas ña n‑kuu dutu nuu Ianyuux.
58007014	Na'a‑ro xa Xto'o‑ro kuu da'ya dana Judá, te ña n‑kakune'e Moisés ñayiu Judá, na n‑kakune'e‑s dutu.
58007015	Te kaxi ka koo ntdaa xa'a, nux kixee ɨnka dutu kuu ná n‑kuu Melquisedec.
58007016	Te ñatu kuu‑ia dutu xaxe'e xa kuu‑ia da'ya dana Leví, ná ja'an tnu'u ta'u tniu. Ña'a. Kuu‑ia dutu, xaxe'e xa taxnuni‑ia, xaxe'e xa juini n‑ka xa'ni‑s‑ia, ko ña n‑ka kua'a‑s xa danaa‑s‑ia, chi n‑nandoto‑ia xa kutuu‑ia kuia ma jɨn ndɨ'ɨ.
58007017	Chi ja'an ndaa Ianyuux xaxe'e dutu jan: Dutu kuu‑n nɨkava nɨkuita. Nani n‑kuu Melquisedec, dani kuu mee‑n.
58007018	Xijan kuu xa io xa dandoo‑ro tnu'u ta'u tniu ki'na nuu. Chi ɨɨn xa ña ndaku, ɨɨn xa ñatu xiniñu'u, kuu.
58007019	Chi tnu'u ta'u tniu Moisés, ña kua'a xa kada xa kutuu va'a‑ro xi'in Ianyuux. Xá n‑tnɨɨ‑ro tnu'u n‑taxi Ianyuux, te xndetu‑ro ntdaa xa va'a ka taxi‑ia. Te du'a kuyatni‑ro nuu Ianyuux.
58007020	N‑xia'an Ianyuux tnu'u‑ia xa du'a kuu.
58007021	Ña n‑xia'an Ianyuux tnu'u‑ia, na n‑ka kuu ɨnka seyɨɨ dutu. Ko n‑xia'an Ianyuux tnu'u‑ia, na n‑nduu Jesús dutu, chi ja'an tnu'u Ianyuux: N‑xia'an Ianyuux tnu'u‑ia, te ma dama‑ia tnu'u‑ia: “Dutu kuu‑n nɨkava nɨkuita. Nani n‑kuu Melquisedec, dani kuu mee‑n.”
58007022	Yo va'a ka tnu'u ya'a. Na'a‑ro xa xá n‑kida Jesús ntdaa ná io ná jua'an tnu'u ya'a.
58007023	N‑ka xio kue'e dutu, xaxe'e xa n‑ka xo xi'í‑s te ña n‑kua'a‑s xa ku kuu ka‑s dutu.
58007024	Ko Jesús, kutuu‑ia kuia ma jɨn ndɨ'ɨ.
58007025	Xijan kuu xa, ñayiu ka kunduu xi'in Ianyuux, xaxe'e xa ka jandixa‑i Jesús, kua'a‑ia xa dakaku‑ia ñayiu jan, xa kutuu va'a koio mee‑i tuku, xi'in Ianyuux, kuia ma jɨn ndɨ'ɨ. Chi kutuu Jesús kuia ma jɨn ndɨ'ɨ, xa kajan ta'u‑ia nuu Ianyuux xaxe'e‑i.
58007026	Te dutu taxnuni ka kuu Jesús, kida‑ia ná io ná jua'an ntdaa xa ndoñu'u‑ro. Kida‑ia ntdaa xa juini Ianyuux. Meni xava'a kida‑ia. Nuncas ña kida‑ia xa u'u. Ñatu kuu‑ia ná ka kuu ñayiu ka kida kuechi. Xá n‑kida Ianyuux xa taxnuni‑ia nuu ntdaa xa io nuu dujun ka dada andɨu.
58007027	Ñatu kuu‑ia ná kuu ɨnka dutu n‑ka taxnuni ka. Mee‑s, ɨɨn kɨu ɨɨn kɨu, ditna ka n‑ka xo xia'an‑s xa doko mee‑s xaxe'e kuechi mee‑s, te dada n‑ka xo xia'an‑s xa doko ñayiu xaxe'e kuechi mee‑i. Ko Jesús, idini vuelta, n‑xia'an‑ia mee‑ia, xa chiya'u‑ia kuechi‑ro nɨkava nɨkuita.
58007028	Xi'in tnu'u ta'u tniu Moisés, se ña ndaku ka kuu dutu taxnuni ka. Ko na n‑ya'a xa n‑ka tnɨɨ ñayiu tnu'u ta'u tniu, n‑xia'an Ianyuux tnu'u‑ia xa kixee ɨnka dutu taxnuni ka. Da'ya Yɨɨ‑ia kuu‑ia, te kida‑ia ntdaa ná io ná jua'an tnu'u jan, kuia ma jɨn ndɨ'ɨ.
58008001	Xa'a kuu xa ja'an‑da. Du'a kuu dutu taxnuni ka n‑taxi Ianyuux. Taxnuni‑ia andɨu, nuu nukoo‑ia nda'a kua'a Ianyuux, Ia taxnuni nuu ntdaa xa io.
58008002	Kuu‑ia dutu taxnuni ka, nuu tuu Ianyuux veñu'u tabernáculo ndaa ña n‑ka kidava'a ñayiu. Andɨu, kuu‑ia dutu taxnuni ka nuu Ianyuux xaxe'e‑ro.
58008003	N‑nduku Ianyuux ɨɨn ɨɨn dutu taxnuni ka nuu ñayiu Israel, xa juña'a‑s xa ka xia'an nga ñayiu xi'in xa ka doko ñayiu. Xijan kuu xa, n‑xio xa koo ɨɨn xa doko dutu taxnuni ka tuu andɨu tuku.
58008004	Nux dani n‑xo tuu‑ia ñuñayiu n‑kuu, te ma ku kuu‑ia dutu, chi xndaxio dutu ka xia'an xa ka doko ñayiu ná io ná jua'an tnu'u ta'u tniu Moisés.
58008005	Ntdaa xa ka kida dutu ñayiu Israel kuu ná kuu ɨɨn juenda'u ntdaa xa io andɨu. Na n‑kixe'e Moisés xa kadava'a‑s veñu'u nani tabernáculo, n‑ja'an Ianyuux: “Koo‑n cuedado, xa kadava'a‑n ntdaa, ná io ná jua'an xa n‑dande'a ña'a‑r dɨkɨ yuku.”
58008006	Ko yo va'a ka xa kida Jesús, dada xa ka kida dutu ñayiu Israel. Dɨuni yo va'a ka tratu xee, dada tratu ki'na nuu. Nujuiin Jesús nuu Ianyuux xaxe'e‑ro, kida‑ia ná io ná jua'an tnu'u yo va'a ka n‑taxi Ianyuux.
58008007	Chi nux ndaku xa kada‑ro ná io ná jua'an tratu ki'na nuu n‑kuu, te ma ndoñu'u xa koo ɨnka.
58008008	Ko n‑tekuechi Ianyuux ñayiu jan, chi ja'an tnu'u Ianyuux: Ja'an Xto'o‑ro: “Vaxi kɨu xa kada‑r tratu xee xi'in ñayiu Israel, xi'in ñayiu Judá.
58008009	Tratu xee, ñatu kuu ná kuu tratu n‑kida‑r xi'in taxa'nu tnetnu ñayiu jan. N‑dane'e‑r ñayiu jan, te ndeka‑r ñayiu jan jua'an, xa kee koio‑i ñuu nani Egipto. Ko ña n‑ka jandixa‑i tratu n‑kida‑r, te xijan kuu xa n‑dandoo‑r‑yɨ”, kuu Xto'o‑ro xia'an‑ia.
58008010	Ja'an Xto'o‑ro: “Du'a kuu tratu xee kada‑r xi'in ñayiu Israel, na ya'a kɨu ijan. Kada‑r xa kani ini koio‑i tnu'u ta'u tniu‑r, te kuu ná kuu xa kadava'a‑r tnu'u ta'u tniu‑r anu‑i. Te ku kuu‑r Ianyuux jandixa koio‑i. Te ku kuu koio mee‑i, ñayiu mee‑r.
58008011	Te ma ndoñu'u xa dakua'a ɨɨn seyɨɨ ñayiu xtuu xi'in‑s, xi'in ñani‑s, xi'in ku'a‑s, xa kunduu koio‑s xi'in Xto'o‑ro. Chi kunduu koio ntdaa ñayiu xi'in‑r, nde sekuechi xi'in nde sexa'nu.
58008012	Chi taxkanu ini‑r xa u'u n‑ka kida‑i, te ma naja'an ka‑r kuechi‑i.” Kuu Ianyuux xia'an‑ia.
58008013	Hora ja'an Ianyuux xa tratu xee kuu, ja'an‑ia xa ñatuka xiniñu'u tratu ki'na nuu. Te nux ñatuka xiniñu'u, nux xa nyɨɨ kuu, io xa jɨn ndɨ'ɨ.
58009001	Na n‑kida Ianyuux tratu ki'na nuu, n‑ja'an‑ia nanda nakuetu ñayiu nuu‑ia. Dɨuni n‑xio ɨɨn veñu'u ñuñayiu ya'a.
58009002	Veñu'u tabernáculo n‑kuu. Xiti cuartu ki'na nuu, n‑xio ɨɨn candeleru, xi'in ɨɨn mexa nuu kandodo tila ii. Cuartu jan n‑danani Ianyuux Cuartu Ii.
58009003	Yata da'ma cortina kuu uu, n‑xio ɨnka cuartu n‑danani Ianyuux Cuartu Yo Ii ka.
58009004	Ijan n‑xio altar nuu kayu duxa. Kaa oro kuu altar jan. Dɨuni ijan n‑xio xatnu ñu'u tratu ki'na nuu. Ntdaa xatnu jan yodo kaa oro. Xiti xatnu jan, n‑xio kɨdɨ kaa oro ñu'u maná, vara n‑nandɨdɨ́ taxa'nu tnetnu‑ro Aarón, te uu yuú nuu n‑kidava'a Ianyuux tnu'u tratu.
58009005	Nuu xatnu jan, n‑xio uu ángel n‑kua'a kaa oro, ángel nani querubines. Xi'in ndixi ángel jan da'u nuu katuu xa doko dutu taxnuni ka xaxe'e kuechi ñayiu. Ko ma kakune'e‑da xa'a vitna.
58009006	Na n‑xio tu'a ntdaa xa'a, kɨu xi'in kɨu, n‑ka xo kɨu dutu cuartu ki'na nuu, xa nakuetu koio‑s.
58009007	Ko cuartu kuu uu, meni dutu taxnuni ka n‑xo kɨu ijan, idini kɨu ntna'a kuia. Xi'in nɨñɨ kɨtɨ, n‑xo kɨu dutu taxnuni ka ijan, xa juña'a‑s xa doko‑s xaxe'e mee‑s, xi'in xaxe'e kuechi ñayiu.
58009008	Xi'in xa'a, dande'a ña'a Espíritu Ii xa ta kua'a ka kɨu koio ñayiu nuu tuu Ianyuux, nɨni dani io na'i veñu'u tabernáculo ki'na nuu.
58009009	Ntdaa xa'a kuu ɨɨn xa dande'a ña'a mee‑ro vitna. Dani ka xia'an dutu ñayiu Israel xa xia'an nga ñayiu xi'in xa doko ñayiu nuu Ianyuux, ko ña kua'a xa'a xa kada xa ma dakuido datau anu ñayiu.
58009010	Meni tnu'u ta'u tniu xa ka jandixa ñayiu kuu. Xa xaxi‑ro, xa xi'i‑ro, xa nanda'a‑ro, xa kunee ii‑ro. Hora kida Ianyuux ɨɨn xaxee, te ñatu xiniñu'u ntdaa xa'a.
58009011	Ko vitna xá n‑kixee Cristu. Kuu‑ia dutu taxnuni ka kida ɨɨn xa yo va'a ka. Ñatu tuu‑ia ɨɨn veñu'u tabernáculo n‑ka kidava'a ñayiu, ɨɨn xa io ñuñayiu ya'a. Nujuiin‑ia nuu Ianyuux ɨɨn nuu yo ka'nu ka, ɨɨn nuu yo va'a ka.
58009012	Ña n‑kɨu‑ia ijan xi'in nɨñɨ nchiva, xi'in nɨñɨ ngutu kuechi. Xaxe'e nɨñɨ mee‑ia, n‑kɨu‑ia idini vuelta, nde nuu ii ka, nuu tuu Ianyuux. Te du'a n‑chiya'u‑ia kuechi ñayiu, kuia ma jɨn ndɨ'ɨ.
58009013	Nɨñɨ nchiva, xi'in nɨñɨ ngutu, xi'in yaa vaca n‑kayu, ntdaa xa'a, n‑ka xodo dutu nuu ñayiu Israel. Ntdaa xa'a n‑ka kida‑s, xa ndundoo yɨkɨ kuñu ñayiu, xa kunee ii‑i.
58009014	Ko yo va'a ka nɨñɨ Cristu. Na n‑xi'í Cristu, n‑xia'an‑ia mee‑ia nuu Ianyuux. Nuncas ña n‑kida Cristu kuechi, ɨɨn xa io ndoo kuu‑ia. Xi'in Espíritu Ianyuux kutuu kuia ma jɨn ndɨ'ɨ, n‑xia'an Cristu xa doko‑ia nuu Ianyuux. Te du'a n‑kida Cristu xa ma dakuido datau anu‑ro. Ntdaa xa kida mee‑ro, xa dakaku‑ro mee‑ro, kuu ná kuu ɨɨn xa ñatu xiniñu'u, ɨɨn xa n‑xi'í. Ko xaxe'e Cristu, kuu‑ro ñayiu ka xinokuechi nuu Ianyuux Ndito.
58009015	Nume'ñu Jesucristu nuu‑ro xi'in Ianyuux, xa kada‑ia ntdaa ná io ná jua'an tratu xee. N‑xi'í‑ia xa chiya'u‑ia kuechi n‑ka kida ñayiu, na n‑xio tratu ki'na nuu. Te vitna, ñayiu ja'an ña'a Ianyuux, tnɨɨ koio‑i xa kutuu va'a koio‑i, xi'in Ianyuux kuia ma jɨn ndɨ'ɨ. Chi n‑taxi Ianyuux tnu'u‑ia xa du'a koo.
58009016	Chi nux io ɨɨn tratu, nuu dɨɨn tnɨɨ koio ñayiu xaxii‑i, te io xa jini‑ro nux xandaa kuu xa n‑xi'í se n‑kidava'a tratu jan.
58009017	Chi ña kua'a xa kada‑ro ná io ná jua'an ɨɨn tratu, nɨni tuu na'i ka se n‑kida tratu jan. Na n‑ya'a xa n‑xi'í‑s, dada tnɨɨ koio da'ya‑s xa n‑xia'an‑s.
58009018	Dɨuni tratu ki'na nuu. N‑xio xa n‑ka xi'í kɨtɨ, xa koo ná io ná jua'an tratu jan.
58009019	Ditna ka, n‑ja'an Moisés ntdaa tnu'u ta'u tniu nuu ntdaa ñayiu ijan. Dada, n‑tnɨɨ‑s nɨñɨ ngutu kuechi, xi'in nɨñɨ nchiva. N‑daka‑s nɨñɨ jan xi'in ndute. N‑tnɨɨ‑s ɨɨn nda'a yutnu nani hisopo, duku ni'na idi tkachi n‑ka'i color kue'e, te xi'in nda'a yutnu jan, n‑xodo‑s nɨñɨ jan nuu libru tnu'u ta'u tniu. Te dada n‑xodo‑s nɨñɨ jan nuu ntdaa ñayiu ijan.
58009020	N‑ja'an‑s: “Nɨñɨ ya'a, daxino tratu n‑kida Ianyuux xaxe'e‑n.”
58009021	Dada, n‑xodo‑s nɨñɨ nuu veñu'u tabernáculo, xi'in nuu ntdaa xa juetniu koio dutu.
58009022	Ja'an tnu'u ta'u tniu xa vaa ntdaa xa io, io xa ndada ndoo‑ro xi'in nɨñɨ. Nux na taxkanu ini Ianyuux kuechi ñayiu, io xa katu nɨñɨ.
58009023	Xijan kuu xa, n‑ndoñu'u xa du'a n‑ndundoo ntdaa xa ñu'u xiti veñu'u tabernáculo, chi meni xa io ñuñayiu kuu. Kuu ná kuu juenda'u ntdaa xa io andɨu. Ko ntdaa xa io andɨu, ndoñu'u xa doko ɨɨn xa yo va'a ka.
58009024	Chi ña n‑kɨu Cristu ɨɨn veñu'u n‑ka kidava'a ñayiu. Chi diko ni juenda'u kuu veñu'u ka kidava'a ñayiu. Ko n‑kɨu Cristu andɨu, nuu nujuiin‑ia nuu Ianyuux xaxe'e‑ro vitna.
58009025	Dutu taxnuni ka ñuñayiu, xko kɨu‑s Cuartu Yo Ii ka, kuia xi'in kuia. Te nɨñɨ ka doko‑s, ñatu kuu nɨñɨ mee‑s. Ko Cristu, ña n‑xia'an‑ia mee‑ia kue'e vuelta.
58009026	Nux du'a n‑kuu, te n‑xio xa kuú Cristu kue'e vuelta, nde na n‑kidava'a Ianyuux ñuñayiu xi'in nde vitna. Ko vitna, hora vax ndɨ'ɨ ntdaa xa io, n‑kixee‑ia idini vuelta, xa juña'a nga‑ia mee‑ia, xa dita‑ia kuechi.
58009027	Idini vuelta kuú‑ro, ɨɨn ɨɨn‑ro, te dada, ndadandaa ña'a Ianyuux.
58009028	Dɨuni, idini vuelta n‑xi'í Cristu, xa dita‑ia kuechi kue'e ñayiu. Vuelta kuu uu kixee‑ia. Ñadu xa dita‑ia kuechi. Kixee‑ia xa dakaku‑ia ñayiu xndetu ña'a, xa kutuu koio‑i xi'in‑ia kuia ma jɨn ndɨ'ɨ.
58010001	Chi ná kuu juenda'u kuu tnu'u ta'u tniu Moisés. Vaxi xa yo va'a ka, xa kuu xandaa kuu. Xijan kuu xa, juini kuia xi'in kuia, ka doko dutu xa ka xia'an ñayiu nuu Ianyuux, ko ña kua'a tnu'u ta'u tniu xa kada xa nuncas ma dakuido datau ka anu ñayiu.
58010002	Nux n‑kua'a n‑kuu, te ma ndoñu'u xa doko koio ka dutu xa ka xia'an ñayiu nuu Ianyuux. Chi nux idinga vuelta n‑ka ndundoo‑i n‑kuu, te mayo ka dakuido datau anu‑i.
58010003	Ko xa ka doko ñayiu, ka kida xa ka naja'an‑i kuechi‑i kuia xi'in kuia.
58010004	Chi ña kua'a nɨñɨ ngutu xi'in nɨñɨ nchiva xa dita‑i kuechi ñayiu.
58010005	Xijan kuu xa, na n‑kixee Cristu ñuñayiu, n‑ja'an‑ia nuu Ianyuux: Ñatu juini‑n xa ka'ni koio ka‑i kɨtɨ xaxe'e‑n, ñatu juini‑n xa dani juña'a koio ka‑i xa ka doko‑i nuu‑n. Ko n‑kidava'a‑n yɨkɨ kuñu mee‑da.
58010006	Ñatu tna ini‑n xa teñu'u ñayiu kɨtɨ nuu‑n. Ñatu tna ini‑n xa taxi ñayiu xa ka doko‑i nuu‑n xaxe'e kuechi‑i.
58010007	Te dada n‑ja'an‑ia: “Ianyuux, ya'a tuu‑da, xa kada‑da xa juini mee‑n. Chi du'a yodotnuni libru.”
58010008	Ditna ka, n‑ja'an‑ia xa ñatu juini Ianyuux xa ka'ni ka ñayiu kɨtɨ xaxe'e‑ia, ni ñatu juini‑ia xa juña'a ka‑i xa doko‑i nuu‑ia. Dani n‑ja'an‑ia xa ñatu juini Ianyuux xa teñu'u ka‑i kɨtɨ nuu‑ia, ni ñatu juini‑ia xa juña'a ka‑i xa doko‑i xaxe'e kuechi‑i. Dɨuni, n‑ja'an‑ia xa ña tna ini Ianyuux ntdaa xa'a. Juini ja'an tnu'u ta'u tniu Moisés xa io xa doko ñayiu ntdaa xa'a, ko du'a ñatu juini Ianyuux, te du'a ña tna ini Ianyuux.
58010009	Te dada n‑ja'an‑ia: “Ianyuux, ya'a tuu‑da, xa kada‑da xa juini mee‑n.” Du'a, n‑daxio‑ia xa ki'na nuu, xa kada‑ia xa kuu uu.
58010010	N‑kida Cristu xa n‑juini Ianyuux. Xaxe'e xa idini vuelta n‑xi'í Jesucristu, du'a n‑kida dɨɨn ña'a Ianyuux mee‑ro, xa ku kuu‑ro ñayiu mee‑ia.
58010011	Kɨu xi'in kɨu, ɨɨn ɨɨn dutu ñayiu Israel xia'an ka xa ka doko ñayiu nuu Ianyuux. Kue'e xa kue'e vuelta, dani nujuiin dutu jan te du'a kida dutu jan, ko nuncas ña kida xa doko jan xa dita kuechi ñayiu.
58010012	Ko Cristu, idini vuelta n‑doko‑ia xa doko‑ia xa dita‑ia kuechi ñayiu, te vitna nukoo‑ia nda'a kua'a Ianyuux.
58010013	Ijan ndetu‑ia, nde jueñi ni'na‑ia ntdaa xa xini u'u tna'a xi'in‑ia.
58010014	Idini vuelta, n‑xia'an Jesús xa doko‑ia nuu Ianyuux. Na n‑xi'í‑ia xaxe'e‑i, n‑kida‑ia xa ntdaa ñayiu kida dɨɨn Ianyuux, kutuu va'a koio‑i xi'in Ianyuux kuia ma jɨn ndɨ'ɨ.
58010015	Te ja'an ndaa Espíritu Ii nuu‑ro xa du'a kuu. Ditna ka ja'an‑ia:
58010016	Te dada, kada‑r ɨɨn tratu xee xi'in‑i, kuu Xto'o‑ro xia'an‑ia. Kada‑r xa kuneva'a koio‑i tnu'u ta'u tniu‑r anu‑i, te kuu ná kuu xa kadava'a‑r tnu'u ta'u tniu‑r nuu xaxtnuni‑i.
58010017	Te dada ja'an‑ia: Ma naja'an ka‑r ni kuechi‑i ni xa u'u n‑ka kida‑i.
58010018	Te xaxe'e xa xá n‑taxkanu ini Ianyuux kuechi‑i, ña ndoñu'u ka xa juña'a koio ka dutu xa doko ñayiu xaxe'e kuechi‑i.
58010019	Xijan kuu xa, xaxe'e nɨñɨ Jesucristu, maxku yu'u‑ro xa kɨu‑ro nde nuu yo ii ka andɨu.
58010020	N‑kidava'a Jesús ɨɨn ichi xee, ɨɨn ichi ndito, xaxe'e‑ro. Ná kuu cortina veñu'u tabernáculo, n‑kuu yɨkɨ kuñu Jesús. Na n‑xi'í‑ia, n‑ndata cortina jan, te vitna kua'a xa ya'a mee‑ro nde nuu tuu Ianyuux.
58010021	Jesús kuu dutu taxnuni ka nuu ñayiu ka jandixa Ianyuux.
58010022	Xijan kuu xa, na kuyatni‑ro Ianyuux. Xi'in ntdaa anu‑ro, na jandixa‑ro‑ia, te maxku yu'u‑ro. Na n‑xi'í Jesucristu, n‑xatu nɨñɨ‑ia xa ndada ndoo ña'a‑ia, xa mayo ka dakuido datau anu‑ro. Te yɨkɨ kuñu‑ro, xá n‑dajuendute‑ia ndute yo va'a ka.
58010023	Xá n‑ka ja'an‑ro xa ndetu‑ro, xa kada Ianyuux ntdaa ná io ná jua'an tnu'u n‑taxi‑ia. Na kundee ini‑ro, xa kundetu ka‑ro. Na koo‑ro confianza nuu‑ia. Chi xandaa kuu xa kada‑ia ntdaa xa ja'an‑ia.
58010024	Na kani ini‑ro nanda kua'a‑ro xa chindee tna'a‑ro, xa juemani‑ro Ianyuux xi'in ñayiu, te na kada‑ro xa kuu xava'a.
58010025	Na nataka‑ro, maxku kada‑ro ná ka kida ñani‑ro ku'a‑ro ñatuka nataka koio‑i xi'in‑ro. Na juña tna'a‑ro tnu'u kanu ini, xa kundee ini‑ro. Te du'a na kada ka‑ro, chi vax kuyatni kɨu ndixi Xto'o‑ro.
58010026	Xijan kuu xa, xá n‑tnɨɨ‑ro xandaa, te kutnuni ini‑ro xa xandaa kuu. Xá n‑ka jandixa‑ro Cristu. Nux dandoo‑ro Cristu, te ña tuu nax io xa doko‑ro xaxe'e kuechi‑ro.
58010027	Diko ni, yo loko yu'u‑ro, chi xini‑ro xa ndadandaa Ianyuux ñayiu xini u'u tna'a xi'in‑ia. Te xi'in ñu'u yo nde'e koko, danaa‑ia ñayiu jan.
58010028	Xá n‑kuu kue'e kuia, nux ɨɨn ñayiu n‑daxio tnu'u ta'u tniu Moisés, te uni ñayiu n‑ka ja'an ndaa xa du'a n‑kuu, te ña n‑kundau ini ña'a ni ɨɨn ñayiu. N‑xio xa kuú ñayiu jan.
58010029	Kani ini koio ka‑n. Naka u'u ka kada u'u Ianyuux ɨɨn ñayiu daxio Cristu. Kuu ná kuu xa chixe'e ñayiu jan Da'ya Yɨɨ Ianyuux. Kuu ná kuu xa ja'an‑i xa ɨɨn xa kui'a kaa, ɨɨn xa ñatu xiniñu'u, kuu nɨñɨ Cristu. Xaxe'e nɨñɨ Cristu, n‑kida dɨɨn Ianyuux ñayiu jan, xa ku kuu‑i ñayiu mee‑ia. Xi'in nɨñɨ Cristu, n‑kida‑ia ntdaa ná io ná jua'an tnu'u‑ia xaxe'e‑i. Kuu ná kuu xa kui'a ja'an ñayiu jan Espíritu Ii, na n‑xia'an‑ia xamani Ianyuux.
58010030	Chi xini‑ro Ia n‑ja'an: “Kada u'u mee‑r mee‑i. Nachiya'u mee‑r xa n‑kida‑i.” Te dani n‑ja'an‑ia: “Ndadandaa Ianyuux ñayiu jan.”
58010031	Naka u'u xa xino ñayiu jan nuu nda'a Ianyuux.
58010032	Naja'an koio‑n nanda n‑kuu ki'na nuu, na n‑ka kutnuni ini‑n xa kuu xandaa. Kue'e vida n‑ka ya'a‑n. Kuu ná kuu xa n‑ka jantna'a‑n xa kundee ini koio‑n.
58010033	Nuu ntdaa ñayiu, kui'a n‑ka ja'an‑s nuu‑n, te n‑ka xini u'u ña'a‑s. Dɨuni, n‑ka xo nujuiin‑n nuu se ijan, xa chindee koio‑n ɨnka ñayiu du'a kue'e vida ka ya'a.
58010034	N‑ka chindee‑n ñani‑ro ku'a‑ro xyɨndi'u vekaa. N‑ka tnɨɨ ñayiu xaxii‑n, ko n‑ka xejoon‑n xa du'a koo, te n‑ka kuvete‑n, chi n‑ka xini‑n xa tnɨɨ koio mee‑n ɨɨn xa va'a ka, nuncas ma jɨn ndɨ'ɨ, io andɨu.
58010035	Xijan kuu xa, koo na'i koio ka‑n confianza nuu Ianyuux. Chi tnɨɨ koio mee‑n ntdaa xa taxi‑ia. Kuu ná kuu xa nachiya'u ña'a‑ia, xaxe'e xa xndaxio‑n confianza nuu‑ia.
58010036	Io xa kundee ini koio ka‑n, xa kada koio‑n ntdaa xa juini Ianyuux, te tnɨɨ koio‑n ntdaa ná io ná jua'an tnu'u n‑taxi‑ia.
58010037	Chi ja'an tnu'u Ianyuux: Chi xaku nga, te ndixi Ia ndixi. Ma kukuee ka‑ia.
58010038	Se ja'an mee‑r xa ña tuu na kuechi‑s io, kutuu va'a‑s, xaxe'e xa jandixa ña'a‑s mee‑r. Ko nux ñatuka kundee ini‑s xa jandixa ña'a‑s, te ma kuvete‑r xaxe'e‑s. Kuu Ianyuux xia'an‑ia.
58010039	Ko mee‑ro, ñatu kuu‑ro ñayiu ñatu kundee ini, xa danaa ña'a Ianyuux mee‑ro. Kuu‑ro ñayiu ka jandixa Jesucristu, xa kutuu va'a‑ro xi'in Ianyuux kuia ma jɨn ndɨ'ɨ.
58011001	Xa jandixa‑ro, kuu xa na'a‑ro xa tnɨɨ‑ro xa ndetu‑ro. Xa jandixa‑ro, kuu xa xini‑ro xa ñatu nde'a‑ro.
58011002	Taxa'nu tnetnu‑ro, xaxe'e xa n‑ka jandixa‑s Ianyuux, te n‑ja'an‑ia xa n‑ka kida‑s xava'a.
58011003	Xaxe'e xa jandixa‑ro Ianyuux, kutnuni ini‑ro xa xi'in tnu'u mee‑ia, n‑kidava'a Ianyuux ntdaa xa io. Xa io xa nde'a‑ro, ña n‑kua'a xi'in xa n‑xio.
58011004	Xaxe'e xa n‑jandixa Abel Ianyuux, n‑doko‑s ɨɨn xa va'a ka nuu Ianyuux dada xa n‑doko Caín. Xaxe'e xa n‑jandixa Abel Ianyuux, te n‑ja'an‑ia xa n‑kida‑s xava'a, te n‑xeka va'a‑ia xa n‑doko‑s. Xaxe'e xa n‑jandixa Abel Ianyuux, juini xá n‑xi'í‑s, ko dani kuu‑s ɨɨn ichi kane'e katnɨɨ mee‑ro.
58011005	Xaxe'e xa n‑jandixa Enoc Ianyuux, ña n‑xi'í‑s. Nuncas ña n‑ka nani'i ñayiu yɨkɨ kuñu‑s, chi ndeka ña'a ndito Ianyuux jua'an andɨu. Te ja'an tnu'u Ianyuux xa antecas xa kandeka‑ia‑s jɨ'ɨn, te n‑ja'an Ianyuux xa n‑tna ini ña'a‑ia.
58011006	Ɨɨn ñayiu, nux ñatu jandixa‑i Ianyuux, ña kua'a‑i xa kada‑i xa tna ini Ianyuux. Ɨɨn ñayiu, nux na kuyatni‑i nuu Ianyuux, io xa jandixa‑i xa tuu‑ia, te io xa koo‑i confianza xa kueka va'a‑ia‑i.
58011007	Xaxe'e xa n‑jandixa Noé Ianyuux, n‑kidava'a‑s ɨɨn barcu, xa dakaku‑s ñadɨ'ɨ‑s xi'in da'ya‑s. Antecas xa kixee xa koo, te n‑ja'an Ianyuux xa du'a koo. N‑yu'u Noé nuu Ianyuux, te n‑kida‑s ná n‑ja'an‑ia. Xaxe'e xa n‑jandixa Noé Ianyuux, n‑kida u'u‑s ñayiu ñuñayiu, te n‑xee xa n‑ja'an Ianyuux xa ña tuu na kuechi‑s n‑xio, chi n‑jandixa‑s‑ia.
58011008	Xaxe'e xa n‑jandixa Abraham Ianyuux, n‑kida‑s ná n‑ja'an‑ia. N‑ja'an ña'a Ianyuux xa kee‑s ñuu‑s, xa jɨ'ɨn‑s nde ɨɨn nuu tnɨɨ‑s xa ku kuu xaxii‑s. Juini ña xini‑s ndexu jɨ'ɨn‑s, ko n‑kee‑s, te jua'an‑s.
58011009	Xaxe'e xa n‑jandixa‑s Ianyuux, n‑xo tuu‑s nuu ijan, chi n‑xia'an Ianyuux tnu'u‑ia xa juña'a‑ia‑s nuu ijan. N‑xo tuu‑s ijan, ná tuu ɨɨn seto'o ña tuu na ñuu‑s io. Ve'e todo n‑xo tuu‑s ijan. Te dɨuni, du'a n‑ka kida da'ya‑s Isaac, te dada daiñani‑s Jacob tuku. Chi nuu mee‑s tuku, n‑xia'an Ianyuux tnu'u‑ia xa juña'a‑ia‑s nuu ijan.
58011010	Chi n‑xo ndetu‑s, xa kutuu va'a‑s ñuu va'a n‑kua'a, ñuu n‑xani ini Ianyuux, ñuu n‑kidava'a Ianyuux.
58011011	Xaxe'e xa n‑jandixa Sara Ianyuux, n‑tnɨɨ‑ña fuerza xa ñu'u da'ya‑ña. Juini xá n‑yɨɨ‑ña, te ñatuka n‑kua'a‑ña, ko n‑xio‑ña confianza nuu Ianyuux, xa kada‑ia ná n‑ja'an‑ia. Te n‑kaku ɨɨn da'ya yɨɨ‑ña.
58011012	Xijan kuu xa idini seyɨɨ, Abraham, juini yo n‑kunxa'nu‑s, ko n‑xio kue'e xa kue'e xa kue'e da'ya dana‑s, ná io chudini andɨu. Nani ña kua'a xa ka'u‑ro ñu'u kuchi kaa yu'u ndute mar, dani ña kua'a xa ka'u‑ro da'ya dana Abraham.
58011013	Ntdaa ñayiu jan, n‑ka jandixa‑i Ianyuux, te n‑ka xi'í‑i. Ña n‑ka tnɨɨ‑i xa n‑xia'an Ianyuux tnu'u‑ia xa juña'a‑ia. Ko xika, n‑ka xini‑i ntdaa xa juña'a Ianyuux, te n‑ka jandixa‑i xa tnɨɨ koio‑i, te n‑ka kuvete‑i. Te du'a, n‑ka ja'an ndaa‑i xa ñayiu to'o ka kuu‑i, diko ni ka ya'a‑i ñuñayiu ya'a.
58011014	Ñayiu du'a ka ja'an, kaxi kaxi ka dande'a ña'a‑i xa dani ka nduku‑i ñuu kutuu va'a koio‑i.
58011015	Nux n‑ñu ini koio‑i ñuu n‑kee‑i, te n‑kua'a‑i xa nu'u koio‑i ijan n‑kuu.
58011016	Ko n‑ka xo nduku‑i ɨɨn ñuu yo va'a ka, ñuu io andɨu. Xijan kuu xa, ñatu kujanuu Ianyuux xa ka ja'an‑i xa Ia ka jandixa‑i kuu‑ia. Chi xá n‑kida tu'a‑ia ɨɨn ñuu yo va'a ka xaxe'e‑i.
58011017	Xaxe'e xa n‑jandixa Abraham Ianyuux, n‑xia'an‑s da'ya‑s Isaac xa ku kuu‑s xa doko‑s nuu Ianyuux, na n‑xitotnuni Ianyuux Abraham. Juini xá n‑xia'an Ianyuux tnu'u‑ia nuu‑s xaxe'e Isaac, ko n‑xio tu'a Abraham xa ka'ni‑s idini da'ya‑s.
58011018	Xá n‑ja'an Ianyuux: “Xi'in Isaac, koo koio da'ya dana‑n.”
58011019	N‑xio Abraham confianza nuu Ianyuux, xa kua'a‑ia xa nadandoto‑ia ndɨyɨ. Te kuu ná kuu xa n‑nakueka Abraham Isaac nuu ndɨyɨ.
58011020	Xaxe'e xa n‑jandixa Isaac Ianyuux, n‑xijan ta'u‑s nuu‑ia, xa kutuu va'a koio Jacob xi'in Esaú.
58011021	Xaxe'e xa n‑jandixa Jacob Ianyuux, te antecas xa kuú‑s, n‑xijan ta'u‑s nuu‑ia, xa kutuu va'a koio ɨɨn ɨɨn da'ya yɨɨ José. N‑xo nukoo‑s ndedi ndodo‑s vara‑s, te n‑xia'an‑s xa n‑kuta'u‑s nuu Ianyuux.
58011022	Xaxe'e xa n‑jandixa José Ianyuux, n‑ja'an‑s nuu ñayiu Israel xa kee koio‑i Egipto. Na n‑xee xa kuú‑s, n‑ta'u tniu‑s xa kane'e ñayiu Israel yɨkɨ‑s jɨ'ɨn, hora na kee koio‑i Egipto.
58011023	Xaxe'e xa n‑ka jandixa tadɨ'ɨ Moisés Ianyuux, n‑ka chiva'a‑s Moisés uni yoo na n‑kaku‑s. N‑ka xini‑s xa seluchi va'a kuu‑s, te ña n‑ka yu'u‑s xa n‑ta'u tniu se kunxa'nu ka xa io xa ka'ni koio ñayiu ntdaa sekuechi hora ka kaku‑s.
58011024	Xaxe'e xa n‑jandixa Moisés Ianyuux, na n‑xa'nu‑s, ña n‑xejoon‑s xa ja'an ka ñayiu xa kuu‑s da'ya yɨɨ daidɨ'ɨ se kunxa'nu ka Egipto.
58011025	N‑kaxí‑s xa kue'e vida ya'a‑s xi'in ñayiu ka jandixa Ianyuux. N‑xini‑s xa nux ndoo ka‑s ve'e se kunxa'nu ka, te kada‑s kuechi, xa kudɨ ini mee‑s ná kudɨ ini ñayiu jan.
58011026	N‑xini‑s xa ya'u ka xa kue'e vida ya'a‑s xi'in Cristu, Ia tunda'a Ianyuux, dada xa tnɨɨ‑s ntdaa xa io Egipto. Chi n‑xo nduku‑s xa juña'a Ianyuux.
58011027	Xaxe'e xa n‑jandixa Moisés Ianyuux, n‑kee‑s Egipto. Ña n‑yu'u‑s. Juini n‑xo kiti ini se kunxa'nu ka nuu‑s, ko n‑kundee ini‑s, chi n‑xini‑s ɨɨn xa ña kua'a xa kunde'a‑ro.
58011028	Xaxe'e xa n‑jandixa Moisés Ianyuux, n‑ndadaka'nu‑s viko Paxcua. N‑ta'u tniu‑s ñayiu Israel xa kodo koio‑i nɨñɨ ye'e, xa maxku ka'ni ángel, ia xinokuechi nuu Ianyuux, da'ya yɨɨ ki'na nuu ve'e ñayiu Israel.
58011029	Xaxe'e xa n‑ka jandixa ñayiu Israel Ianyuux, n‑ka ya'a‑i Mar Kue'e, ná ya'a‑ro ñu'u yichi. Ko na n‑kixe'e ñayiu Egipto xa du'a kada‑i, te n‑ka tnene‑i, ntdaa‑i, nuu ndute jan.
58011030	Xaxe'e xa n‑ka jandixa ñayiu Israel Ianyuux, te nungoio ntdaa xeve'e ñuu Jericó. Uxa kɨu n‑ka xikonduu ñayiu Israel yu'u ñuu Jericó, te du'a n‑kuu.
58011031	Xaxe'e xa n‑jandixa Rahab Ianyuux, ña n‑xi'í‑ña xi'in ñayiu n‑ka xo kuxee ini ñuu‑ña, chi n‑xeka va'a‑ña se n‑ka xitoyu'u ñuu‑ña. Te Rahab kuu ñadɨ'ɨ diko mee‑ña.
58011032	Io kue'e ka xa kua'a‑da xa kakune'e‑da. Ko ña tuu na tiempo io. Gedeón, Barac, Sansón. Jefté, David, Samuel. Te se n‑ka xian tnu'u tnu'u Ianyuux nuu taxa'nu tnetnu‑ro du.
58011033	Xaxe'e xa n‑ka jandixa‑s Ianyuux, n‑ka ni'i‑s kue'e ñuu xi'in se kunxa'nu ka ñuu jan, n‑ka kida‑s xava'a xaxe'e ñayiu, te n‑ka tnɨɨ‑s xa n‑xia'an Ianyuux tnu'u‑ia xa juña'a‑ia. Xaxe'e xa n‑ka jandixa‑s Ianyuux, n‑kaku‑s xa kaxi a'an nga'a.
58011034	Ña n‑ka xi'í‑s, na n‑ya'a‑s nuu ñu'u koko. Ña n‑kua'a ñayiu xa ka'ni‑i‑sɨ yuchi. Xaxe'e xa n‑ka jandixa‑s Ianyuux, juini ña ndaku‑s, ko n‑ka ndundaku‑s. N‑ka kunuu‑s, na n‑ka jantna'a ñayiu xi'in‑s, te n‑ka kida‑s xa junu koio soldado se xini u'u tna'a xi'in‑s.
58011035	Xaxe'e xa n‑ka jandixa ñadɨ'ɨ Ianyuux, n‑kida‑ia xa juini xá n‑xi'í ñayiu keve'e‑ña, ko n‑ka nandoto ñayiu jan. Ko dɨuni, xaxe'e xa n‑ka jandixa‑s Ianyuux, dava‑s n‑ka xi'í‑s. N‑xini u'u ña'a ñayiu, nde n‑ka xa'ni‑i‑sɨ. Nux n‑ka dandoo‑s Ianyuux n‑kuu, te kaku koio‑s. Ko ña'a. Chi n‑ka juini‑s xa ni'i‑s xa kutuu va'a‑s xi'in Ianyuux kuia ma jɨn ndɨ'ɨ.
58011036	Dava ka‑s, xaxe'e xa n‑ka jandixa‑s Ianyuux, n‑ka kida bula ña'a ñayiu, xi'in chirrión n‑ka janña'a‑i. N‑ka tetnɨɨ ña'a‑i cadena, te n‑ka chindi'u ña'a‑i vekaa.
58011037	Xaxe'e xa n‑ka jandixa‑s Ianyuux, n‑ka xa'ni ña'a ñayiu xi'in yuú, te n‑ka xa'nde dava ña'a‑i. N‑ka tnɨɨ ña'a‑i jua'an nuu juxtixia, te n‑ka xa'ni ña'a‑i xi'in yuchi. Xaxe'e xa n‑ka jandixa‑s Ianyuux, ña tuu na da'ma‑s n‑xio, diko ni ñɨɨ tkachi ñɨɨ nchiva n‑ka xo xi'na‑s. Ña tuu na tvini‑s, ña tuu nax kaxi‑s, ña tuu na ve'e‑s. Xaxe'e xa n‑ka jandixa‑s Ianyuux, kue'e vida n‑ka ya'a‑s, te n‑ka xini u'u ña'a ñayiu.
58011038	N‑dandɨ'ɨ ka mee‑s dada dava'a nga ñayiu. Ko n‑ka xo xikonuu‑s nuu ñayo ñayiu io. N‑ka xo xikonuu‑s yuku. N‑ka xo xio‑s yau kava, n‑ka xo xio‑s nua.
58011039	Ntdaa ñayiu jan, n‑ja'an Ianyuux xa va'a n‑ka kida‑i, xandaa kuu xa n‑ka jandixa‑i Ianyuux. Ko ta tnɨɨ ka‑i xa n‑xia'an Ianyuux tnu'u‑ia xa juña'a‑ia.
58011040	Chi n‑xani ini Ianyuux ɨɨn xa va'a ka xaxe'e mee‑ro. N‑xani ini‑ia xa idini vuelta ɨɨn nuu kada‑ia, ná io ná jua'an xa n‑ja'an‑ia, xaxe'e ñayiu jan xi'in xaxe'e mee‑ro.
58012001	Xijan kuu xa, na kundee ini‑ro xa jandixa‑ro Ianyuux. Se ijan, ñá ijan, n‑ka jandixa‑s Ianyuux, te n‑ka kida‑s xa juini‑ia. Kuu ná kuu xa xnii‑s nitu'u lado, xa tax koio‑s tnu'u kanu ini. Kue'e‑s xa kue'e‑s io. Kuu ná kuu xa xino‑ro, ɨɨn ɨɨn‑ro, ɨɨn carrera. Na daxio‑ro ntdaa xa datnaña'a, xa na kunu va'a‑ro. Na daxio‑ro ntdaa kuechi kada xa ndua‑ro. Na kundee ini‑ro, xa kunu va'a‑ro.
58012002	Na kunde'a va'a‑ro Jesús. N‑jandixa Jesús Ianyuux, te kada‑ia xa jandixa mee‑ro Ianyuux. N‑kundee ini‑ia curuxi. Ñatu n‑chinuu‑ia xa n‑ka juini‑s xa kada‑s xa kujanuu‑ia, chi n‑xo na'a‑ia xa kuvete‑ia xa kuvete‑ia, na ya'a‑ia ntdaa xa'a. Te nukoo‑ia nda'a kua'a Ianyuux, nuu taxnuni‑ia.
58012003	Kani ini koio‑n Jesús. Se ka kida kuechi, n‑ka kida‑s xa kue'e xa kue'e vida n‑ya'a‑ia, ko n‑kundee ini‑ia. Kani ini koio‑n mee‑ia, xa maxku ku xiau‑n, te maxku kuita anu‑n.
58012004	Kuu ná kuu xa ka jantna'a‑n xi'in kuechi. Kundee ini koio ka‑n, jantna'a koio ka‑n. Chi ta katu ka nɨñɨ‑n.
58012005	Xá n‑ka ndunaa‑n tnu'u kanu ini n‑taxi Ianyuux. Ka kuu‑n da'ya‑ia, te du'a n‑ja'an‑ia: Da'ya yɨɨ‑r, chinuu‑n hora kida u'u ña'a‑r, chi Xto'o‑n kuu‑r, te ja'an do'o ña'a‑r. Maxku kuita anu‑n hora kudeen ña'a‑r.
58012006	Chi ja'an do'o Xto'o‑n ñayiu xemani‑ia. Xá n‑xeka va'a ña'a‑ia, da'ya‑ia ka kuu‑n, te xijan kuu xa kida u'u ña'a‑ia.
58012007	Xijan kuu xa kundee ini koio‑n hora kida u'u ña'a Ianyuux, chi kida ña'a Ianyuux xaxe'e mee‑n, ná kida ɨɨn seyɨɨ xaxe'e da'ya‑s. ¿Chi na da'ya io, xa ma ja'an do'o ña'a taa‑s?
58012008	Ja'an do'o Ianyuux ntdaa da'ya‑ia, xa dakua'a ña'a‑ia. Nux ñatu ja'an do'o ña'a‑ia mee‑n, te ñatu kuu‑n da'ya‑ia, te ñatu kuu Ianyuux Taa‑n.
58012009	Ñuñayiu ya'a n‑ka ja'an do'o ña'a taa‑ro, te n‑xio‑ro xañu'u nuu‑s. Kue'e ka io xa jandixa‑ro Taa‑ro Ianyuux, te kada‑ro xa juini mee‑ia, xa kutuu va'a‑ro xi'in‑ia kuia ma jɨn ndɨ'ɨ.
58012010	Ita'u ni kuia n‑ka ja'an do'o ña'a tadɨ'ɨ‑ro, nani n‑ka xani ini‑s. Ko ja'an do'o ña'a Ianyuux, xa kada‑ia xava'a xaxe'e‑ro, xa kada mee‑ro xa kuu xava'a, ná n‑kida mee‑ia xa kuu xava'a.
58012011	Hora kida u'u ña'a Ianyuux mee‑ro, ñatu tna ini‑ro, chi xaxia'an. Ko dada, nux kua'a va'a‑ro, te kada xa kada‑ro xa kuu xava'a, te kutuu va'a‑ro.
58012012	Kundee ini koio ka‑n. Kada koio‑n xa ndundaku nda'a‑n yo n‑xiau, te ndundaku xe'e‑n yo n‑kuita.
58012013	Nduku koio‑n ichi ndaa, xa maxku ngokodo ka xe'e ku'u‑n, chi du'a na nda'a va'a.
58012014	Kada koio‑n ntdaa xa kua'a‑n xa kutuu mani koio‑n xi'in ntdaa ñayiu. Te kada koio ka‑n xa juini Ianyuux. Chi nux ma kada‑n xa juini Ianyuux, ma jini‑n‑ia.
58012015	Chindee tna'a koio‑n xa tnɨɨ koio ka‑n, ntdaa‑n, xamani taxi Ianyuux. Maxku juejoon koio‑n xa ni ɨɨn‑n ku kuu ná kuu ɨɨn yuku ua kada dañu ña'a ntdaa‑n, ɨɨn yuku ua kada xa kue'e mee‑n ma kada koio ka xa kuu xava'a.
58012016	Koo koio‑n cuedado, xa ni ɨɨn‑n maxku daxio xa ja'an Ianyuux. Du'a n‑kida Esaú. Xaxe'e xa n‑juini‑s xa kaxi‑s idini ndeyu, n‑diko‑s ntdaa xa juña'a taa‑s nuu da'ya ki'na nuu‑s.
58012017	Ka xini‑n xa dada n‑juini‑s xa tnɨɨ‑s xa juña'a taa‑s, ko ña n‑ni'i‑s. Juini yo nda'i Esaú, ko ña n‑kua'a‑s xa dama‑s xa n‑kuu.
58012018	Chi ña n‑ka kuyatni mee‑n Yuku Sinaí, ná n‑ka kida taxa'nu tnetnu‑n. N‑ka kuyatni mee‑s yuku jan, nuu koko ñu'u, nuu nee, nuu vikó tnuu, nuu tachi nde'e.
58012019	Ijan n‑xo nda'i trompeta, te n‑ja'an ɨɨn tnu'u andɨu. Na n‑ka teku ñayiu jan tnu'u jan, n‑ka xijan ta'u‑i xa maxku ja'an ka‑ia ni ɨnka tnu'u nuu‑i.
58012020	Chi ña n‑kua'a xa kundee ini koio‑i xa n‑ta'u tniu tnu'u jan: “Nux nde ɨɨn kɨtɨ na kɨu yuku ya'a, te io xa ka'ni‑n‑tɨ yuú, o tee‑n‑tɨ xi'in kuxi.”
58012021	Naka io kuu xa n‑ka xini ñayiu jan. N‑ka yu'u‑i, loko n‑ka yu'u‑i. Ña n‑kua'a xa kundee ini‑i. Nde Moisés n‑ja'an: “Yu'u‑r, menga xa nɨ'ɨ‑r.”
58012022	Ko mee‑n, xá n‑ka kuyatni‑n Yuku Sión. Xá n‑ka kuyatni‑n Jerusalén katuu andɨu, nuu tuu Ianyuux Ndito. Xá n‑ka xee‑n nuu nataka kue'e xa kue'e mil ángel, ia ka xinokuechi nuu Ianyuux. Ijan ka ndadaka'nu‑ia Ianyuux.
58012023	Xá n‑ka xee‑n nuu nataka ntdaa ñayiu ki'na nuu ve'e Ianyuux. Andɨu xá n‑chidotnuni nax nani ñayiu jan. Xá n‑ka xee‑n nuu Ianyuux ndadandaa ñayiu. Xá n‑ka xee‑n nuu xtuu anu ñayiu n‑ka kida xava'a, ñayiu n‑kida Ianyuux xa kutuu koio‑i xi'in mee‑ia.
58012024	Xá n‑ka xee mee‑n nuu Jesús. N‑kida‑ia ná io ná jua'an tratu xee, te nujuiin‑ia nuu Ianyuux xaxe'e‑n. Yo va'a ka xa n‑kida nɨñɨ Jesús dada nɨñɨ Abel.
58012025	Kunde'a va'a koio‑n, xa kueka va'a koio‑n Ia ja'an nuu‑n. Na n‑ja'an Ianyuux ñuñayiu, n‑ka daxio ñayiu tnu'u‑ia, ña n‑ka jandixa‑i‑ia, te ña n‑dakaku‑ia ñayiu jan. Te dani mee‑ro, nux ma jandixa‑ro Ianyuux ja'an andɨu, nux kada yata‑ro mee‑ia, ¿janda kaku‑ro?
58012026	Kɨu ijan, na n‑ja'an‑ia, te n‑nɨ'ɨ ntdaa xa io ñuñayiu. Vitna, xá n‑taxi‑ia tnu'u‑ia ja'an‑ia: “Idinga vuelta kada‑r xa nanɨ'ɨ ntdaa xa io ñuñayiu, te kada‑r xa nɨ'ɨ ntdaa xa io andɨu tuku.”
58012027	Xa ja'an‑ia “idinga vuelta” juini kachi xa jɨn ndɨ'ɨ ntdaa xa kanda n‑kidava'a Ianyuux. Te ndoo ntdaa xa ñatu kanda.
58012028	Ko tnɨɨ mee‑ro ɨɨn xa nuncas ma jɨn ndɨ'ɨ. Taxnuni‑ro xi'in Ianyuux. Xijan kuu xa na juña'a‑ro xa n‑kuta'u‑ro nuu Ianyuux. Na ku kuu‑ro ñayiu xinokuechi nuu‑ia, xa kada‑ro xa tna ini mee‑ia. Na ndadaka'nu‑ro‑ia te yu'u‑ro nuu‑ia.
58012029	Chi Ianyuux jandixa‑ro, ná kuu ñu'u danaa ntdaa xa io, da kuu‑ia.
58013001	Juemani tna'a koio ka‑n.
58013002	Maxku ndunaa koio‑n xa kueka va'a‑n ñayiu ve'e‑n. Du'a n‑kuu xa n‑ka xeka va'a ñayiu ángel, ia ka xinokuechi nuu Ianyuux, juini ña n‑ka xini‑i xa du'a ka kida‑i.
58013003	Naja'an koio‑n ñani‑ro ku'a‑ro ka xini u'u ña'a ñayiu, kuenda kuu kue'e vida ka ya'a mee‑n xi'in‑s.
58013004	Xa tnunda'a ñayiu, kuu xa maxku kada ɨnka ñayiu xa dandoo tna'a‑i. Maxku dandoo koio‑n ñadɨ'ɨ‑n yɨɨ‑n, xa kidi‑n xi'in ɨnka ñayiu. Ndadandaa Ianyuux ñayiu kidi xi'in ñayiu ñatu n‑tnunda'a xi'in‑i, te ndadandaa‑ia ñayiu kidi xi'in ñadɨ'ɨ ɨnka seyɨɨ, yɨɨ ɨnka ñadɨ'ɨ.
58013005	Maxku juemani koio‑n tvini. Kuvete koio‑n xi'in xa io. Chi xá n‑ja'an Ianyuux: “Nuncas ma dandoo ña'a‑r, nuncas ma kande ini ña'a‑r.”
58013006	Xijan kuu xa, xaxe'e xa io‑ro confianza nuu‑ia, ja'an‑ro: Xto'o‑da kuu Ia chindee ña'a mee‑da; ma yu'u‑da nuu dava'a nga xa kua'a ñayiu xa kada ña'a‑i.
58013007	Naja'an koio‑n seyɨɨ, ñadɨ'ɨ n‑ka dakua'a ña'a. N‑ka kachitnu'u‑s tnu'u Ianyuux. Kani ini koio‑n nanda n‑ka xo tuu‑s ñuñayiu ya'a. Te jandixa na'i koio ka mee‑n Jesucristu, ná n‑ka jandixa mee‑s Jesucristu.
58013008	Ná n‑kuu Cristu, dani kuu‑ia vitna, te dani ku kuu‑ia kuia ma jɨn ndɨ'ɨ.
58013009	Maxku juejoon koio‑n xa dakua'a ña'a koio ñayiu ɨnka xa dakua'a‑i. Tnɨɨ koio ka‑n xamani taxi Ianyuux, te du'a ndaku anu‑n. Ka ja'an ñayiu: “Io xa kaa‑n xa'a, maxku kaa‑n xijan.” Loko ndu ini‑i xa du'a ne'e ii‑i, ko ñatu xiniñu'u. Dani dakuido datau anu‑i.
58013010	Tuku n‑kuu xa doko n‑xia'an Cristu nuu Ianyuux, dada xa n‑ka xia'an dutu ñayiu Israel. Idini vuelta n‑xi'í Jesús, xa dita‑ia kuechi‑ro. Dutu nujuiin veñu'u tabernáculo, ña kua'a xa kax koio‑s xa n‑doko Jesús.
58013011	Chi veñu'u tabernáculo, ne'e dutu taxnuni ka nɨñɨ kɨtɨ jua'an Cuartu Yo Ii, chi xa doko xaxe'e kuechi kuu. Ko yɨkɨ kuñu‑tɨ, teñu'u‑s yu'u ñuu.
58013012	Dɨuni Jesús. N‑xi'í‑ia yuñuu Jerusalén, xa ndundoo ñayiu ka jandixa‑ia, xi'in nɨñɨ‑ia.
58013013	Xijan kuu xa, na dandoo‑ro ntdaa xa n‑kuu, xa kunduu‑ro xi'in Jesús. Na kada‑ro kuenda xa jɨ'ɨn‑ro nuu tuu‑ia yuñuu jan. Ná n‑kuyɨɨ anu Jesús, xa kundee ini‑ia xa januu jan, da na kuyɨɨ anu mee‑ro tuku, xa kundee ini‑ro xa januu xaxe'e‑ia.
58013014	Chi ñuñayiu ya'a, ña tuu na ñuu ma jɨn ndɨ'ɨ. Nduku‑ro ñuu ijan, nuu kutuu va'a‑ro kuia ma jɨn ndɨ'ɨ.
58013015	Xijan kuu xa, kɨu xi'in kɨu, na juña'a‑ro xa n‑kuta'u‑ro nuu Ianyuux. Xaxe'e Jesús, na juña'a‑ro xa doko‑ro nuu Ianyuux. Xi'in yu'u‑ro na juña'a‑ro xa n‑kuta'u‑ro nuu‑ia.
58013016	Maxku ndunaa koio‑n xa kada‑n xa kuu xava'a, maxku ndunaa koio‑n xa chindee tna'a‑n. Xa'a tuku kuu ɨɨn xa doko‑ro nuu Ianyuux, te tna ini‑ia.
58013017	Jandixa koio‑n sexa'nu, koo koio‑n xañu'u nuu‑s. Se ñunuu ña'a ka kuu‑s, te io xa najuña'a koio‑s cuenta nuu Ianyuux xaxe'e‑n. Jandixa koio‑n‑sɨ, xa kada koio‑s tniu n‑xia'an Ianyuux, xi'in xa kuvete‑s. Maxku kada koio‑n xa kuko'yo ini koio‑s xaxe'e‑n. Chi xa'a, ñatu xiniñu'u xaxe'e mee‑n.
58013018	Kajan ta'u koio‑n xaxe'e‑da. Xndaxio‑da confianza xa ña tuu nax io xa dakuido datau anu‑da. Ka juini‑da xa kada koio‑da meni xava'a.
58013019	Kue'e xijan‑da xa kajan ta'u koio‑n, xa yachi ka naxee‑da xa kutuu‑da xi'in‑n.
58013020	Na kada Ianyuux xa kutuu va'a koio‑n. N‑nadandoto‑ia Xto'o‑ro Jesucristu nuu ndɨyɨ. Ná kuu se ñunuu tkachi kuu Xto'o‑ro, te mee‑ro kuu tkachi‑ia. Na n‑xi'í‑ia, xi'in nɨñɨ mee‑ia n‑kida‑ia ntdaa ná io ná jua'an tratu xee. Te nuncas ma jɨn ndɨ'ɨ tratu jan.
58013021	Na taxi Ianyuux xamani‑ia, xa kunxa'nu koio‑n te kada koio‑n xava'a, xa kada koio mee‑n ntdaa xa juini mee‑ia. Xi'in Jesucristu na kada ña'a‑ia mee‑ro, ntdaa‑ro, ntdaa xa juini mee‑ia. Na ndadaka'nu‑ro Cristu kuia ma jɨn ndɨ'ɨ. Du'a na koo.
58013022	Ñani‑da ku'a‑da, xijan‑da xa kueka va'a koio‑n tnu'u kanu ini ya'a. Chi carta luchi ni kuu xa n‑kidava'a‑da.
58013023	Io xa jini koio‑n xa tuu libre ñani‑ro, Timoteo. Nux yachi na kixi‑s, te jɨ'ɨn‑da, nduu‑da xi'in‑s, xa kotoni'ni ña'a‑da.
58013024	Xanyuux nuu ntdaa sexa'nu ka taxnuni nuu‑n. Xanyuux nuu ntdaa ñayiu ka jandixa Cristu ijan. Ñayiu ka jandixa Cristu do Italia ka tunda'a xanyuux nuu mee‑n.
58013025	Na taxi Ianyuux xamani‑ia nuu‑n. Du'a na koo.
59001001	Mee‑da, Santiago, se xinokuechi nuu Ianyuux xi'in nuu Xto'o‑ro Jesucristu, kidava'a‑da nuu mee‑n. Ka kuu‑n da'ya dana n‑uxi uu sexa'nu n‑ka xio ñuu Israel xá n‑kuu kue'e kuia. Te vitna xtuu‑n nitu'u ñuñayiu.
59001002	Ñani‑da ku'a‑da, hora kue'e vida ya'a koio‑n, io xa kuvete‑n xa kuvete‑n.
59001003	Ka jandixa‑n Ianyuux, xini‑n xa nux du'a na kada koio‑n, te kua'a‑n xa kundee ini‑n ntdaa xa ka ya'a‑n.
59001004	Te nux kundee ini koio‑n, xee‑n kuu koio‑n ñayiu kanu ini, ñayiu ndaa, ñayiu ka kida xa juini Ianyuux.
59001005	Nux ndeda ɨɨn‑n ndoñu'u ka xa kutnuni ini va'a‑n, kajan‑n nuu Ianyuux, te taxi‑ia. Chi taxi‑ia ntdaa xa ndoñu'u‑ro, te taxi‑ia xi'in ntdaa anu‑ia.
59001006	Ko io xa jandixa‑n‑ia. Hora xijan‑n, ni ita'u maxku ña'a kɨ ini‑n. Chi ɨɨn ñayiu yɨ ini, ná kuu ndute mar xa ne'e tachi jua'an vaxi kuu‑i.
59001007	Ñayiu jan, maxku kani ini‑i xa juña'a Ianyuux xa n‑xijan‑i, chi ni ɨɨn ma tnɨɨ‑i.
59001008	Ñayiu juini ɨɨn xa juini‑i vitna, ɨnka xa juini‑i tnee, te ntdaa xa kida‑i ñatu xiniñu'u.
59001009	Ɨɨn ñani‑ro, juini se kunda'u kuu‑s, ko na kuvete‑s xaxe'e xa kunduu‑s xi'in Ianyuux.
59001010	Te ɨɨn ñani‑ro, ɨɨn se kuika, juini na kuita ntdaa xa neva'a‑s, ko na kuvete‑s xaxe'e xa kunduu‑s xi'in Ianyuux. Chi ná kuu ita ku'u, ita ñatu na'a xee, da kuu se kuika.
59001011	Hora xino ngandii te yo i'ni, te yichi ku'u jan te jungava ita, te xe ndɨ'ɨ xa vili kaa‑ta. Du'a kuu se kuika. Nɨni kidatniu‑s xa ni'i ka‑s xa juini‑s, te n‑xi'í‑s.
59001012	Na kuvete koio ñayiu kundee ini ntdaa xa ya'a‑i, chi nux kundee ini‑i, te tnɨɨ‑i premiu‑i. Premiu‑i kuu xa kutuu va'a‑i xi'in Ianyuux andɨu kuia ma jɨn ndɨ'ɨ. Ná kuu corona kuu. Xá n‑taxi Ianyuux tnu'u‑ia xa du'a koo, nuxa xemani‑ro‑ia.
59001013	Te hora juini‑n xa kada‑n xa u'u, maxku ja'an‑n xa Ianyuux kidajuexa ña'a xa du'a kada‑n. Nuncas ña n‑kida Ianyuux xa u'u, te nuncas ma kada‑ia xa kada ñayiu xa u'u.
59001014	Chi xa kukajan ini ñayiu kida xa kada‑i xa u'u. Kuu ná kuu xa mee‑i kidajuexa mee‑i xa kida‑i xa u'u.
59001015	Kukajan ini‑i te kida‑i kuechi. Te dani kida‑i xa kida ka‑i kuechi, nde xee‑i xa kuú‑i xi'in kuechi‑i.
59001016	Ñani mani‑da, ku'a mani‑da, maxku danda'u‑n mee‑n.
59001017	Ntdaa xava'a ntdaa xandaa xa ni'i‑ro vaxi nde andɨu. Xa taxi Ianyuux kuu. N‑kidava'a mee‑ia ntdaa xa io andɨu. Ianyuux, ma dama‑ia, kɨu xi'in kɨu ɨɨn ni‑ia kuu‑ia.
59001018	N‑taxi‑ia tnu'u ndaa. Xaxe'e xa n‑jandixa‑ro tnu'u jan, te n‑kida‑ia xa n‑nduu‑ro da'ya‑ia. N‑juini‑ia xa ku kuu‑ro xa ki'na nuu nuu ntdaa xa ndadava'a‑ia.
59001019	Ñani mani‑da, ku'a mani‑da, ntdaa‑n, ndoñu'u xa koo tu'a‑n xa kunini va'a‑n. Ko maxku yachi ja'an koio‑n, ni maxku yachi kiti ini koio‑n.
59001020	Chi xa kiti ini‑ro ma kada xa kada‑ro xa juini Ianyuux.
59001021	Kui'a xa kui'a ka xa ka kida ñayiu. Kida‑i xa kida ka‑i xa u'u. Dandoo koio mee‑n ntdaa xijan, te maxku kuxee ini koio‑n. Xá n‑ka xeka va'a‑n tnu'u Ianyuux, te tnu'u jan kada xa kutuu va'a‑n xi'in Ianyuux.
59001022	Ko io xa kada‑n ná ja'an tnu'u jan. Nux diko ni nini‑n, te ñatu jandixa‑n, du'a danda'u‑n mee‑n.
59001023	Ɨɨn seyɨɨ, nux nini‑s, ko ñatu kida‑s ná io, kuu‑s ná kuu ɨɨn seyɨɨ nde'a nuu‑s nuu spejo.
59001024	Nde'a‑s, ko hora jua'an‑s, ndunaa‑s janda kaa‑s.
59001025	Ko ɨnka seyɨɨ, ñatu ndunaa‑s xa n‑teku‑s. Va'a kutuni ini‑s xa tnu'u ta'u tniu Ianyuux kuu, tnu'u ndaa, tnu'u kida xa kutuu va'a‑s. Ñatu daxio‑s tnu'u jan. Kundee ini‑s xa jandixa‑s, te kida‑s ntdaa ná io. Se ya'a, ja'an Ianyuux xa va'a kida‑s.
59001026	Nuxa xani ini ɨɨn ñayiu xa kida‑i ná io ná jua'an tnu'u ta'u tniu, ko ña daxe tnɨɨ‑i tnu'u ja'an‑i, danda'u‑i mee‑i.
59001027	Dande'a ɨɨn ñayiu Taa‑ro Ianyuux xa ndaa xa jandixa‑i‑ia, nux chindee‑i sekuechi ña yoo tadɨ'ɨ‑s, xi'in ñadɨ'ɨ n‑ndoo viuda, te nux dandoo‑i ntdaa xa u'u ñuñayiu.
59002001	Ñani‑da ku'a‑da, xá ka jandixa‑n Xto'o‑ro Jesucristu. Ia taxnuni nuu ntdaa xa io kuu‑ia. Xijan kuu xa maxku kaxí ni'na koio mee‑n ñayiu.
59002002	Na kani ini‑ro xa n‑ka nataka‑n. Te xee ɨɨn se kuika ñu'u de'e oro nda'a‑s te ni'na‑s da'ma yo va'a. Dɨuni xee ɨɨn se kunda'u ni'na da'ma nda'u.
59002003	Te kueka va'a‑n se ni'na da'ma yo va'a, te ja'an‑n: “Nkoo‑n ya'a silla va'a ka”, ko ja'an‑n nuu se kunda'u: “Kunujuiin ijan o nkoo ya'a nuu ñu'u.”
59002004	Nux du'a kada tna'a‑n, du'a ka kaxí ni'na tna'a‑n. Kui'a ka xani ini‑n, xaxe'e xa xani ini‑n xa kunuu ka se kuika dada se kunda'u.
59002005	Ñani mani‑da, ku'a mani‑da, kunini koio‑n. N‑kaxí Ianyuux ñayiu kunda'u xa kunduu‑i xi'in‑ia. Kuu ná kuu xa n‑ka nduu‑i ñayiu kuika, xaxe'e xa ka jandixa‑i Jesucristu. Ñuñayiu ya'a ka kunda'u‑i, ko andɨu ku kuu‑i da'ya Ianyuux taxnuni, te taxnuni koio mee‑i xi'in‑ia. Xá n‑xia'an Ianyuux tnu'u‑ia nuu ñayiu ka xemani‑ia xa du'a koo.
59002006	Ko mee‑n, n‑ka kida xa kujanuu ñayiu kunda'u. ¿Ña ndaa xa ka kida u'u ña'a se kuika u? ¿Ña ndaa xa xkandeka ña'a‑s xe'en nuu juxtixia u?
59002007	Ka kunduu‑n xi'in Cristu. ¿Ñadu se kuika kui'a ka jan tnu'u Xto'o‑ro Jesucristu a?
59002008	Taxnuni Ianyuux nuu ntdaa xa io. Tnu'u ta'u tniu‑ia ja'an: “Io xa juemani‑n ɨnka ñayiu ná xemani‑n mee‑n.” Nux du'a ka kida‑n, va'a ka kida‑n.
59002009	Ko nux ka kaxí ni'na tna'a‑n, du'a ka kida‑n kuechi. Te tekuechi ña'a tnu'u ta'u tniu Ianyuux.
59002010	Ɨɨn seyɨɨ, nux xani ini‑s xa kida‑s ná io ná jua'an tnu'u ta'u tniu Ianyuux, ko io ɨɨn xa ñatu kida‑s, kuu ná kuu xa ña n‑kida‑s ni ɨɨn.
59002011	N‑ja'an Ianyuux: “Maxku dandoo‑n ñadɨ'ɨ‑n, yɨɨ‑n, xa kidi‑n xi'in ɨnka seyɨɨ, ɨnka ñadɨ'ɨ.” Dɨuni n‑ja'an‑ia: “Maxku ka'ni‑n ndɨyɨ.” Xijan kuu xa juini ñatu kidi‑n xi'in ñayiu ñatu n‑tnunda'a xi'in‑n, ko xa'ni‑n ndɨyɨ, du'a kuu xa ñatu jandixa‑n tnu'u ta'u tniu Ianyuux.
59002012	Ñayiu ka kida ná ja'an tnu'u ta'u tniu Ianyuux, xandaa kuu xa ñayiu libre ka kuu‑i. Xijan kuu xa io xa va'a ja'an koio‑n te va'a kada koio‑n. Chi xini‑n xa ndadandaa ña'a Ianyuux, nux n‑ka xemani tna'a‑n, a ña'a.
59002013	Vaxi kɨu xa ndadandaa Ianyuux ntdaa ñayiu. Kɨu ijan ma kundau ini‑ia ñayiu ña n‑kundau ini ɨnka ñayiu. Ko nux n‑kundau ini ɨɨn ñayiu ɨnka ñayiu, ma yu'u‑i kɨu ijan, chi kundau ini Ianyuux mee‑i ná n‑kundau ini mee‑i ɨnka ñayiu.
59002014	Ñani‑da ku'a‑da, ¿nax xiniñu'u nux ja'an ɨɨn ñayiu xa jandixa‑i Xto'o‑ro Jesucristu, ko ñatu kida‑i xava'a? ¿Ña ndaa xa kada u'u Ianyuux ñayiu jan, hora ndadandaa‑ia ntdaa xa io?
59002015	Kani ini koio‑n: Kixi ɨɨn ñani‑ro ku'a‑ro kunda'u, ña tuu na da'ma‑i io, ña tuu na xa kaxi‑i io.
59002016	Te ja'an mee‑n: “Jua'an xavii xava'a, jua'an, tnɨɨ‑n da'ma‑n te tnɨɨ‑n xa kaxi‑n”, ko nux mee‑n ñatu xia'an xa ndoñu'u‑i, ñatu xiniñu'u xa kida‑n.
59002017	Nux ja'an‑ro xa jandixa‑ro Xto'o‑ro Jesucristu, ko ñatu kida‑ro xava'a, kuu ná kuu xa ñatu jandixa‑ro.
59002018	Kudana ja'an ɨɨn ñayiu: “Ndo'o, jandixa‑n Xto'o‑ro Jesucristu, te mee‑r, kida‑r xava'a.” ¿Janda dande'a ña'a‑n xa jandixa‑n, nux ma kada‑n ni ɨɨn? Ko mee‑da, kada‑da xava'a te du'a dande'a ña'a‑da xa jandixa‑da.
59002019	Jandixa‑n xa idini Ianyuux io. Vatuka. Ko du'a ka jandixa kui'na tuku, te ka nɨ'ɨ‑i xa yu'u‑i.
59002020	Ñatu ka xani ini va'a‑n. Ña juini‑n xa kutnuni ini‑n. Nux jandixa ɨɨn ñayiu Ianyuux, te io xa kada‑i xava'a. Nux ña'a, te xini‑ro xa ñatu jandixa‑i.
59002021	Na kani ini‑ro xa n‑kida taxa'nu tnetnu‑ro Abraham. N‑xia'an‑s da'ya‑s nani Isaac nuu Ianyuux. N‑xio tu'a‑s xa ka'ni‑s da'ya‑s nuu altar, te n‑ja'an Ianyuux xa n‑kida‑s xava'a.
59002022	Kua'a‑n xa jini‑n xa n‑dande'a Abraham Ianyuux xa jandixa‑s‑ia, hora n‑kida‑s xa n‑ta'u tniu‑ia. Xaxe'e xa du'a n‑kida‑s, te n‑xini Ianyuux xa jandixa‑s‑ia xi'in ntdaa anu‑s.
59002023	Te du'a n‑xetna'a ná yodotnuni tnu'u Ianyuux. Xaxe'e xa n‑jandixa Abraham Ianyuux, te n‑ja'an Ianyuux xa kuu ná kuu xa ña tuu na kuechi‑s. Te n‑ka danani ñayiu Abraham: “Se kumani xi'in Ianyuux.”
59002024	Xijan kuu xa ka xini‑n xa ɨɨn seyɨɨ, nux jandixa‑s Ianyuux te kida‑s xava'a, te ja'an Ianyuux xa ña tuu na kuechi‑s.
59002025	Dɨuni Rahab. Ñadɨ'ɨ n‑xo kidi xi'in kue'e seyɨɨ n‑xo kuu‑ña. N‑xian nuu‑ña nuu n‑ka ndoo se n‑tunda'a Josué, te dada n‑chindee‑ña‑s xa kee koio‑s ñuu jan jɨ'ɨn‑s ɨnka ichi. Xaxe'e xa du'a n‑kida‑ña ɨɨn xava'a, te n‑ja'an Ianyuux xa kuu ná kuu xa ña tuu na kuechi‑ña.
59002026	Xijan kuu xa, nani ñatu xiniñu'u yɨkɨ kuñu ɨɨn ñayiu, nux n‑kane anu‑i, dani ñatu xiniñu'u xa jandixa ɨɨn ñayiu Ianyuux, nux ñatu kida‑i xava'a.
59003001	Ñani‑da, va'a ka xa maxku yo kue'e‑n ku kuu se ka dakua'a tnu'u Ianyuux nuu ñayiu. Chi na'a‑n xa ndichi ka ndadandaa ña'a Ianyuux mee‑ro dada ɨnka ñayiu.
59003002	Chi ntdaa‑ro kida kue'e kuechi. Xa ja'an‑ro, kida‑ro kuechi. Ɨɨn seyɨɨ, nuxa dajɨn tnɨɨ‑s tnu'u ja'an‑s, se kida xava'a kuu‑s. Te kua'a‑s xa taxnuni‑s nuu ntdaa xa kida‑s.
59003003	Kani ini koio‑n: nux na chi'i‑ro yo'o yu'u caballu, xa na jandixa ña'a‑tɨ, te du'a kada‑tɨ xa juini‑ro.
59003004	Barcu du. Yo na'nu barcu, te tunda'a ña'a tachi nde'e. Ko se dakaka barcu, xetniu‑s timu luchi xa dakuiko‑s barcu, xa jɨ'ɨn ni‑s dava'a nga nuu juini‑s.
59003005	Dani kuu yaa‑ro. Luchi ni‑i nuu yɨkɨ kuñu‑ro, ko, ¡naka kue'e xa dajuen tnu'u‑i! Idini yañu'u luchi kada xa teñu'u‑i ɨɨn yuku ka'nu.
59003006	Te ná kuu yañu'u kuu yaa‑ro. Ná kuu ɨɨn ñuu n‑chitu xa u'u kuu. Luchi ni yaa‑ro nuu yɨkɨ kuñu‑ro, ko ná kida mee‑i, da kida ntdaa yɨkɨ kuñu‑ro. Ntdaa tnu'u kui'a kaa ja'an‑ro vaxi nde andea.
59003007	Kua'a ñayiu xa kada maxu‑i ntdaa nuu kɨtɨ io. Ntdaa chilidaa xi'in ntdaa kɨtlavichi xi'in ntdaa kɨtɨ io nuu ndute mar.
59003008	Ko ni ɨɨn ñayiu, ma kua'a xa kada maxu‑i yaa‑i. Nuncas ña iin na'i yaa‑ro, ɨɨn xa io kuu. Ná kuu venenu koo da kuu tnu'u yaa‑ro.
59003009	Xi'in yaa‑ro ndadaka'nu‑ro Ianyuux. Taa‑ro kuu‑ia. Te xi'in yaa‑ro kui'a ja'an‑ro ñayiu n‑kidava'a‑ia. Te n‑kidava'a Ianyuux ñayiu xa ku kuu mee‑i ná kuu mee‑ia.
59003010	Idini yu'u‑ro, ja'an‑ro xava'a te ja'a‑ro xa u'u. Ñani‑da ku'a‑da, maxku du'a koo.
59003011	Ɨɨn nuu kane ndute, ma kua'a xa kane ndute vidi xi'in ndute ua idini vuelta.
59003012	Ñani‑da ku'a‑da, nani ña kua'a xa juun mangorki nuu tnutɨchɨ, te ña kua'a xa juun tɨchɨ nuu tnunde'a, dani ña kua'a xa kane ndute vidi nuu kane ndute ede.
59003013	¿Nuu tna'a mee‑n io ɨɨn se tu'a va'a, se kutnuni ini a? Maxku najuen tnu'u‑s mee‑s. Na ku kuu‑sɨ se vii se va'a kida xava'a, te du'a dande'a‑s ñayiu xa ndaa xa se kutnuni ini kuu‑s.
59003014	Nux ka kukuedi ini‑n, te ka kuu ua anu‑n, te ka kida‑n xava'a mee‑n, maxku ja'an koio‑n xa va'a kutnuni ini‑n, chi ña ndaa. Tnu'u vete ka ja'an‑n.
59003015	Nux du'a ka xani ini‑n, ta kueka ka‑n xa taxi Ianyuux. Meni xa dakua'a ña'a ñayiu ñuñayiu n‑ka xeka‑n, meni xa taxi kui'na.
59003016	Chi nux ka kukuedi ini nuu tna'a‑n, te ka kida‑n xava'a mee‑n, xijan kida xa ka jantna'a‑n te ka kida‑n xa u'u.
59003017	Ko xa taxi Ianyuux kada xa ki'na ka dandoo‑ro xa ña kuu xava'a. Kada xa kutuu mani‑ro xi'in ntdaa ñayiu, kada xa ku kuu‑ro ñayiu va'a te maxku kuxee ini‑ro. Kada xa kundau ini‑ro ñayiu te ma kani ini‑ro xa va'a ka ɨɨn ñayiu dada ɨnka‑i. Kada xa ndaa anu‑ro te kada‑ro xava'a.
59003018	Nux nduku ini‑ro xa kutuu mani‑ro xi'in ñayiu, te du'a kua'a‑ro xa kada‑ro ntdaa ɨnka xava'a tuku. Kuu ná kuu xa dakeé‑ro tata va'a te nakueka‑ro cosecha va'a.
59004001	¿Nakuenda ka jantna'a mee‑n, ɨɨn‑n xi'in ɨnka‑n? ¿Nakuenda ka jantnatnu'u‑n? ¿Ña ndaa xa kuu xaxe'e xa kukajan ini‑n xa u'u a? Te du'a jantna'a mee‑n xi'in xa kukajan ini‑n.
59004002	Ka kukajan ini‑n xaxii ɨnka ñayiu, ko ñatu ni'i‑n xa ka juini‑n, te ka xa'ni‑n ndɨyɨ. Ka kukuedi ini‑n xaxii ɨnka ñayiu, te xaxe'e xa ñatu ka ni'i‑n xa ka juini‑n, te ka jantna'a‑n xa ka jantna'a‑n. Ñatu ni'i‑n xa juini‑n, xaxe'e xa ñatu xijan‑n nuu Ianyuux.
59004003	Te juini xijan‑n, ko ña tnɨɨ‑n, chi ña xijan‑n ɨɨn xava'a. Diko ni xijan‑n xa juetniu‑n nuu xa u'u kukajan ini‑n.
59004004	Xá n‑ka dandoo‑n Ianyuux. Ná kida ñadɨ'ɨ dandoo yɨɨ‑ña, da ka kida mee‑n. ¿Ñatu ka xini‑n xa ka kuu‑n ñayiu xemani xa io ñuñayiu, te du'a ka kuu‑n ñayiu xini u'u tna'a‑i xi'in Ianyuux a? Dava'a nga ñayiu juini‑i xa tnɨɨ‑i xa io ñuñayiu, kida‑i xa xini u'u tna'a‑i xi'in Ianyuux.
59004005	¿Ka xani ini‑n xa ña ndaa ja'an tnu'u Ianyuux a? Ja'an tnu'u Ianyuux xa n‑kida‑ia xa tuu Espíritu Ii anu‑ro, te juini‑ia xa juemani‑ro meni mee‑ia, ná xemani ña'a mee‑ia mee‑ro.
59004006	Ko Ianyuux, chindee ña'a‑ia xi'in xamani‑ia. Ja'an tnu'u Ianyuux: “Ma chindee‑r ñayiu kuxee ini, ko chindee‑r xi'in xamani‑r ñayiu ka xijan xa chindee‑r‑yɨ.”
59004007	Xijan kuu xa jandixa koio‑n Ianyuux. Io xa kada koio‑n ntdaa xa juini mee‑ia. Te maxku juejoon‑n nuu kui'na xa kadatniu‑i anu‑n. Io xa jantna'a‑n xi'in‑i, te kunu‑i jɨ'ɨn‑i.
59004008	Kuyatni koio‑n nuu Ianyuux, te kuyatni mee‑ia nuu mee‑n. ¡Ñayiu ka kida kuechi ka kuu‑n! ¡Nanda'a koio‑n! ¡Maxku kada koio ka‑n kuechi! Nux ka juini‑n xa juemani‑n Ianyuux xi'in ntdaa anu‑n, ña kua'a‑n xa juemani‑n xa io ñuñayiu. Io xa ndada ndoo‑n anu‑n.
59004009	Io xa kuko'yo ini koio‑n, io xa nda'i koio‑n, io xa kutnau ini koio‑n, xaxe'e xa ñayiu ka kida kuechi ka kuu‑n. Maxku kueku ka‑n, io xa nda'i‑n. Maxku kudɨ ini ka‑n, io xa kutnau ini‑n.
59004010	Maxku kuxee ini ka‑n. Kajan koio‑n nuu Ianyuux, xa na chindee ña'a‑ia, te kada‑ia xa kutuu va'a koio‑n xi'in‑ia, vitna xi'in nde kuia ma jɨn ndɨ'ɨ.
59004011	Ñani‑da ku'a‑da, maxku kui'a ja'an‑n, ɨɨn‑n nuu ɨnka‑n. Nux kui'a ja'an‑n nuu ñani‑n nuu ku'a‑n, te jan tnu'u tna'a‑n, dani kuu xa kui'a ja'an te jan tnu'u‑n tnu'u ta'u tniu Ianyuux. ¿Jundu kuu‑n xa jan tnu'u‑n tnu'u ta'u tniu Ianyuux? Io xa jandixa‑n tnu'u ta'u tniu‑ia.
59004012	Idini Ianyuux io xa taxi‑ia tnu'u ta'u tniu, te idini Ianyuux io xa ndadandaa‑ia ñayiu. Meni mee‑ia kua'a xa dakaku‑ia ñayiu, te meni mee‑ia kua'a xa danaa‑ia ñayiu. ¿Te jundu kuu mee‑n xa xani ini‑n xa kua'a‑n xa ndadandaa‑n ɨnka ñayiu?
59004013	Vitna kunini koio‑n xa'a. Mee‑n ka ja'an‑n: “Vitna, tnee jɨ'ɨn‑ro ñuu ijan, te ijan kutuu‑ro ɨɨn kuia. Na diko‑ro, jueen‑ro, te ni'i‑ro tvini.”
59004014	Te mee‑n, ni ña ka xini‑n nax koo tnee. Xaku ni kutuu‑ro. Ná kuu vikó nu'u kuu‑ro, iin vikó te nana'a ni te n‑tɨ'u. Te du'a kuu mee‑ro tuku.
59004015	Io xa ja'an koio‑n: “Na kachi mee Ianyuux nux kutuu‑ro te kada‑ro xa'a, xijan.”
59004016	Ko du'a ñatu ja'an mee‑n, chi ja'an‑n: “Kua'a‑r xa kada‑r xa juini‑r, ñatu ndoñu'u‑r xa chindee ña'a Ianyuux.” Te du'a ka kida‑n xa u'u.
59004017	Xijan kuu xa ñayiu xini xa kada‑i xava'a, ko ñatu kida‑i, te du'a kida‑i xa u'u.
59005001	Kunini koio‑n, ñayiu kuika. Io xa nda'i koio‑n, io xa kana koio‑n, chi vaxi hora xa kue'e xa kue'e vida ya'a koio‑n.
59005002	Vax te'yu xaxii‑n, te juan kɨu tkidi da'ma va'a‑n.
59005003	Vax nane dɨ'u tvini‑n. Ná kuu se tekuechi ña'a nuu se ndadandaa ña'a, da kuu tvini‑n, te kada xa kayu‑n nuu yañu'u ma nda'va. Ka ni'i‑n xa ka ni'i‑n xa xneva'a‑n, te xá n‑xee kɨu xa xinokava ntdaa.
59005004	Dɨuni ñayiu n‑ka kidatniu nuu xaxii‑n. N‑ka dakee‑i nɨñɨ‑n, ko ña n‑chiya'u‑n‑yɨ. Ka najan kuechi‑i xa n‑danda'u‑n‑yɨ, te teku Ianyuux ntdaa xa jan kuechi‑i. Te mee‑ia kuu Xto'o ntdaa ángel andɨu.
59005005	Ñuñayiu ya'a yo va'a n‑ka xo tuu‑n, te n‑ka ni'i‑n ntdaa xa ka kukajan ini‑n. Ná ka ndada ndee ñayiu kuchi, da n‑ka ndada ndee‑n mee‑n, te vitna xa vax kuyatni xa kuú‑n.
59005006	N‑ka xini u'u‑n te n‑ka xa'ni‑n ñayiu ña tuu na kuechi ña tuu nax tau, te ña n‑ka ja'an‑i ni ɨɨn.
59005007	Ñani‑da ku'a‑da, xijan kuu xa io xa kundetu kuee koio‑n, nde na ndixi Xto'o‑ro Jesucristu. Ka xini‑n xa hora kidatniu ɨɨn seyɨɨ nuu ñu'u, te io xa kundetu‑s nde na kee xa kaxi xa ko'o‑s. Kundetu‑s, nde na kixi dau ki'na nuu, te dada xee vikó dau.
59005008	Mee‑n tuku, kuee kuee kundetu koio‑n. Kundee ini koio‑n, chi vax kuyatni xa ndixi Xto'o‑ro.
59005009	Ñani‑da ku'a‑da, maxku kuyɨka koio‑n, ɨɨn‑n nuu ɨnka‑n, xa maxku ndadandaa ña'a Ianyuux. Chi Ia ndadandaa ntdaa xa io, xá vax kuyatni xa ndixi‑ia.
59005010	Ñani‑da ku'a‑da, naja'an koio‑n se n‑ka xian tnu'u tnu'u Ianyuux nuu ñayiu. N‑ka kuu‑s ɨɨn ichi kane'e katnɨɨ mee‑n jɨ'ɨn. Naja'an koio‑n xa nda'u n‑ka ya'a‑s te n‑ka kundee ini‑s.
59005011	Xijan kuu xa ja'an‑ro xa kuvete ñayiu kundee ini hora kue'e vida ya'a‑i. Xá n‑ka teku‑n nanda n‑kundee ini taxa'nu tnetnu‑ro n‑xo nani Job ntdaa vida n‑ya'a‑s. Te xá n‑ka xini‑n nax n‑kida Ianyuux xaxe'e‑s. Yo n‑kundau ini Ianyuux Job, te du'a kundau ini ña'a‑ia mee‑ro.
59005012	Ñani‑da ku'a‑da, maxku chinaa koio‑n, ni xaxe'e andɨu, ni xaxe'e nuu ñu'u. Maxku chinaa‑n ni ɨɨn. Hora na ja'an‑n “Joon”, te joon kuu. Te hora na ja'an‑n “Ña'a”, te ña'a kuu. Nux du'a kada‑n, te ña tuu na xa tekuechi ña'a Ianyuux.
59005013	Nux ɨɨn ñayiu kue'e vida ya'a, na kajan ta'u‑i Ianyuux.
59005014	Te ɨɨn ñayiu ku'u, na kana‑i sexa'nu veñu'u, te na kajan ta'u koio‑s xaxe'e‑i, te xi'in xa taxnuni Xto'o‑ro Jesucristu na kajan‑s‑yɨ ita'u aciti.
59005015	Te hora ka xijan ta'u‑n nuu Ianyuux xaxe'e ñayiu ku'u, te koo koio‑n confianza nuu Ianyuux xa na ndva'a‑i, te kada‑ia xa ndokoo‑i. Te nux n‑kida‑i kuechi, te taxkanu ini‑ia kuechi‑i tuku.
59005016	Xijan kuu xa juña tnu'u tna'a‑n, ɨɨn‑n nuu ɨnka‑n, xa io kuechi‑n, te kajan ta'u koio‑n, ɨɨn‑n xaxe'e ɨnka‑n, xa chindee tna'a‑n xa kada koio‑n xava'a. Chi ɨɨn ñayiu va'a xijan ta'u nuu Ianyuux xi'in ntdaa anu‑i, kue'e xa kue'e xa kua'a‑i xa kada‑i.
59005017	Naja'an koio‑n taxa'nu tnetnu‑ro n‑xo nani Elías. Nani kuu mee‑ro, dani n‑kuu mee‑s, ko n‑jandixa‑s Ianyuux. Xi'in ntdaa anu‑s n‑xijan ta'u‑s nuu Ianyuux xa maxku juun dau, te du'a n‑kuu. Uni yodo kuia ñatu n‑juun dau nuu ñu'u ijan.
59005018	Te dada n‑ndajan ta'u‑s nuu Ianyuux ɨnka vuelta xa na juun dau, te n‑xio kue'e xa kaxi xa ko'o ñayiu ijan.
59005019	Ñani‑da ku'a‑da, nux ɨɨn mee‑n n‑dandoo ichi Jesucristu, te io xa chindee koio‑n‑yɨ, xa na najandixa‑i‑ia.
59005020	Io xa jini koio‑n xa nux kada‑n xa nadatu ini ɨɨn ñayiu kuechi‑i, te du'a dakaku‑n‑yɨ xa ma kuú‑i xi'in kuechi‑i, chi taxkanu ini Ianyuux kuechi‑i.
60001001	Mee‑da kuu Spedru, ɨɨn se n‑tunda'a Jesucristu kuu‑da. Kidava'a‑da carta ya'a nuu mee‑n ka kuu ñayiu n‑kaxí ña'a Ianyuux. Ná kuu seto'o, ñáto'o ka kuu‑n, xtuu dɨɨ‑n distrito Ponto, distrito Galacia, distrito Capadocia, distrito Asia, distrito Bitinia.
60001002	Nde ki'na nuu xá n‑xo na'a Taa‑ro Ianyuux xa jandixa koio‑n Jesucristu. N‑kaxí ña'a‑ia xa kunduu koio‑n xi'in‑ia. N‑kidatniu Espíritu Ianyuux anu‑n, te vitna kida Espíritu Ianyuux xa ka kuu‑n ñayiu kida xa juini Ianyuux. N‑xi'í Jesucristu xaxe'e‑n, te xi'in nɨñɨ‑ia n‑ka ndundoo‑n. Na taxi ka Ianyuux xamani‑ia nuu‑n, na kada‑ia xa yo va'a kutuu koio mee‑n xi'in mee‑ia.
60001003	Na kuta'u‑ro Ianyuux. Xaxe'e ntdaa xa n‑kida‑ia xaxe'e‑ro, na juña'a‑ro xa n‑kuta'u‑ro nuu‑ia. Taa Xto'o‑ro Jesucristu kuu‑ia. Yo kue'e n‑kundau ini ña'a‑ia mee‑ro. N‑kida‑ia xa n‑nduu‑ro da'ya‑ia. Kuu ná kuu xa n‑nakaku‑ro vuelta kuu uu. Kada‑ia xa kutuu va'a‑ro xi'in‑ia kuia ma jɨn ndɨ'ɨ. Nani n‑nandoto Jesucristu nuu n‑kuu‑ia ndɨyɨ, dani kuu xa nandoto mee‑ro tuku. Vitna xndetu‑ro kɨu ijan.
60001004	Ná kuu ɨɨn xaxii xia'an seyɨɨ da'ya‑s, da kuu xa kutuu va'a‑ro xi'in Ianyuux andɨu. Nuncas ma jɨn ndɨ'ɨ xaxii‑ro, nuncas ma nadama, meni xava'a kuu. Andɨu neva'a Ianyuux xaxii‑n, te taxi‑ia, hora na xee‑n nde ijan.
60001005	Jandixa na'i koio ka‑n Ianyuux. Taxnuni‑ia nuu ntdaa xa io, te va'a neva'a ña'a‑ia mee‑n. Na ndixi Jesucristu, dande'a ña'a‑ia ntdaa xa n‑kida tu'a‑ia xaxe'e‑ro, te kutuu va'a‑ro xi'in‑ia kuia ma jɨn ndɨ'ɨ.
60001006	Xijan kuu xa kue'e xa kue'e kuvete koio‑n. Vitna, nux ndoñu'u xa kue'e vida ya'a koio‑n, te du'a tnau ini koio‑n. Ko xaku nga kuia, te kɨu ijan ma tnau ini ka‑n.
60001007	Ndoñu'u xa kototnuni ña'a Ianyuux mee‑n. Io xa jini‑ia nuxa ndaa xa jandixa‑n‑ia, a ña'a. Kuu ná kuu xa xitotnuni ñayiu oro nuu ñu'u koko. Ko vax ndɨ'ɨ oro. Yo ya'u ka xa jandixa ɨɨn ñayiu Ianyuux, dada xa ya'u oro. Nux jandixa na'i ka‑n Ianyuux, te ja'an‑ia: “¡Va'a n‑ka kida‑n!” Na ndixi Jesucristu, va'a ja'an‑ia xaxe'e‑n, te taxi‑ia ntdaa xa neva'a‑ia xaxe'e‑n, te kada‑ia xa taxnuni koio‑n xi'in‑ia.
60001008	Juini nuncas ña n‑ka xini‑n Jesucristu, ko ka xemani‑n‑ia. Juini nde vitna ñatu xnde'a‑n‑ia, ko ka jandixa‑n‑ia. Te kue'e xa kue'e ka kuvete‑n xaxe'e‑ia. Diko ni xia'an‑ro xa xia'an‑ro xa n‑kuta'u‑ro nuu‑ia.
60001009	Xaxe'e xa jandixa‑ro Jesucristu, na'a‑ro xa kutuu va'a‑ro xi'in‑ia kuia ma jɨn ndɨ'ɨ.
60001010	Xá n‑kuu kue'e kuia, n‑kida Ianyuux xa se xian tnu'u tnu'u Ianyuux nuu ñayiu n‑ka ja'an‑s xa tnɨɨ koio mee‑n xamani Ianyuux. N‑ka ja'an‑sɨ xa kutuu va'a koio mee‑n xi'in Ianyuux kuia ma jɨn ndɨ'ɨ. Te se ijan, n‑ka juini‑s xa kutnuni ini‑s nax n‑ja'an‑ia. Kue'e xa kue'e n‑ka ka'u‑s tnu'u Ianyuux, te kue'e xa kue'e n‑ka xani ini‑s xa kutnuni ini‑s.
60001011	N‑ka juini‑sɨ xa kutnuni ini‑s ntdaa xa n‑dande'a Espíritu Cristu mee‑s. N‑ka juini‑sɨ xa kutnuni ini‑s jundu kixi te nakɨu da kuu. Kue'e kuia antecas xa kixee Cristu ñuñayiu, te xá daa n‑ja'an Espíritu Ianyuux xa kixi‑ia. N‑ja'an Espíritu Ianyuux xa kue'e vida ya'a Cristu te kuú‑ia, te dada jini koio ñayiu xa Cristu kuu Ia kunxa'nu ka, Ia taxnuni nuu ntdaa xa io andɨu xi'in ñuñayiu.
60001012	N‑dande'a Espíritu Ianyuux se ijan xa ña n‑ka tnɨɨ‑s tnu'u Ianyuux xaxe'e mee‑s, n‑dande'a‑ia‑s xa n‑ka tnɨɨ‑s tnu'u‑ia xaxe'e mee‑n. Xaxe'e mee‑ro, n‑ka ja'an se ijan tnu'u ya'a. Te vitna, se n‑tunda'a Cristu, xá n‑ka kachitnu'u‑s tnu'u va'a Cristu nuu mee‑n. Du'a n‑kida Espíritu Ii n‑tunda'a Ianyuux n‑kixi nde andɨu. Te ángel, ia ka xinokuechi nuu Ianyuux, nde mee‑ia ka juini xa jini koio‑ia ntdaa xa koo.
60001013	Xijan kuu xa va'a kani ini koio‑n, te koo tu'a koio‑n, xa kada‑n xa juini Ianyuux. Te kundetu koio‑n, xa taxi Ianyuux xamani‑ia, hora na ndixi Jesucristu. Koo koio‑n confianza nuu‑ia xa du'a koo.
60001014	Da'ya Ianyuux ka kuu‑n. Jandixa‑n‑ia, maxku kuxee ini koio‑n. Antecas xa jini koio‑n Ianyuux, n‑ka xo kida‑n dava'a nga xa n‑ka kukajan ini‑n.
60001015	Ko vitna, xa n‑ja'an ña'a Ianyuux, xa kunduu koio‑n xi'in mee‑ia. Meni xava'a kida Ianyuux. Io xa kada koio mee‑n ná kida mee‑ia. Ntdaa xa kada koio‑n, io xa kada‑n xa juini Ianyuux.
60001016	Chi ja'an tnu'u Ianyuux: “Kada koio mee‑n xava'a, chi kida mee‑r xava'a.”
60001017	Ka ja'an‑n xa Ianyuux kuu Taa‑n, te vatuka xa du'a ka ja'an‑n. Ko dɨuni Juexi kuu‑ia. Na'a‑ia xa ɨɨn nuu ka kuu ntdaa ñayiu, na'a‑ia xa ñatu va'a ka ɨɨn ñayiu dada ɨnka ñayiu. Ndadandaa‑ia tniu ɨɨn ɨɨn ñayiu, ndadandaa‑ia ntdaa xa kida‑ro. Xijan kuu xa na yu'u‑ro‑ia, na kada‑ro xa juini mee‑ia ntdaa kɨu kutuu ka‑ro ñuñayiu ya'a.
60001018	Xna'a‑n xa n‑xeen ña'a Ianyuux mee‑n, xa ma kada koio ka‑n ná n‑ka kida taxa'nu tnetnu‑n. Chi ñatu xiniñu'u xa n‑ka kida mee‑s. Ñatu n‑xeen ña'a Ianyuux xi'in oro, xi'in plata, chi vax ndɨ'ɨ oro, plata.
60001019	Ko n‑xeen ña'a‑ia xi'in nɨñɨ Cristu. Te yo ya'u ka nɨñɨ Cristu dada ntdaa xa io. Xá n‑kuu kue'e kuia, n‑ta'u tniu Ianyuux nuu ñayiu Israel xa juña'a koio‑i xa doko‑i nuu‑ia. Xa doko‑i kuu ɨɨn tkolelu va'a kaa, ɨɨn tkolelu vili kaa. Ná kuu tkolelu jan kuu Cristu.
60001020	Antecas xa kadava'a Ianyuux ñuñayiu, xá daa n‑xo na'a‑ia xa tunda'a‑ia Cristu xa kuú‑ia xaxe'e‑ro. Vitna, hora vax ndɨ'ɨ ntdaa xa io, xá n‑kixi Cristu xaxe'e‑n.
60001021	Xaxe'e mee‑ia, ka jandixa‑n Ianyuux. N‑kida Ianyuux xa n‑nandoto Cristu nuu n‑kuu‑ia ndɨyɨ, te n‑kida‑ia xa taxnuni Cristu nuu ntdaa xa io. Xaxe'e Cristu, jandixa‑n Ianyuux, te io‑n confianza nuu‑ia.
60001022	Xá n‑kida Espíritu Ii xa ka jandixa‑n xa kuu xandaa, te du'a n‑kida‑ia xa n‑ka ndundoo anu‑n. Vitna kua'a‑n xa kutuu mani koio‑n ɨɨn‑n xi'in ɨnka‑n. Ntdaa ñayiu ka jandixa Cristu kuu ñani‑ro ku'a‑ro. Io xa juemani tna'a‑n xa juemani tna'a‑n xi'in ntdaa anu‑n.
60001023	Kuu ná kuu xa n‑ka nakaku‑n ɨnka vuelta. Vuelta ki'na nuu, n‑ka kaku‑n nuu tadɨ'ɨ‑n, ko vitna n‑ka nakaku‑n xaxe'e xa ka jandixa‑n tnu'u Ianyuux. Ná kuu ɨɨn xa ndito kuu tnu'u Ianyuux. Kuú koio tadɨ'ɨ‑ro, ko nuncas ma jɨn ndɨ'ɨ tnu'u Ianyuux.
60001024	Chi ja'an tnu'u Ianyuux: Ná kuu tnutnu'u kuu ñayiu, te ná kuu ita tnutnu'u, da kuu ntdaa xa kida‑i. Yichi tnutnu'u, te jungava ita‑tnu.
60001025	Ko nuncas ma jɨn ndɨ'ɨ tnu'u Ianyuux. Te tnu'u Ianyuux kuu tnu'u n‑ka kachitnu'u‑s nuu‑n.
60002001	Xijan kuu xa, dandoo koio‑n ntdaa xa u'u, ntdaa kuechi. Maxku danda'u‑n ɨɨn ñayiu. Ja'an koio‑n xandaa, te kada koio‑n xandaa. Maxku kukuedi ini‑n nuu ɨnka ñayiu, maxku kui'a ja'an‑n yata ñayiu.
60002002	Ná kuu seyɨjɨn dichi yɨjɨn ka kuu‑n, te ná kuu dɨku va'a kuu tnu'u Ianyuux. Io xa kojon‑n yichi‑n tnu'u‑ia, te du'a kue'nu va'a‑n. Te du'a kutuu va'a koio‑n xi'in Ianyuux kuia ma jɨn ndɨ'ɨ.
60002003	Xá n‑ka xitotnuni‑n Jesucristu, te ka xini‑n xa yo va'a‑ia.
60002004	-
60002005	Kuu ná kuu xa kidava'a Ianyuux ɨɨn veñu'u nuu kutuu mee‑ia. Ná kuu yuú xe'e veñu'u ka kuu mee‑n. Yuú yo va'a ka veñu'u jan kuu Xto'o‑ro Jesucristu. Seyɨɨ, n‑ka dajane‑s‑ia ɨɨn lado, ko Ianyuux n‑kaxí mee‑ia. Na'a Ianyuux xa va'a ka yuú n‑ka dajane‑s dada dava'a nga yuú io. Ia Ndito kuu Jesucristu, te na kuyatni mee‑n mee‑ia, te kada‑ia xa kundito koio mee‑n tuku. Xaxe'e mee‑ia, ka kuu mee‑n yuú ndito, te yuú jan kidava'a Ianyuux veñu'u nuu kutuu mee‑ia. Dɨuni ka kuu‑n dutu veñu'u jan. Xá n‑kida dɨɨn ña'a Ianyuux mee‑n, xa ku kuu koio‑n dutu nuu mee‑ia. N‑kaxí ña'a‑ia, xa juña'a koio‑n xa doko‑n nuu‑ia. Te mee‑n ka kuu xa doko‑n. Xaxe'e xa n‑xi'í Jesucristu xaxe'e‑n, te kueka va'a Ianyuux xa doko‑n.
60002006	Ja'an tnu'u Ianyuux: Kunde'a koio‑n xa n‑kaxí mee‑r ɨɨn seyɨɨ. Ná kuu ɨɨn yuú yo va'a ka kuu‑s, yuú ki'na nuu. Ya'u ka yuú ya'a, dada dava'a nga ɨnka xa io. Kajan ndodo‑r yuú ya'a ñuu Sión. Ɨɨn ñayiu, nux jandixa‑i se ya'a, nuncas ma kujanuu‑i.
60002007	Mee‑n, ka jandixa‑n Xto'o‑ro Jesucristu, ka xini‑n xa yuú va'a ka kuu‑ia. Ko io ñayiu ñatu ka jandixa‑ia. Ná ja'an tnu'u Ianyuux, dani kuu: Se kidava'a veñu'u, n‑ka dajane‑s yuú ya'a ɨɨn lado. Ko vitna yuú ya'a kuu yuú yɨtnɨɨ me'ñu dɨkɨ veñu'u nuu kutuu Ianyuux.
60002008	Dɨuni xetna'a ná ja'an tnu'u Ianyuux: Yuú ya'a kida xa jɨn kɨ'ɨ ñayiu, kida xa ndua‑i. Ndua‑i, chi xaxe'e xa kuxee ini‑i, ña juini‑i xa jandixa‑i tnu'u Jesucristu. Te n‑xo na'a Ianyuux xa du'a koo, n‑xo na'a‑ia xa ma jandixa‑i Cristu.
60002009	Ko mee‑n ka kuu‑n ñayiu n‑kaxí ña'a Ianyuux. Ia kunxa'nu ka kuu‑ia, te mee‑n ka kuu dutu nuu‑ia. N‑kida dɨɨn ña'a‑ia, xa kada koio mee‑n xa juini mee‑ia. Ñayiu ñuu mee‑ia ka kuu‑n. Juña'a‑n xa n‑kuta'u‑n nuu‑ia. Ja'an‑n nuu ntdaa ñayiu xa Ia kunxa'nu ka kuu‑ia. Kuu ná kuu xa n‑ka xo xika‑n nuu nee, ko n‑ja'an ña'a‑ia, xa kee koio‑n nuu nee, xa kunduu koio‑n xi'in mee‑ia nuu kanda va'a xa va'a.
60002010	Chi antecas, ña n‑ka kuu‑n da'ya Ianyuux, ko vitna, ka kuu‑n da'ya‑ia. Antecas, ñatu n‑xo kundau ini ña'a ni ɨɨn ñayiu, ko vitna, kundau ini ña'a Ianyuux.
60002011	Ñani mani‑da, ku'a mani‑da, seto'o, ñáto'o ka kuu‑n ñuñayiu ya'a. Andɨu kuu ñuu‑n. Maxku juejoon‑n xa kadajuexa ña'a yɨkɨ kuñu‑n xa kada‑n kuechi. Kuu ná kuu xa jantna'a yɨkɨ kuñu‑n xi'in anu‑n.
60002012	Me'ñu ñayiu ña ka jandixa Ianyuux xtuu mee‑n. Io xa kada koio‑n xava'a. Kui'a ka ja'an ñayiu nuu mee‑n, ná ka ja'an‑i nuu ñayiu ka kida xa u'u. Ko nɨni du'a ja'an‑i, xnde'a‑i xa ka kida‑n xava'a. Te du'a koo xa ndadaka'nu mee‑i Ianyuux, na ndadandaa‑ia ntdaa xa io.
60002013	Ñayiu jandixa Xto'o‑ro Jesucristu ka kuu‑n. Xaxe'e xa'a, io xa jandixa koio‑n se ka taxnuni nuu‑n. Kada koio‑n nax ta'u tniu se kunxa'nu ka, chi se taxnuni nuu‑ro kuu‑s.
60002014	Jandixa koio‑n se tunda'a‑s. Kada u'u koio‑s ñayiu kida xa u'u, ko va'a ja'an‑s nuu ñayiu kida xava'a.
60002015	Chi juini Ianyuux xa kada koio mee‑n xava'a, te du'a kada‑n xa ma ja'an ka se xee ini, se ñatu xini va'a.
60002016	Ñayiu libre ka kuu‑n. Ko maxku kani ini koio‑n xa kua'a xa kada‑n dava'a nga xa juini‑n. Maxku kada koio‑n kuechi. Ku kuu koio‑n ñayiu xinokuechi nuu Ianyuux.
60002017	Koo koio‑n xañu'u nuu ntdaa ñayiu. Juemani koio‑n ñani‑ro ku'a‑ro. Yu'u koio‑n nuu Ianyuux. Koo koio‑n xañu'u nuu se kunxa'nu ka.
60002018	Vitna ja'an‑da nuu seyɨɨ ñadɨ'ɨ ka xinokuechi nuu ɨnka ñayiu. Jandixa koio‑n patrón‑n. Koo‑n xañu'u nuu‑s. Nux patrón va'a kuu‑s te ndetu kuee‑s nuu‑n, jandixa‑n‑sɨ. Ko dɨuni, nux patrón nde'e kuu‑s, ko dani jandixa‑n‑sɨ.
60002019	Du'a kada koio‑n xava'a. Juini kue'e xa kida ña'a patrón, te kue'e xa ka ya'a‑n, ko kundee ini na'i koio ka‑n, xaxe'e xa ka jandixa‑n Ianyuux.
60002020	Nux kida‑n xa u'u, te vatuka xa kada u'u ña'a patrón‑n. Maxku ja'an‑n ni ɨɨn hora janña'a‑s. Ko nux kida‑n xava'a te kue'e vida ya'a‑n, te juejoon‑n nuu Ianyuux te kundee ini‑n. Te du'a tna ini Ianyuux.
60002021	Xaxe'e xa'a n‑ja'a ña'a Ianyuux. Kue'e vida n‑ya'a Cristu xaxe'e‑ro. N‑kuu‑ia ɨɨn ichi kane'e katnɨɨ‑ro, xa kada koio mee‑ro ná n‑kida mee‑ia.
60002022	Nuncas ña n‑kida‑ia ni ɨɨn kuechi, nuncas ña n‑danda'u‑ia ni ɨɨn ñayiu.
60002023	Juini kui'a n‑ka ja'an ñayiu, ko nuncas ña kui'a n‑ja'an mee‑ia nuu mee‑i. Juini n‑ka kida ñayiu xa kue'e xa kue'e vida n‑ya'a‑ia, ko nuncas ña n‑ndunde'e‑ia. Na'a‑ia xa Taa‑ia kuu Ia ndadandaa va'a ntdaa xa io, te n‑xejoon‑ia nuu Taa‑ia.
60002024	Xaxe'e kuechi mee‑ro n‑xi'í Cristu nuu curuxi. Xi'in yɨkɨ kuñu‑ia n‑chiya'u‑ia kuechi‑ro. N‑xi'í‑ia, xa dandoo‑ro kuechi‑ro, xa kada‑ro xa juini Ianyuux. N‑tnukue'e Jesucristu, xa ndadava'a ña'a‑ia mee‑ro.
60002025	Ná do'o tkachi, da n‑ka xo kudo'o mee‑n. Ko vitna ka kunduu‑n xi'in Cristu. Ná ñunuu ɨɨn se ñunuu tkachi, da ñunuu ña'a Cristu mee‑n. Te ná taxnuni ɨɨn sexa'nu nuu ñayiu veñu'u, da taxnuni Cristu nuu mee‑n.
60003001	Te vitna ja'an‑da nuu ñadɨ'ɨ. Jandixa koio‑n yɨɨ‑n. Juini ta jandixa ka‑s tnu'u Ianyuux, ko nde'a‑s ntdaa xa kida mee‑n. Ña ndoñu'u xa juña'a‑n tnu'u Ianyuux nuu‑s. Diko ni jandixa‑n‑sɨ. Te du'a chindee‑n‑sɨ xa dani jandixa mee‑s Cristu tuku.
60003002	Jini‑s xa jandixa‑n Ianyuux te jandixa‑n mee‑s, te kunde'a‑s xa meni xava'a kida‑n.
60003003	-
60003004	Ya'u ka xa kida‑n xava'a dada xa va'a kaa‑n. Vax ndɨ'ɨ idi dɨkɨ vili kaa‑n. Vax ndɨ'ɨ xedo'o‑n, dɨkɨ‑n, de'e‑n. Vax ndɨ'ɨ da'ma va'a‑n. Ntdaa xa'a kida xa vili kaa yɨkɨ kuñu‑n, ko yo ya'u ka xa ku kuu‑n ñadɨ'ɨ va'a. Ná kuu ɨɨn xa yo yɨva'a kuu anu‑n, ko kutuu anu‑n kuia ma jɨn ndɨ'ɨ. Kuu ná kuu xa kida‑n xa vili kaa anu‑n. Maxku kuxee ini koio‑n, io xa ku kuu vii anu‑n. Nux du'a na kada koio‑n, te yo tna ini Ianyuux.
60003005	Du'a n‑ka xo kida ñadɨ'ɨ nde xá kuia. N‑kida dɨɨn Ianyuux mee‑ña, xa kada koio‑ña xa juini‑ia. N‑ka xo ndetu‑ña ntdaa xa kada Ianyuux, te n‑ka jandixa‑ña yɨɨ‑ña. Ñadɨ'ɨ va'a n‑ka kuu‑ña, vii n‑ka kuu anu‑ña.
60003006	Du'a n‑kida ñadɨ'ɨ nani Sara. N‑jandixa‑ña yɨɨ‑ña, Abraham. N‑ja'an‑ña: “Jefe ve'e kuu‑te.” Te mee‑n ka kuu da'ya Sara, nux ka kida‑n xava'a te ñatu ka yu'u‑n.
60003007	Seyɨɨ, mee‑n du. Io xa kutuu mani koio‑n xi'in ñadɨ'ɨ‑n. Xna'a‑n xa ña ka ndaku mee‑ña ná unu ndaku mee‑n. Ñadɨ'ɨ ka kuu‑ña. Koo koio‑n xañu'u nuu‑ña, chi mee‑n xi'in mee‑ña, nduu‑n ka kuu da'ya Ianyuux. Xamani‑ia n‑ja'an ña'a Ianyuux mee‑n, xa kutuu va'a‑n, nduu‑n xi'in mee‑ña, xi'in Ianyuux kuia ma jɨn ndɨ'ɨ. Kutuu mani koio‑n xi'in ñadɨ'ɨ‑n, xa kunini Ianyuux ntdaa xa kajan ta'u‑n.
60003008	Vitna ja'an‑da nuu ntdaa‑n. Ɨɨn nuu kani ini koio‑n. Kundau ini tna'a‑n, te chindee tna'a‑n. Juemani tna'a‑n, ɨɨn‑n xi'in ɨnka‑n, taxkanu ini tna'a‑n. Ku kuu‑n ñayiu ka kida xava'a.
60003009	Nux kida ña'a ɨɨn ñayiu xa u'u, te maxku dandenaa‑n. Nux kui'a ja'an ɨɨn ñayiu nuu‑n, te maxku kui'a ja'an mee‑n nuu mee‑i. Kajan ta'u‑n xaxe'e‑i, chi n‑ja'an ña'a Ianyuux mee‑n, xa tnɨɨ koio‑n xamani‑ia.
60003010	Chi ja'an tnu'u Ianyuux: Ɨɨn ñayiu, nux juini‑i xa kutuu va'a‑i te kuvete‑i, io xa dajɨn tnɨɨ‑i tnu'u ja'an‑i, te maxku ja'an‑i tnu'u vete.
60003011	Na dandoo‑i xa u'u, na kada‑i xava'a. Na kutuu mani‑i xi'in ntdaa ñayiu, na kajan ni'no‑i xa na koo xamani te maxku koo pletu.
60003012	Chi xini Ianyuux ñayiu ka kida xava'a, te nini‑ia hora ka xijan ta'u‑i nuu‑ia. Ko kiti ini Ianyuux nuu ñayiu ka kida xa u'u. Ña tna ini‑ia, jantna'a‑ia xi'in‑i.
60003013	Xijan kuu xa, ¿jundu kua'a xa kada ña'a‑i xa u'u, nux meni xava'a kada koio‑n?
60003014	Te nux kue'e vida ya'a koio‑n xaxe'e xa ka kida‑n xava'a, ko vatuka. Kada Ianyuux xa kuvete koio‑n. Ko maxku yu'u koio‑n nuu ñayiu ka kida xa kue'e vida ya'a‑n, maxku kɨ ini‑n nuu‑i.
60003015	Xi'in ntdaa anu‑n, jandixa na'i koio ka‑n Xto'o‑ro Jesucristu. Ia ii kuu‑ia. Juejoon koio‑n xa taxnuni‑ia nuu‑n. Nux du'a na kada koio‑n, te du'a koo tu'a koio‑n xa ja'an ndaa‑n xaxe'e‑ia. Juña'a‑n xa n‑kida‑ia xa kutuu va'a‑n xi'in‑ia kuia ma jɨn ndɨ'ɨ, nux jundu xijan tnu'u ña'a nakuenda jandixa‑n‑ia.
60003016	Ko kada vii kada va'a‑n, koo koio‑n xañu'u nuu Ianyuux, te koo koio‑n xañu'u nuu ñayiu jan. Ntdaa xa kada koio‑n, maxku kada‑n xa dakuido datau‑n anu‑n. Nux du'a kada koio‑n, juini kui'a ja'an ñayiu nuu‑n, ko dani kujanuu‑i xaxe'e tnu'u ka ja'an‑i, chi xini‑i xa ka jandixa‑n Cristu te ka kida‑n xava'a.
60003017	Nux juini Ianyuux xa kue'e vida ya'a koio‑n xaxe'e xa ka kida‑n xava'a, ko va'a ka xa'a dada xa kue'e vida ya'a koio‑n xaxe'e xa ka kida‑n xa u'u.
60003018	Idini vuelta n‑xi'í Cristu xaxe'e kuechi ka kida ñayiu, n‑kenaa vitna. Meni xava'a n‑kida Cristu. N‑xi'í‑ia xaxe'e ñayiu ka kida xa u'u, n‑xi'í‑ia xa kandeka ña'a‑ia mee‑ro jɨ'ɨn nuu tuu Ianyuux, xa kutuu va'a‑ro xi'in‑ia. N‑ka xa'ni ñayiu yɨkɨ kuñu Cristu, ko n‑kida Ianyuux xa n‑xo tuu na'i anu Cristu.
60003019	N‑xe'en anu‑ia nuu ndɨyɨ, xa juña tnu'u‑ia nuu anu xyɨndi'u ijan.
60003020	Anu jan, na n‑ka xo tuu‑i ñuñayiu, ña n‑ka juini‑i xa jandixa‑i Ianyuux. Kuee kuee n‑xo ndetu Ianyuux xa jandixa‑i‑ia, ko ña n‑ka juini‑i. Kɨu ijan n‑xo kidava'a se nani Noé barcu, nani n‑ta'u tniu Ianyuux. Una ni ñayiu n‑ka kɨu barcu jan. Meni mee‑i n‑dakaku ña'a Ianyuux nuu ndute ka'nu, nu n‑juun dau nde'e.
60003021	Te nani n‑dakaku Ianyuux ñayiu n‑ka jandixa‑ia kɨu ijan, dani dakaku ña'a‑ia mee‑ro vitna. Ná kuu ndute jan kuu xa xendute‑ro. (Ko ndute xendute‑ro ñatu dakaku ña'a kuechi‑ro. Diko ni kuu ná kuu xa xia'an‑ro nuu Ianyuux xa jandixa‑ro‑ia te juini‑ro xa kada‑ro xa juini mee‑ia.) Xaxe'e xa n‑nandoto Jesucristu, te dakaku ña'a Ianyuux.
60003022	Tuu Jesucristu andɨu. Nukoo‑ia nda'a kua'a Ianyuux. Taxnuni‑ia nuu ángel, ia ka xinokuechi nuu Ianyuux, te taxnuni‑ia nuu ntdaa ɨnka xa io.
60004001	Ná kuu yɨkɨ kuñu mee‑ro, da n‑kuu yɨkɨ kuñu Cristu. Te kue'e xa kue'e vida n‑ya'a‑ia. Io xa kani ini koio mee‑n ná n‑xani ini mee‑ia. Nux ndoñu'u xa kue'e vida ya'a koio‑n, ko vatuka. Chi ɨɨn ñayiu, nux kue'e vida n‑ya'a‑i, xa n‑dandoo‑i kuechi‑i.
60004002	Ñayiu jan, nɨni kutuu ka‑i ñuñayiu, kada‑i xa juini Ianyuux, te ma kada ka‑i xa ka kukajan ini ñayiu ñuñayiu.
60004003	Kue'e kuia xá n‑ka kida‑n ná ka kida ñayiu ñatu jandixa Ianyuux, ko vitna ña'a ka. N‑ka xo kida‑n dava'a nga xa n‑ka xo kukajan ini‑n. Seyɨɨ ka kidi xi'in ñadɨ'ɨ ɨnka seyɨɨ n‑ka kuu‑n, ñadɨ'ɨ ka kidi xi'in yɨɨ ɨnka ñadɨ'ɨ n‑ka kuu‑n. Sexini, ñáxini n‑ka kuu‑n. N‑ka xo kida‑n viko ka kudɨ ini‑n, nde'e n‑ka xaxi‑n, nde'e n‑ka xtaxe'e‑n, nde'e n‑ka xi'i‑n. N‑ka xo ndadaka'nu‑n santu ña kuu Ianyuux Ndito.
60004004	Ñatu kutnuni ini ñayiu nakuenda ñatuka kida mee‑n ná ka kida mee‑i, te kui'a ka ja'an‑i nuu‑n. Dani ka kida‑i xa u'u xi'in xa u'u, te ka juini‑i xa du'a kada koio mee‑n tuku.
60004005	Ko ndajan kuenda Ianyuux nuu‑i. Io tu'a‑ia xa ndadandaa‑ia ntdaa ñayiu, ñayiu ndito xi'in ñayiu n‑xi'í tuku.
60004006	Xijan kuu xa n‑ka xian tnu'u‑da tnu'u va'a Jesucristu nuu ñayiu. Juini xá n‑ka xi'í‑i, ko antecas xa kuú‑i, n‑ka teku‑i tnu'u va'a‑ia. N‑ka xi'í‑i, ná io xa kuú koio ntdaa ñayiu, ko tuu va'a anu‑i, ná tuu va'a Ianyuux.
60004007	Vitna xá vax ndɨ'ɨ ntdaa xa io. Kaxi kani ini koio‑n, kada koio‑n xava'a, te kajan ta'u koio‑n nuu Ianyuux.
60004008	Juemani tna'a koio‑n. Yo ya'u ka xa xemani tna'a‑n, dada dava'a nga ɨnka xa ka kida‑n. Chi nux juemani tna'a‑n, du'a taxkanu ini tna'a‑n kuechi‑n.
60004009	Maxku kui'a ja'an‑n, hora juña tna'a‑n xa kaxi‑n xi'in nuu ndoo‑n.
60004010	Xá n‑taxi Ianyuux xamani‑ia nuu‑n, ɨɨn ɨɨn‑n. Xá n‑taxi‑ia ɨɨn nuu ɨɨn‑n, te ɨnka nuu ɨnka‑n, te juini nuu dɨɨn xa n‑ka ni'i‑n, ko ntdaa kuu xava'a. Juetniu‑n xamani‑ia, xa chindee tna'a‑n. Va'a juetniu koio‑n, ɨɨn ɨɨn‑n, xa n‑taxi‑ia.
60004011	Nux ja'an ɨɨn ñayiu, na ja'an‑i meni tnu'u Ianyuux. Nux chindee ɨɨn ñayiu ñani‑ro ku'a‑ro, na kundetu kuee‑i nuu Ianyuux, xa kada ndaku‑ia‑i. Xaxe'e xa ka jandixa‑n Jesucristu, ntdaa xa kada koio‑n, kada‑n xa ndadaka'nu koio‑n Ianyuux. Na juña'a‑ro xa n‑kuta'u‑ro nuu‑ia nɨkava nɨkuita. Te na taxnuni‑ia nuu‑ro nɨkava nɨkuita. Du'a na koo.
60004012	Ñani mani‑da, ku'a mani‑da, xini‑da xa kue'e vida ka ya'a‑n, xini‑da xa kuu ná kuu xa ka ya'a‑n yunu'u koko xa koko. Ko maxku yu'u koio‑n, maxku ja'an koio‑n: “¿Nakuenda, Ianyuux? ¿Nakuenda du'a kuu?”
60004013	¡Kuvete koio‑n! Kuvete koio‑n xaxe'e xa kua'a xa ya'a koio mee‑n kue'e vida, ná n‑ya'a Cristu. Nux du'a ka kida‑n vitna, te yo kue'e ka kuvete koio‑n, hora na ndixi‑ia xa dande'a ña'a‑ia xa taxnuni‑ia nuu ntdaa xa io.
60004014	Nux kui'a ka ja'an ña'a ñayiu, xaxe'e xa ka kunduu‑n xi'in Cristu, kuvete koio‑n. Chi du'a xna'a‑n xa ndetatu Espíritu Ianyuux nuu‑n, te taxnuni mee‑ia nuu ntdaa xa io. Mee‑i, kui'a ka ja'an‑i Cristu, ko mee‑n, ndadaka'nu‑n‑ia.
60004015	Ɨɨn ñani‑ro, ɨɨn ku'a‑ro, nux io xa kue'e vida ya'a‑i, maxku du'a koo xaxe'e xa n‑xa'ni‑i ndɨyɨ. Maxku du'a koo xaxe'e xa kuu‑i ñadu'u, a kida‑i xa u'u, a kɨutna'a‑i nuu ka kida ɨnka ñayiu nax ka kida‑i.
60004016	Ko nux kue'e vida ka ya'a‑n xaxe'e xa kunduu‑n xi'in Cristu, maxku kujanuu koio‑n. Kunduu na'i koio ka‑n xi'in Cristu, te juña'a‑n xa n‑kuta'u‑n nuu‑ia.
60004017	Chi n‑xee kɨu xa kixe'e Ianyuux xa ndadandaa‑ia da'ya‑ia. Te nux ki'na nuu ndadandaa ña'a‑ia mee‑ro, te, ¿nax koo hora ndadandaa‑ia ñayiu ñatu ka jandixa tnu'u‑ia?
60004018	Nux yo u'u xa nanita'u ñayiu ka jandixa Ianyuux, te, ¿nanda nanita'u ñayiu ñatu jandixa‑ia, xi'in ñayiu ka kida kuechi?
60004019	Xijan kuu xa, hora juejoon Ianyuux xa kue'e vida ya'a koio‑n, maxku yu'u‑n. Kunduu na'i koio ka‑n xi'in Ianyuux. N‑kidava'a‑ia ntdaa xa io, te meni xava'a kida‑ia. Juejoon koio‑n nuu‑ia, te kada na'i koio ka‑n xava'a.
60005001	Vitna ja'an‑da nuu ntdaa sexa'nu ka taxnuni nuu mee‑n ka jandixa Cristu. Mee‑da tuku, kuu‑da ɨɨn sexa'nu taxnuni nuu ñayiu ka jandixa Cristu. Xi'in nuu mee‑da n‑xini‑da Cristu, hora kue'e vida n‑ya'a‑ia. Te mee‑da tuku, kutuu‑da xi'in‑ia, hora dande'a‑ia ñayiu xa taxnuni‑ia nuu‑i.
60005002	Ná kuu se ñunuu tkachi ka kuu‑n, te ná kuu tkachi kuu ñayiu ka jandixa Cristu. N‑taxi Ianyuux ñayiu‑ia, xa kundeka va'a‑n‑yɨ. Kuvete koio‑n xa du'a kuu. Maxku kada koio‑n xa io xa kadajuexa ña'a Ianyuux xa kundeka‑n‑yɨ. Te maxku kundeka‑n‑yɨ xa ni'i koio‑n tvini. Kuvete koio‑n, xa du'a ka xinokuechi‑n nuu Ianyuux.
60005003	Maxku ku kuu‑n ná kuu se kunde'e nuu tkachi, ku kuu‑n ɨɨn ichi kane'e katnɨɨ tkachi‑n.
60005004	Na ndixi Jesucristu, te taxi‑ia premiu‑n. Ia ñunuu va'a ntdaa tkachi‑ia kuu‑ia. Ia taxnuni nuu ntdaa se ñunuu tkachi‑ia kuu‑ia. Ná kuu corona ju'un koio‑n kuu premiu tnɨɨ koio‑n. Ɨɨn xadiñu, ɨɨn xa ma jɨn ndɨ'ɨ. Kutuu koio mee‑n xi'in mee‑ia kuia ma jɨn ndɨ'ɨ, te taxnuni koio mee‑n xi'in mee‑ia.
60005005	Se ka kuu solteru, jandixa koio nuu sexa'nu ka taxnuni nuu‑n. Ntdaa ñayiu ka jandixa Jesucristu, jandixa tna'a koio‑n, ɨɨn‑n nuu ɨnka‑n. Maxku kuxee ini nuu tna'a koio‑n. Chi ja'an tnu'u Ianyuux: Jantna'a Ianyuux xi'in ñayiu kuxee ini. Ko ñayiu kutnuni ini xa ndoñu'u‑i xa chindee‑ia‑i, xia'an‑ia xamani‑ia nuu‑i.
60005006	Xijan kuu xa, maxku kuxee ini‑n nuu‑ia. Ia kunxa'nu ka kuu‑ia. Kada koio‑n xa juini mee‑ia. Te du'a, kɨu va'a, kada‑ia xa taxnuni koio‑n xi'in‑ia.
60005007	Maxku kɨ ini koio‑n. Juejoon koio‑n nuu Ianyuux, chi kundeka ña'a‑ia mee‑n.
60005008	Kaxi kani ini koio‑n. Kundito koio‑n te koo koio‑n cuedado. Chi ná kuu nga'a nde'e kuu kui'na. Xini u'u ña'a‑i mee‑n. Xikonuu‑i te kana xiin‑i. Nduku‑i jundu kaxi‑i.
60005009	Jantna'a na'i koio ka‑n xi'in‑i, maxku juejoon koio‑n xa kadajuexa ña'a‑i xa kada‑n kuechi, jandixa na'i koio ka‑n Ianyuux. Xna'a‑n xa ñani‑ro ku'a‑ro nitu'u ñuñayiu, kue'e vida ka ya'a mee‑i, ná kue'e vida ka ya'a mee‑n.
60005010	Taxi Ianyuux ntdaa xamani‑ia. N‑ja'an ña'a‑ia mee‑n, xa kutuu koio‑n xi'in‑ia nuu taxnuni‑ia, kuia ma jɨn ndɨ'ɨ. Ijan kutuu koio mee‑n xi'in Jesucristu. Io xa kue'e vida ya'a koio‑n vitna, ko xaku nga, te kutuu va'a koio‑n. Kada tu'a ña'a‑ia, kada‑ia xa kundee ini koio ka‑n. Kada ndaku ña'a‑ia, te kada‑ia xa jandixa na'i koio ka‑n.
60005011	Na juña'a‑ro xa n‑kuta'u‑ro nuu Ianyuux nɨkava nɨkuita. Te na taxnuni‑ia nuu‑ro nɨkava nɨkuita. Du'a na koo.
60005012	N‑chidotnuni Silvano carta ya'a. Ɨɨn se jandixa Cristu kuu‑s, te io‑da confianza nuu‑s. Ita'u ni kuu xa n‑kidava'a‑da nuu‑n, xa taxi‑da tnu'u kanu ini nuu‑n. Xá n‑ja'an ndaa‑da xaxe'e xamani Ianyuux. Xandaa kuu xa xemani ña'a‑ia mee‑n. Kundee ini na'i koio ka‑n.
60005013	Ka ndajan tnu'u ña'a ñani‑ro ku'a‑ro xtuu ñuu nani Babilonia. Ná n‑kaxí ña'a Ianyuux mee‑n, da n‑kaxí‑ia mee‑i tuku. Ndajan tnu'u ña'a Smarku. Ná kuu da'ya mee‑da kuu‑s.
60005014	Nutna'a koio‑n, xaxe'e xa xemani tna'a‑n. Ñayiu ka kunduu xi'in Jesucristu ka kuu‑n. Na kutuu va'a koio‑n. Du'a na koo.
61001001	Mee‑da kuu Simón Spedru, ɨɨn se xinokuechi nuu Jesucristu, ɨɨn se n‑tunda'a‑ia kuu‑da. Kidava'a‑da carta ya'a nuu mee‑n, chi ñayiu n‑ka xee ka jandixa Jesucristu ka kuu‑n. Ná jandixa mee‑da Jesucristu, da ka jandixa mee‑n tuku. ¡Te naka va'a xa jandixa‑ro‑ia! Meni xava'a kida Jesucristu. Xijan kuu xa n‑kida‑ia xa jandixa‑ro‑ia. Ianyuux kuu‑ia, Ia dakaku ña'a mee‑ro kuu‑ia.
61001002	Ka xini‑n Taa‑ro Ianyuux xi'in Xto'o‑ro Jesús. Na kada‑ia xa va'a ka xa va'a ka jini koio‑n‑ia. Na taxi‑ia ntdaa xamani‑ia. Na kada‑ia xa va'a xa va'a kutuu koio‑n xi'in‑ia.
61001003	Xaxe'e xa taxnuni Ianyuux nuu ntdaa xa io, xá n‑taxi‑ia ntdaa xa ndoñu'u‑ro xa kutuu va'a‑ro xi'in mee‑ia te kada‑ro xa juini mee‑ia. N‑kida‑ia xa jini‑ro Jesucristu. N‑ja'an ña'a Jesucristu mee‑ro, xa kunduu‑ro xi'in Ianyuux. Ia kunxa'nu ka kuu‑ia, te kida‑ia meni xava'a.
61001004	Du'a n‑taxi‑ia tnu'u mee‑ia. Va'a xa va'a tnu'u‑ia, te yo va'a xiniñu'u tnu'u‑ia. Xi'in tnu'u mee‑ia, kida‑ia xa kunduu koio mee‑n xi'in mee‑ia, xa ku kuu koio mee‑n ná kuu mee‑ia. Xi'in tnu'u‑ia, kida‑ia xa dandoo koio‑n kuechi ñuñayiu, nuu ka kida ñayiu meni xa ka juini mee‑i xi'in ntdaa xa kukajan ini‑i.
61001005	Xijan kuu xa kunduu na'i koio ka‑n xi'in Cristu. Ka jandixa‑n Jesucristu. Vitna io xa kada koio‑n xava'a. Hora ka kida‑n xava'a, te io xa kutnuni ini va'a ka‑n xa juini Ianyuux.
61001006	Hora kutnuni ini va'a‑n, te io xa kada maxu koio‑n mee‑n, xa maxku kada koio ka‑n ntdaa xa kukajan ini‑n. Hora kida maxu‑n mee‑n, te io xa kundee ini koio ka‑n. Hora ka kundee ini‑n, te io xa kada koio ka‑n xa juini Ianyuux.
61001007	Hora ka kida‑n xa juini Ianyuux, te io xa juemani koio‑n ñani‑ro ku'a‑ro. Hora xemani‑n ñani‑ro ku'a‑ro, te io xa juemani‑n ntdaa ñayiu.
61001008	Nux va'a xa va'a na kada koio‑n ntdaa xa'a, te ndaa xa xini koio‑n Xto'o‑ro Jesucristu, te va'a xiniñu'u xa ka kida‑n.
61001009	Nux du'a ma kada ɨɨn ñayiu, kuu‑i ná kuu ɨɨn ñayiu kuaa, ɨɨn ñayiu nene xa ma kunde'a ka‑i. Xá n‑ndunaa‑i nax n‑kida Ianyuux xaxe'e‑i. Xá n‑ndunaa‑i xa n‑ndada ndoo Ianyuux mee‑i, xa maxku kada ka‑i kuechi n‑kida‑i antecas xa kunduu‑i xi'in Cristu.
61001010	Ñani‑da ku'a‑da, xá n‑ja'an ña'a Ianyuux mee‑n, xá n‑kaxí ña'a‑ia, xa kunduu koio‑n xi'in mee‑ia. Xijan kuu xa kunduu koio na'i ka‑n xi'in Ianyuux. Kada‑n xa juini mee‑ia, te du'a nuncas ma kakunuu‑n nuu kuechi.
61001011	Te du'a, va'a xa va'a kueka ña'a Jesucristu mee‑n, xa kɨu koio‑n nuu taxnuni mee‑ia. Xto'o‑ro kuu‑ia, te kuu‑ia Ia dakaku ña'a mee‑ro, xa ma kuú‑ro xi'in kuechi‑ro. Taxnuni mee‑ia kuia ma jɨn ndɨ'ɨ.
61001012	Xijan kuu xa dani ku nadaja'an ña'a‑da xa'a. Juini ka xini‑n xa kuu xandaa, te xá n‑ka xeka va'a‑n xa kuu xandaa, ko dani nadaja'an ña'a‑da.
61001013	Te vatuka xa du'a kuu. Nɨni tuu na'i‑da, dani nadaja'an ña'a‑da, xa koo tu'a koio‑n.
61001014	Xini‑da xa yachi kuú‑da. Ná n‑ja'an Xto'o‑ro Jesucristu, du'a koo.
61001015	Kida‑da ntdaa xa kua'a‑da xa naja'an koio mee‑n ntdaa xa kida Jesucristu xaxe'e‑n. Na ya'a xa kuú‑da, juini‑da xa kɨu xi'in kɨu naja'an na'i koio‑n xa'a.
61001016	N‑ka kachitnu'u‑da xa taxnuni Xto'o‑ro Jesucristu nuu ntdaa ñayiu. N‑ka kachitnu'u‑da xa ndixi‑ia. Ña n‑ka najani‑da cuentu xa danda'u ña'a‑da. N‑ka ja'an‑da nax n‑xini mee‑da. Xi'in nuu mee‑da, n‑ka xini‑da xa Ia kunxa'nu ka kuu‑ia.
61001017	Taa‑ro Ianyuux, Taa Jesucristu, n‑xio‑ia xañu'u nuu Jesucristu. N‑dande'a ña'a Ianyuux mee‑da xa taxnuni Jesucristu nuu ntdaa xa io. Nde andɨu, nuu taxnuni Ia kunxa'nu ka, n‑kixi ɨɨn tnu'u ja'an: “Se ya'a kuu Da'ya mee‑r. Da'ya Yɨɨ‑r kuu‑s. Yo kuvete‑r xaxe'e‑s.”
61001018	Te mee‑da, n‑ka teku‑da tnu'u ya'a vax juun nde andɨu, na xnii‑da xi'in Xto'o‑ro Jesucristu dɨkɨ yuku ii.
61001019	Xá n‑kuu kue'e kuia, se xian tnu'u tnu'u Ianyuux nuu ñayiu, n‑ka ja'an‑s xa du'a koo. Te vitna xá n‑kuu. Va'a xa chinuu koio mee‑n tnu'u n‑ka ja'an‑s. Ná kuu ɨɨn luz va'a koko nuu ña kua'a xa jini va'a‑ro, da kuu tnu'u n‑ka ja'an se ijan. Kuu ná kuu xa ku koko luz jan, nde na tuu te kane chudini ka'nu dakutnuni anu‑n.
61001020	Ditna ka io xa kutnuni ini koio‑n nax n‑kuu, hora n‑ka ja'an se xian tnu'u tnu'u Ianyuux nuu ñayiu. Ña n‑ka ja'an‑s meni xa ka xani ini mee‑s.
61001021	Nuncas ña n‑ka ja'an se ijan xa ka juini mee‑s. Chi n‑kida dɨɨn Ianyuux se ijan, xa kada koio‑s xa juini mee‑ia. N‑kidatniu Espíritu Ii anu‑s, te n‑kida mee‑ia xa ja'an koio‑s tnu'u Ianyuux.
61002001	Ko me'ñu ñayiu Israel n‑ka xio ɨnka seyɨɨ tuku. N‑ka ja'an‑s xa ka kuu‑s se xian tnu'u tnu'u Ianyuux nuu ñayiu, ko ña ndaa. Dɨuni me'ñu mee‑n. Vaxi se ka ja'an xa dakua'a ña'a‑s tnu'u Ianyuux, ko ña ndaa. Na'i ni dakua'a ña'a‑s tnu'u ñatu kuu tnu'u Ianyuux. Tnu'u danaa ña'a kuu tnu'u‑s. Du'a koo xa ñatuka najini‑s Xto'o‑ro, Ia dakaku ña'a. Du'a kada koio‑s xa yachi danaa‑ia‑s.
61002002	Kada koio‑s dava'a nga xa juini‑s, te kue'e ñayiu kunduu xi'in‑s. Te xaxe'e se ijan, kui'a ja'an ñayiu ichi xandaa.
61002003	Se ijan, ka juini‑s xa ni'i‑s xa ni'i ka‑s. Kuu ná kuu xa diko ña'a‑s te xeen ña'a‑s. Xi'in tnu'u vete danda'u ña'a‑s. Xá n‑kuu kue'e kuia, xá n‑ja'an Ianyuux nax kada‑ia. Xini‑ia se ijan, ñatu kidi‑ia. Ndadandaa‑ia‑s, te danaa‑ia‑s.
61002004	Nde ángel, ia n‑ka xinokuechi nuu Ianyuux du. Ña n‑ka jandixa‑ia Ianyuux, te ña n‑taxkanu ini ña'a Ianyuux. N‑tunda'a Ianyuux ángel jan andea. N‑chindi'u ña'a‑ia ɨɨn nuu nee. Ijan neva'a‑ia ángel jan xi'in cadena, nde kɨu ndadandaa‑ia ntdaa xa io.
61002005	Dɨuni ñuñayiu ki'na nuu. Ña n‑ka jandixa ñayiu ijan Ianyuux, te ña n‑taxkanu ini Ianyuux ñayiu jan. Xi'in dau nde'e n‑xa'ni‑ia‑i, ntdaa‑i. Diko ni n‑dakaku‑ia se nani Noé, se xian tnu'u nuu ñayiu xa io xa kada koio‑i xava'a. N‑dakaku Ianyuux mee‑s xi'in uxa tna'a ñayiu ve'e‑s.
61002006	Dɨuni ñuu nani Sodoma xi'in ñuu nani Gomorra. Ñuu ijan n‑teñu'u Ianyuux. Menga yaa n‑nduu. N‑ndadandaa‑ia ñayiu jan, te n‑danaa‑ia‑i. N‑kida‑ia xa'a, xa maxku kane'e katnɨɨ ñayiu ichi ya'a, te maxku kuxee ini ñayiu nuu Ianyuux.
61002007	Se nani Lot, se kida xava'a, se ijan n‑dakaku‑ia. Ña n‑kua'a Lot xa kundee ini‑s xa u'u n‑ka kida ñayiu jan, ñayiu ña n‑juini xa jandixa‑i Ianyuux.
61002008	Me'ñu ñayiu jan n‑xo tuu se ijan, se kida xava'a. Kɨu xi'in kɨu n‑xini‑s te n‑teku‑s ntdaa xa ka kida ñayiu jan. Se kida xava'a kuu‑s. Kue'e vida n‑ya'a anu‑s xaxe'e kuechi n‑ka kida ñayiu jan. Ñayiu juini xa kuxee ini‑i nuu Ianyuux n‑ka kuu‑i.
61002009	Kua'a Ianyuux xa dakaku‑ia ñayiu jandixa mee‑ia hora kue'e vida ka ya'a‑i. Te kua'a‑ia xa kuneva'a‑ia ñayiu ka kida xa u'u, xa kada u'u‑ia‑i na ndadandaa‑ia ntdaa xa io.
61002010	Xandaa kuu xa ndadandaa Ianyuux ñayiu ka kida dava'a nga xa juini‑i. Ka kida‑i ntdaa xa kukajan ini‑i. Kui'a ka xani ini‑i, kui'a ka kida‑i, kui'a ka kuu‑i. Ñayiu ña ka jandixa ñayiu ni Ianyuux ka kuu‑i. Yo unu nde'e‑i, ni'i‑i xa juini mee‑i. Nde ángel, ia ka xinokuechi nuu Ianyuux, du'a ñatu yu'u ñayiu jan xa kui'a ja'an‑i nuu‑ia.
61002011	Ko ángel, ia ka xinokuechi nuu Ianyuux, du'a ñatu ka kida mee‑ia. Juini unu ndaku ka‑ia dada ángel ña n‑ka jandixa Ianyuux, te kunxa'nu ka‑ia dada ángel jan, ko ñatu kuyɨka‑ia xa kada u'u‑ia ángel jan nuu Ianyuux.
61002012	Se ijan, se ka ja'an xa dakua'a ña'a‑s tnu'u Ianyuux, ko ña ndaa, ná kuu kɨtɨ ka kuu‑s. Ñatu ka kutnuni ini‑s, ná kuu kɨtɨ ñatu xani ini, da ka kuu‑s. Ná kuu kɨtɨ diko ni kaku‑tɨ, xa tnɨɨ ña'a ñayiu xa ka'ni‑i‑tɨ, da ka kuu‑s. Kui'a ka ja'an‑s nuu xa ña ka kutnuni ini‑s, te ná xi'í kɨtɨ da kuú koio‑s.
61002013	Ná n‑ka kida‑s xa kue'e vida ka ya'a ɨnka ñayiu, dani kue'e vida ya'a koio mee‑s tuku. Ka kida‑s dava'a nga xa ka kukajan ini‑s xa kudɨ ini‑s. Meni xa januu ka taxi‑s nɨni ka xax ka'nu‑s xi'in‑n, te dani ka kida‑s dava'a nga xa u'u ka juini‑s.
61002014	Dava'a nga ñadɨ'ɨ ka xini‑s, ka kukajan ini‑s, te nuncas ña ka dandoo‑s kuechi ka kida‑s. Te ka kidajuexa‑s ñayiu ñatu xini va'a, xa du'a kada koio mee‑i tuku. Ka ni'i‑s dava'a nga xa juini‑s, te ka juini‑s dava'a nga xa io. Da'ya andea ka kuu‑s.
61002015	Xá n‑ka dandoo‑s ichi ndaa. Yo ka kudo'o‑s, ka xika‑s ichi n‑xo xika se n‑xo nani Balaam, da'ya yɨɨ se n‑xo nani Beor. N‑kida Balaam kuechi, xa ni'i‑s tvini n‑kukajan ini‑s.
61002016	N‑kudeen Ianyuux nuu‑sɨ, xaxe'e xa n‑xo kida‑s kuechi. Ɨɨn burru, ña kua'a‑tɨ xa ja'an‑tɨ, ko n‑kida Ianyuux xa tnu'u seyɨɨ n‑ja'an ɨɨn burru nuu Balaam. N‑kida ɨɨn burru xa ma kada ka‑s kuechi.
61002017	Se ijan, ka kuu‑s ná kuu ɨɨn doko ña tuu na ndute. Ná kuu vikó tunda'a tachi nde'e ka kuu‑s. Xaxe'e‑s, io tu'a ɨɨn nuu nee xa nee, nuu kutuu koio‑s kuia ma jɨn ndɨ'ɨ.
61002018	Se ijan, ka najuen tnu'u‑s mee‑s, ka ja'an‑s tnu'u ñatu xiniñu'u. Xi'in tnu'u yo va'a ka daja'an‑s ñayiu, xa kada koio‑i dava'a nga xa juini‑i, dava'a nga xa kukajan ini‑i. Te xi'in tnu'u jan, ka danda'u‑s ñayiu dijan n‑ka kaku nuu yuku ñayiu ka kida kuechi.
61002019	Se ijan, ka xia'an‑s tnu'u‑s xa kutuu libre ñayiu kada ná ka kida mee‑s. Ko mee‑s ka kuu se xinokuechi nuu xa u'u ka kida‑s. Xá n‑ka xejoon‑s xa kidajuexa ña'a xa u'u, xa kada‑sɨ xa kada ka‑sɨ xa u'u. Xto'o‑s kuu xa u'u ka kida‑s.
61002020	N‑ka kaku‑s nuu xa u'u io ñuñayiu, xa kunduu‑s xi'in Xto'o‑ro Jesucristu, chi Ia dakaku ña'a mee‑ro kuu‑ia. Ko vitna xá n‑ka dandoo‑s Jesucristu, xa kada ka‑s xa u'u. Antecas xa kixe'e koio‑s xa kunduu‑s xi'in Cristu, n‑ka xo kida‑s kuechi, ko vitna, ka kida‑s xa ka kida na'i ka‑s kuechi yo u'u ka dada kuechi n‑ka xo kida‑s kɨu ijan.
61002021	Va'a ka nux ña n‑ka kɨu‑s ichi nuu ka kida ñayiu xava'a n‑kuu. N‑ka teku va'a‑s tnu'u Ianyuux, te dada n‑ka daxio‑s tnu'u ta'u tniu Ianyuux, tnu'u ii n‑xia'an‑ia.
61002022	Ná ja'an ñayiu, du'a n‑kuu: “Ɨɨn ti‑ina, kuiko‑tɨ xa nakaxi‑tɨ xa n‑kane ini‑tɨ. Te ɨɨn kuchi, dijan n‑xichi‑tɨ te jɨ'ɨn‑tɨ xa nukava‑tɨ nuu nde'yu.”
61003001	Ñani mani‑da, ku'a mani‑da, carta ya'a kuu carta kuu uu kidava'a‑da nuu‑n. Nduu carta n‑kidava'a‑da xa kada‑da xa kani ini va'a koio‑n. Juini‑da xa naja'an va'a koio‑n nax n‑ka teku‑n.
61003002	Xá n‑kuu kue'e kuia, se xian tnu'u tnu'u Ianyuux nuu ñayiu, n‑ka ja'an‑s tnu'u Ianyuux nuu ñayiu n‑xo tuu kɨu ijan. N‑kida dɨɨn Ianyuux se ijan, xa kada koio‑s xa juini mee‑ia. Juini‑ia xa naja'an koio‑n nax n‑ka ja'an‑s. Dɨuni juini‑ia xa naja'an koio‑n tnu'u ta'u tniu n‑ka ja'an se n‑tunda'a Jesucristu nuu‑n. Xto'o‑ro kuu Jesucristu, Ia dakaku ña'a mee‑ro kuu‑ia.
61003003	Ditna ka, io xa kutnuni ini koio‑n nax koo, hora jɨn ndɨ'ɨ ntdaa xa io. Kɨu ijan, kixee koio se ñatu jandixa Ianyuux, se kada bula Ianyuux. Te kada koio‑s dava'a nga xa kukajan ini mee‑s.
61003004	Ja'an koio‑s: “¿N‑taxi‑ia tnu'u‑ia xa ndixi‑ia u? Nux du'a kuu, ¿nax kuu xa ña n‑kida‑ia ná n‑ja'an‑ia? Nde kɨu n‑ka xi'í taxa'nu tnetnu‑ro xi'in nde vitna, ta ndixi ka‑ia. Nani n‑kuu, nde na n‑kua'a ntdaa xa io, dani kuu nde vitna.”
61003005	Ko se ijan, ña ka juini‑s xa chinuu koio‑s nax n‑kuu xá n‑kuu kue'e xa kue'e kuia. Xi'in tnu'u‑ia, n‑kidava'a Ianyuux andɨu. Xi'in tnu'u‑ia, n‑kidava'a‑ia ñu'u nuu n‑xio ndute, te xaxe'e ndute n‑xio ñu'u.
61003006	Te dada, xi'in tnu'u‑ia, n‑danaa‑ia ntdaa xa n‑xio ñuñayiu ki'na nuu. N‑tunda'a‑ia dau nde'e, te xi'in ndute jan, n‑danaa‑ia ntdaa xa n‑xio.
61003007	Te xi'in tnu'u‑ia, neva'a‑ia ñuñayiu xi'in andɨu io vitna, nde kɨu ndadandaa‑ia ntdaa xa io. Kɨu ijan, nuu ñu'u koko danaa‑ia ñayiu ña n‑ka juini xa jandixa‑i‑ia.
61003008	Ñani mani‑da, ku'a mani‑da, io xa kutnuni ini koio‑n xa'a. Nuu Ianyuux, idini kɨu kuu ná kuu ɨɨn mil kuia. Te ɨɨn mil kuia kuu ná kuu idini kɨu.
61003009	Xá n‑taxi Xto'o‑ro tnu'u‑ia, te du'a kada‑ia. Ka ja'an ñayiu xa yo kukuee‑ia, ko ña ndaa. Diko ni ndetu kuee ña'a‑ia mee‑ro. Ña juini‑ia xa ni ɨɨn ñayiu maxku kuú‑i xi'in kuechi‑i. Juini‑ia xa natu ini koio ntdaa ñayiu kuechi‑i, xa dandoo‑i kuechi‑i, xa kunduu koio‑i xi'in mee‑ia.
61003010	Nani kɨu ɨɨn ñadu'u ɨɨn ve'e, dani kuu xa ndixi Xto'o‑ro Jesucristu. Kayu nɨ'ɨ andɨu, hora na jɨn ndɨ'ɨ andɨu. Ɨɨn xa i'ni ka danaa ngandii xi'in yoo xi'in chudini. Nuu ñu'u koko kayu ñuñayiu xi'in ntdaa xa io ñuñayiu.
61003011	Du'a kada Ianyuux, xa danaa‑ia ntdaa xa io. Xaxe'e xa ka xini‑n xa'a, io xa kada koio‑n xa juini Ianyuux, io xa kunduu koio ka‑n xi'in‑ia.
61003012	Kundetu na'i koio ka‑n kɨu ndadandaa Ianyuux ntdaa xa io. Kadatniu na'i koio ka‑n xa yachi ndixi Jesucristu. Kɨu ijan, teñu'u Ianyuux andɨu, te nandute ntdaa andɨu. Xi'in xa i'ni ka danaa‑ia ngandii, yoo, chudini.
61003013	Ko xndetu mee‑ro andɨu xee xi'in ñuñayiu xee. Xá n‑taxi Ianyuux tnu'u‑ia xa du'a koo. Ijan kutuu‑ro, te kada‑ro xava'a. Kida Ianyuux meni xava'a, te ijan kada mee‑ro meni xava'a.
61003014	Ñani mani‑da, ku'a mani‑da, xijan kuu xa, nɨni kundetu koio‑n xa'a, kada koio‑n xa juini Ianyuux, xa maxku yu'u‑n nuu‑ia na ndixi Jesucristu. Kada koio‑n xava'a, xa ni ɨɨn xa maxku tekuechi ña'a. Kutuu mani koio‑n xi'in Ianyuux xi'in ñayiu.
61003015	Io xa kutnuni ini koio‑n xa kukuee Xto'o‑ro Jesucristu, xa dakaku‑ia kue'e ka ñayiu. Dɨuni n‑kakune'e Spalu xa'a, na n‑kidava'a‑s nuu‑n. Ñani mani‑ro kuu Spalu. N‑kida Ianyuux xa kutnuni ini va'a‑s ntdaa xa'a.
61003016	Ntdaa carta n‑kidava'a Spalu n‑kakune'e‑s tnu'u ya'a. U'u kuu xa kutnuni ini‑ro ntdaa tnu'u n‑ja'an‑s. Ñayiu ñatu tu'a va'a xi'in ñayiu ña kunduu va'a xi'in Ianyuux, nadama‑i tnu'u n‑kidava'a‑s. Du'a kada‑i xa nadama‑i ntdaa tnu'u Ianyuux, te du'a kuú koio‑i xi'in kuechi‑i.
61003017	Ñani mani‑da, ku'a mani‑da, xijan kuu xa koo koio‑n cuedado. Antecas xa koo xa'a, te xna'a mee‑n xa du'a koo. Xá n‑ja'an‑da xa se ijan ka juini‑s xa danda'u ña'a‑s mee‑n. Ka kida‑s dava'a nga xa juini mee‑s. Ñatu ka jandixa‑s Cristu. Maxku kunini koio‑n tnu'u‑s, maxku juejoon‑n xa danda'u ña'a‑s. Maxku ndua‑n. Vitna kunduu‑n xi'in Cristu. Io xa kunduu na'i koio ka‑n xi'in‑ia.
61003018	Io xa jini va'a koio ka‑n Xto'o‑ro Jesucristu. Ia dakaku ña'a mee‑ro kuu‑ia. Io xa kueka va'a‑n xa kueka va'a koio ka‑n xamani taxi‑ia. Na juña'a‑ro xa n‑kuta'u‑ro nuu mee‑ia, vitna xi'in nde kuia ma jɨn ndɨ'ɨ. Du'a na koo.
62001001	Ka kakune'e‑da Ia xá daa tuu nde ki'na nuu. N‑ka teku‑da tnu'u n‑ja'an‑ia. Xi'in nuu‑da n‑ka xini‑da‑ia. N‑ka xo nde'a‑da‑ia, te xi'in nda'a‑da n‑ka tnɨɨ‑da‑ia. Ia nani Tnu'u Ianyuux kuu‑ia. Kida‑ia xa xtuu va'a ñayiu xi'in Ianyuux.
62001002	N‑kixi‑ia nde ñuñayiu ya'a. N‑ka xini‑da‑ia, te ka ja'an ndaa‑da xaxe'e‑ia. Ka ja'an‑da nuu mee‑n, xa antecas xa kua'a ntdaa xa io te xá daa tuu mee‑ia, te ka ja'an‑da nuu‑n xa dani kutuu‑ia kuia ma jɨn ndɨ'ɨ. N‑xo tuu‑ia xi'in Taa‑ia Ianyuux, te n‑kixi‑ia nuu xtuu mee‑ro.
62001003	Xa n‑ka xini‑da, ka ja'an‑da nuu mee‑n. Xa n‑ka teku‑da, ka ja'an‑da nuu mee‑n. Ka ja'an ña'a‑da xa kunduu koio mee‑n xi'in mee‑da. Chi kunduu koio mee‑da xi'in Ianyuux te xi'in Da'ya Yɨɨ‑ia, Jesucristu.
62001004	Ka kidava'a‑da carta ya'a nuu mee‑n, xa kuvete‑ro xa kuvete ka‑ro ntdaa‑ro.
62001005	N‑ka teku‑da tnu'u n‑ja'an Jesucristu, te tnu'u ijan kachitnu'u‑da. N‑ja'an‑ia xa kida Ianyuux xa jini‑ro‑ia. N‑ja'an‑ia xa luz va'a ka koko kuu Ianyuux, te nuu tuu mee‑ia, nuncas ñatu kuu nuu nee.
62001006	Nux ja'an‑ro xa kunduu‑ro xi'in Ianyuux, ko dani kida‑ro kuechi, kuu ná kuu xa xika‑ro nuu nee. Nux du'a kuu, kuu xa ja'an‑ro tnu'u vete, te ña kida‑ro xa kuu xandaa.
62001007	Nuu tuu Ianyuux, kuu nuu kanda. Nux kida‑ro xava'a, tuu‑ro xi'in Ianyuux, te kunduu va'a‑ro, ɨɨn‑ro xi'in ɨnka‑ro. Te xaxe'e xa n‑xi'í Da'ya Yɨɨ‑ia, Jesucristu, xaxe'e‑ro, ndada ndoo ña'a Ianyuux ntdaa kuechi‑ro.
62001008	Nux ja'an‑ro xa ñatu kida‑ro kuechi, danda'u‑ro mee‑ro, te ñatu kutnuni ini‑ro xa kuu xandaa.
62001009	Nux na'ma‑ro kuechi‑ro, na'a‑ro xa ndadandaa Ianyuux kuechi‑ro. Na'a‑ro xa taxkanu ini‑ia kuechi‑ro. Na'a‑ro xa ndada ndoo ña'a‑ia kuechi‑ro.
62001010	Nux ja'an‑ro xa ñatu kida‑ro kuechi, du'a ja'an‑ro xa ja'an Ianyuux tnu'u vete, chi ja'an Ianyuux xa ntdaa‑ro kuu ñayiu ka kida kuechi. Nux ja'an‑ro xa ñatu kida‑ro kuechi, ñatu jandixa‑ro tnu'u n‑taxi‑ia.
62002001	Da'ya kuechi‑da, kidava'a‑da carta ya'a nuu‑n, xa maxku kada koio ka‑n kuechi. Ko ɨɨn ñayiu, nux na kada‑i kuechi, te nujuiin Jesucristu nuu Taa‑ia Ianyuux xaxe'e‑ro. Xaxe'e xa nuncas ña n‑kida Jesucristu ni ɨɨn kuechi, kua'a‑ia xa ja'an‑ia nuu Ianyuux xaxe'e mee‑ro.
62002002	Xaxe'e Jesucristu, taxkanu ini ña'a Ianyuux kuechi‑ro. Chi na n‑xi'í Jesucristu nuu curuxi, n‑chiya'u‑ia kuechi mee‑ro, te dɨuni n‑chiya'u‑ia kuechi ntdaa ñayiu ñuñayiu.
62002003	Nux kida‑ro xa ta'u tniu Ianyuux, na'a‑ro xa kunduu‑ro xi'in mee‑ia.
62002004	Ɨɨn ñayiu, nux ja'an‑i: “Joon, kunduu‑r xi'in Ianyuux”, ko ña kida mee‑i xa ta'u tniu‑ia, ja'an‑i tnu'u vete, te ñatu kidatniu tnu'u Ianyuux anu‑i.
62002005	Ko ɨɨn ñayiu, nux jandixa‑i tnu'u Ianyuux xi'in ntdaa anu‑i te du'a kida‑i, xandaa kuu xa xemani ñayiu jan Ianyuux. Du'a xini‑ro xa kunduu‑ro xi'in Ianyuux.
62002006	Ɨɨn ñayiu, nux ja'an‑i xa kunduu‑i xi'in Ianyuux, io xa kada mee‑i xava'a, ná n‑kida Jesucristu xava'a.
62002007	Ñani‑da ku'a‑da, ñatu kidava'a‑da ɨɨn tnu'u ta'u tniu xee. Tnu'u kidava'a‑da vitna, ɨɨn nuu kuu xi'in tnu'u n‑ka tnɨɨ‑n nde ki'na nuu. Xá n‑ka teku‑n tnu'u ta'u tniu ya'a.
62002008	Ko dɨuni, ná kuu ɨɨn tnu'u ta'u tniu xee, da kuu tnu'u kidava'a‑da vitna. Na n‑xo tuu Jesucristu ñuñayiu, n‑kida‑ia ná ja'an tnu'u ya'a, te vitna ka kida mee‑n ná ja'an tnu'u ya'a. Du'a kuu, chi xaxe'e xa vax ndɨ'ɨ xanee, chi xá n‑kixi Jesucristu te dakutnuni mee‑ia ñuñayiu.
62002009	Nux ja'an ɨɨn ñayiu xa tuu‑i nuu kanda, ko xini u'u‑i ñani‑i ku'a‑i, dani tuu‑i nuu nee.
62002010	Nux xemani ɨɨn ñayiu ñani‑i ku'a‑i, tuu‑i nuu kanda Ianyuux, te ña xe kɨ'ɨ‑i kuechi.
62002011	Nux ña xemani ɨɨn ñayiu ñani‑i ku'a‑i, tuu‑i nuu nee, te xika‑i nuu nee. Te ña xini‑i ndexu jɨ'ɨn‑i, chi xaxe'e xanee ña kanda nuu‑i.
62002012	Da'ya kuechi‑da, kidava'a‑da nuu mee‑n, chi xaxe'e Jesucristu, xá n‑taxkanu ini Ianyuux kuechi‑n.
62002013	Sexa'nu, kidava'a‑da nuu mee‑n, xaxe'e xa ka xini‑n Jesucristu, Ia xá daa tuu antecas xa kua'a ntdaa xa io. Sekuechi, kidava'a‑r nuu‑n, chi ña n‑ka xejoon‑n xa kadatniu kui'na anu‑n. Da'ya kuechi‑da, n‑kidava'a‑da nuu mee‑n, xaxe'e xa ka xini‑n Taa‑ro Ianyuux.
62002014	Sexa'nu, n‑kidava'a‑da nuu mee‑n, xaxe'e xa ka xini‑n Ia xá daa tuu antecas xa kua'a ntdaa xa io. Sekuechi, n‑kidava'a‑r nuu‑n, xaxe'e xa ka kundee ini‑n xa jandixa na'i ka‑n Jesucristu. N‑ka xejoon‑n xa kadatniu tnu'u Ianyuux anu‑n, te xijan kuu xa ñatuka taxnuni kui'na anu‑n.
62002015	Maxku juemani koio‑n ñuñayiu, maxku juemani koio‑n xa io ñuñayiu. Nux xemani ɨɨn ñayiu ñuñayiu, te kuu xa ñatu xemani‑i Taa‑i Ianyuux.
62002016	Nux xemani ɨɨn ñayiu ñuñayiu, kukajan ini‑i xa ni'i‑i ntdaa xa juini yɨkɨ kuñu‑i, kukajan ini‑i xa ni'i‑i ntdaa xa nde'a‑i. Najuen tnu'u‑i mee‑i, xaxe'e ntdaa xa neva'a‑i xi'in ntdaa xa kuu‑i. Xa'a kuu xa ña juini Ianyuux xa kada‑ro. Xa'a kuu xa kida ñayiu ña ka juini xa kunduu‑i xi'in Ianyuux.
62002017	Chi vax ndɨ'ɨ ñuñayiu ya'a, vax ndɨ'ɨ ntdaa xa kukajan ini ñayiu. Ko ñayiu ka kida xa juini Ianyuux, kutuu va'a‑i xi'in Ianyuux kuia ma jɨn ndɨ'ɨ.
62002018	Da'ya kuechi‑da, xá vax ndɨ'ɨ ntdaa xa io. Xá n‑ka teku‑n xa kixi ɨɨn se danda'u ñayiu. Ja'an‑s xa kida‑s ná n‑kida Cristu, ko nɨni du'a ja'an‑s, kidatniu‑s xa danaa‑s ntdaa xa n‑kida Cristu. Kuu‑s anticristu. Te vitna du'a kuu. Xá n‑ka kixee kue'e anticristu. Xijan kuu xa xini‑ro xa n‑xee xa vax ndɨ'ɨ ntdaa xa io.
62002019	Se ka kuu anticristu, n‑ka dandoo ña'a‑s mee‑ro. Ko ña ndaa xa n‑ka kunduu‑s xi'in‑ro, chi nux da n‑kuu, dani ku kunduu‑s xi'in‑ro nde vitna n‑kuu. N‑ka dandoo ña'a‑s, te du'a n‑ka dande'a ña'a‑s xa ni ɨɨn‑s ña n‑ka kunduu‑s xi'in‑ro.
62002020	Xá n‑taxi Jesucristu Espíritu Ianyuux nuu mee‑n, xa kutnuni ini koio‑n xa kuu xandaa.
62002021	Ñadu kidava'a‑da xaxe'e xa ña kutnuni ini‑n xa kuu xandaa, chi kidava'a‑da xaxe'e xa ka kutnuni ini‑n xa kuu xandaa. Te ka kutnuni ini‑n xa tnu'u vete ñatu kuu tnu'u ndaa.
62002022	¿Te jundu kuu se ja'an tnu'u vete? Kuu‑s se ja'an xa ña ndaa xa Jesús kuu Cristu, Ia n‑tunda'a Ianyuux. Se du'a ja'an, anticristu kuu‑s. Ñatu jandixa‑s Ianyuux ni Da'ya Yɨɨ Ianyuux.
62002023	Ɨɨn ñayiu, nux ja'an‑i xa ña jandixa‑i Da'ya Yɨɨ Ianyuux, xini‑ro xa dɨuni ña jandixa‑i Ianyuux. Ko ɨnka ñayiu, nux ja'an‑i xa jandixa‑i Da'ya Yɨɨ Ianyuux, xini‑ro xa dɨuni jandixa‑i Ianyuux.
62002024	Nde ki'na nuu xa n‑ka teku‑n tnu'u Jesucristu. Jandixa na'i koio ka‑n tnu'u jan. Nux jandixa na'i koio ka‑n tnu'u n‑ka teku‑n ki'na nuu, du'a kunduu na'i koio‑n xi'in Da'ya Yɨɨ Ianyuux, te kunduu na'i koio‑n xi'in Taa‑ia Ianyuux.
62002025	Xá n‑taxi Jesucristu tnu'u‑ia xa du'a kutuu va'a‑ro xi'in Ianyuux kuia ma jɨn ndɨ'ɨ.
62002026	Kidava'a‑da nuu‑n, xa kakune'e‑da se ka juini xa danda'u ña'a koio‑s mee‑n.
62002027	Xá n‑taxi Jesucristu Espíritu Ianyuux nuu‑n, te kidatniu‑ia anu‑n. Xijan kuu xa ña ndoñu'u‑n xa dakua'a ña'a ni ɨɨn ñayiu. Dakua'a ña'a Espíritu Ianyuux ntdaa xa ndoñu'u‑n. Meni xandaa kuu xa dakua'a ña'a‑ia, ñatu kuu tnu'u vete. Xijan kuu xa, nani dakua'a ña'a‑ia dani kunduu na'i koio‑n xi'in‑ia.
62002028	Da'ya kuechi‑da, kunduu na'i koio ka‑n xi'in Jesucristu. Nux du'a kada koio‑n, te du'a ma yu'u‑ro nuu‑ia, te ma kujanuu‑ro nuu‑ia hora na ndixi‑ia.
62002029	Ka xini‑n xa kida Jesucristu meni xava'a. Dɨuni jini koio‑n xa ntdaa ñayiu ka kida xava'a ka kuu‑i da'ya Ianyuux.
62003001	Jira, ¡naka va'a xemani ña'a Ianyuux mee‑ro! N‑danani ña'a‑ia da'ya‑ia, te ndaa xa vitna kuu‑ro da'ya‑ia. Xijan kuu xa, nani ña n‑ka xini ñayiu ñuñayiu mee‑ia, dani ñatu ka xini ña'a‑i mee‑ro tuku.
62003002	Ñani mani‑da, ku'a mani‑da, vitna kuu‑ro da'ya Ianyuux, te ta dande'a ka‑ia ñayiu ñuñayiu ntdaa xa ku kuu‑ro. Hora na ndixi Jesucristu, te ku kuu mee‑ro ná kuu mee‑ia. Hora ijan, jini va'a‑ro‑ia.
62003003	Xndetu‑ro xa ndixi Jesucristu, te xejoon‑ro xa taxnuni‑ia anu‑ro. Meni xava'a kida mee‑ia, te ɨɨn ɨɨn ñayiu xndetu mee‑ia, juini‑i xa kada mee‑i ná kida mee‑ia.
62003004	Ɨɨn ñayiu, nux kida na'i‑i kuechi, ñayiu xee ini kuu‑i. Ñatu jandixa‑i tnu'u Ianyuux, te xi'in tnu'u‑ia tekuechi‑ia‑i.
62003005	Va'a xna'a‑n xa n‑kixi Jesucristu ñuñayiu xa dita‑ia kuechi ñayiu. Nuncas ña n‑kida mee‑ia ni ɨɨn kuechi.
62003006	Ɨɨn ñayiu, nux kunduu na'i‑i xi'in Jesucristu, du'a ña kida na'i‑i kuechi. Ɨɨn ñayiu, nux kida na'i‑i kuechi, ta jini ka‑i Jesucristu, te ta kutnuni ini ka‑i nax n‑kida‑ia xaxe'e‑i.
62003007	Da'ya kuechi‑da, maxku juejoon koio‑n xa danda'u ña'a ni ɨɨn ñayiu. Nux kida ɨɨn ñayiu xava'a, kida‑i ná kida Jesucristu. Te ná kuu mee‑ia, da kuu ñayiu jan.
62003008	Nux dani kida ɨɨn ñayiu kuechi, kuu‑i da'ya kui'na. Nde ki'na nuu n‑kida kui'na kuechi, te dani kida na'i‑i nde vitna. Xijan kuu xa n‑kixi Da'ya Yɨɨ Ianyuux ñuñayiu, xa danaa‑ia ntdaa xa n‑kida kui'na.
62003009	Ɨɨn ñayiu, nux kuu‑i da'ya Ianyuux, ma kada na'i‑i kuechi, chi kuu‑i da'ya Ianyuux. Ña kua'a‑i xa kada ka‑i kuechi, ña juini‑i xa kada‑i kuechi, chi da'ya Ianyuux kuu‑i.
62003010	Du'a xini‑ro jundu kuu da'ya Ianyuux te jundu kuu da'ya kui'na. Nux ña kida ɨɨn ñayiu xava'a, ñatu kuu‑i da'ya Ianyuux. Nux ña xemani‑i ñani‑i ku'a‑i, ñatu kuu‑i da'ya Ianyuux.
62003011	Xa'a kuu tnu'u xá n‑ka teku‑n nde ki'na nuu. Xá n‑ka teku‑n xa io xa juemani tna'a‑ro.
62003012	Maxku ku kuu mee‑ro ná n‑kuu taxa'nu tnetnu‑ro, se n‑xo nani Caín. Da'ya kui'na n‑kuu Caín, te n‑xa'ni‑s ñani‑s. Te, ¿nakuenda n‑xa'ni‑s ñani‑s? Chi xaxe'e xa n‑xo kida ñani‑s xava'a, te n‑xo kida mee‑s xa u'u.
62003013	Ñani‑da ku'a‑da, ñayiu ñuñayiu ma juemani ña'a koio‑i mee‑n.
62003014	Antecas xa jandixa‑ro Jesucristu, n‑kuu‑ro ná kuu ndɨyɨ. Vitna, ndaa xa ndito‑ro. Xini‑ro xa du'a kuu, chi xemani‑ro ñani‑ro ku'a‑ro. Ɨɨn ñayiu, nux ñatu xemani‑i ñani‑i ku'a‑i, dani kuu‑i ndɨyɨ.
62003015	Ɨɨn ñayiu, nux ña xemani‑i ñani‑i ku'a‑i, kuu‑i ná kuu ɨɨn ñayiu xa'ni ndɨyɨ. Te xna'a‑n xa ɨɨn ñayiu xa'ni ndɨyɨ, ñatu tuu va'a‑i xi'in Ianyuux.
62003016	N‑dande'a ña'a Ianyuux xa xemani ña'a‑ia mee‑ro, hora n‑xi'í Jesucristu xaxe'e‑ro. Te io xa kuú mee‑ro tuku xaxe'e ñani‑ro ku'a‑ro, nux ndoñu'u xa du'a koo.
62003017	Ɨɨn ñayiu, nux tuu va'a‑i ñuñayiu, te xini‑i xa ndoñu'u ñani‑i ku'a‑i, ko ña kundau ini‑i‑yɨ te ña xia'an‑i xa ndoñu'u‑i, te, ¿nanda kuu xa ja'an‑i xa xemani‑i ñani‑i ku'a‑i? Nux du'a kida‑i, te ña ndaa xa xemani‑i Ianyuux.
62003018	Da'ya kuechi‑da, na dande'a‑ro ñani‑ro ku'a‑ro xa ndaa xa xemani‑ro‑i. Va'a na ja'an‑ro nuu‑i, ko dɨuni na chindee‑ro‑i. Du'a dande'a‑ro‑i xa ndaa xa xemani‑ro‑i.
62003019	Nux du'a kida‑ro, xini‑ro xa ndaa xa kunduu‑ro xi'in Jesucristu, te ña ndoñu'u xa yu'u‑ro nuu Ianyuux.
62003020	Na'a Ianyuux ntdaa. Nux tekuechi ña'a anu‑ro, ko ma yu'u‑ro, chi xá n‑ja'an Ianyuux xa nux xemani‑ro ñani‑ro ku'a‑ro, du'a kunduu‑ro xi'in mee‑ia.
62003021	Ñani mani‑da, ku'a mani‑da, nux ña tekuechi ña'a anu‑ro, ña ndoñu'u xa yu'u‑ro nuu Ianyuux.
62003022	Ntdaa xa xijan‑ro, te taxi‑ia, chi jandixa‑ro tnu'u ta'u tniu‑ia, te kida‑ro xa tna ini‑ia.
62003023	Te xa'a kuu xa n‑ta'u tniu ña'a‑ia. Io xa jandixa‑ro Da'ya Yɨɨ‑ia, Jesucristu, te io xa juemani tna'a‑ro, ɨɨn‑ro xi'in ɨnka‑ro. Du'a n‑ta'u tniu ña'a‑ia.
62003024	Ɨɨn ñayiu, nux kida‑i xa ta'u tniu Ianyuux, kunduu‑i xi'in Ianyuux te kunduu Ianyuux xi'in mee‑i. Xá n‑taxi Ianyuux Espíritu Ii, te kida Espíritu Ii xa na'a‑ro xa kunduu Ianyuux xi'in‑ro.
62004001	Ñani mani‑da, ku'a mani‑da, maxku jandixa koio‑n dava'a nga ñayiu ja'an xa kachitnu'u‑i tnu'u Ianyuux. Kototnuni‑n‑yɨ, nux ndaa xa ja'an‑i tnu'u Ianyuux, a nux ja'an‑i tnu'u kui'na. Chi ñuñayiu, io kue'e ñayiu ka ja'an xa xian tnu'u‑i tnu'u Ianyuux nuu ñayiu, ko ña ndaa.
62004002	Ɨɨn ñayiu, nux jandixa‑i xa Jesús kuu Cristu, Ia kuu Da'ya Yɨɨ Ianyuux, te dɨuni jandixa‑i xa kuu‑ia Se kuu ñani tna'a xi'in ñayiu, te xandaa kuu xa ka kachitnu'u‑i tnu'u Ianyuux. Du'a kutnuni ini‑n xa n‑tunda'a Espíritu Ianyuux mee‑i.
62004003	Ɨɨn ñayiu, nux ñatu jandixa‑i xa Jesús kuu Da'ya Yɨɨ Ianyuux te dɨuni kuu‑ia Se kuu ñani tna'a xi'in ñayiu, kutnuni ini‑n xa ñatu kachitnu'u‑i tnu'u Ianyuux, kutnuni ini‑n xa ja'an‑i tnu'u se kuu anticristu. Xá n‑ka teku‑n xa kixi se kuu anticristu, te vitna tuu‑s ñuñayiu.
62004004	Da'ya kuechi‑da, mee‑n ka kuu da'ya Ianyuux, te xijan kuu xa ndaku ka mee‑n dada se ijan. Taxnuni Ianyuux anu mee‑n, te taxnuni kui'na anu mee‑s. Ko kue'e kunxa'nu ka Ianyuux dada kui'na. Xijan kuu xa unu ndaku ka mee‑n dada mee‑s.
62004005	Se ijan, ka kuu‑s se ñuñayiu. Xijan kuu xa, tnu'u ka ja'an‑s kuu tnu'u ka jandixa ñayiu ñuñayiu, te ka xeka va'a ñayiu ñuñayiu tnu'u‑s.
62004006	Ko mee‑ro, ka kuu‑ro da'ya Ianyuux. Ñayiu xini Ianyuux, ka xeka va'a‑i tnu'u‑ro. Ñayiu ña ka kuu da'ya Ianyuux, ña chinuu‑i tnu'u‑ro. Nux xeka va'a ɨɨn ñayiu tnu'u‑ro, te xini‑ro xa taxnuni Espíritu Ianyuux anu‑i. Nux ñatu chinuu ɨɨn ñayiu tnu'u‑ro, te xini‑ro xa taxnuni se kuu anticristu anu‑i. Ɨɨn kuu xandaa, ko ɨnka kuu xa ña ndaa.
62004007	Ñani mani‑da, ku'a mani‑da, na juemani tna'a‑ro, chi nux xemani tna'a‑ro, kutnuni ini‑ro xa taxnuni Ianyuux anu‑ro. Nux xemani ɨɨn ñayiu ñani‑ro ku'a‑ro, kuu‑i da'ya Ianyuux te xini‑i Ianyuux.
62004008	Nux ñatu xemani ɨɨn ñayiu ɨnka ñayiu, ta jini ka‑i Ianyuux, chi Ianyuux kuu Ia xemani ntdaa ñayiu.
62004009	Hora n‑tunda'a Ianyuux Da'ya Yɨɨ‑ia ñuñayiu, n‑dande'a ña'a‑ia mee‑ro xa xemani ña'a‑ia. Idini Da'ya Yɨɨ Ianyuux io.
62004010	Xaxe'e xa jandixa‑ro mee‑ia, xtuu va'a‑ro xi'in Ianyuux. Xaxe'e Da'ya Yɨɨ‑ia, xemani Ianyuux ñayiu. Juini ña n‑ka xemani mee‑ro mee‑ia, ko n‑xemani ña'a mee‑ia mee‑ro. N‑tunda'a‑ia Da'ya Yɨɨ‑ia ñuñayiu, xa chiya'u‑ia kuechi‑ro, na n‑xi'í‑ia nuu curuxi.
62004011	Ñani mani‑da, ku'a mani‑da, nux du'a n‑xemani ña'a Ianyuux mee‑ro, dɨuni io xa juemani tna'a mee‑ro.
62004012	Nuncas ña n‑xini ni ɨɨn ñayiu xi'in nuu‑i Ianyuux. Ko nux xemani tna'a‑ro, du'a xini‑ro xa tuu Ianyuux xi'in‑ro te kida‑ia xa xemani‑ro mee‑ia xi'in ñayiu.
62004013	Du'a kutnuni ini‑ro xa kunduu mee‑ro xi'in mee‑ia te kunduu mee‑ia xi'in mee‑ro, chi xá n‑taxi‑ia Espíritu mee‑ia.
62004014	Xi'in nuu mee‑da, n‑ka xini‑da Da'ya Yɨɨ Ianyuux. Ka ja'an ndaa‑da xa n‑tunda'a Ianyuux Da'ya Yɨɨ‑ia ñuñayiu, xa dakaku‑ia ñayiu ñuñayiu, xa ma kuú koio‑i xi'in kuechi‑i.
62004015	Ɨɨn ñayiu, nux jandixa‑i xa Jesús kuu Da'ya Yɨɨ Ianyuux, du'a kunduu Ianyuux xi'in mee‑i, te kunduu mee‑i xi'in Ianyuux.
62004016	Du'a kutnuni ini‑ro xa xemani ña'a Ianyuux mee‑ro. Te du'a jandixa‑ro xa xemani ña'a‑ia mee‑ro. Ianyuux kuu Ia xemani ñayiu. Nux xemani ɨɨn ñayiu Ianyuux xi'in ñayiu, kunduu mee‑i xi'in Ianyuux, te kunduu Ianyuux xi'in mee‑i.
62004017	Du'a kida Ianyuux xa xemani‑ro mee‑ia. Te ma yu'u‑ro nuu Jesucristu, na ndixi‑ia xa ndadandaa‑ia ntdaa xa io. Chi juini dani tuu‑ro ñuñayiu, ko ná kuu mee‑ia da ka kuu mee‑ro tuku.
62004018	Ñatu yu'u‑ro nuu Ianyuux, chi kutnuni ini‑ro xa xemani ña'a‑ia mee‑ro. Nux yu'u ɨɨn ñayiu nuu Ianyuux, kuu xa ndetu‑i xa kada u'u ña'a Ianyuux mee‑i. Nux yu'u‑i nuu Ianyuux, kuu xaxe'e xa ta kutnuni ini ka‑i xa xemani Ianyuux mee‑i, te ta xee ka‑i xa juemani mee‑i Ianyuux.
62004019	Xemani‑ro Ianyuux, xaxe'e xa n‑xemani ña'a Ianyuux mee‑ro ki'na nuu.
62004020	Ɨɨn ñayiu, nux ja'an‑i xa xemani‑i Ianyuux, ko xini u'u‑i ñani‑i ku'a‑i, kuu‑i ɨɨn ñayiu ja'an tnu'u vete. Nux nde'a‑i ñani‑i ku'a‑i, te ñatu xemani‑i‑yɨ, ¿janda kua'a‑i xa juemani‑i Ianyuux, Ia ña nde'a‑i?
62004021	Te xa'a kuu tnu'u n‑ta'u tniu Ianyuux. Nux xemani ɨɨn ñayiu Ianyuux, io xa juemani‑i ñani‑i ku'a‑i tuku.
62005001	Ɨɨn ñayiu, nux jandixa‑i xa Jesús kuu Cristu, kuu‑i da'ya Ianyuux te xemani‑i Taa‑i Ianyuux. Te nux xemani‑i Ianyuux, dɨuni xemani‑i da'ya Ianyuux.
62005002	Nux xemani‑ro Ianyuux te jandixa‑ro tnu'u ta'u tniu‑ia, na'a‑ro xa xemani‑ro da'ya‑ia tuku.
62005003	Nux xemani‑ro Ianyuux, io xa jandixa‑ro tnu'u ta'u tniu‑ia. Te ñatu vee xa kada‑ro xa juini mee‑ia, chi taxnuni mee‑ia anu‑ro.
62005004	Ɨɨn ñayiu, nux kuu‑i da'ya Ianyuux, du'a ndaku ka mee‑i dada xa io ñuñayiu. Jandixa‑ro xa Jesús kuu Cristu. Xaxe'e xa'a, ndaku ka mee‑ro dada xa io ñuñayiu.
62005005	Ñayiu jandixa xa Jesús kuu Da'ya Yɨɨ Ianyuux, mee‑i ndaku ka dada dava'a nga xa io ñuñayiu.
62005006	Na n‑kixi Jesucristu ñuñayiu, n‑ya'a‑ia nuu ndute te n‑ya'a‑ia nuu nɨñɨ. Kuu ná kuu xa n‑kixi‑ia xi'in ndute xi'in nɨñɨ. N‑ya'a‑ia nuu ndute hora n‑dajuendute ña'a Sua, te n‑xatu nɨñɨ hora n‑xi'í‑ia xaxe'e‑ro. Ja'an ndaa Espíritu Ianyuux xa du'a n‑kuu, chi xandaa kuu Espíritu Ianyuux.
62005007	Andɨu io uni xa ja'an ndaa xaxe'e Jesucristu: Taa‑ro Ianyuux, xi'in Ia nani Tnu'u Ianyuux, xi'in Espíritu Ianyuux. Te idini Ianyuux kuu‑ia, ndruni‑ia.
62005008	Te ñuñayiu ya'a io uni xa ja'an ndaa xaxe'e Jesucristu: Espíritu Ianyuux, xi'in ndute nuu n‑ya'a Jesucristu, xi'in nɨñɨ Jesucristu n‑xatu. Te ɨɨn nuu ka ja'an ndaa ndruni xa'a.
62005009	Nux ɨɨn nuu ka ja'an ndaa uu seyɨɨ, te io xa jandixa‑ro xa ka ja'an‑s. Ko yo ya'u ka xa ja'an ndaa Ianyuux, chi ja'an ndaa Ianyuux xaxe'e Da'ya Yɨɨ‑ia.
62005010	Ɨɨn ñayiu, nux jandixa‑i Da'ya Yɨɨ Ianyuux, te ja'an ndaa Espíritu Ianyuux anu‑i xaxe'e xa'a. Te ɨɨn ñayiu, nux ñatu jandixa‑i xa ja'an Ianyuux, du'a ja'an‑i xa ja'an Ianyuux tnu'u vete, chi ña jandixa‑i xa n‑ja'an ndaa Ianyuux xaxe'e Da'ya Yɨɨ‑ia.
62005011	N‑ja'an ndaa Ianyuux xa n‑kida Jesucristu xa kutuu va'a mee‑ro xi'in mee‑ia kuia ma jɨn ndɨ'ɨ. N‑ja'an ndaa‑ia xa du'a koo xaxe'e xa n‑xi'í Da'ya Yɨɨ‑ia xaxe'e‑ro.
62005012	Nux jandixa ɨɨn ñayiu Da'ya Yɨɨ Ianyuux, tuu va'a‑i xi'in Ianyuux, vitna xi'in nde kuia ma jɨn ndɨ'ɨ. Ko nux ña jandixa ɨɨn ñayiu Da'ya Yɨɨ Ianyuux, ma kutuu va'a‑i xi'in Ianyuux.
62005013	Kidava'a‑da carta ya'a nuu mee‑n ka kuu ñayiu ka jandixa Da'ya Yɨɨ Ianyuux. Kidava'a‑da nuu‑n, xa kutnuni ini koio‑n xa kutuu va'a koio‑n xi'in Ianyuux kuia ma jɨn ndɨ'ɨ.
62005014	Kua'a‑ro xa koo‑ro confianza nuu Ianyuux. Nux kajan‑ro ɨɨn xa ndoñu'u‑ro xa kada‑ro xa juini mee‑ia, na'a‑ro xa nini ña'a‑ia.
62005015	Te nux na'a‑ro xa nini ña'a‑ia, dava'a nga xa xijan‑ro nuu‑ia, dɨuni na'a‑ro xa xá n‑taxi‑ia xa n‑xijan‑ro.
62005016	Nux xini ɨɨn ñayiu xa kida ñani‑i ku'a‑i kuechi, io xa kajan ta'u‑i xaxe'e ñani‑i ku'a‑i. Io ɨɨn kuechi, xa nux na kada‑ro kuechi jan, te io xa kuú‑ro xi'in kuechi‑ro. Ñatu ja'an‑da xa io xa kajan ta'u‑n xaxe'e ñani‑n ku'a‑n kida kuechi ya'a. Ko io nga kuechi, xa nux na kada‑ro kuechi jan, te ma kuú‑ro xi'in kuechi‑ro. Nux du'a kida ñani‑n ku'a‑n, te io xa kajan ta'u koio‑n xaxe'e‑i, te kada Ianyuux xa kutuu va'a‑i xi'in‑ia.
62005017	Ntdaa xa ña kuu xava'a kuu kuechi. Ko io kuechi ma kada xa kuú‑ro nux kida‑ro kuechi jan.
62005018	Na'a‑ro xa ɨɨn ñayiu, nux kuu‑i da'ya Ianyuux, ma koo xa dani kada ka‑i kuechi. Chi neva'a Da'ya Yɨɨ Ianyuux mee‑i, te du'a ma kua'a kui'na xa kadajuexa ña'a‑i xa kada ñayiu jan kuechi.
62005019	Na'a‑ro xa n‑ka nduu‑ro da'ya Ianyuux. Te na'a‑ro xa xejoon ñayiu ñuñayiu xa taxnuni kui'na anu‑i.
62005020	Na'a‑ro xa n‑kixi Da'ya Yɨɨ Ianyuux ñuñayiu. Na'a‑ro xa n‑kida‑ia xa kutnuni ini‑ro jundu kuu‑ia, n‑kida‑ia xa jini‑ro Ianyuux Ndaa. Kunduu‑ro xi'in Ianyuux Ndaa, chi kunduu‑ro xi'in Da'ya Yɨɨ‑ia, Jesucristu. Ianyuux Ndaa kuu‑ia, te kida‑ia xa kutuu va'a mee‑ro, xi'in mee‑ia kuia ma jɨn ndɨ'ɨ.
62005021	Da'ya kuechi‑da, koo koio‑n cuedado. Maxku jandixa‑n santu kidava'a nda'a se ñuñayiu. Kunduu na'i koio ka‑n xi'in Jesucristu, Da'ya Yɨɨ Ianyuux Ndito. Du'a na koo.
63001001	Sexa'nu kuu‑da. Kidava'a‑da nuu mee‑n, ñadɨ'ɨ n‑ja'an ña'a Ianyuux xa kunduu‑n xi'in mee‑ia. Kidava'a‑da nuu ntdaa da'ya‑n tuku. Ndaa xa xemani ña'a‑da. Ná xemani ña'a mee‑da, da xemani ña'a ntdaa ñayiu n‑ka xeka va'a xa kuu xandaa.
63001002	Du'a kuu xaxe'e xa kunduu xa kuu xandaa xi'in‑ro vitna, te kunduu na'i xa kuu xandaa xi'in‑ro kuia ma jɨn ndɨ'ɨ.
63001003	Na taxi ka Taa‑ro Ianyuux xamani‑ia nuu‑n. Xi'in Xto'o‑ro Jesucristu, Da'ya Yɨɨ‑ia, na taxi‑ia xamani‑ia nuu‑n, te na kundau ini ña'a‑ia mee‑n, te kada‑ia xa kutuu va'a‑n. Du'a koo xaxe'e xa kunduu‑n xi'in xa kuu xandaa, te xaxe'e xa xemani‑n Ianyuux xi'in ñayiu.
63001004	Yo n‑kuvete‑da hora n‑nanitna'a‑da xi'in da'ya‑n. Dava‑i, xá n‑ka xeka va'a‑i xa kuu xandaa. Ná n‑ta'u tniu ña'a Taa‑ro Ianyuux mee‑ro, du'a ka kida‑i.
63001005	Ñadɨ'ɨ va'a, ñatu kidava'a‑da ɨɨn tnu'u xee. Kidava'a‑da tnu'u ta'u tniu n‑tnɨɨ‑ro, hora n‑ka kixe'e‑ro xa kunduu‑ro xi'in Cristu. Xijan‑da xa juemani tna'a‑ro.
63001006	Nux ja'an‑ro xa xemani‑ro Ianyuux, io xa jandixa‑ro tnu'u ta'u tniu‑ia. Te xa'a kuu xa n‑ta'u tniu ña'a‑ia. Ná n‑ka teku‑n ki'na nuu, dani kuu. Io xa juemani tna'a‑ro.
63001007	Ñuñayiu xndaxio kue'e se danda'u ñayiu. Ñatu ka jandixa‑s xa Jesús kuu Cristu, Ia kuu Da'ya Yɨɨ Ianyuux, te dɨuni kuu‑ia Se kuu ñani tna'a xi'in ñayiu. Se ijan, ka danda'u‑s ñayiu. Ka kidatniu‑s xa danaa‑s ntdaa xa n‑kida Cristu. Anticristu ka kuu‑s.
63001008	Koo koio‑n cuedado. Maxku dakuita koio‑n xa n‑kida‑n. Kadatniu koio ka‑n, xa tnɨɨ koio‑n ntdaa xa taxi Ianyuux.
63001009	Ɨɨn ñayiu, nux kueka va'a‑i xa dakua'a ña'a se ijan, du'a dandoo‑i tnu'u n‑dakua'a ña'a Cristu. Nux du'a kuu, kuu xa n‑dandoo‑i Ianyuux. Nux neva'a ɨɨn ñayiu tnu'u Cristu xa jandixa na'i‑i‑ia, du'a kunduu‑i xi'in Taa‑ro Ianyuux, te kunduu‑i xi'in Da'ya Yɨɨ‑ia tuku.
63001010	Nux xee ɨɨn seyɨɨ ve'e‑n, xa dakua'a ña'a‑s ɨnka tnu'u, tnu'u ña kuu tnu'u Cristu, te maxku kueka va'a‑n‑sɨ, maxku ja'an‑n xanyuux nuu‑s.
63001011	Nux ja'an‑n xanyuux nuu‑s, kuu ná kuu xa kunduu mee‑n xi'in mee‑s, kuu xa chindee‑n‑sɨ xa kada ka‑s kuechi nuu ñayiu.
63001012	Io kue'e ka tnu'u juini‑da xa ja'an‑da, ko ña juini‑da xa kadava'a‑da tnu'u jan. Juini‑da xa kotoni'ni ña'a‑da, xa nanitna'a nuu‑ro. Du'a kuvete ka‑ro, ntdaa‑ro.
63001013	Xá n‑ja'an Ianyuux ku'u‑n, xa mee‑ña tuku kunduu‑ña xi'in‑ia. Ka tunda'a da'ya‑ña xanyuux nuu‑n. Du'a na koo.
64001001	Mee‑r, sexa'nu, kidava'a‑r carta ya'a nuu Gayo, se mani xi'in‑r. Xandaa kuu xa xemani ña'a‑r.
64001002	Ñani mani‑r, xijan ta'u‑r nuu Ianyuux xa taxi‑ia ntdaa xa ndoñu'u‑n. Xaxe'e xa kunduu‑n xi'in xa kuu xandaa, te na'a‑r xa tuu va'a anu‑n. Xijan ta'u‑r xa kutuu va'a yɨkɨ kuñu‑n tuku.
64001003	Yo n‑kuvete‑r hora n‑ka kixi ñani‑ro. N‑ka ja'an mee‑s xa jandixa‑n xa kuu xandaa, te kunduu‑n xi'in xa kuu xandaa.
64001004	Kuvete‑r xa kuvete ka‑r, hora teku‑r xa ka kunduu na'i ka da'ya kuechi‑r xi'in xa kuu xandaa. Ña tuu ɨnka xa du'a kada xa du'a kuvete‑r xa kuvete ka‑r.
64001005	Ñani mani‑r, teku‑r xa va'a chindee‑n ñani‑ro ku'a‑ro, hora xee‑s ñuu‑n. Teku‑r xa juini seto'o ka kuu‑s, ko va'a xitondee‑n‑sɨ.
64001006	Nuu ñayiu ka jandixa Jesucristu, n‑ka ja'an‑s xa xemani‑n‑sɨ te chindee‑n‑sɨ. Se n‑tunda'a Ianyuux ka kuu‑s. Kada ka xamani xa chindee na'i‑n‑sɨ ichi jɨ'ɨn‑s, xa juña'a‑n‑sɨ ntdaa xa ndoñu'u‑s.
64001007	Xaxe'e Jesucristu ka xe'en‑s, te ña juini‑s xa kundeka ña'a ñayiu ña kunduu xi'in Jesucristu.
64001008	Xijan kuu xa io xa kueka va'a mee‑ro mee‑s, xa kadatniu‑ro xi'in‑s hora xian tnu'u‑s xa kuu xandaa nuu ñayiu.
64001009	Xá n‑kidava'a‑r nuu ntdaa ñayiu ka jandixa Cristu ñuu‑n, ko ña n‑xeka va'a se nani Diótrefes tnu'u‑r. Kukajan ini Diótrefes xa ku kuu mee‑s se kunxa'nu nuu‑n.
64001010	Xijan kuu xa nux naxee‑r ñuu‑n, te dande'a‑r ntdaa ñayiu xa jan tnu'u ña'a‑s te ja'an‑s tnu'u vete. Ña xeka va'a‑s ñani‑ro ku'a‑ro. Te nux juini ɨɨn ñayiu xa kueka va'a‑i‑yɨ, ma juejoon‑s xa du'a kada‑i. Ja'an‑s xa ñayiu xeka va'a ñani‑ro ku'a‑ro, ma kua'a‑i xa nataka ka‑i xi'in ñayiu ka jandixa Cristu.
64001011	Ñani mani‑r, maxku kada mee‑n ná kida Diótrefes. Kada na'i ka xava'a. Nux kida ɨɨn ñayiu xava'a, du'a kunduu‑i xi'in Ianyuux. Ko nux kida ɨɨn ñayiu xa u'u, ta jini ka‑i Ianyuux.
64001012	Ja'an ndaa ntdaa ñayiu xa kida se nani Demetrio xava'a. Xandaa kuu xa du'a kida‑s. Dɨuni ka ja'an ndaa mee‑r xaxe'e‑s, te xna'a mee‑n xa ka ja'an‑r xa kuu xandaa.
64001013	Io kue'e ka tnu'u juini‑r xa ja'an‑r, ko ña juini‑r xa kadava'a‑r tnu'u jan.
64001014	Ndetu‑r xa yachi jini ña'a‑r. Nanitna'a nuu‑ro, te hora ijan ja'an ka‑ro.
64001015	Na kada Ianyuux xa kutuu va'a‑n. Se mani xi'in‑ro ya'a, ka tunda'a‑s xanyuux nuu‑n. Kada favor, xa juña'a‑n xanyuux mee‑r nuu ɨɨn ɨɨn se mani xi'in‑r ijan.
65001001	Mee‑da kuu Judas. Se xinokuechi nuu Jesucristu kuu‑da. Ñani Jacobo kuu‑da. Kidava'a‑da carta ya'a nuu mee‑n ka kuu ñayiu n‑ja'an ña'a Taa‑ro Ianyuux, ñayiu n‑kida dɨɨn‑ia xa ku kuu‑n ñayiu mee‑ia. Neva'a ña'a‑ia mee‑n, xa kunduu na'i koio ka‑n xi'in Jesucristu.
65001002	Kue'e ka na kundau ini ña'a‑ia mee‑n. Na kada ka‑ia xa kutuu va'a koio‑n. Te dani na juemani ña'a ka‑ia. Du'a na koo.
65001003	Ñani mani‑da, ku'a mani‑da, yo kue'e n‑juini‑da xa kadava'a‑da ntdaa xa n‑kida Ianyuux xaxe'e‑ro, xa n‑dakaku ña'a‑ia xa ma kuú‑ro xi'in kuechi‑ro. Ko danaa n‑ndoñu'u xa kadava'a‑da nuu‑n xa io xa dada'an koio mee‑n tnu'u va'a n‑tnɨɨ‑ro. Ñayiu n‑kida dɨɨn Ianyuux ka kuu‑ro. Idini vuelta n‑taxi‑ia tnu'u va'a jandixa‑ro, te ma dama‑ia tnu'u jan. Xijan‑da nuu‑n xa jandixa‑n xa jandixa koio ka‑n tnu'u jan.
65001004	Xá n‑ka kɨu ñayiu me'ñu mee‑n ka danda'u ña'a‑i. Xá n‑kuu kuia, yodotnuni xa kada u'u Ianyuux ñayiu ya'a. Ñayiu ka kuxee ini nuu Ianyuux ka kuu‑i. Ka ja'an‑i xa xaxe'e xa n‑taxkanu ini Ianyuux kuechi‑i, te kua'a‑i xa kada‑i dava'a nga xa ka juini‑i. Ka ja'an‑i xa ka jandixa‑i Ianyuux taxnuni nuu ntdaa xa io, ko ña ndaa. Xi'in xa ka kida‑i, kuu xa ñatu ka jandixa‑i Xto'o‑ro Jesucristu.
65001005	Xá xna'a mee‑n ntdaa xa ja'an‑da vitna, ko juini‑da xa nadaja'an ña'a‑da xa n‑kida Xto'o‑ro Ianyuux. N‑dakaku Ianyuux ñayiu Israel xa kee‑i, ntdaa‑i, Egipto, ko dada n‑xa'ni‑ia ntdaa ñayiu ña n‑ka jandixa ka n‑ka xo tna'a me'ñu ñayiu jan.
65001006	Ángel, ia n‑ka xinokuechi nuu Ianyuux, du. Juini n‑ka taxnuni‑ia nuu taxnuni Ianyuux, ko n‑ka dandoo‑ia nuu taxnuni‑ia. Neva'a Ianyuux mee‑i, nde kɨu ka'nu ndadandaa‑ia ntdaa xa io. Nuu nee xyɨndi'u‑i, xi'in cadena nuncas ma ta'nde.
65001007	Ñuu nani Sodoma xi'in ñuu nani Gomorra, xi'in ntdaa ɨnka ñuu xndatuu ijan. N‑ka kida ñayiu ntdaa xa n‑ka kukajan ini‑i. N‑ka kidi xi'in dava'a nga ñayiu n‑ka juini‑i, te kue'e xa kue'e xa kui'a kaa n‑ka kida‑i. Ɨɨn ichi maxku kane'e katnɨɨ mee‑ro ka kuu‑i. N‑kida u'u Ianyuux ñayiu jan yañu'u nuncas ma nda'va.
65001008	Te xijan ka kida ñayiu ka danda'u ña'a mee‑n. Ná ja'an xene ka ja'an‑i. Ka kida‑i dava'a nga xa kukajan ini‑i. Xa kui'a kaa ka kida‑i nuu yɨkɨ kuñu mee‑i. Ka kuxee ini‑i nuu dava'a nga xa taxnuni nuu‑i. Kui'a ka ja'an‑i ntdaa xa io andɨu.
65001009	Ko nde ángel Miguel, ia kunxa'nu ka xinokuechi nuu Ianyuux, ña kui'a n‑ja'an‑ia nuu kui'na. Na jantna'a ni'na‑ia xi'in‑i jundu ni'i yɨkɨ kuñu ndi Moisés, ña n‑kida u'u‑ia‑i. Diko ni n‑ja'an‑ia: “Na ndadandaa ña'a Xto'o‑ro Ianyuux.”
65001010	Ñayiu ka danda'u ña'a mee‑n, kui'a ka ja'an‑i nuu xa ñatu ka kutnuni ini. Te xa ka kutnuni ini‑i, ná ka kutnuni ini kɨtɨ, ka xetniu‑i xa danaa koio‑i mee‑i.
65001011	Na kada u'u Ianyuux ñayiu jan. Ná n‑kida Caín, da n‑ka kida mee‑i. Xaxe'e xa ka juini‑i tvini, n‑ka kida‑i xa u'u, ná n‑kida Balaam. Ná n‑xi'í Coré xaxe'e xa n‑kuxee ini‑s, da kuú koio mee‑i tuku.
65001012	Xa kui'a kaa ka kuu ñayiu jan hora ka xaxi‑i xi'in‑n. Ka xaxi ka'nu mee‑n, xaxe'e xa ka xemani tna'a‑n. Ko mee‑i, nde'e ka xaxi ka xi'i‑i, te ñatu ka kune ini‑i. Ná kuu vikó ñatu dajuun dau, jua'an vaxi ndeka ña'a tachi, da ka kuu‑i. Ná kuu yutnu ñatu juun xavidi, te n‑kane‑tnu xi'in nde yo'o‑tnu, da ka kuu‑i.
65001013	Ná kuu ndute mar, hora nde'e tuxndee ndute, ka kuu‑i. Ná kuu t‑iñu ndute jan, kuu xa ka kida‑i xa januu. Ná kuu chudini jua'an du'a du'a, ka kuu‑i. Neva'a Ianyuux ɨɨn nuu nee xa nee xaxe'e‑i, nuu kutuu koio‑i nɨkava nɨkuita.
65001014	Du'a n‑ja'an Enoc tuku. Se kuu uxa, raza Adán n‑kuu‑s. Se xian tnu'u tnu'u Ianyuux nuu ñayiu n‑kuu‑s. N‑kakune'e‑s xa ya'a ñayiu jan, na n‑ja'an‑s: “Kunde'a koio‑n. Vaxi Xto'o‑ro xi'in ia ka xinokuechi nuu‑ia. Kue'e xa kue'e xa kue'e‑ia vaxi xi'in‑ia.
65001015	Ndadandaa Xto'o‑ro ntdaa ñayiu. Kada u'u‑ia ntdaa ñayiu ña n‑ka jandixa‑ia. Kada u'u‑ia ñayiu jan, xaxe'e xa n‑ka kida‑i ntdaa xa ka kida ñayiu ña ka jandixa‑ia. Kada u'u‑ia‑i, xaxe'e xa du'a n‑ka kida‑i, xaxe'e xa ña n‑ka jandixa‑i mee‑ia. Kada u'u‑ia‑i, xaxe'e ntdaa tnu'u nde'e n‑ka ja'an‑i nuu‑ia, xaxe'e xa ñayiu ka kida kuechi ka kuu‑i, ñayiu ña ka jandixa mee‑ia.”
65001016	Ka jan kuechi‑i te ka jan tnu'u‑i. Ka kida‑i ntdaa xa kukajan ini‑i xa kada‑i. Ka najuen tnu'u‑i mee‑i, te va'a ka ja'an‑i nuu ɨnka ñayiu, xa ni'i koio‑i xa juini mee‑i.
65001017	Ko mee‑n, ñani mani‑da, ku'a mani‑da, naja'an koio mee‑n nax n‑ka ja'an se n‑tunda'a ña'a Xto'o‑ro Jesucristu.
65001018	N‑ka ja'an‑s: “Kɨu jɨn ndɨ'ɨ ntdaa xa io, kɨu ijan, koo koio ñayiu kuxee ini, ñayiu ña ka jandixa Ianyuux, ñayiu ka kida dava'a nga xa juini mee‑i.”
65001019	Ka xa'nde tna'a‑i, te ka kida dɨɨn ña'a‑i mee‑n. Ka xani ini‑i meni xa xani ini ñayiu ñuñayiu, te ñatu kidatniu Espíritu Ii anu‑i.
65001020	Ko mee‑n, ñani mani‑da, ku'a mani‑da, jandixa na'i koio ka‑n Ianyuux. Jandixa na'i koio ka‑n tnu'u va'a xa n‑tnɨɨ‑ro. Xa ii kuu, xa n‑taxi Ianyuux kuu. Na juejoon koio‑n xa kadatniu Espíritu Ii anu‑n, xa kajan ta'u koio ka‑n nuu Ianyuux.
65001021	Kada koio ka‑n xa juini Ianyuux, xa juemani ña'a‑ia. Te kundetu koio ka‑n, xa kundau ini ña'a Xto'o‑ro Jesucristu, xa kada‑ia xa kutuu va'a koio‑n xi'in‑ia kuia ma jɨn ndɨ'ɨ.
65001022	Ñayiu ñatu ka jandixa va'a, chindee koio‑n‑yɨ xa jandixa va'a koio‑i.
65001023	Ɨnka ñayiu, xaxe'e kuechi ka kida‑i, te kuu ná kuu xa dakaku‑n‑yɨ nuu yañu'u koko. Te ɨnka ñayiu, kundau ini koio‑n‑yɨ. Ko dɨuni yu'u koio‑n. Jini u'u koio‑n nde da'ma‑i, chi kui'a kaa xa n‑ka kida‑i. Koo koio‑n cuedado, xa maxku kada koio mee‑n ná n‑ka kida mee‑i.
65001024	Kua'a Ianyuux xa kuneva'a ña'a‑ia, xa ma kada koio‑n kuechi. Ia kunxa'nu ka kuu‑ia. Taxnuni‑ia nuu ntdaa xa io. Kua'a‑ia xa kada‑ia xa kunujuiin koio mee‑n nuu mee‑ia, te ma tekuechi ña'a ni ɨɨn, te kuvete koio‑n xa kuvete koio‑n.
65001025	Idini Ianyuux kuu‑ia. Kutnuni ini‑ia ntdaa xa io. Ia dakaku ña'a mee‑ro kuu‑ia, kida‑ia xa ma kuú‑ro xi'in kuechi‑ro. Xaxe'e Xto'o‑ro Jesucristu, na juña'a‑ro xa n‑kuta'u‑ro nuu‑ia. Ia kunxa'nu ka kuu‑ia. Taxnuni‑ia nuu ntdaa xa io. Kida‑ia ntdaa xa juini‑ia. Du'a n‑kuu‑ia, antecas xa kadava'a‑ia ntdaa xa io. Du'a kuu‑ia vitna. Du'a ku kuu‑ia, kuia ma jɨn ndɨ'ɨ. Du'a na koo.
66001001	Xa'a kuu xa n‑datuu Ianyuux nuu Jesucristu xa datuu‑ia nuu ñayiu ka xinokuechi nuu‑ia. N‑datuu‑ia nuu nax ya'a, te ma kukuee xa ya'a xa'a. N‑datuu Jesucristu xa'a nuu ángel, ia xinokuechi nuu‑ia, te ángel jan n‑datuu xa'a nuu daña, Sua, se xinokuechi nuu Jesucristu.
66001002	N‑chidotnuni‑da xa n‑ja'an Ianyuux xi'in xa n‑datuu Jesucristu nuu‑da. Xi'in nuu mee‑da n‑xini‑da xa'a te n‑teku‑da.
66001003	N‑chidotnuni‑da nax ya'a xi'in nax io xa kada ñayiu. Naka ta'u kuu ñayiu ka'u tnu'u ya'a xi'in ñayiu kunini xa yodotnuni. Ta'u kuu‑i nux na kada‑i na yodotnuni ya'a chi vax kuyatni xa ya'a ntdaa xa yodotnuni libru ya'a.
66001004	-
66001005	Daña, Sua tunda'a tutu yodotnuni tnu'u ya'a juan xee nuu mee‑n, ñayiu ka kukanu ini Jesucristu xndaxio uxa ñuu xndatuu Asia. Na chindee chituu ña'a Ianyuux, Ia daa nga io, Ia kixi. Na chindee chituu ña'a uxa espíritu xtuu nuu nukoo‑ia. Te dɨuni na chindee chituu ña'a Jesucristu, Ia kuu testiu ja'an ndaa ja'an kuiti. N‑nandoto‑ia xa n‑kuu‑ia ndɨyɨ na kua'a na kandijun nandoto ntdaa ñayiu ka xi'í. Taxnuni‑ia nuu ntdaa se ka kunxa'nu. Na kada‑ia xa kutuu vii kutuu va'a koio‑n. Xemani ña'a‑ia te n‑dakaku ña'a‑ia na n‑xatu nɨñɨ‑ia xa xe'e kuechi ka kida‑ro.
66001006	N‑kida‑ia xa ka kuu‑ro ná kuu dutu ka xinokuechi nuu Ianyuux, Ia kuu Taa‑ia. Dɨuni n‑kida‑ia xa jandixa‑ro xa taxnuni‑ia nuu‑ro. Juan kɨu juan ñuu io xa ndadaka'nu‑ro‑ia, te na ja'an‑ro xa taxnuni‑ia. Nɨkava nɨkuita na kada‑ro xijan. Amén.
66001007	Kuna'a koio‑n xa ndixi‑ia nuu vikó. Ntdaa‑ro xi'in ntdaa ka ñayiu ñuñayiu kunde'a koio‑ia. Nde ñayiu n‑tuu ña'a espada na n‑xi'í‑ia kunde'a‑ia. Ntdaa ñayiu ñuñayiu nda'i xaxe'e xa tnau ini‑i. Daa ya'a. Amén.
66001008	N‑ja'an Jesus nuu‑da: —Ru'u kuu Ia daa nga io, te kutuu‑r nɨkava nɨkuita. Kuenda kɨu letra A xi'in letra Z kuu‑r. Xa'a ja'an‑r xa kuu‑r Ianyuux, Ia daa nga io, Ia xee ñuñayiu, Ia yo taxnuni du —kuu‑ia, n‑ja'an‑ia nuu‑da.
66001009	Ñani‑ro ka kuu tna'a xaxe'e xa ka jandixa‑ro Jesucristu. Nda'u ka ya'a‑ro xa kuu‑ro ñayiu ka jandixa xa taxnuni Ianyuux nuu‑ro. Kida‑ia xa kundee ini‑ro hora nda'u ka ya'a‑ro. Nani kundee ini ndixi, ɨɨn ɨɨn‑n, dani kundee ini daña. Tuu‑da nuu ñu'u kaa ni'no nuu mar nani Patmos ya xaxe'e xa n‑ja'an‑da tnu'u Ianyuux nuu ñayiu xi'in xa n‑kakune'e‑da Jesucristu.
66001010	Kɨu ki'na nuu semana, kɨu naja'an‑ro xa n‑nandoto Jesucristu, daa n‑tuu‑da xa ndatnu'u anu‑da xi'in Espíritu‑ia. Daa n‑teku‑da do ichi yata‑da xa xee n‑ja'an ɨɨn xa n‑ja'an. Ná kuu xa nda'i strompeta n‑kuu.
66001011	Xa'a n‑ja'an: —Chidotnuni xa kunde'a‑n te tunda'a‑n na jɨ'ɨn nuu ñayiu ka kukanu ini ña'a xndaxio uxa ñuu xndatuu Asia. Tunda'a‑n na jɨ'ɨn Éfeso, Esmirna, Pérgamo, Tiatira, Sardis, Filadelfia, Laodicea du.
66001012	N‑ngonenuu‑da xa kunde'a‑da jundu ja'an te n‑xini‑da uxa candrelu oro.
66001013	Me'ñu uxa candrelu jan n‑xini‑da ɨɨn se kaa ná kaa Ia n‑kuu ñayiu. Ni'no‑ia ɨɨn dijun kani. Nde yata xe'e‑ia xino dijun jan. Duku ɨɨn cinturón oro pechu‑ia.
66001014	Kuixi idi dɨkɨ‑ia ná kuixi idi tkachi ndundoo, ná kuixi yu'a. Koko nduchi nuu‑ia ná koko yañu'u.
66001015	Ná kaa kaa bronce nakoko nuu nu'u kaa xe'e‑ia. Xee n‑ja'an‑ia. Ná kuu xa junkoio ndute ka'nu ɨɨn nuu dujun kuu.
66001016	Ne'e nda'a kua'a‑ia uxa chudini te kee ɨɨn espada deen io uu nuu yu'u‑ia. Koko nuu‑ia ná koko ngandii hora nde'e ndii.
66001017	Nu n‑xini‑da‑ia n‑ndua‑da nuu nujuiin‑ia xa kuenda kɨu n‑xi'í‑da. Ijan n‑xajan ndodo ña'a‑ia nda'a kua'a‑ia, te n‑ja'an‑ia nuu‑da: —Maxku yu'u‑n. Ru'u kuu Ia daa nga io te kutuu‑r nɨkava nɨkuita.
66001018	N‑xi'í‑r, ko n‑nandoto‑r, te ndito‑r vitna. Kuna'a‑n xa nɨkava nɨkuita kutuu‑r. Ne'e‑r ndakaa ye'e nuu xe'en ñayiu ka xi'í. Dɨuni ne'e‑r ndakaa ye'e andea.
66001019	Chidotnuni xa nde'a‑n. Chidotnuni xa ya'a vitna xi'in xa kuu tiempo jɨ'ɨn‑ro.
66001020	Uxa chudini ne'e nda'a kua'a‑r kuu uxa ángel xndeka ñayiu ka kukanu ini ña'a xndaxio uxa ñuu xndatuu Asia, te uxa candrelu oro kuu ñayiu Asia jan.
66002001	Ijan dada n‑ja'an ka‑ia nuu‑da: —Chidotnuni xa ja'an‑r te tunda'a‑n na jɨ'ɨn nuu ángel, ia xinokuechi nuu‑r, Éfeso xa ka'u ndodo‑ia xijan nuu ñayiu ka kukanu ini ña'a xndaxio ijan: Du'a chidotnuni: “Ru'u kuu Ia ne'e uxa chudini te xikonuu‑r me'ñu uxa candrelu oro. Nda'a kua'a‑r ne'e‑tɨ. Na ja'an‑r nuu‑n:
66002002	Xá na'a‑r xa ka kida‑n xa va'a. Xá na'a‑r xa yo vichi ka kida‑n tniu‑r. Xá na'a‑r xa ka kiti ini‑n xaxe'e xa ka kida dava ka ñayiu xyɨtna'a nuu‑n xaloko. Dɨuni xini‑r xa ka xitotnuni‑n se ka ja'an xa n‑tunda'a‑r‑sɨ xa dakua'a‑s ñayiu, te n‑ka xini‑n xa unu vete‑s. Ñatu ka ja'an ndaa‑s.
66002003	Ka kundee ini‑n hora kida u'u ña'a ñayiu. Yo nda'u ka ya'a‑n xaxe'e‑r te ka jandixa ña'a na'i‑n.
66002004	Juini du'a ka ya'a‑n xaxe'e‑r, ko io ɨɨn xa ñatu tna ini‑r xa ka kida‑n. Ñatu tna ini‑r xa ña ka xemani ña'a‑n ná n‑ka xo xemani ña'a‑n xa ki'na.
66002005	Natu ini koio xa n‑ka kida‑n kuechi jan, te kada na'i koio xa n‑ka xo kida‑n xa ki'na. Nux ña'a, xee‑r te dita‑r candrelu‑n nuu tuu‑i, te ma taxi ka‑r tniu. Du'a kada‑r nux ma natu ini koio‑n xa n‑ka kida‑n kuechi. Naja'an koio nax n‑ka kida‑n, nax n‑ka kukajan ini‑n xa kada‑n xa ki'na.
66002006	Juini daa n‑ka kida‑n, ko va'a ka kida‑n xa ña ka tna ini‑n xa ka kida ñayiu ka kuu Nicolaítas. Dani mee‑r, ña tna ini‑r xa kida ñayiu ijan.
66002007	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de. Ñayiu na ndaku nuu Kui'na, io ta'u‑i. Ta'u‑i kuu xavidi juun ɨɨn yutnu nukoo Paraíso Ianyuux. Kaxi‑i xavidi ijan te kundito‑i nɨkava nɨkuita.” Xa'a na ka'u ndodo ángel jan nuu ñayiu Éfeso —kuu‑ia, n‑ja'an‑ia nuu‑da.
66002008	N‑ja'an ka‑ia nuu‑da: —Dɨuni chidotnuni xa na ja'an ka‑r te tunda'a‑n na jɨ'ɨn nuu ángel, ia xinokuechi nuu‑r, Esmirna xa na ka'u ndodo‑ia xijan nuu ñayiu ka kukanu ini ña'a xndaxio ijan. Xa'a chidotnuni: “Ru'u xa kuu‑r Ia daa nga io, te kutuu‑r nɨkava nɨkuita. N‑xi'í‑r te n‑nandoto‑r. Na ja'an‑r nuu‑n
66002009	xa na'a‑r xa nda'u ka ya'a‑n. Xá na'a‑r xa ka kunda'u‑n, ko xaxe'e xa ndeka tna'a‑ro kuenda kɨu ñayiu kuika ka kuu‑n. Xa na'a‑r xa kui'a ka ja'an ña'a ñayiu ka ja'an xa ka jandixa‑i ná jandixa ñayiu Israel, ko ña ndaa xa daa ka jandixa‑i chi ndeka ña'a Kui'na, te veñu'u Kui'na ka xe'en‑i.
66002010	Nda'u ya'a koio‑n nuu xaku kɨu, ko maxku yu'u koio‑n. Kuna'a koio‑n xa xee Kui'na dian, te chindi'u ña'a‑i dava‑n xa kototnuni ña'a‑i nu dani jandixa ña'a‑n a ña'a. Uxi kɨu nda'u ya'a koio‑n. Kukanu ini ña'a na'i; maxku nujani‑n xa kukanu ini ña'a‑n, te kundito‑n nɨkava nɨkuita. Kuenda kɨu ñayiu ka dadɨ'ɨ te ndaku‑i, te ni'i‑i corona‑i ka kuu‑n.
66002011	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de. Ñayiu ndaku nuu Kui'na, ma kuú‑i ɨnka vuelta.” Xa'a na ka'u ndodo ángel jan nuu ñayiu Esmirna —kuu‑ia, n‑ja'an‑ia nuu‑da.
66002012	N‑ja'an ka‑ia nuu‑da: —Chidotnuni ntuku xa na ja'an‑r te tunda'a‑n jɨ'ɨn nuu ángel, ia xinokuechi nuu‑r, Pérgamo xa ka'u ndodo‑ia xijan nuu ñayiu ka kukanu ini ña'a xndaxio ijan. Xa'a chidotnuni: “Ru'u kuu Ia neva'a espada uu nuu. Na ja'an‑r nuu‑n xa
66002013	xá na'a‑r nax ya'a ñuu io‑n. Taxnuni Kui'na ñuu dian. Juini daa kuu, ko ka ja'an na'i‑n xa kukanu ini ña'a‑n juini ka xini‑n xa n‑xi'í Antipas xaxe'e xa n‑kakune'e ña'a‑s. Ñatu n‑nujani‑s xa n‑kakune'e ña'a‑s nuu ñayiu ñuu‑n, te n‑xa'ni ña'a‑i dian nuu tuu Kui'na.
66002014	Ko ñatu tna ini‑r dava xa ka kida dava‑n chi kuechi kuu. Dava‑n ka kida xa n‑dane'e se n‑xo nani Balaam Balac. Balac n‑daja'an ñayiu Israel xa kaxi koio‑i kuñu n‑ka doko‑i nuu ianyuux‑yɨ. Dɨuni n‑daja'an‑s ñayiu xa kava‑i xi'in ñayiu ña n‑tnunda'a xi'in‑i.
66002015	Ɨnka ntuku xa ka kida‑n kuu xa dava‑n ka jandixa na'i xa ka ja'an ñayiu ka kuu Nicolaítas.
66002016	Ñayiu daa ka kida, io xa natu ini‑i xa n‑ka kida‑i kuechi. Nux ña'a, ma kukuee xa xee‑r te ndadandaa‑r kuechi‑i. Xi'in espada kee yu'u‑r ka'ni‑r ñayiu kida kuechi.
66002017	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de. Ñayiu na ndaku nuu Kui'na, ta'u‑i kuu ɨɨn xa yɨva'a nani maná. Dɨuni juña'a‑r‑yɨ yuú kuixi nuu ndenee dɨu xee‑i ɨɨn ɨɨn‑i. Diko ni ñayiu kuta'u yuú jan jini dɨu‑i ndenee jan.” Xa'a na ka'u ndodo ángel jan nuu ñayiu Pérgamo —kuu‑ia, n‑ja'an‑ia nuu‑da. Ijan dada n‑ja'an ka‑ia:
66002018	—Chidotnuni ntuku xa na ja'an‑r te tunda'a‑n na jɨ'ɨn nuu ángel, ia xinokuechi nuu‑r, Tiatira xa ka'u ndodo‑ia xijan nuu ñayiu ka kukanu ini ña'a xndaxio ijan. Xa'a chidotnuni: “Ru'u kuu Da'ya Yɨɨ Ianyuux. Ná kaa yañu'u kaa nduchi nuu‑r. Ná kaa kaa bronce nakoko nuu nu'u kaa xe'e‑r. Na ja'an‑r xa
66002019	xá na'a‑r xa ka kida‑n xa va'a. Xá xini‑r xa mani ini‑n. Xá na'a‑r xa va'a kukanu ini ña'a‑n. Xá na'a‑r xa ka xinokuechi‑n nuu Ianyuux. Xá na'a‑r xa kunde ini‑n hora ka kida u'u ña'a ñayiu. Xá na'a‑r xa ka kida‑n xa va'a te va'a ka ka kida‑n vitna dada na n‑ka kixe'e‑n xa kukanu ini ña'a‑n.
66002020	Juini daa ka kida‑n, ko io ɨɨn xa ñatu kuu xa va'a ka kida‑n. Xa ña va'a ka kida‑n kuu xa ka xejoon‑n xa dakua'a Jezabel ñayiu dian. Daja'an‑ña ñayiu ka xinokuechi nuu‑r xa kava koio‑i xi'in ñayiu ñatu n‑tnunda'a xi'i‑i. Dɨuni daja'an‑ña‑i xa kaxi‑i kuñu n‑ka chidoyuku‑i nuu ianyuux‑yɨ. Danda'u‑ña ñayiu dian chi ja'an‑ña xa kuu‑ña ñayiu ja'an tnu'u Ianyuux nuu ñayiu, ko ña ndaa.
66002021	N‑xo ndetu kuee‑r xa natu ini‑ña xa n‑kida‑ña kuechi, ko ña natu ini‑ña xa n‑kida‑ña. Ña n‑nujani‑ña xa xkaa‑ña xi'in se ña n‑tnunda'a xi'in‑ña; ñatu xande ini‑ña xijan.
66002022	Kuna'a koio xa kada‑r xa kane kue'e‑ña te nkava‑ña. Kada‑r xa yo nda'u ya'a koio se ka xkaa xi'in‑ña, nux ma natu ini‑s xa n‑ka kida‑s kuechi xaxe'e‑ña.
66002023	Ka'ni‑r ñayiu ka jandixa xa ja'an‑ña, te jini ntdaa ñayiu ka kukanu ini ña'a xndaxio uxa ñuu xndatuu Asia de xa ru'u xini janda kuu anu‑n ɨɨn ɨɨn‑n, te dɨuni xini‑r nax ka xani ini‑n. Nde'e ka kada u'u ña'a Ianyuux nux dani na kada ka‑n xaloko.
66002024	-
66002025	(Dava ñayiu dian ka ja'an xa ka xini‑i tnu'u ndichi Kui'na.) Ko ndo'o, ñayiu xndaxio Tiatira, te ña ka chinuu‑n xa ja'an Jezabel xa kada‑n, ni ña ka xini‑n tnu'u ndichi Kui'na, jandixa na'i koio‑n tnu'u Ianyuux n‑ka teku‑n, te maxku nujani‑n xa jandixa‑n. Ma ta'u tniu ka‑r xa jandixa koio‑n ɨnka xa jandixa‑n.
66002026	Ñayiu na ndaku nuu Kui'na te kada na'i‑i xa n‑ta'u tniu‑r: Kada‑r xa taxnuni‑i nuu ñayiu ñuñayiu.
66002027	Te nde'e kundeka‑i‑yɨ. Ná kidakuechi ɨɨn ñayiu kɨdɨ ñu'u, kada‑i dava ñayiu kundeka‑i jan.
66002028	Ná n‑kida Taa‑r xa taxnuni‑r, kada‑r xa taxnuni‑n, te taxi‑r tkɨun xino datne datne.
66002029	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de.” Xa'a na ka'u ndodo ángel jan nuu ñayiu Tiatira jan —kuu‑ia, n‑ja'an‑ia nuu‑da.
66003001	N‑ja'an ka‑ia nuu‑da: —Chidotnuni xa na ja'an ntuku‑r te tunda'a‑n nuu ángel, ia xinokuechi nuu‑r, Sardis xa ka'u ndodo‑ia xijan nuu ñayiu ka kukanu ini ña'a xndaxio ijan. Xa'a chidotnuni: “Ru'u kuu Ia io uxa espíritu te neva'a‑r uxa chudini jan. Na ja'an‑r xa xá na'a‑r xa ka kida‑n. Xá xini‑r xa ka ja'an‑n xa kundito‑n nɨkava nɨkuita, ko kuenda kɨu ñayiu n‑ka xi'í ka kuu‑n xa ña naja'an ña'a‑n.
66003002	Chinuu koio nax ka kida‑n. Kidayɨka‑i xa jandixa ña'a ka‑n chi ñatuka ka jandixa ña'a va'a‑n. Ñatu ka kida ndɨ'ɨ‑n xa juini Ianyuux.
66003003	Naja'an koio nax n‑ka xo teku‑n hora n‑ka xo dakua'a ña'a ñayiu. Dɨuni naja'an koio xa n‑ka xo jandixa‑n, te jandixa na'i koio xijan. Natu ini koio xa n‑ka kida‑n kuechi. Koo tu'a koio‑n chi ma kachitnu'u ña'a‑r na hora xee ntuku‑r. Ná xee ɨɨn ñadu'u xee ntuku‑r dian.
66003004	Juini n‑ka date'a dava‑n da'ma‑n xa ña n‑ka jandixa ña'a‑n, ko dava‑n, ñatu n‑ka date'a‑n da'ma‑n. Ñayiu ñatu n‑ka date'a da'ma‑i, dandukutu‑r‑yɨ da'ma kuixi, te kutuu ka'nu‑r xi'in‑i chi xijan kuu ta'u‑i.
66003005	Ñayiu na ndaku nuu Kui'na, kui'no‑i da'ma kuixi, te ma ndada ndoo‑r dɨu‑i nuu tutu yodotnuni dɨu ñayiu kundito nɨkava nɨkuita. Ja'an‑r xa xini tna'a‑r xi'in‑i nuu Taa‑r xi'in nuu ángel, ia ka xinokuechi nuu‑ia.
66003006	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de.” Xa'a na ka'u ndodo ángel jan nuu ñayiu Sardes jan —kuu‑ia, n‑ja'an‑ia nuu‑da.
66003007	Ijan dada n‑ja'an ka ntuku‑ia: —Chidotnuni ntuku xa na ja'an‑r te tunda'a‑n nuu ángel, ia xinokuechi nuu‑r, Filadelfia xa na ka'u ndodo‑ia xijan nuu ñayiu ka kukanu ini ña'a xndaxio ijan. Xa'a chidotnuni: “Ru'u ja'an ndaa ja'an kuiti; ñatu vete‑r te ii‑r. Taxnuni‑r nuu n‑xo taxnuni David, te ne'e‑r ndakaa n‑xo ne'e‑s. Nux xejoon‑r xa kɨkɨu ñayiu nuu tuu‑r, mayo dada'an. Nux ña xejoon‑r xa kɨkɨu‑i, mayo ta'u tniu nuu‑r xa na juejoon‑r. Na ja'an‑r xa
66003008	xá na'a‑r xa ka kida‑n te janda xtuu‑n. Juini xaku‑n ka kukanu ini ña'a, ka jandixa na'i‑n xa n‑ja'an‑r. Ka ja'an na'i‑n xa ndeka tna'a‑ro. N‑kida‑r xa kunini dava ka ñayiu ñuu‑n xa n‑ja'an‑r, te mayo ndaku xa dada'an‑i xa kunini ñayiu dian.
66003009	Dava ñayiu ñuu‑n ka xe'en veñu'u Kui'na, te ka ja'an‑i xa ka jandixa ña'a‑i ná ka jandixa ña'a ñayiu Israel, ko ñatu ndaa. Jini koio‑i xa xemani ña'a‑r chi mee‑r kada xa xee koio‑i nuu‑n, te njuiin xiti koio‑i.
66003010	Ka kida‑n xa n‑ta'u tniu‑r, te juini nda'u ka ya'a‑n, ka kundee ini‑n. Xaxe'e xijan chindee ña'a‑r hora na daja'an ña'a Kui'na xa kada koio‑n kuechi. Vax kuyatni kɨu xee ntuku‑i te daja'an‑i ntdaa ñayiu ñuñayiu xa kada‑i kuechi.
66003011	Nu xaku kɨu xee‑i. Kuneva'a va'a xa xneva'a‑n na kua'a maxku yo ñayiu dada'an xa tnɨɨ‑n ɨɨn ɨɨn‑n corona kuu ta'u‑n.
66003012	Ñayiu na ndaku nuu Kui'na, jɨ'ɨn‑i andɨu, te kada‑r xa kuenda kɨu columna yɨtnɨɨ ɨɨn ve'e ku kuu koio‑i xa ma kee‑i veñu'u‑ia io andɨu. Tenee‑r dɨu taa‑r xi'in dɨu ñuu‑ia columna jan. Ñuu ijan kuu Jerusalén xee. Nde andɨu tunda'a Ianyuux ñuu ijan.
66003013	Ñayiu xnini xa ja'an Espíritu‑r, na kunini va'a koio‑i xa ja'an‑ia nuu‑i xi'in nuu dava ka ñayiu ka kukanu ini ña'a xndaxio Asia de.” Xa'a na ka'u ndodo ángel jan nuu ñayiu Filadelfia jan —kuu‑ia, n‑ja'an‑ia nuu‑da. Dɨuni n‑ja'an ka‑ia:
66003014	—Chidotnuni xa na ja'an‑r te tunda'a‑n nuu ángel, ia xinokuechi nuu‑r, Laodicea xa na ka'u ndodo‑ia nuu ñayiu ka kukanu ini ña'a xndaxio ijan. Xa'a na juña'a‑ia: “Ru'u kuu testiu ja'an ndaa ja'an kuiti. Dɨuni kuu‑r Ia n‑kidava'a ntdaa xa io. Xa n‑xini‑r xi'in nuu‑r kachitnu'u ña'a‑r. Na ja'an‑r xa
66003015	xá xini‑r janda xtuu‑n te xini‑r xa ka kida‑n. Kuenda kɨu ɨɨn xa n‑chi'i‑ro yu'u‑ro xa kaxi‑ro te xa io‑ro xa ndeyu'u‑ro xaxe'e xa ñatu tna ini va'a‑ro ka kuu‑n.
66003016	Xaxe'e xa kuenda kɨu xijan ka kuu‑n, kuu anu‑r xa dandoo ña'a‑r.
66003017	Kue'e xaxii‑r io te kuika‑r. Ña tuu nax ndoñu'u‑r, ka kuu‑n. Ñatu ka xini‑n xa kuenda kɨu ñayiu ña tuu nax neva'a te ka kunda'u ka kukee‑i te ka kunda'u ini ña'a dava ka ñayiu ka kuu‑n. Kuenda kɨu ñayiu kuaa xi'in ñayiu ña tuu na da'ma‑i io ka kuu‑n.
66003018	Jueen koio oro n‑ndee nini nuu nu'u koko nuu‑r xa na kukuika‑n. Jueen koio da'ma kuixi nuu‑r xa kui'no‑n xa maxku ya'a ka‑n xa januu chi kuenda kɨu ñayiu io vichi ka kuu‑n. Jueen koio tatna nuu‑r xa kutatna nduchi nuu‑n xa na nukonde'a‑n chi kuenda kɨu ñayiu kuaa ka kuu‑n.
66003019	Ñayiu xemani‑r, jan do'o‑r‑yɨ te xanu ichi‑r‑yɨ ichi va'a. Xijan kuu xa chinuu koio janda ka kuu‑n, te natu ini koio xa n‑ka kida‑n kuechi.
66003020	Kuna'a koio xa nuu xndaxio‑n io‑r te xko dakande‑r ye'e‑n. Nux ɨɨn ñayiu na teku xa kana‑r te nux na najaan‑i ye'e‑i, kɨu‑r ve'e‑i xa kutuu‑r xi'in‑i te ku kaxi ka'nu‑r xi'in‑i.
66003021	Ñayiu na ndaku nuu Kui'na ná n‑ndaku mee‑r nuu‑i, tetutniu‑r‑yɨ xa taxnuni‑r xi'in‑i ná n‑tetutniu ña'a Taa‑r xa taxnuni‑r xi'in‑ia. Ná nukoo ka'nu‑r xi'in taa‑r, daa kunukoo ka'nu‑r xi'in‑i.
66003022	Ñayiu ka teku tnu'u Espíritu‑r, io xa kunini va'a koio‑i xa ja'an‑ia nuu‑i xa ka kuu‑i ñayiu ka kukanu ini ña'a xndaxio uxa ñuu xndatuu Asia de.” Xa'a na ka'u ndodo ángel jan nuu ñayiu Laodicea jan —kuu‑ia, n‑ja'an‑ia nuu‑da.
66004001	Nu n‑ya'a xa du'a n‑ja'an‑ia, te n‑xini‑da xa nune ye'e andɨu. N‑teku ntuku‑da xa n‑ja'an ná n‑kuu xa nda'i strompeta n‑teku‑da vuelta ki'na nuu. Du'a n‑ja'an xijan: —Ta ki kaa ya'a na kachitnu'u ña'a‑r xa ya'a.
66004002	Dana ini n‑tu ini‑da xa ndeka ña'a‑ia jua'an, te n‑xini‑da ɨɨn silla ka'nu nuu nukoo Ia taxnuni andɨu.
66004003	Ná kaa yuú nani jaspe xi'in ná kaa yuú nani cornalina kaa ñɨɨ Ia nukoo nuu silla ka'nu jan. Nɨkanduu nuu nukoo silla jan naduku nduu tkoya'nde. Ná kuii yuú nani esmeralda, kuii tkoya'nde jan.
66004004	Dɨuni n‑xini‑da oko koon ka silla xi'in oko koon se ka kunxa'nu xtuu nɨkanduu nuu nukoo silla ka'nu jan. Xtuu‑s nuu silla jan te xnde'a‑s Ia nukoo me'ñu‑s. Xni'no‑s da'ma kuixi te xñu'u corona oro dɨkɨ‑s.
66004005	Kee taxa nuu nukoo silla ka'nu jan. Kana dau te ka'ndɨ. Ka koko uxa xa xndaa ná xndaa itikava do nuu silla ka'nu jan. Uxa xijan ka kuu uxa espíritu Ianyuux.
66004006	Dɨuni do nuu silla jan io ɨɨn xa kaa ná kaa mar. Ná kaa vidriu kaa, te kɨndɨ. Xnii koon kɨtɨ dana xndaa me'ñu silla ka'nu ka xi'in me'ñu sexa'nu xtuu jan. N‑ka naduku nduu‑tɨ silla ka'nu jan. Kue'e nduchi nuu‑t xndaxio do nuu‑t, do yata‑tɨ du.
66004007	Ɨɨn‑tɨ kaa ná kaa nga'a. Ɨnka‑t kaa ná kaa ncerru. Ɨnka‑t ne'e nuu ñayiu, te kɨtɨ kuu koon kaa ná kaa ñau. Ndava‑tɨ.
66004008	Io iñu ndixi kɨtɨ dana xndaa jan. Io nduchi nuu‑t do yata ndixi‑t, ka'a ndixi‑tɨ xi'in diñi ndixi‑tɨ. Nde nuu ndixi‑tɨ ndenee nduchi nuu‑t. Nduu xakuaa ka ja'an‑tɨ: Ii Ianyuux, Ia kuu Xto'o‑ro. Ii Ianyuux, Ia kuu Xto'o‑ro. Ii Ianyuux, Ia kuu Xto'o‑ro. Taxnuni‑ia nuu ntdanditu'u xa io. Kuu‑ia Ia xa daa nga io te jɨ'ɨn ntuku‑ia ñuñayiu. Ka kuu‑t.
66004009	-
66004010	Ka ndadaka'nu nkoon kɨt dana xndaa jan Ia xa daa nga ndito, te ma kɨu ma ñuu kuú‑ia, te nukoo‑ia nuu silla ka'nu xa taxnuni‑ia. Dɨuni ka najuen tnu'u ña'a‑tɨ, te ka xia'an‑tɨ xa n‑ka kuta'u‑t nuu‑ia. Ntna'a vuelta du'a ka kida nkoon kɨt ijan, ka xe juiin xiti ntdaa sexa'nu ka kunxa'nu jan nuu Ia xa daa nga io, te ma kɨu ma ñuu kuú‑ia, xa ndadaka'nu‑s‑ia tuku, te ka jantuu‑s ntdaa‑s corona‑s nuu‑ia, te ka xia'an‑s:
66004011	Kuu‑n Xto'o‑da, Taa‑ro Ianyuux. Io xa ndadaka'nu ña'a‑da. Io xa najuen tnu'u ña'a koio‑da. Io xa taxnuni‑n. Chi ndixi n‑xani ini ntdaa xa io andɨu xi'in ñuñayiu. Ntdaa xa'a io chi daa n‑juini‑n.
66005001	Ijan dada n‑xini‑da xa nunda'a Ia nukoo nuu silla ka'nu jan ɨɨn rollo tutu xndenee uxa sellu ñua xndedi yu'u‑i. Nda'a kua'a‑ia ne'e tutu jan. N‑kua'a nuu n‑kua'a yata tutu jan.
66005002	Dɨuni n‑xini‑da ɨɨn ángel. Kaa‑ia xa yo ndaku‑ia. Xee kana‑ia: —¿Ndeda ñayiu n‑kida mee ni xa va'a na kua'a ndata‑i sellu xndenee rollo tutu nunda'a Ia nukoo nuu silla ka'nu te ndaxni'no‑i? —kuu‑ia, n‑xijan tnu'u‑ia.
66005003	Ñayo n‑kida mee ni xava'a xa na kua'a ndata‑i nuu ndenee sellu te ndaxni'no‑i. Ni andɨu, ni ñuñayiu, ni nuu xyɨnduxi ndɨyɨ ñavada io ñayiu kua'a ndata nuu ndenee sellu jan. Ni ñayo ndaku xa jini‑i nax yodotnuni.
66005004	Yo n‑nda'i‑da chi ñayo n‑kida xa va'a xa ndaxni'no‑i tutu tuni'no jan, ni xa jini‑i nax yodotnuni.
66005005	Ijan dada n‑ja'an ɨɨn sexa'nu kunxa'nu nukoo ijan nuu‑da: —Maxku nda'i‑n. Kuna'a xa Ia kuu da'ya dana Judá, Ia kuu da'ya dana David, n‑ndaku‑ia nuu Kui'na. Ndaku‑ia xa ndata‑ia nuu xndenee uxa sellu tutu tuni'no ya, te ndaxni'no‑ia. (Nani‑ia Nga'a Judá.)
66005006	Ijan dada n‑xini‑da ɨɨn tkolelu. Kaa‑tɨ xa yuchi n‑xi'í‑tɨ te n‑nandoto‑tɨ. Iin ndodo‑tɨ dava dava dɨkɨ silla ka'nu ka jan. N‑ka naduku nduu ña'a nkoon kɨt dana xndaa jan xi'in oko koon sexa'nu ka kunxa'nu jan. Uxa ndɨkɨ tkolelu jan io, te io uxa nduchi nuu‑t. Uxa ndɨkɨ‑t xi'in uxa nduchi nuu‑t kuu uxa espíritu Ianyuux kixi nitu'u ñuu ñuñayiu.
66005007	N‑tnɨɨ‑tɨ tutu ne'e nda'a kua'a Ia nukoo nuu silla ka'nu jan,
66005008	te n‑ka xe juiin xiti nkoon kɨt dana xndaa xi'in oko koon sexa'nu ka kunxa'nu jan nuu‑tɨ. Ntdaa‑s xne'e arpa xi'in ko'o oro chitu duxa. Hora kayu duxa jan te juan ndaa ñu'a jan andɨu, naja'an Ianyuux xa ka xijan ta'u ñayiu n‑kida‑ia xa nduu‑i ñayiu ii.
66005009	Ka xita sexa'nu jan ɨɨn ndudu xee nuu tkolelu kuu Jesús jan. Du'a ka xita‑s: Mee‑n, io xa tnɨɨ‑n tutu tuni'no de, te ndata‑n nuu xndenee sellu de. Chi n‑xi'í‑n yuchi, nandɨkaa ñayiu ñuñayiu jɨ'ɨn andɨu n‑chiya'u‑n kuechi‑i. N‑xatu nɨñɨ‑n xa ku kuu‑i ntdaa‑i da'ya Ianyuux.
66005010	Mee‑n n‑kida xa ku kuu‑da ñayiu taxnuni nuu ñayiu ñuñayiu. Dɨuni n‑kida‑n xa ku kuu‑da dutu, te junukuechi koio‑da nuu Taa‑ro Ianyuux. Ka kuu sexa'nu, ka xia'an‑s.
66005011	Ijan dada n‑teku‑da xa kue'e ángel, ia ka xinokuechi nuu Ianyuux, ka ja'an. Kue'e xa kue'e millón ángel jan n‑xini‑da. N‑ka naduku nduu‑ia silla ka'nu jan xi'in nuu xtuu kɨtɨ dana xndaa jan xi'in sexa'nu ka kunxa'nu jan.
66005012	Xee ka kana‑ia: Io xa taxnuni tkolelu, Ia kuu kɨtɨ n‑xi'í yuchi, te n‑nandoto‑ia. Io xa kɨnda'a‑ia ntdaa xa io, te ku kuu xaxii‑ia xijan. Na najuen tnu'u‑ro‑ia. Na ndadaka'nu‑ro‑ia. Na nakuetu‑ro nuu‑ia du, chi xini‑ia ntdanditu'u xa ya'a ñuñayiu xi'in xa ya'a andɨu. Na ɨɨn xa ma kada‑ia. Ka kuu‑ia.
66005013	Ijan dada n‑teku‑da xa n‑ka ja'an ntdaa xa n‑kidava'a Ianyuux xndaxio andɨu, ñuñayiu xi'in ntdaa xa xndaxio ka'a ñu'u, xa xndaxio nuu mar du. Ka xia'an tna'a koio xijan: Na nakuetu‑ro nuu tkolelu xi'in nuu Ia nukoo nuu silla ka'nu. Na najuen tnu'u‑ro‑ia. Na ndadaka'nu‑ro‑ia. Na nakuetu‑ro nuu‑ia. Taxnuni‑ia nuu‑ro ntdaa‑ro. Nɨkava nɨkuita du'a na ku kuu.
66005014	Ijan te ja'an nkoon kɨt dana xndaa jan: —Daa na koo. N‑ka xe juiin xiti oko koon sexa'nu ka kunxa'nu jan te n‑ka ndadaka'nu‑s Ianyuux.
66006001	Ijan dada n‑xini‑da xa n‑ndata Ia kuu tkolelu jan ɨɨn xa ndedi yu'u tutu tuni'no jan te ndenee sellu. Dɨuni n‑teku‑da xa xee n‑kana ɨɨn kɨt dana kaa jan. Ná kuu xa kana dau kuu xa kana‑t. N‑ja'an‑t nuu‑da: —Ne'e, kunde'a‑n xa.
66006002	N‑xe'en‑da nuu‑tɨ te n‑xini‑da ɨɨn caballu kuixi yodo ɨɨn se ne'e ɨɨn kuxi. N‑ni'i‑s ɨɨn corona. N‑kee‑s xa juan jantna'a‑s xi'in ñayiu te ndaku‑s nuu‑i.
66006003	Ijan dada n‑ndata tkolelu jan ɨnka xa ndedi yu'u tutu tuni'no jan te dɨuni ndenee sellu. Te n‑teku‑da xa n‑ja'an ɨnka kɨt dana kaa jan. N‑ja'an‑t: —Ne'e, kunde'a‑n xa.
66006004	N‑xe'en‑da nuu‑tɨ te n‑xini‑da xa n‑kee ɨnka caballu. Caballu kue'e kuu‑t, te dɨuni ɨɨn seyɨɨ yodo‑tɨ. N‑ta'u tniu nuu‑s xa kada‑s xa ma kutuu mani ka ñayiu ñuñayiu. N‑ta'u tniu xa na kada‑s xa ka'ni tna'a ñayiu. Ni'i‑s ɨɨn espada ka'nu.
66006005	N‑ndata ntuku tkolelu nuu ndenee sellu kuu uni. Ijan te n‑teku‑da xa n‑ja'an ɨnka kɨt dana kaa jan. N‑kana‑t: —Ne'e, kunde'a‑n xa. N‑xe'en ntuku‑da te n‑xini‑da ɨɨn caballu tnuu yodo ɨnka ntuku seyɨɨ. Nda'a kua'a‑s ne'e ɨɨn koku'a.
66006006	Me'ñu nkoon kɨt dana xndaa jan n‑teku‑da xa n‑ja'an ntuku: —Xa jenya'u ɨɨn seyɨɨ xa kidatniu‑s ɨɨn kɨu ya'u ɨɨn litro trɨu. Dani ya'u uni litro cebada. Maxku datɨu‑n aciti xi'in vinu na ña'a nkaa ya'u.
66006007	N‑ndata ntuku Ia ijan nuu ndenee sellu kuu koon. Ijan te n‑teku‑da xa n‑ja'an ɨnka kɨt dana kaa jan. Kɨt kuu koon kuu‑t. N‑kana‑t: —Ne'e, kunde'a‑n xa.
66006008	N‑xe'en ntuku‑da te n‑xini‑da ɨɨn caballu nyaa yodo ɨɨn ñayiu. Ndɨyɨ nani‑i. Yata Ndɨyɨ jan ndijun nuu ka xe konduxi ndɨyɨ. Te n‑ta'u tniu nuu‑i xa taxnuni‑i ɨɨ́n parti ñuñayiu te n‑kendoo uni parti. Kada‑i xa kuú ñayiu taxnuni‑i nuu‑i. Jantna'a dava ñayiu ijan te ka'ni tna'a dava‑i. Dava‑i kuú doko. Dava‑i kuú kue'e nde'e, te dava‑i ka'ni ña'a kɨtɨ nde'e xndaxio yuku.
66006009	Nu n‑ndata‑ia nuu ndenee sellu kuu o'on, n‑xini‑da anu ñayiu n‑ka xi'í xa n‑ka jandixa‑i Ianyuux xi'in xaxe'e xa n‑ka ja'an‑i tnu'u‑ia nuu ñayiu. Ka'a ɨɨn altar xyuku‑i.
66006010	Xee ka ja'an anu jan. Ka ja'an‑i: —Taa‑ro Ianyuux, Ia ja'an ndaa ja'an kuiti, Ia taxnuni nuu ntdanditu'u xa io. ¿Nakɨu nañuu daya'a‑n juxtixia ñayiu ñuñayiu n‑ka xa'ni ña'a na kua'a na ndenaa xa n‑ka kida ña'a koio‑i?
66006011	N‑xia'an‑ia ɨɨn ɨɨn dijun kuixi te kani anu jan. N‑ja'an‑ia nuu‑i xa na ndetatu na'i koio‑i ita'u ka. Ndena kuú ndɨ'ɨ ñayiu ka kuu ñani tna'a‑i ka xinokuechi nuu‑ia ná n‑ka xi'í mee‑i, ijan dada dandenaa‑ia. Ñani‑ro kuu tna'a ntdaa‑ro xa ka kuu‑ro ñayiu ka kukanu ini Jesucristu.
66006012	Nu n‑ndata‑ia nuu ndenee sellu kuu iñu, n‑xini‑da xa yo nde'e n‑kɨdɨ ñutnaa ñuñayiu. N‑ndutnuu nuu ngandii. Ná kaa idi nchiva tnuu kunchi kaa‑ia. N‑ndukue'e nuu yoo. Nanga kaa nɨñɨ kaa‑ia.
66006013	N‑ka junkoio chudini xndaxio andɨu nuu ñu'u. Ná ka junkoio higo yɨ'ɨ hora kane nde'e tachi n‑ka junkoio‑tɨ.
66006014	N‑ndoñu'u andɨu. Ná kuu xa natuni'no ɨɨn tutu daa n‑kuu xa n‑natuni'no andɨu. Te ntdaa yuku n‑dama nuu xtuu‑i. Dani isla n‑dama nuu xndaa ni'no‑i.
66006015	N‑ka kɨuva'a se ka taxnuni ñuñayiu, se ka kunxa'nu, se ka taxnuni nuu ɨɨn mil soldado du yau xndii tnduu xi'in ka'a toto xndatuu yuku. Dani n‑ka kida ñayiu unu kuika xi'in se ka kidatniu du'a nuu xto'o‑s, ñayiu ña yoo xto'o du.
66006016	Te ka xia'an ñayiu ijan nuu tnduu xi'in toto jan: —Ndua ndodo ña'a koio chi yo ka kiti ini Ia nukoo nuu silla ka'nu xi'in tkolelu xa maxku kunde'a ña'a ka‑ia.
66006017	Du'a ka xia'an koio‑i chi n‑xee kɨu kada u'u‑ia‑i xaxe'e xa n‑kiti ini‑ia nuu‑i te mayo‑i kaku.
66007001	Nu n‑ya'a ntdaa xa'a, n‑xini‑da koon ángel, ia ka xino kuechi nuu Ianyuux. Xniñi‑ia nkoon lado ñuñayiu xa xndi'u‑ia nuu tachi xa maxku kane‑i nuu ñu'u, ni nuu mar, ni xa maxku dakanda‑i ni ɨɨn yutnu io ñuñayiu.
66007002	Te n‑xini‑da ɨnka ángel do nu kane ngandii. Ne'e‑ia sellu Ianyuux ndixa. Xee n‑kana‑ia nuu nkoon ángel n‑ka xe konetniu xa kada dañu‑ia ñu'u yichi xi'in mar. Du'a n‑ja'an‑ia:
66007003	—Maxku ña'a kada koio‑n ñu'u xi'in mar xi'in yutnu nde na tenee koio‑r sellu Taa‑ro Ianyuux tnee ñayiu ka xinokuechi nuu‑ia.
66007004	Te n‑teku‑da nadaa ñayiu nkondenee sellu tnee‑i. Ɨɨn cientu uu diko koon mil ñayiu kuu da'ya dana Israel n‑ka xe kondenee sellu tnee.
66007005	Uxi uu mil da'ya dana Judá, uxi uu mil da'ya dana Rubén, uxi uu mil da'ya dana Gad,
66007006	uxi uu mil da'ya dana Aser n‑ka xe kondenee sellu te'u. Dɨuni n‑ka xe kondenee sellu te'u uxi uu mil da'ya dana Neftalí xi'in uxi uu mil da'ya dana Manasés,
66007007	uxi uu mil da'ya dana Simeón, uxi uu ka mil da'ya dana Leví xi'in uxi uu mil da'ya dana Isacar.
66007008	Dani n‑ka xe kondenee sellu te'u uxi uu mil da'ya dana Zabulón, uxi uu mil da'ya dana José, xi'in uxi uu mil da'ya dana Benjamín du.
66007009	Nu n‑ya'a xa'a, n‑xini ntuku‑da xa xyuku ntdantu'u ñayiu ñuu ñuñayiu nuu Ia nukoo nuu silla ka'nu xi'in nuu tkolelu. Nandɨkaa ñayiu xyuku. Kue'e‑i xa kue'e‑i xyuku. Mayo kundee ka'u‑i‑yɨ. Ntdaa‑i xni'no da'ma kuixi te xnunda'a‑i ñuu.
66007010	Xee ka kana‑i ntdaa‑i. Du'a ka kana‑i: N‑dananita'u ña'a Taa‑ro Ianyuux, Ia nukoo nuu silla ka'nu. N‑dananita'u ña'a tkolelu.
66007011	N‑ka naduku nduu ángel, ia ka xinokuechi nuu Ianyuux sexa'nu ka kunxa'nu jan. Sexa'nu jan n‑ka naduku nduu nkoon kɨt dana xndaa jan, te kɨt ijan n‑ka naduku nduu silla ka'nu jan. N‑ka xe juiin xiti ángel jan, te n‑ka ndadaka'nu‑ia Ia nukoo nuu silla ka'nu jan.
66007012	Ka ja'an‑ia: Daa na koo. Na nakuetu‑ro nuu Taa‑ro Ianyuux. Na ndadaka'nu‑ro‑ia. Na najuen tnu'u‑ro‑ia, chi xini‑ia ntdanditu'u xa ya'a ñuñayiu xi'in xa ya'a andɨu. Na ɨɨn xa ma kada‑ia. Na juña'a‑ro xa n‑ka kuta'u‑ro nuu‑ia. Na taxnuni‑ia nuu ntdanditu'u ñuu. Daa na ku kuu nɨkava nɨkuita. Ka kuu ángel jan.
66007013	Ijan dada n‑xijan tnu'u ña'a ɨɨn sexa'nu kunxa'nu jan: —¿Jundu ka kuu ñayiu xni'no da'ma kuixi ya te ndexu vaxi koio‑i?, xani ini‑n u.
66007014	—Mee nga‑n na'a, Dito —kuu‑da, xia'an‑da. Te n‑kachitnu'u ña'a‑s: —Ñayiu ya'a kuu ñayiu yo nda'u n‑ka ya'a xa n‑ka kida u'u ña'a ñayiu xaxe'e xa n‑ka kukanu ini‑i Jesucristu. N‑ka nakate ni'no‑i da'ma‑i nuu nɨñɨ tkolelu xa n‑ka ndadakɨyɨ‑i da'ma‑i.
66007015	Xijan kuu xa xyuku‑i nuu nukoo silla ka'nu nuu nukoo Taa‑ro Ianyuux. Ka xinokuechi‑i nuu‑ia xiti veñu'u‑ia nduu xakuaa. Ñunuu‑ia‑i xa maxku ña'a ya'a koio‑i.
66007016	Mayo ka‑i kojon, ni mayo ka‑i yichi ndute, Ni ma teñu'u ña'a ka ngandii; Ma nda'u ka ya'a‑i nuu ka'ni ngandii.
66007017	Ma du'a ka ya'a koio‑i chi junuu ña'a tkolelu iin ndodo silla ka'nu. Na ñunuu ñayiu tkachi‑i junuu‑ia‑i. Kandeka ña'a‑ia jɨ'ɨn nuu kane ndute ko'o‑i xa kundito‑i nɨkava nɨkuita. Kada Ianyuux xa ma nda'i ka‑i —kuu sexa'nu jan nuu‑da.
66008001	N‑ndata ntuku Ia kuu tkolelu jan nuu ndenee sellu kuu uxa. Ijan te nanii nga n‑xiñi andɨu naxa dava hora.
66008002	Ijan dada n‑xini‑da uxa ángel xniñi nuu Ianyuux te nɨ uxa‑ia n‑ka ni'i ɨɨn ɨɨn strompeta.
66008003	Ijan dada n‑xee ɨnka ángel ne'e ɨɨn censariu oro. N‑nujuiin‑ia yatni altar io ijan. N‑ni'i‑ia kue'e duxa xa daka‑ia xi'in duxa n‑ka tnaa ntdaa ñayiu n‑kida Ianyuux xa n‑ka ndunini‑i xiti censariu jan hora ka xijan ta'u‑i nuu‑ia. N‑xajan ndodo‑ia xijan nuu altar oro nde'a tna'a xi'in silla ka'nu jan.
66008004	Yatni nuu tuu Ianyuux n‑kane ñu'a censariu ne'e ángel, ia xinokuechi nuu‑ia. Nɨni kane ñu'a jan naja'an Ianyuux tnu'u ka xko ja'an ntdaa ñayiu n‑kida‑ia xa n‑ka nduu‑i ñayiu ii hora ka xko xijan ta'u‑i nuu‑ia.
66008005	N‑dakeé ángel jan ñu'u tkua yodo yuku nuu altar censariu jan, te n‑dajunkoio‑ia ñu'u jan ñuñayiu. Nde'e n‑ka'ndɨ, te n‑kana dau. N‑xeye'e. N‑kee taxa te nde'e n‑kɨdɨ ñutnaa ñuñayiu.
66008006	N‑ka ndone'e uxa ángel xne'e strompeta jan strompeta jan xa tɨu koio‑ia.
66008007	N‑tɨu ɨɨn‑ia strompeta‑ia, te n‑xini‑da ñɨñɨ xi'in ñu'ú daka nɨñɨ. Te n‑dajunkoio‑ia xijan ñuñayiu. N‑kayu ɨɨn parti ñuñayiu te n‑kaku dava ka. Ntna'a ɨɨ́n yutnu io ñuñayiu n‑naa uni‑tnu. N‑kayu ntdaa ite, ku'u, yua du. Ni ɨɨn xa'a ñatu n‑kaku.
66008008	N‑tɨu ɨnka ángel strompeta‑ia te n‑dajungava‑ia ɨɨn tnduu ka'nu koko nuu mar. Ɨɨn parti mar nduu nɨñɨ, te dava n‑kaku.
66008009	Ntna'a ɨɨ́n kɨt io mar, n‑xi'i uni‑tɨ. Ntna'a ɨɨ́n barcu xika nuu mar n‑ka naa uni‑i te dava‑i n‑ka kaku.
66008010	N‑tɨu ángel kuu uni strompeta‑ia te jungava chudini ka'nu koko ná koko ɨɨn itikava ka'nu ñuñayiu. Ntna'a ɨɨ́n de'va nuu xika ndute ñuñayiu n‑xino ɨɨn parti‑tɨ uni de'va jan, te ña tuu nax n‑ya'a dava ka de'va. Dɨuni n‑xino ntaka ɨnka parti‑tɨ ntaka nuu kane ndute.
66008011	Ajenjo nani chudini ijan. N‑ku ua ndute nuu n‑xino ntaka pedazo chudini jan. Yo kue'e ñayiu n‑ka xi'í xaxe'e xa n‑ka xi'i‑i ndute ijan.
66008012	N‑tɨu ángel kuu koon strompeta‑ia te n‑tɨu ɨɨn parti ngandii. N‑tɨu ɨɨn parti yoo. Dɨuni n‑tɨu ɨɨn parti ntaka chudini. N‑kunee ɨɨn parti nuu ngandii te dava nduu nga n‑ndii. Dani n‑kunee ɨɨn parti nuu yoo xi'in ntaka chudini, te ñatuka n‑ndii‑ia xi'in‑tɨ xakuaa.
66008013	N‑xini ntuku‑da ɨɨn ñau xiko dava andɨu. Xee ja'an‑tɨ. Du'a n‑ja'an‑tɨ: —Naka nda'u ya'a koio ñayiu io ñuñayiu. Naka nda'u ya'a koio ñayiu io ñuñayiu. Naka nda'u ya'a koio ñayiu io ñuñayiu chi tɨu koio uni ka ángel strompeta‑ia —kuu‑t.
66009001	N‑tɨu ángel kuu o'on strompeta‑ia te n‑xini ntuku‑da xa jungava ɨɨn chudini ñuñayiu. Nunda'a‑tɨ ndakaa xa najaan‑tɨ yu'u nua ña xe ndɨ'ɨ.
66009002	N‑najaan‑tɨ yu'u nua jan te n‑kane ñu'a yu'u‑i. Xaku kuu xa nuñu'a ɨɨn xitnu ka'nu. Ñu'a ijan n‑kida xa n‑kunee nuu ngandii. Dɨuni n‑kida‑i xa n‑kunee ñuñayiu.
66009003	Nuu ñu'a jan n‑ka kee langosta, te n‑ka xitendodo‑tɨ nitu'u ñuñayiu. Ná nde'e tdu'an io ñuñayiu xa tuu ña'a‑t, daa nde'e langosta jan xa kaxia'an‑t.
66009004	N‑ta'u tniu nuu‑tɨ xa ma kaxi‑tɨ yua, ni ite, ni ku'u, ni yutnu. Ni ɨɨn xa kuii io ñuñayiu ma kaxi‑tɨ. Diko ni ñayiu ñatu xndenee sellu Ianyuux tnee‑i kada u'u‑t.
66009005	Dɨuni n‑ta'u tniu nuu‑t xa ma ka'ni‑tɨ ñayiu ijan, diko ni na kada u'u ña'a‑tɨ o'on yoo. Ná xatu ñɨɨ‑ro xa tuu ña'a tdu'an daa xatu ñɨɨ ñayiu kaxi langosta jan.
66009006	Tiempu ijan nduku ini ñayiu xa kuú‑i, ko ma ni'i‑i mudu kuú‑i. “Va'a ka nu na kuú‑ro”, kachi koio ñayiu ijan, ko ma kuu xa kuú‑i.
66009007	Xndaxio tu'a langosta jan ná xndaxio tu'a caballu ka xkodo soldado jɨn jantna'a. Xñu'u dɨkɨ langosta jan corona. Ná xndaa corona oro xndaa. Ná xndaa nuu ñayiu xndaa nuu‑t.
66009008	Ná kaa idi dɨkɨ ñadɨ'ɨ kaa idi dɨkɨ‑tɨ. Ná xndaa nu'u nga'a xndaa nu'u‑t.
66009009	Ná kaa kaa ndi'u pechu soldado kaa xa ndi'u pechu‑tɨ. Ná kunda'nde xe'e caballu xñu'u carreta xa ka kendava‑t hora ka jantna'a soldado, daa kuu xa ka ndava langosta jan.
66009010	Kaa du'an‑t ná kaa du'an tdu'an, te dɨuni io iñu nuu du'an‑t ná iñu nuu du'an tdu'an. O'on yoo tuu‑tɨ ñayiu.
66009011	N‑kane ɨɨn ángel nua ña xe ndɨ'ɨ jan, te ángel ijan taxnuni nuu‑tɨ. Abadón nani ángel ijan hebreu, te Apolión nani‑i griegu.
66009012	Ijan te n‑teku ka‑da xa n‑ja'an: —N‑ya'a xa n‑ka kida u'u langosta ñayiu, ko uu ka vuelta nda'u ya'a koio‑i.
66009013	N‑tɨu ángel kuu iñu jan strompeta‑ia, te n‑teku‑da xa n‑ja'an ɨɨn xa n‑ja'an. Nu xndodo nkoon ndɨkɨ yu'u altar oro io yatni nuu tuu Ianyuux, n‑ja'an xijan, te n‑teku‑da.
66009014	Xia'an xijan nuu ángel kuu iñu ne'e strompeta jan: —Dayaa nkoon ángel xndijun yatni yu'u ndute xika de'va ka'nu nani Éufrates.
66009015	Te n‑ka yaa nkoon ángel jan xa ka'ni koio‑i ñayiu kɨu ijan. Ntna'a ɨɨn cientu mil ñayiu io ñuñayiu n‑xi'í oko uxi uni mil‑yɨ.
66009016	N‑teku‑da xa uu cientu millón soldado xyodo caballu xyuku ijan.
66009017	Du'a xndaa caballu xi'in soldado n‑kida Ianyuux xa n‑xini‑da. Du'a xndaa pechu‑tɨ xi'in pechu soldado jan. Ná kue'e ñu'ú koko kue'e pechu‑tɨ xi'in pechu‑s, te ná kuaan azufri kuaan pechu‑tɨ xi'in pechu‑s. Dɨuni tndee. Ná xndaa dɨkɨ nga'a xndaa dɨkɨ caballu jan. Kee ñu'ú, ñu'a, azufri yu'u‑t.
66009018	Xaxe'e xa n‑kee ñu'ú, ñu'a xi'in azufri yu'u caballu jan n‑ka xi'í ñayiu. Ntna'a ɨɨn cientu mil ñayiu io ñuñayiu n‑xi'í oko uxi uni mil‑yɨ.
66009019	Yu'u‑tɨ xi'in du'an‑tɨ n‑kida u'u ñayiu. Ná xndaa koo xndaa du'an‑tɨ, te dɨkɨ koo jan n‑kida u'u ñayiu.
66009020	Ñayiu ña tuu nax n‑ka kida ña'a yu'u‑tɨ xi'in du'an‑t, ña n‑ka natu ini‑i xa n‑ka kida‑i kuechi. Ñayo‑i n‑ka natu ini xa xjuiin xiti‑i nuu ntaka xaloko xi'in xa ka xko nakuetu‑i nuu‑i. Ñayo‑i n‑ka natu ini xa xjuiin xiti‑i nuu santo oro, nuu santo plata xi'in nuu santo bronce. Ni ña n‑ka natu ini‑i xa xjuiin xiti‑i nuu yuú xi'in nuu yutnu ka kuu ianyuux‑yɨ. Dɨuni ñayo‑i n‑ka dandoo xa ka xko nakuetu‑i nuu xijan. Ñatu xndito xijan chi ñatu teku‑i, ni ñatu xika‑i.
66009021	Dɨuni ña n‑ka natu ini ñayiu jan xa ka xa'ni‑i ndɨyɨ, ni ña n‑ka natu ini‑i xa ka chibruju‑i ñayiu, ni ña n‑ka natu ini‑i xa xndaa‑i xi'in ñayiu ña n‑ka tnunda'a xi'in‑i, ni ña n‑ka natu ini‑i xa ka du'u‑i.
66010001	N‑xini‑da ɨnka ángel kaa xa yo ndaku‑ia vax juun andɨu. Ndido tkoya'nde dɨkɨ‑ia. Koko nuu‑ia ná koko ngandii te xndaa xe'e‑ia xi'in kajan‑ia ná kaa ñu'ú koko.
66010002	Nunda'a‑ia rollo luchi tutu n‑nandɨka. N‑xino‑ia ñuñayiu, te n‑xani‑ia xe'e kua'a‑ia nuu mar, te n‑xani‑ia xe'e datni‑ia nuu ñu'u yichi.
66010003	Xee n‑kana‑ia. Ná kuu xa kau nga'a kuu xa n‑kana‑ia. Nu n‑kana‑ia, te uxa vuelta n‑kana dau.
66010004	Nu n‑teku‑da xijan, n‑juini‑da xa chidotnuni‑da xa ya'a, ko ña n‑kuu chi n‑teku‑da xa n‑ja'an andɨu. Du'a n‑ja'an: —Maxku chidotnuni‑n tnu'u n‑teku‑n. Anu ni mee‑n kuna'a —kuu xijan.
66010005	N‑ndone'e ángel n‑xini‑da nujuiin nuu ndute xi'in nuu ñu'u jan nda'a kua'a‑ia andɨu.
66010006	N‑chinaa‑ia Ianyuux xa ma kukuee ka xa ya'a xa io xa ya'a. N‑chinaa‑ia mee Ianyuux xa kuu‑ia Ia daa nga io, Ia nɨkava nɨkuita kutuu, Ia n‑kidava'a andɨu, ñuñayiu, mar xi'in ntdaa xa io andɨu, ntdaa xa io ñuñayiu, ntdaa xa io mar du.
66010007	Ma kukuee ka chi na xee hora tɨu ángel kuu uxa strompeta‑ia, jɨn tna'a xa ñu ini Ianyuux xa kada‑ia. Idii mee‑ia xini xa ya'a. Jɨn tna'a xa n‑ja'an‑ia nuu se n‑ka ja'an xa n‑ja'an‑ia nuu ñayiu xa n‑ka xinokuechi‑s nuu‑ia.
66010008	N‑teku ntuku‑da xa n‑ja'an nde andɨu ɨnka vuelta. Dɨuni xa n‑ja'an xa ki'na nuu n‑ja'an ntuku. Du'a n‑ja'an: —Juan je'en rollo luchi nandɨka nunda'a ángel nujuiin nuu mar xi'in nuu ñu'u jan —kuu xijan.
66010009	N‑xetu'a‑da nuu nujuiin ángel jan te n‑xijan‑da rollo luchi tutu n‑nandɨka jan, te n‑ja'an‑ia nuu‑da: —Kaxi rollo ya. Ná vidi ndudi ñuñu vidi hora na kɨu yu'u‑n, ko hora na xino xiti‑n ndu ua —kuu‑ia.
66010010	N‑tnɨɨ‑da rollo luchi n‑nandɨka nunda'a ángel jan te n‑xaxi‑da. Hora n‑xadi‑da vidi ná vidi ndudi ñuñu, ko nuu n‑xino xiti‑da, n‑ndu ua.
66010011	Te n‑ka ja'an ángel jan nuu‑da: —Kidayɨka‑i xa ja'an ntuku‑n tnu'u Ianyuux nuu ntaka ñayiu ñuñayiu. Ja'an‑n nuu nandɨkaa nanditu'u ñayiu tnu'u‑ia. Nani ja'an‑n nuu ñayiu ñatu taxnuni, dani ja'an‑n nuu se ka taxnuni.
66011001	N‑ni'i‑da ɨɨn vara kaa ná kaa vara xetniu‑ro xa tnɨɨ‑ro medida te n‑ja'an ɨɨn xa n‑ja'an: —Ndojuiin. Juan chiku'a veñu'u Ianyuux xi'in altar, te ka'u‑n ñayiu ka xe kajan ta'u ijan,
66011002	ko maxku chiku'a‑n nukeñu'u chi ijan kuu kuenda ñayiu ña ka jandixa Ianyuux. Ñayiu ña ka jandixa‑ia jan kada u'u ñayiu io ñuu ii Ianyuux uu diko uu yoo.
66011003	Tunda'a‑r uu seyɨɨ xa na ja'an‑s xa n‑ja'an‑ia nuu ñayiu ɨɨn mil uu cientu uni diko kɨu. Kui'no‑s nduu‑s da'ma ndayu xkui'no ñayiu hora kuko'yo ini‑i.
66011004	Kuenda kɨu nduu tnu olivo xi'in nduu candrelu xtuu nuu tuu ru'u, Ia kuu xto'o ñuñayiu kuu nduu se ya'a.
66011005	Ñayiu na jini u'u nduu se ya'a te ku kuu‑i xa kada u'u‑i‑sɨ, kee yañu'u yu'u‑s te teñu'u‑s‑yɨ, te kuú‑i. Du'a ya'a ñayiu na kani ini xa kada u'u‑i‑sɨ.
66011006	Kada‑s nduu‑s xa mee ni xa ndii ntdaa kɨu ja'an‑s tnu'u Ianyuux nuu ñayiu. Ma juun dau ntdaa kɨu ijan. Dɨuni ndada‑s ndute nɨñɨ́. Hora kuu anu‑s nduu‑s xa kada‑s xa nda'u ya'a ñayiu ñuñayiu, hora ijan daa kada‑s.
66011007	Hora na daxinokava‑s xa ja'an‑s nuu ñayiu xa n‑ja'an Ianyuux, kane ɨɨn kɨt nde'e nua nuu n‑kane Apolión te jantna'a‑tɨ xi'in‑s. Ndaku‑tɨ nuu‑s te nduu‑s ka'ni ña'a‑tɨ.
66011008	Kavatuu yɨkɨ kuñu‑s ichi ka'nu ñuu ka'nu nuu n‑ka xatakaa dika‑s Jesús, Ia kuu xto'o‑ro. Ñuu ijan ka dandee ñayiu Sodoma xi'in Egipto.
66011009	Uni yodo kɨu kavatuu yɨkɨ kuñu‑s ijan, te nandɨkaa ñayiu ñuñayiu kunde'a ña'a. Mayo‑i juejoon xa nkonduxi‑s.
66011010	Hora na kuú nduu se ijan yo kuvete koio‑i. Yo kudɨ ini koio‑i chi ma kuu ka xa kada u'u ña'a nduu se ijan. Juña tna'a koio nga‑i ɨɨn xa juña tna'a nga‑i xaxe'e xa n‑ka xi'í‑s.
66011011	Kɨu kuu koon nadandoto Ianyuux nduu se ijan. Ndokoo koio‑s te ñayiu kunde'a ña'a yo yu'u koio‑i.
66011012	Ijan dada n‑kida Ianyuux xa n‑teku ntuku‑da xa n‑ja'an ɨɨn xa n‑ja'an nde andɨu nuu nduu se ijan: —Ta ki kaa koio ya'a. Te ndeka ña'a vikó juan ndaa andɨu te n‑ka xo nde'a ña'a se ka xini u'u ña'a.
66011013	Nde'e n‑tnaa hora ijan. Xaxe'e xa nde'e n‑kɨdɨ ñutnaa jan ñuu ijan n‑naa ɨɨn parti‑i. Uxa mil ñayiu n‑xi'í. Yo n‑ka yu'u ñayiu ña n‑ka xi'í xa daa n‑kuu, te n‑ka naja'an‑i Ia tuu andɨu.
66011014	N‑ya'a xa nda'u n‑ka ya'a ñayiu vuelta kuu uu, te ma kukuee xa nda'u ya'a koio‑i ɨnka ntuku vuelta.
66011015	N‑tɨu ángel kuu uxa strompeta‑ia, te n‑teku‑da xa xee n‑ka ja'an andɨu. Du'a ka ja'an: Ñatuka taxnuni se n‑ka taxnuni, chi Ianyuux xi'in Jesucristu taxnuni ñuñayiu vitna. Nɨkava nɨkuita taxnuni koio‑ia.
66011016	N‑ka xe juiin xiti oko koon sexa'nu ka kunxa'nu xtuu nuu silla‑s yatni nuu nukoo silla Ianyuux jan, te n‑ka nakuetu‑s nuu‑ia.
66011017	Du'a n‑ka ja'an‑s xa n‑ka nakuetu‑s nuu‑ia: Taa‑ro Ianyuux, Xto'o‑da ntdaa‑da kuu ña'a. Na kuta'u‑da xa taxnuni‑n nuu ntdanditu'u xa io. Ñayo taxnuni nuu‑n. Daa nga io‑n. N‑kixe'e‑n xa taxnuni‑n nuu ñayiu jandixa ña'a vitna.
66011018	N‑xee hora ndadandaa‑n kuechi dava ñayiu nación ñuñayiu ka kiti ini nuu‑n, chi kiti ini‑n nuu‑i tuku. Dɨuni n‑xee hora ndadandaa‑n kuechi ñayiu n‑ka xi'í te n‑ka nandoto‑i. N‑xee kɨu dananita'u‑n se n‑ka xinokuechi nuu‑n, se n‑ka xo ja'an xa n‑ja'an‑n nuu ñayiu. N‑xee kɨu nanita'u ñayiu n‑kida‑n xa n‑ka nduu‑i ñayiu ii. Xndaxio ñayiu ya'a xañu'u nuu‑n. Dava‑i ndandɨ'ɨ, te dava‑i ka kuu ñayiu dakuu nga. Te danaa‑n ñayiu n‑ka danaa ntaka ñuu io ñuñayiu. Ka kuu sexa'nu ka kunxa'nu jan.
66011019	Ijan dada n‑xini‑da xa nune veñu'u Ianyuux io andɨu, te xiti veñu'u jan n‑xini‑da xatnu n‑kidava'a Moisés. Xatnu ijan kaa ni'no tutu n‑kidakutu Ianyuux xi'in ñayiu Israel xa n‑kida‑ia xi'in‑i ɨɨn tratu. N‑xeye'e te nde'e n‑kee taxa. Nde'e n‑ka'ndɨ. Dɨuni n‑kana dau. Nde'e n‑tnaa te nde'e n‑juun ñɨñɨ.
66012001	Ɨnka ntuku vuelta n‑dande'a ña'a Ianyuux ɨɨn xa n‑dande'a ña'a‑ia. N‑xini‑da ɨɨn ñadɨ'ɨ nukoo andɨu duku ni'no ña'a ngandii. Vestido‑ña kuu‑ia. Ñu'u dɨkɨ‑ña ɨɨn corona ndenee uxi uu chudini, te neñi ndodo‑ña yoo.
66012002	Xee kanaxiin‑ña xa xaxia'an xiti‑ña chi n‑xee hora kaku da'ya‑ña.
66012003	N‑kida ntuku Ianyuux xa n‑xini‑da ɨɨn xa io kaa. N‑xini‑da xa nukoo ɨɨn dragón ka'nu andɨu. Kue'e‑tɨ. Uxa dɨkɨ‑t io te uxi ndɨkɨ‑t jan ñu'u corona.
66012004	Io du'an‑t te du'an‑t jan n‑dataka dava chudini io andɨu. N‑dajunkoio‑t chudini n‑dataka‑t jan ñuñayiu. Yatni nuu nukoo ñadɨ'ɨ jan nujuiin‑tɨ xa kaxi‑t da'ya‑ña hora na kaku‑i.
66012005	N‑kaku da'ya‑ña te seyɨɨ kuu‑s. Ijan dada ndeka ángel da'ya‑ña jua'an nuu nukoo Ianyuux nuu silla‑ia xa taxnuni‑s. Nde'e kundeka‑s ñayiu ntdanditu'u nación ñuñayiu.
66012006	Nu n‑ya'a n‑xajan‑ña da'ya‑ña n‑xino‑ña. Jua'an‑ña ɨɨn nuu ñayo io te ñatu nga juun dau. Ijan kuu nuu n‑kida tu'a Ianyuux xa kutuu‑ña. Ijan juña'a ñayiu xa kax xa ko'o‑ña ɨɨn mil uu cientu uni diko kɨu.
66012007	Ijan dada n‑xini ntuku‑da xa jantna'a ángel nani Miguel xi'in Kui'na n‑nduu dragón. Dɨuni ka jantna'a ángel‑ia xi'in ángel‑tɨ.
66012008	N‑ndaku Miguel xi'in ángel‑ia nuu dragón xi'in nuu ángel‑tɨ, te ña n‑kua'a ka xa ndɨu‑tɨ xi'in ángel‑tɨ andɨu.
66012009	N‑dajunkoio Miguel dragón jan xi'in ángel‑tɨ ñuñayiu. Dragón ijan kuu koo io nde tiempo xana'a nani Kui'na. Danda'u‑tɨ ntdaa ñayiu io ñuñayiu.
66012010	N‑teku‑da xa xee n‑ja'an andɨu. Du'a n‑ja'an: —N‑xee kɨu dananita'u Taa‑ro Ianyuux ñayiu. Dɨuni n‑xee kɨu taxnuni‑ia xi'in Cristu. N‑xee kɨu taxnuni‑ia chi n‑dajungava Miguel kɨt kuu dragón n‑xo ja'an nuu Ianyuux ndɨkɨu ndɨñuu xa n‑ka kida ñani‑ro kuechi.
66012011	Ña ndaku Kui'na xa dada'an‑i xa jɨ'ɨn ñayiu ka kukanu ini Cristu andɨu xaxe'e xa n‑xatu nɨñɨ tkolelu jan xi'in xaxe'e xa n‑ka ja'an‑i xa n‑ja'an‑ia nuu ñayiu. N‑ka kukanu ini na'i‑i Cristu juini n‑ka xa'ni ña'a ñayiu xaxe'e‑ia. Ña tuu nax n‑juun‑i vida‑i.
66012012	Na kudɨ ini ntdaa xa xndaxio andɨu vitna. Naka nda'u ya'a ñayiu xndaxio ñuñayiu xi'in kɨtɨ xndaxio nuu mar chi n‑xino Kui'na ijan. Yo kiti ini Kui'na chi xaku nga kɨu kada‑i xa kida‑i vaxi —kuu xa n‑ja'an.
66012013	Nu n‑xini dragón jan xa n‑xino‑t ñuñayiu, n‑chidonuu‑t ñá n‑xajan da'ya yɨɨ jan.
66012014	N‑xia'an Ianyuux nduu ndixi ɨɨn ñau ka'nu ñá ijan xa na ndava‑ña xa na kua'a jɨ'ɨn‑ña nuu ñayo io te ñatu nga juun dau nuu n‑kida tu'a‑ia xa kutuu‑ña. Ijan n‑kaku‑ña nuu dragón jan. Ijan ni'i‑ña xa kaxi xa ko'o‑ña uni yodo kuia.
66012015	N‑kee ndute yu'u dragón jan, te n‑chitu‑té ɨɨn de'va ka'nu xa na tnene‑ña,
66012016	ko ña n‑tnene‑ña chi n‑ndata nuu ñu'u te ijan juan keé nte n‑kee yu'u dragón jan.
66012017	Xaxe'e xa daa n‑kuu yo n‑kiti ini dragón nuu‑ña, te n‑kee‑t. Jua'an‑t xa kada u'u‑t dava ka da'ya‑ña xi'in da'ya dana‑ña. Ka kuu‑i ñayiu ka jandixa xa ta'u tniu Ianyuux, te n‑ka ja'an‑i nuu dava ka ñayiu xa n‑ja'an Jesús.
66012018	N‑xee‑t nuu ñu'u kuchi yu'u mar te n‑xe juiin‑t ijan.
66013001	N‑xini ntuku‑da xa vax kane ɨɨn kɨtɨ nde'e nuu mar. Uxa dɨkɨ‑t io, te xndenee dɨu‑t ntdaa dɨkɨ‑t jan. Tnu'u ka xko ja'an ñayiu xa jan kui'a‑i Ianyuux xi'in xa kui'a ja'an‑i‑ia yodotnuni dɨkɨ‑tɨ jan, te xijan kuu dɨu‑t. Dɨuni io uxi ndɨkɨ‑t, te ntdaa ndɨkɨ‑t ñu'u corona.
66013002	Ná kaa yɨ'ɨ kaa kɨt ijan. Ná kaa xe'e oso kaa xe'e‑t, te kaa yu'u‑t ná kaa yu'u nga'a. N‑kida dragón jan xa kada‑t ná kida mee‑t. Dɨuni n‑kida dragón jan xa taxnuni kɨt nde'e n‑kane nuu mar jan nuu ntaka ñuu ñuñayiu.
66013003	Kaa ɨɨn dɨkɨ‑t jan xa yo nde'e n‑tnukue'e, ko ndva'a. Nu n‑ka xini ñayiu ñuñayiu xa daa n‑ya'a‑tɨ n‑ka yu'u‑i, te n‑ka xe kuitandijun‑i kɨt ijan.
66013004	N‑ka nakuetu ñayiu jan nuu dragón jan chi n‑kida‑t xa taxnuni kɨt nde'e n‑kane nuu mar jan. Dɨuni n‑ka nakuetu‑i nuu kɨt n‑kane nuu mar jan. N‑ka xia'an tna'a‑i: —Ñayo ndaku ná ndaku‑t. Mayo ndaku xa jantna'a‑i xi'in‑t —ka kuu ñayiu jan.
66013005	Xaxe'e dragón jan n‑jan kui'a kɨt nde'e n‑kane nuu mar jan Ianyuux. Dɨuni kui'a n‑ja'an‑t‑ia. Dɨuni n‑ta'u tniu dragón jan xa taxnuni‑t ñuñayiu uu diko uu yoo.
66013006	N‑nukuita‑t jan kui'a‑t Ianyuux xi'in nuu tuu‑ia. Dɨuni kui'a n‑ja'an‑t ntdaa xa xndaxio andɨu.
66013007	N‑ta'u tniu nuu‑t xa jantna'a‑t xi'in ñayiu n‑kida Ianyuux xa n‑ka nduu‑i ñayiu ii, te n‑ndaku‑t nuu‑i. N‑kida dragón jan xa nandɨkaa nanditu'u ñayiu ñuñayiu taxnuni‑t nuu‑i.
66013008	N‑ka xe juiin xiti dava ñayiu xndaxio ñuñayiu nuu kɨtɨ n‑kane nuu mar jan, te n‑ka nakuetu‑i nuu‑t. Ñatu yodotnuni dɨu ñayiu ijan nuu libru yodotnuni dɨu ñayiu kutuu nɨkava nɨkuita. Ñayiu xyodotnuni dɨu‑i nuu libru‑ia, xyodotnuni dɨu‑i nde na n‑tuu ñuñayiu. Libru tkolelu luchi n‑xi'í yuchi kuu.
66013009	Xaxe'e xa xnini‑n xa ja'an‑r kunini va'a koio xa na kutnuni ini‑n.
66013010	Ñayiu ta'u xa kɨndi'u‑i vekaa, vekaa kɨndi'u‑i. Ñayiu ta'u xa kuú‑i yuchi, yuchi kuú‑i. Juini nda'u na ya'a ñayiu ka kukanu ini Jesucristu, na kukanu ini na'i‑ia.
66013011	Ijan dada n‑xini ntuku‑da ɨnka kɨt nde'e vax kane nuu ñu'u. Uu ndɨkɨ‑t io te xndaa ndɨkɨ‑t ná xndaa ndɨkɨ carneru. Tachi dragón jan ne'e‑t.
66013012	Kɨt nde'e n‑kane nuu mar jan kida xa taxnuni kɨt nde'e n‑kane nuu ñu'u jan ná taxnuni mee‑t, te kɨt nde'e n‑kane nuu ñu'u jan n‑ta'u tniu xa ndadaka'nu ñayiu ñuñayiu xi'in ntdaa xa xndaxio ñuñayiu kɨt n‑kane nuu mar jan. Kuu‑t kɨt ndva'a dɨkɨ‑t xa ka'u n‑tnukue'e.
66013013	N‑kida kɨt nde'e n‑kane nuu ñu'u kue'e milagru. Nde xa dajuun‑t ñu'ú andɨu te xino nuu ñu'u n‑kida‑t. N‑ka xo nde'a ñayiu ñuñayiu xa n‑kida‑t xijan.
66013014	N‑kida‑tɨ milagru xa n‑danda'u‑t ñayiu ñuñayiu. Te n‑xo nde'a kɨt nde'e n‑kane nuu mar jan. N‑ta'u tniu kɨt nde'e n‑kane nuu ñu'u jan nuu ñayiu ñuñayiu xa na kadava'a koio‑i ɨɨn xa kaa ná kaa kɨt nde'e n‑kane nuu mar jan. Kɨt nde'e n‑kane nuu mar jan, ka'u n‑tnukue'e ɨɨn dɨkɨ‑t, ko ndito na'i‑tɨ.
66013015	N‑ta'u tniu‑t nuu kɨt nde'e n‑kane nuu ñu'u jan xa juña'a‑tɨ tachi xa n‑ka kidava'a ñayiu jan na kua'a na ja'an xijan. Dɨuni kɨt nde'e n‑kane nuu mar jan n‑ta'u tniu nuu kɨt nde'e n‑kane nuu ñu'u jan xa na ka'ni‑t ntdaa ñayiu ña ndadaka'nu xa kaa ná kaa mee‑t.
66013016	N‑ta'u tniu kɨt nde'e n‑kane nuu ñu'u jan nuu ñayiu dakuu nga, nuu ñayiu ndandɨ'ɨ, nuu ñayiu kuika, nuu ñayiu ka kunda'u, nuu ñayiu ña yoo na xto'o, nuu ñayiu kidatniu du'a nuu xto'o‑i du xa na keé tnuni nda'a kua'a‑i a te'u‑i tna'a tnuni ne'e‑t
66013017	xa na kua'a na jueen koio‑i xa ka ndoñu'u‑i a xa diko‑i. Mee ni ñayiu ne'e tnuni‑t jueen koio xa ka ndoñu'u‑i a xa diko‑i. Tnuni‑t kuu número. Dɨuni kuu dɨu‑tɨ.
66013018	Diko ni ñayiu tu'a tnu'u ndichi te kaxi ini‑i kua'a kada‑i cuenta número kɨt nde'e n‑kane nuu mar jan chi numero ijan kuu número ñayiu. Número‑tɨ kuu iñu cientu uni diko iñu.
66014001	Ijan dada n‑xini ntuku‑da xa nujuiin tkolelu jan Yuku Sión. Ɨɨn cientu uu diko koon mil ñayiu xyuku nuu nujuiin‑tɨ. Ntdaa ñayiu ijan xndenee tnee‑i dɨu‑t xi'in dɨu Taa‑ro Ianyuux.
66014002	N‑teku‑da xa nde'e kayu andɨu. Ná kuu xa junkoio ndute xika ɨɨn de'va ka'nu ɨɨn nuu dujun kuu. Ná kuu xa ka'ndɨ hora nde'e kana dau kuu. Dɨuni kuu ná kuu xa kande tɨtnɨ arpa.
66014003	N‑teku‑da xa ka nakuetu ñayiu ɨɨn ndudu xee nuu nukoo Ianyuux silla ka'nu nuu xtuu nkoon kɨtɨ dana xndaa jan xi'in nuu xyuku oko koon sexa'nu ka kunxa'u jan. Mee ni se n‑xeen ña'a Ianyuux xa ku kuu‑s da'ya‑ia kutuu koio xi'in‑ia. Mee ni‑s ka kua'a xa nakuetu koio‑s ndudu xee ijan. Ɨɨn cientu uu diko koon mil‑sɨ xa ntdaa‑s.
66014004	Ñatu n‑ka xini se xyuku ijan ñadɨ'ɨ. Xndaxio nini‑s. Ndeka ña'a tkolelu jan nuu xe'en‑tɨ. N‑ka kaku‑s xa ku kuu koio‑s kuenda kɨu trɨu a nde'a ketuu ne'e xa ki'na ka‑s nakueka ña'a Taa‑ro Ianyuux xi'in tkolelu jan.
66014005	Ñayo se ya'a ka xini xa ja'an koio‑s tnu'u vete chi xndaxio nini‑s.
66014006	Te n‑xini ntuku‑da ɨnka ángel xiko nde dava andɨu. Juña'a‑ia nuu nandɨkaa nanditu'u ñayiu xndaxio ñuñayiu nax kada‑i xa nanita'u‑i. Ná n‑ja'an Ianyuux xa dananita'u‑ia ñayiu, daa ya'a, te kutuu koio‑i xi'in‑ia nɨkava nɨkuita.
66014007	Xee xa xee n‑ja'an ángel. Du'a n‑ja'an‑ia: —Koo koio‑n xañu'u nuu Ianyuux. Ndadaka'nu koio‑ia chi n‑xee hora ndadandaa‑ia kuechi‑n. Mee‑ia n‑kidava'a andɨu, ñuñayiu, mar. Dɨuni n‑xani ini‑ia xa kane ndute nuu ñu'u.
66014008	Nu n‑ya'a n‑ja'an ángel ya'a, te n‑ja'an ɨnka ángel: —N‑naa Babilonia. N‑naa Babilonia. Ñuu ka'nu n‑kuu. Xaxe'e ñayiu Babilonia n‑ka kida ñayiu ñuñayiu kuechi.
66014009	-
66014010	Ijan dada n‑ja'an ángel kuu uni. N‑ja'an‑ia: —Ñayiu na juejoon xa kune'e tnuni te'u‑i a nda'a‑i tna'a tnuni ne'e kɨt nde'e n‑kane nuu mar jan te ndadaka'nu‑i‑tɨ xi'in xa kaa ná kaa mee‑t jan, kiti ini Ianyuux nuu‑i te kada u'u‑ia‑i. Vichi nda'u ya'a koio‑i. Dakee‑ia‑i nuu azufri koko te kunde'a ña'a ángel, ia ka xinokuechi nuu‑ia. Ii‑ia. Dɨuni kunde'a ña'a tkolelu jan.
66014011	Nduu xakuaa nda'u ya'a koio‑i chi n‑ka ndadaka'nu‑i kɨt nde'e n‑kane nuu mar jan xi'in xa kaa ná kaa kɨt ijan xi'in xaxe'e xa n‑xe kondenee te'u‑i a nda'a‑i tnuni tna'a tnuni ne'e kɨt n‑kane nuu mar jan. Nɨkava nɨkuita nda'u ya'a koio‑i.
66014012	Ñayiu n‑kida Ianyuux xa n‑ka nduu‑i ñayiu ii te ka jandixa‑i xa n‑ta'u tniu‑ia te ka kukanu ini‑i Jesús, na kukanu ini na'i‑i‑ia xa maxku du'a ya'a koio‑i.
66014013	Ijan dada n‑teku‑da xa n‑ja'an ntuku nde andɨu. Du'a n‑ja'an: —Chidotnuni xa'a: “Ñayiu n‑ka kunduu xi'in Ianyuux, te n‑ka xi'í‑i xaxe'e xa n‑ka kukanu ini‑i Jesucristu, naka ta'u kuu‑i” —kuu xa n‑ja'an. Te n‑ja'an Espíritu Ianyuux: —Joon, ndaa. Ndetatu koio‑i; ma kada ka‑i tniu Ianyuux chi xá na'a‑ia xa yo n‑ka kidatniu‑i xaxe'e‑ia.
66014014	N‑xini ntuku‑da ɨɨn vikó kuixi. Nuu vikó jan nukoo Ia kaa ná kaa ñayiu. Ñu'u corona oro dɨkɨ‑ia, te ne'e‑ia ɨɨn yuchi uxu deen.
66014015	N‑xini ntuku‑da ɨnka ángel n‑kee veñu'u andɨu. Xee n‑kana‑ia nuu Ia nukoo nuu vikó jan. Du'a xia'an‑ia: —Juan ka'nde‑n trɨu kaa ñuñayiu xi'in yuchi uxu‑n, te nakueka‑n chi xa n‑yichi —kuu‑ia, xia'an‑ia.
66014016	Te n‑xe ka'nde Ia nukoo nuu vikó jan trɨu kaa ñuñayiu xi'in yuchi uxu nunda'a‑ia jan.
66014017	N‑kee ɨnka ángel veñu'u io andɨu jan, te dɨuni ɨɨn yuchi uxu deen ne'e‑ia.
66014018	Ijan dada n‑kee ɨnka ángel nuu io altar veñu'u jan. Ia ijan ñunuu ñu'ú koko nuu altar io andɨu, te xee n‑kana‑ia nuu ɨnka ángel ne'e yuchi uxu deen jan. Du'a xia'an‑ia: —Juan ka'nde uva io ñuñayiu xi'in yuchi uxu‑n chi xá n‑xichi.
66014019	Te n‑xe ka'nde ángel ne'e yuchi uxu jan uva io ñuñayiu te n‑nataxna'a‑ia. N‑dakee‑ia uva jan nuu ki'ni ñayiu xijan. Xa n‑ki'ni‑ia uva jan kuu xa kiti ini Ianyuux nuu ñayiu.
66014020	N‑ki'ni‑ia uva jan yu'u ñuu, te n‑kee nɨñɨ nuu ki'ni ñayiu ñuu jan uva. N‑nundodo nɨñɨ jan nuu ñu'u, te n‑xe xee nde yu'u caballu nuu xkɨ'ɨ freno. Uni cientu kilómetro xakani n‑nundodo nɨñɨ jan.
66015001	-
66015002	N‑xini ntuku‑da ɨnka vuelta ɨɨn xa n‑xini‑da andɨu. N‑xini‑da uxa ángel, ia ka xinokuechi nuu Ianyuux. Ia ya'a kada u'u koio ñayiu uxa ka vuelta xaxe'e xa kiti ini Ianyuux nuu‑i, te ma kada u'u koio ka‑ia‑i. N‑xini ntuku‑da ɨnka xa n‑xini‑da. Ña kutnuni nax nga kuu xa n‑xini‑da jan. Nanga kaa mar kaa. Nanga kaa vidriu kaa, te daka xijan xi'in ñu'ú. Yu'u xa ná kaa mar jan xniñi ñayiu ka dakande arpa n‑xia'an Ianyuux. Ñayiu n‑ka ndaku nuu kɨt n‑kane nuu mar jan ka kuu‑i. N‑ndaku‑i xa ñatu n‑ka nakuetu‑i nuu xa kaa ná kaa mee‑t. N‑ndaku‑i xa ña n‑xe kondenee número kuu dɨu‑t te'u‑i.
66015003	Ka xita‑i canción n‑chidotnuni Moisés, se n‑xinokuechi nuu Ianyuux xi'in canción kakune'e tkolelu. Du'a ka xita‑i: Taa‑ro Ianyuux, Ia kuu Xto'o‑da, mee ni xa va'a kida‑n. Kidandaa‑n ntdanditu'u xa kida‑n. Xaxa mee‑n ntdanditu'u xa ñatu kua'a ñayiu xa kada‑i kida‑n. Taxnuni‑n nuu ntdaa nación ñuñayiu. Taxnuni‑n nuu ntdanditu'u xa io.
66015004	Xaxe'e xa ii‑n xee kɨu yu'u ña'a ntdaa ñayiu. Te mayo‑i ja'an xa ma ndadaka'nu ña'a‑i. Njuiin xiti ñayiu ntdantu'u nación nuu‑n te nakuetu koio‑i, chi jini koio‑i xa mee ni xa ndaa kada‑n kɨu na ndadandaa‑n kuechi‑i. Ka kuu‑i, ka xita‑i.
66015005	Nu n‑ya'a xa n‑xini‑da xa'a te n‑xini‑da xa nune veñu'u andɨu. Xiti veñu'u jan n‑xini ntuku‑da xatnu n‑kidava'a Moisés. Xatnu ijan ñu'u tutu n‑kidakutu Ianyuux xi'in ñayiu Israel na n‑kida tratu‑ia xi'in‑i.
66015006	Veñu'u ijan n‑ka kee uxa ángel kada u'u ñayiu xi'in xa io ñuñayiu. Xni'no‑ia da'ma linu io ndoo te diñu. Duku pechu‑ia cinturón oro.
66015007	N‑xia'an ɨɨn kɨt dana kaa jan n‑uxa ángel ɨɨn ɨɨn ko'o oro. Dajunkoio koio ángel, ia xinokuechi nuu Ianyuux, xa u'u xñu'u ko'o jan ñuñayiu xaxe'e xa yo kiti ini Ianyuux, Ia daa nga io te nɨkava nɨkuita kutuu‑ia.
66015008	Xaxe'e xa ndii‑ia n‑kee ñu'a nuu tuu‑ia xa taxnuni‑ia, te n‑chitu ñu'a jan xiti veñu'u. Ni ɨɨn mayo ndaku xa kɨu‑i veñu'u jan. Ndena xinokava xa kada u'u uxa ángel jan ñayiu xi'in xa io ñuñayiu, ijan dada kɨu ñayiu.
66016001	N‑teku‑da xa xee n‑ja'an ɨɨn xa n‑ja'an nde veñu'u jan. Du'a xia'an xijan nuu uxa ángel jan: —Jua'an koio te kodo‑n xa xñu'u uxa ko'o de ñuñayiu chi yo kiti ini Ianyuux nuu ñayiu.
66016002	N‑xoyo ɨɨn ángel xa u'u ñu'u ko'o ne'e‑ia ñuñayiu, te n‑xe juiñi ndɨ'yɨ ñɨɨ ntdaa ñayiu xne'e tnuni kɨt n‑kane nuu mar jan. Dɨuni ñayiu ya'a ka kuu ñayiu n‑ka xe juiin xiti nuu xa kaa ná kaa mee kɨt ya'a te n‑ka nakuetu‑i nuu‑tɨ. Nde'e xatu ndɨ'yɨ jan.
66016003	N‑xodo ɨnka‑ia xa ñu'u ko'o ne'e‑ia nuu mar te nduu mar jan nɨñɨ. Ná kaa nɨñɨ ñayiu n‑xi'í kaa ndute jan, te ntdaa kɨt io mar jan n‑ka xi'í.
66016004	N‑xodo ángel kuu uni xa ñu'u ko'o ne'e‑ia de'va nuu xika ndute xi'in nuu kane‑té, te n‑nduu‑té nɨñɨ.
66016005	Ijan te n‑teku‑da xa ja'an ángel yɨnda'a ndute: —Taa‑ro Ianyuux, Ia daa nga io. Ii‑n. Kidandaa‑n hora ndadandaa‑n kuechi ñayiu.
66016006	Ñayiu ya'a n‑ka xa'ni ñayiu n‑kida‑n xa n‑ka nduu‑i ñayiu ii xi'in se n‑ka ja'an xa n‑ja'an‑n nuu ñayiu. Te n‑ka xatu nɨñɨ‑i. Xijan kuu xa n‑kida‑n xa nɨñɨ ijan na ko'o koio‑i vitna chi xijan kuu ta'u‑i.
66016007	Te dɨuni n‑teku‑da xa n‑ja'an nuu io altar veñu'u jan. Du'a n‑ja'an: —Io va'a xa daa kida‑n, Taa‑ro Ianyuux chi ndixi kuu Ia taxnuni. Va'a n‑kida‑n xa n‑daya'a‑n ñayiu juxtixia chi io kuechi‑i.
66016008	-
66016009	Ijan te n‑xodo ángel kuu koon xa ñu'ú ko'o ne'e‑ia nuu ngandii, te n‑kida Ianyuux xa n‑teñu'u ngandii ntdaa ñayiu loko. Xaxe'e xa n‑kayu ñɨɨ‑i n‑ka jan kui'a‑i Ianyuux, Ia tuu andɨu chi mee‑ia n‑kida xa kada u'u ña'a ntdaa xa'a. Dɨuni kui'a n‑ka ja'an‑i‑ia. Juini daa n‑ya'a‑i, ko ña n‑ka natu ini‑i xa ka kida‑i kuechi, ni ña n‑ka ndadaka'nu‑i‑ia.
66016010	N‑xodo ángel kuu o'on xa ñu'u ko'o ne'e‑ia nuu silla kɨt n‑kane nuu mar jan, te n‑kunee ntdantu'u ñuu taxnuni‑tɨ. Diko n‑ka kanaxiin ñayiu io ntaka ñuu taxnuni‑tɨ xaxe'e xa yo xaxia'an ñɨɨ‑i.
66016011	Dɨuni n‑ka jan kui'a‑i Ianyuux xaxe'e xa yo nde'e xatu ñɨɨ‑i nuu iñi ndɨ'yɨ. Dɨuni kui'a n‑ka ja'an‑i‑ia. Juini daa n‑ya'a‑i, ko ña n‑ka natu ini‑i xa n‑kida‑i kuechi.
66016012	N‑xodo ángel kuu iñu xa ñu'u ko'o ne'e‑ia nuu ndute xika de'va ka'nu nani Éufrates, te n‑yichi ndute xika de'va jan xa na kua'a ya'a koio se ka taxnuni xa kixi‑s. N‑ka kee‑s do nuu kane ngandii.
66016013	N‑xini‑da xa n‑ka kee ɨɨn xaloko yu'u dragón jan xi'in yu'u kɨt n‑kane nuu mar jan xi'in yu'u se n‑ka ja'an xa n‑ja'an‑s tnu'u Ianyuux nuu ñayiu, ko ña ndaa. Na xndaa nrraka xndaa xaloko jan.
66016014	Xaloko ijan kida milagru te nadataka koio‑i se ka taxnuni nitu'u ñuñayiu xa jantna'a‑s kɨu ndadandaa Ianyuux kuechi ñayiu.
66016015	Te danaa n‑ja'an Jesús: —Kuna'a koio xa dana ini naxee‑r. Kada‑r ná kida ɨɨn ñadu'u chi dana ini naxee‑r. Na kada tu'a ñayiu mee‑i te na koo tu'a‑i ná io tu'a ɨɨn ñayiu xa nakueka‑i xto'o‑i hora naxee‑s ve'e‑s. Xko ndito‑i xakuaa, te ña tava‑i da'ma‑i. Naka ta'u ñayiu du'a kida, chi ma kujanuu‑i chi ma kee vichi‑i hora na xe kueka‑r‑yɨ.
66016016	N‑ka nadataka xaloko jan se ka taxnuni ɨɨn nuu dandee ñayiu ja'an hebreu Armagedón.
66016017	N‑xodo ángel kuu uxa xa ñu'u ko'o ne'e‑ia nuu tachi. Hora ijan ni xee n‑ja'an do nuu katuu veñu'u nuu nukoo Taa‑ro Ianyuux. Du'a n‑ja'an: —N‑kuu vitna.
66016018	Ijan te n‑xeye'e, n‑kayu, n‑ka'ndɨ, n‑kana dau, te nde'e n‑tnaa ñuñayiu. Nde na n‑xe kavatuu ñuñayiu xi'in nde vitna ña uun ña dii du'a tnaa.
66016019	N‑ndata nuu ñu'u ñuu ndandɨ'ɨ ka. Uni pedazo n‑kuu. Dɨuni n‑kida u'u Ianyuux ñuu ka'nu nani Babilonia ná n‑xani ini‑ia, chi yo kiti ini‑ia nuu ñayiu ijan. Te n‑naa dava ka ñuu ñuñayiu.
66016020	N‑ndoñu'u ntdantu'u isla xi'in ntdantu'u yuku.
66016021	N‑juun ñɨñɨ na'nu ñuñayiu te n‑ka ñani ñayiu. Vaa na uu diko o'on kilo vee ɨɨn ɨɨn ñɨñɨ n‑juun. Kui'a n‑ka ja'an ñayiu ñuñayiu Ianyuux xaxe'e xa n‑dajuun‑ia ñɨñɨ na'nu. Dɨuni n‑ka jan kui'a‑i‑ia. N‑ka jan kui'a‑i‑ia chi yo nde'e nda'u n‑ka ya'a‑i. Ñuu ndandɨ'ɨ ka kuu Jerusalén.
66017001	Ijan dada n‑xee ɨɨn ángel ne'e ko'o n‑ñu'u xa u'u jan nuu‑da te n‑ja'an‑ia: —Na kachitnu'u ña'a‑r xa kada Ianyuux ñá n‑xo diko mee‑ña hora na daya'a ña'a‑ia juxtixia. Nuu mar xi'in nuu ndute xika de'va nukoo‑ña.
66017002	N‑ka xo kaa ñayiu xi'in ñayiu ña n‑tnunda'a xi'in‑i xaxe'e xa daa n‑dakua'a ña'a ñá ya'a. N‑xo kidakuechi‑ña xi'in se ka taxnuni nuu ñayiu ñuñayiu —kuu‑ia.
66017003	Ijan dada ndeka‑ia anu‑da jua'an nuu ñayo ñayiu io te ñatu nga juun dau. Ijan n‑xini‑da ɨɨn ñá yodotuu ɨɨn kɨt nde'e. Kue'e‑tɨ, te kue'e dɨu‑tɨ io. Ñɨɨ‑tɨ xndeyuku dɨu‑tɨ. Tnu'u ka ja'an ñayiu hora ka jan kui'a‑i Ianyuux yodotnuni ñɨɨ‑tɨ. Xijan kuu dɨu‑t. Uxa dɨkɨ‑t io, te uxi ndɨkɨ‑t.
66017004	Da'ma kue'e ndɨjɨn ndi'i xi'in da'ma kue'e ni'no ñá ijan. N‑kukutu‑ña dɨkɨ oro, dɨkɨ yuú yo ya'u xi'in dɨkɨ perla. Dɨuni tna'a xijan ñu'u dujun nda'a‑ña. Nda'a kua'a‑ña ne'e ɨɨn ko'o oro ñu'u xa kui'a kaa. Kuenda kɨu yɨka kuechi n‑kida‑ña xi'in seyɨɨ kuu xa ñu'u ko'o oro nunda'a‑ña. Yo kue'e kuechi n‑kida‑ña. Ɨɨn xa januu kuu xijan.
66017005	Te'u‑ña ndenee dɨu‑ña. Du'a yodotnuni: “Ñayo kutnuni ini nax kuu xa yodotnuni te'u‑ña. Kuenda kɨu ñayiu ñuu ka'nu Babilonia n‑ka dane'e ntaka dava ka ñadɨ'ɨ xa diko‑ña mee‑ña kuu‑ña. Ijan kuu nuu vaxi ntdantu'u xaloko xadu'a xanee xayichi kuu ñuñayiu.”
66017006	N‑xa'ni ñá ijan ñayiu n‑kida Ianyuux xa n‑ka nduu‑i ñayiu ii xaxe'e xa n‑kukanu ini‑i Jesús. N‑xi'i‑ña nɨñɨ‑i, te n‑xini‑ña. Yo nde'e n‑yu'u anu‑da xa n‑xini‑da‑ña.
66017007	Ijan n‑ja'an ángel jan nuu‑da: —¿Nakuenda yu'u‑n? Na kachitnu'u ña'a‑r nax kuu ñadɨ'ɨ xi'in kɨt nde'e ndido ña'a, kɨt io uxa dɨkɨ‑t te io uxi ndɨkɨ‑tɨ n‑xini‑n jan.
66017008	N‑xio kɨt nde'e ijan, ko ña yoo ka‑t io vitna. Xa kuyatni kane ntuku‑t nua, te ijan nga naa‑t xa ma kundito ka‑t. Ñayiu ñatu yodotnuni dɨu‑i nuu libru yodotnuni dɨu ñayiu kundito nɨkava nɨkuita nde na n‑xe kavatuu ñuñayiu, kue'e xa kani ini koio‑i hora na jini ntuku‑i kɨt n‑xio antes, kɨt ña yoo ka tuu, kɨt kixi ɨnka vuelta jan.
66017009	ʼDiko ni ñayiu kaxi ini kutnuni ini xa'a. Uxa dɨkɨ kɨt nde'e jan kuu uxa tnduu nuu nukoo ñá ijan. Dɨuni ka kuu uxa seyɨɨ.
66017010	O'on‑s xá n‑ka taxnuni, te ñatuka ka taxnuni‑s. Ɨɨn‑s taxnuni vitna te ɨnka‑s ta kixi ka xa taxnuni‑s. Kixi‑s xa taxnuni‑s, ko xaku ni tiempo taxnuni‑s.
66017011	Kɨt nde'e n‑xo tuu te ña yoo ka‑t tuu, kandijun nga taxnuni‑t na ya'a xa taxnuni nduu se ijan. Xi'in nde kɨt ya'a n‑ka kuu una tna'a se ijan. Kixi ntuku‑t, ko xa ijan nga naa‑t kixi ntuku‑tɨ.
66017012	Uxi ndɨkɨ kɨt n‑xini‑n kuu uxi se taxnuni koio, ko ta taxnuni ka‑s. Taxnuni koio‑s xi'in kɨt nde'e, ko ɨɨn hora ni.
66017013	Kada ɨnuu uxi se taxnuni koio xa tetutniu‑s kɨt nde'e jan xa taxnuni‑tɨ.
66017014	Nujuiin xi'in koio se ya'a xi'in kɨt ijan te jantna'a koio‑s xi'in tkolelu jan xi'in ñayiu ka kukanu ini ña'a. N‑kaxi Ianyuux ñayiu ya'a, te n‑kida‑ia xa n‑ka teku‑i nax kada koio‑i xa nanita'u‑i. N‑ndaku tkolelu jan nuu‑s chi taxnuni‑tɨ nuu ntdaa se ka taxnuni, te dɨuni kunxa'nu‑tɨ nuu ntdaa‑s.
66017015	Ijan te n‑ja'an ka ángel nuu‑da: —Mar n‑xini‑n, nuu nukoo ñadɨ'ɨ n‑xo diko mee‑ña kuu nandɨkaa nanditu'u ñayiu ñuñayiu.
66017016	Jini u'u ntdaa ndɨkɨ kɨt nde'e xi'in mee kɨtɨ n‑xini‑n jan ñadɨ'ɨ n‑xo diko mee‑ña. Jendee koio xijan xi'in kɨt ijan ntdaa xa neva'a‑ña. Dɨuni taxvichi ña'a koio xijan xi'in kɨt ijan, te kaxi koio xijan dava kuñu‑ña, te dava teñu'u‑t.
66017017	Daa n‑juini Ianyuux xa kada koio ña'a xijan xi'in kɨt ijan. Dɨuni n‑juini‑ia xa kada ɨnuu koio xijan xa tetutniu‑i kɨt nde'e jan xa taxnuni‑tɨ. Taxnuni‑t. Ndena jɨn tna'a ntdaa xa n‑ja'an Ianyuux xa ya'a; ijan dada ma taxnuni ka‑tɨ.
66017018	Ñá n‑xini‑n jan kuu ñuu ka'nu ka taxnuni nuu ntdantu'u ñuu ñuñayiu.
66018001	Nu n‑ya'a xa n‑xini‑da ñadɨ'ɨ jan, ijan dada n‑xini‑da ɨɨn ángel taxnuni nuu ñayiu ñuñayiu vax juun andɨu. N‑koko ñuñayiu chi ndii‑ia.
66018002	Xee kana‑ia. N‑ja'an‑ia: —Naa ñuu ka'nu Babilonia. Naa ñuu ka'nu Babilonia. Kue'e xaloko koo ijan. Kutuu‑i ijan chi ijan ku kuu ve'e‑i. Kue'e kɨt ka ndava ka xini u'u ñayiu koo ñuu ijan.
66018003	Naa Babilonia chi ñayiu ñuu ijan n‑dane'e ñayiu ntdantu'u nación ñuñayiu xa kava‑i xi'in ñayiu ñatu kuu ñadɨ'ɨ‑i a yɨɨ‑i. Ná kuu anu ɨɨn se n‑xini ndɨdɨ́ xa ko'o‑s, daa ka kuu anu‑i xa kada‑i xijan. Ka kidakuechi se ka taxnuni ntaka dava nación xi'in ñadɨ'ɨ Babilonia jan. Se ka xeen te ka nadiko‑s nitu'u ñuñayiu, yo n‑ka kukuika‑s xa ka najueen‑s te ka nadiko‑s ndatniu nuu ñayiu ñuu Babilonia jan —kuu ángel, n‑ja'an‑ia.
66018004	N‑teku ntuku‑da xa n‑ja'an andɨu. N‑ja'an: —Ta kee koio ndo'o, ñayiu ka kuu da'ya Ianyuux, ñuu dian na ña'a kada koio‑n kuechi ka kida‑i. Ta kee koio xa maxku nda'u ya'a koio‑n ná nda'u ya'a ñayiu dian hora na kada u'u Ianyuux‑yɨ.
66018005	Nde andɨu nde'a‑ia xa ka kida‑i. Xini‑ia ntdaa xaloko ka kida‑i.
66018006	Kada u'u koio‑n ñayiu n‑ka kida u'u ña'a. Nde'e ka kada u'u‑n‑yɨ. Ñayiu n‑ka kida u'u ña'a ɨɨn vuelta, uu vuelta kada u'u‑n‑yɨ. Dandenaa koio‑n xa n‑ka kida ña'a‑i.
66018007	Xaxe'e xa nde'e n‑ka ku i'ni‑i xi'in tvini‑i xi'in xaxii‑i, xijan kuu xa nde'e kada u'u‑n‑yɨ. Kada koio‑n xa nda'u na ya'a‑i. Dɨuni kada koio‑n xa na kuko'yo ini‑i. Xko ja'an mee xko ja'an ɨɨn ñá kuu kuenda kɨu ñuu Babilonia. Du'a xko ja'an‑ña: “Kuu‑ro ñá taxnuni. Ndito yɨɨ‑ro, ñatu n‑xi'í‑te. Ña kuko'yo ini‑ro.”
66018008	Xaxe'e xijan nda'u ya'a ñayiu ñuu dian. Kuu tnama. Koo xa ko'yo ini. Kayu ñuu dian. Te kuú koio‑i. Idii ni kɨu ya'a koio‑i ntdaa xijan. Daya'a ña'a Ianyuux juxtixia xaxe'e xa taxnuni‑ia.
66018009	Na jini se ka taxnuni ntaka ñuu ñuñayiu n‑ka kidakuechi xi'in ñadɨ'ɨ kuu Babilonia jan xa kane ñu'a ñuu‑ña xa kayu, nda'i koio‑s. Kue'e tvini n‑ka xe ju'un‑s xi'in‑ña xa n‑ka xo xeen‑s ndatniu yo ya'u n‑ka xo neva'a‑s xi'in‑ña.
66018010	Xika kunujuiin koio‑s xa na ña'a nda'u ya'a koio‑s ná ya'a ñayiu ñuu ijan, te juña'a tna'a‑s: —Naka nda'u n‑ya'a ñayiu Babilonia. Naka nda'u n‑ya'a ñuu ka'nu jan. N‑xo taxnuni ñuu jan n‑kuu. Idii ni hora nda'u n‑ka ya'a‑i xa n‑ka ya'a‑i juxtixia.
66018011	Hora na jini se ka xeen te ka nadiko‑s, dɨuni kuko'yo ini‑s te nda'i koio‑s xaxe'e ñuu ijan chi mayo ka jueen xa ka diko‑s.
66018012	Xa ka diko‑s kuu oro, plata, yuú vili xndaa yo ya'u, perla, da'ma linu, da'ma seda, da'ma tndee ndɨjɨn ndi'i, da'ma kue'e yo ya'u, xi'in ntdantu'u nuu yutnu vili xe'en, yutnu yo ya'u, bronce, hierro, marmol, ndatniu marfil du.
66018013	Ka diko‑s canela xi'in ntaka xa keé nuu ndeyu, duxa tnuu, duxa kuixi, yuchi vili xe'en, vinu, aciti, yuchi trɨu, mee trɨu du. Ka diko‑s ngutu, tkachi, caballu, carreta du. Dɨuni ka diko‑s se kadatniu du'a.
66018014	Te ja'an koio‑s nuu ñayiu ijan: —Ma kaxi ka‑n xavidi daa n‑xo tna ini‑n. Mayo ka‑n kuneva'a xa yo ya'u, ni ma kukutu ka‑n xa yo ya'u. Ma uun ka ni'i‑n xijan.
66018015	N‑ka kukuika se ijan xaxe'e xa yo n‑ka xo xeen ñayiu Babilonia ndatniu‑s jan. Xika kunujuiin koio‑s xa na ña'a nda'u ya'a koio‑s ná ya'a ñayiu ñuu ijan. Kuko'yo ini koio‑s te nda'i‑s.
66018016	Na ya'a xijan, juña'a tna'a‑s: —Ñayiu ijan n‑xo ndixi da'ma linu va'a, da'ma tndee ndɨjɨn ndi'i xi'in da'ma kue'e yo ya'u. N‑ka xo kukutu dujun‑i, nda'a‑i, dɨkɨ‑i dɨkɨ oro, yuú vili xndaa te ya'u xi'in perla.
66018017	-
66018018	Idii ni hora n‑naa ntdanditu'u xa yo ya'u jan te ña tuu ka. Hora na jini se dakaka barcu xi'in ñayiu ndido‑i xi'in se ka xata da'ma xa kaka‑i xi'in dava se ka kidatniu xiti barcu jan xa kane ñu'a xa kayu ñuu jan, xika kunujuiin koio‑s tuku te kana koio‑s: —Ni ɨɨn ñuu ñatu n‑xo xee ñuu ka'nu ijan.
66018019	Yo kuko'yo ini‑s te nda'i‑s xaxe'e ñuu ijan. Te kodo koio‑s ñu'u yuchi dɨkɨ‑s. Kana koio‑s: —Naka nda'u n‑ya'a ñayiu Babilonia. Naka nda'u n‑ya'a ñuu ka'nu jan. Ntdaa se ka kuu xto'o barcu n‑ka kukuika xaxe'e xa yo n‑ka xo xeen ñayiu ñuu kuika jan xa n‑ka diko‑s. Idii ni hora n‑naa ntdanditu'u xa yo ya'u n‑xio ijan te ña tuu ka —kachi koio‑s. Te n‑ja'an:
66018020	—Na kuvete ia xndaxio andɨu. Na kuvete ñayiu n‑kida Ianyuux xa n‑ka nduu‑i ñayiu ii. Na kuvete se n‑tunda'a ña'a Jesús xa kada koio‑s tniu‑ia. Na kuvete se n‑ka xo ja'an tnu'u Ianyuux nuu ñayiu. Na kuvete koio‑s ntdaa‑s chi n‑daya'a Ianyuux juxtixia ñayiu ñuu ijan xa n‑dandenaa‑ia xa n‑ka kida ña'a‑i.
66018021	Ijan n‑ndone'e ɨɨn ángel ndaku ɨɨn toto ka'nu longo kaa ná kaa yodo molino. N‑dajane ni'no‑ia nuu mar te n‑ja'an‑ia: —Du'a dajane Ianyuux ñuu ka'nu Babilonia te ma uun ka jini ñayiu ñuñayiu ñuu ijan chi naa.
66018022	Ma uun ka teku ñayiu xa kande arpa ñuu ijan. Mayo ka teku xa tɨu ñayiu flauta, ni xa tɨu ñayiu strompeta. Mayo ka teku xa kata ñayiu, ni xa tɨu; ni xa kande mayo ka‑i teku. Ma koo ka ñayiu kadava'a ntaka ndatniu xetniu‑ro. Ndondoo‑i naa. Ma uun ka teku ñayiu xa ku kurrɨɨ molino.
66018023	Ma ku koko ka luz xiti ñuu, ni xiti ve'e. Mayo ka teku xa ku kuvaa viko tnunda'a. N‑ka xo kunuu ñayiu ñuu ijan xa n‑ka xo xeen‑i te yo n‑ka xo diko‑i ntaka ndatniu. Yo n‑ka xo danda'u‑i dava ka ñayiu ñuñayiu, te n‑ka xo chibruju‑i‑yɨ.
66018024	Ñayiu ñuu ka'nu ya'a n‑ka xa'ni ñayiu n‑kida Ianyuux xa n‑ka nduu‑i ñayiu ii. Dava ñayiu n‑ka xa'ni‑i jan n‑ka xo ja'an xa n‑xo ja'an Ianyuux nuu‑i. Te xaxe'e‑i n‑ka xa'ni ñayiu ñuñayiu ndɨyɨ.
66019001	Nu n‑ya'a xa n‑teku‑da xa'a, n‑teku‑da xa kue'e ñayiu ka kuvaa andɨu. Du'a ka ja'an‑i: Na nakuetu‑ro nuu Ianyuux, chi mee‑ia n‑dakaku ña'a. Io va'a ni xa taxnuni‑ia nuu ntdaa ñayiu ñuñayiu. Io va'a ni xa yɨnda'a‑ia ntdaa xa io.
66019002	Io va'a xa n‑daya'a‑ia juxtixia ñadɨ'ɨ n‑xo diko mee‑ña. Dɨu ñá ya'a n‑dakua'a ñayiu ñuñayiu xa kava koio‑i xi'in ñayiu ñatu n‑tnunda'a xi'in‑i. N‑danaa Ianyuux ñayiu ñuu ijan xa n‑dandenaa‑ia xa n‑ka xa'ni ñayiu jan ñayiu n‑ka xinokuechi nuu‑ia.
66019003	N‑kuvaa ntuku ñayiu ɨnka vuelta andɨu. Ka ja'an‑i: Na nakuetu‑ro nuu Ianyuux. Nɨkava nɨkuita ku junu ñu'a ñuu Babilonia.
66019004	N‑ka xe juiin xiti ntuku oko koon sexa'nu ka kunxa'nu xi'in nkoon kɨt dana xndaa jan nuu nukoo Ianyuux xaxe'e xa taxnuni‑ia te n‑ka ndadaka'nu koio‑s xi'in‑tɨ‑ia. Te ka ja'an‑s xi'in‑tɨ: —Daa na koo. Na nakuetu‑ro nuu Ianyuux.
66019005	Te nde nuu nukoo Ianyuux nuu silla‑ia n‑teku‑da n‑ja'an: Ndo'o ñayiu ka xinokuechi nuu Ianyuux te ka yu'u‑n nuu‑ia, ndadaka'nu koio‑ia. Ka kuu‑n ñayiu dakuu nga a ka kuu‑n ñayiu ndandɨ'ɨ, ndadaka'nu koio‑ia.
66019006	Dɨuni n‑teku‑da xa ná nga kuu xa kue'e ñayiu kuvaa. Ná nga kuu xa kayu ndute ka'nu junkoio ni'no ɨɨn nuu dujun a ná kuu xa nde'e nɨ'ɨ donda'a juan nu'u hora kana dau kuu. N‑ja'an ntdaa xijan: Na ndadaka'nu‑ro Ianyuux, chi taxnuni‑ia nuu ntdanditu'u ñayiu, te yɨnda'a‑ia ntdaa xa io.
66019007	Na kudɨ ini‑ro. Na kuvete‑ro. Na nakuetu‑ro nuu‑ia chi n‑xee hora tnunda'a tkolelu. Xa n‑kida tu'a dichi koo xi'in‑tɨ mee‑i xa tnunda'a‑i xi'in‑tɨ.
66019008	N‑xejoon Ianyuux xa kukutu dichi jan da'ma linu va'a io ndoo, te diñu. Da'ma linu io ndoo kuu xava'a n‑ka kida ñayiu ka kuu da'ya Ianyuux. Ka kuu xijan.
66019009	Ijan te n‑ja'an ángel jan nuu‑da: —Chidotnuni tnu'u ya'a: “Naka ta'u ñayiu n‑ja'an ña'a Ianyuux xa kixi‑i viko kada‑ia chi tnunda'a tkolelu. Tuu nga n‑kida tu'a‑ia xa kaxdini koio‑i xi'in‑ia. Ñadu tnu'u vete kuu chi ɨɨn xa ndaa kuu; tnu'u Ianyuux kuu.”
66019010	Te n‑xe juiin xiti‑da nuu‑ia xa nakuetu‑da nuu‑ia, te n‑ja'an‑ia: —Ña'a, maxku daa kada‑n chi dɨuni xinokuechi‑r nuu Ianyuux ná ka xinokuechi ndo'o xi'in ntaka ñani‑n nuu‑ia. Ka najani ñayiu ijan xa n‑kida Jesús xi'in xa n‑ja'an‑ia nuu ñayiu. Nakuetu nuu Ianyuux. Nani n‑kida Espíritu‑ia xa n‑ka ja'an se n‑ka ja'an nuu ñayiu xa n‑ja'an Ianyuux, dani kida‑ia vitna xa kakune'e ñayiu xa n‑ja'an Jesús.
66019011	Ijan dada n‑xini‑da xa nune ntuku andɨu, te dɨuni n‑xini‑da ɨɨn caballu kuixi. Ná kaa ɨɨn seyɨɨ kaa Ia yodo‑tɨ. Xa n‑ja'an‑ia xa kada‑ia, xijan kada‑ia; ñatu vete‑ia. Kida ndaa‑ia hora ndadandaa‑ia kuechi ñayiu. Ñadu nax kuu xa jantna'a‑ia xi'in Kui'na chi xaxe'e xa kida‑i kuechi.
66019012	Ná kuu yañu'u kuu nduchi nuu‑ia. Tɨtnɨ corona ñu'u dɨkɨ‑ia, te ndenee dɨu‑ia corona jan. Ñayo xini nax nani‑ia. Mee ni‑ia xini.
66019013	Dɨuni ni'no‑ia da'ma n‑kendaxi nuu nɨñɨ. Dɨu‑ia kuu Tnu'u Ianyuux.
66019014	Xndijun ña'a ia ka kuu soldado io andɨu xyodo caballu kuixi. Xni'no‑ia da'ma kuixi linu io ndoo te va'a.
66019015	Kee ɨɨn espada deen yu'u Ia ni'no da'ma n‑kendaxi nuu nɨñɨ jan, te xijan juetniu‑ia xa datnukue'e‑ia ñayiu ñatu ka kuu da'ya‑ia. Nde'e kundeka‑ia‑i hora na taxnuni‑ia nuu‑i. Ná kida‑ro hora ka xadi‑ro uva xa kee ndudi, daa kada Ia taxnuni nuu ntdaa xa io andɨu xi'in ñuñayiu ñayiu ijan xaxe'e xa yo kiti ini‑ia nuu‑i.
66019016	Da'ma‑ia xi'in nuu tkajan‑ia ndenee dɨu‑ia. Du'a yodotnuni: “Ia taxnuni nuu ntdaa se ka taxnuni. Ia kunxa'nu nuu ntdanditu'u se ka kunxa'nu.”
66019017	Dɨuni n‑xini‑da xa nujuiin ɨɨn ángel nuu ngandii. Xee kana‑ia nuu ntdaa kɨtɨ ka ndava andɨu. Du'a xia'an‑ia: —Nataka koio chi kaxdini‑n xa n‑kida tu'a Ianyuux. Tuu nga n‑kida tu'a‑ia xa kaxdini koio‑n.
66019018	Ne'e. Kaxi koio‑n kuñu se n‑ka taxnuni, kuñu soldado, kuñu se unu nde'e xa jantna'a‑s, kuñu caballu, kuñu se n‑ka xo yodo‑tɨ du. Kaxi koio‑n kuñu ñayiu ña yoo na xto'o, kuñu ñayiu n‑kidatniu du'a nuu xto'o‑i, kuñu ñayiu dakuu nga, kuñu ñayiu ndandɨ'ɨ du.
66019019	Te n‑xini‑da xa n‑ka nataka kɨt nde'e jan xi'in se ka taxnuni ñuñayiu xi'in se ka kuu soldado‑s xa jantna'a koio‑s xi'in Ia yodo caballu jan xi'in ia xndeka tna'a xi'in‑ia.
66019020	N‑ka tnɨɨ‑ia kɨt nde'e jan xi'in se n‑ka ja'an vete xa ka kuu‑s se ka ja'an nuu ñayiu xa n‑ja'an Ianyuux, te n‑ka chindi'u‑ia‑s. N‑xo kida se n‑ka xo ja'an vete jan milagru n‑xo nde'a kɨt nde'e jan. Xaxe'e xa n‑xo kida‑s milagru n‑xo danda'u‑s ñayiu xne'e tnuni kɨt nde'e jan, te n‑ka xe juiin xiti‑i nuu xa kaa ná kaa kɨt nde'e jan. N‑dakee ndito Ianyuux kɨt nde'e jan xi'in se n‑ka xo ja'an vete xa ka kuu‑s se n‑ja'an nuu ñayiu xa n‑ja'an Ianyuux nuu kayu azufri. Ná ka'nu ɨɨn laguna ka'nu ñu'u jan.
66019021	Xi'in espada kee yu'u Ia yodo caballu jan n‑xa'ni‑ia dava ka se n‑ka kendoo xi'in espada kee yu'u‑ia, te n‑ka xaxi kɨt ka ndava kuñu se ijan xa nde n‑ka chitu xiti‑tɨ.
66020001	Ijan dada n‑xini‑da ɨnka ángel vax juun andɨu. Nunda'a‑ia ɨɨn cadena ka'nu xi'in ndakaa najaan yu'u nua ña xe ndɨ'ɨ.
66020002	N‑tnɨɨ‑ia dragón jan, te n‑tetnɨɨ‑ia‑tɨ cadena nunda'a‑ia. Ɨɨn mil kuia kutnɨɨ‑tɨ. Kɨt ijan kuu koo ka'nu xana'a, te dani io‑t. Dɨuni kuu‑t Kui'na. Dɨuni kuu‑t Satanás.
66020003	N‑dakee‑ia‑tɨ nua ña xe ndɨ'ɨ jan. Va'a n‑xadɨ‑ia yu'u‑i te n‑tenee‑ia sellu‑ia yu'u‑i xa maxku kane‑tɨ xa kutuu‑t ɨɨn mil kuia te danda'u‑t ñayiu. Ijan dada natava‑ia‑tɨ te dayaa‑ia‑tɨ xa kuikonuu‑t xaku nga kɨu.
66020004	Ijan dada n‑xini‑da ñayiu ka taxnuni xtuu nuu silla. N‑kida Ianyuux xa daya'a‑i juxtixia ñayiu. Dɨuni n‑xini‑da anu ñayiu n‑ka kendodo dɨkɨ xaxe'e xa n‑ka kakune'e‑i xa n‑ja'an Jesús xi'in xa n‑ja'an Ianyuux. Ka kuu‑i ñayiu ña n‑ka xe juiin xiti nuu kɨt nde'e jan xi'in nuu xa kaa ná kaa mee‑t jan xa nakuetu koio‑i. Dɨuni ña n‑xejoon‑i xa nkondenee tnuni tna'a tnuni ne'e dragón jan te'u‑i a nda'a‑i. N‑xini‑da xa n‑ka nandoto ñayiu ijan, te taxnuni koio‑i xi'in Jesucristu ɨɨn mil kuia.
66020005	Ñayiu ya'a ka kuu ñayiu ki'na nuu ki'na vii n‑ka nandoto. Nandoto koio dava ka ñayiu n‑ka xi'í, ko hora na chitu ɨɨn mil kuia jan.
66020006	Ta'u n‑ka kuu ñayiu ki'na nuu ki'na vii n‑ka nandoto ya; ma kuú ka‑i ɨnka vuelta. Dutu junukuechi nuu Ianyuux xi'in nuu Jesucristu ku kuu koio‑i. Te taxnuni‑i xi'in‑ia ɨɨn mil kuia.
66020007	Hora na chitu ɨɨn mil kuia kane Kui'na nua nuu yɨndi'u‑i te yaa‑i.
66020008	Jɨn danda'u‑i ñayiu ntdaa nación ñuñayiu. Nde ñayiu Gog xi'in Magog jɨn danda'u‑i. Dataka‑i ñayiu ijan xa jɨn jantna'a‑i xi'in ñayiu ka kuu da'ya Ianyuux. Ná kue'e ñu'u kuchi io yu'u mar kue'e ñayiu taka ijan.
66020009	Kandeka‑i ñayiu n‑dataka‑i nitu'u ñuñayiu jɨ'ɨn ñuu nuu xndaxio ñayiu kuu da'ya Ianyuux, te naduku nduu‑i xi'in‑i ñuu ijan, ko juun ñu'ú nde andɨu te kayu koio‑i. Ñayiu ñuu ijan kuu ñayiu xemani Ianyuux.
66020010	Dajane ni'no Ianyuux Kui'na nuu koko azufri. Ná ka'nu ɨɨn laguna, ka'nu nuu koko azufri jan. Xaxe'e xa danda'u‑i ñayiu, xijan kuu xa ijan keé‑i. Keé‑i nuu n‑keé kɨt nde'e jan xi'in se n‑ka ja'an vete xa ka kuu‑s se ja'an nuu ñayiu xa n‑ja'an Ianyuux. Nɨkava nɨkuita nda'u ku ya'a koio‑i ntdaa‑i ijan.
66020011	Ijan dada n‑xini‑da ɨɨn silla kuixi ka'nu xi'in Ia nukoo nuu‑tnu te hora ijan n‑ndoñu'u ñuñayiu xi'in andɨu. N‑xo nde'a‑ia xa n‑ka ndoñu'u xijan.
66020012	Te n‑xini‑da ñayiu n‑ka xi'í xniñi yatni nuu nukoo silla kuixi ka'nu jan. Nandɨkaa nanditu'u ñayiu n‑ka xi'í xyuku ijan. Nani xyuku ñayiu dakuu nga dani xyuku ñayiu ndandɨ'ɨ. N‑ka nandɨka tutu xtuni'no io andɨu nuu xyodotnuni nax n‑ka kida ñayiu, te n‑ka kundaa kuechi‑i ná xyodotnuni nuu tutu jan. Dɨuni nandɨka ɨnka ntuku tutu tuni'no nuu xyodotnuni dɨu ñayiu kutuu xi'in Ianyuux nɨkava nɨkuita.
66020013	N‑ka nane ñayiu n‑ka nduxi nuu mar. N‑ka nane ndɨyɨ n‑ka yɨnduxi nuu ñu'u. Dɨuni n‑ka nane ndɨyɨ n‑ka keé andea. Ntdaa‑i n‑ka nandoto, te n‑ka kundaa kuechi‑i ná xyodotnuni nuu tutu jan.
66020014	Ijan dada n‑dakee da'u ni‑ia xa kida xa xi'í‑ro nuu nu'u koko. Na ka'nu ɨɨn laguna ka'nu nuu n‑dakee‑ia xijan. Dani n‑dakee‑ia tnduu xi'in ñu'u nuu n‑ka kaa ndɨyɨ nuu nu'u koko jan. Ijan kuu nuu kuú koio ñayiu ɨnka vuelta.
66020015	Dɨuni dakee‑ia ñayiu ña tuu na dɨu xyodotnuni nuu tutu tuni'no nuu xyodotnuni dɨu ñayiu kutuu xi'in‑ia nɨkava nɨkuita.
66021001	Ijan dada n‑xini‑da andɨu xee xi'in ñuñayiu xee. Andɨu xi'in ñuñayiu io vitna n‑ndoñu'u. Dɨuni n‑naa mar.
66021002	Te n‑xini‑da ɨnka Jerusalén xee. Ñuu ii kuu. N‑xini‑da xa vax juun ñuu jan nde andɨu nuu tuu Ianyuux. Ná n‑kukutu novia n‑kukutu ñuu jan.
66021003	N‑teku‑da xa xee ja'an nde nuu nukoo silla ka'nu Ianyuux. Du'a n‑ja'an: —Tuu Ianyuux xi'in ñayiu ñuñayiu vitna. Kutuu ka'nu‑ia xi'in‑i. Ku kuu‑i da'ya‑ia, te Ianyuux‑yɨ kuu‑ia.
66021004	Mayo ka‑i nda'i. Mayo ka‑i kuú, ni mayo ka‑i kuko'yo ini. Ma kaxia'an ka ɨɨn nuu xaxia'an. Ma ku kuu ka na n‑xo kuu ñuñayiu.
66021005	N‑ja'an Ia nukoo nuu silla ka'nu nuu‑da: —Kunde'a xa ndadava'a xee‑r ntdaa xa io. Chidotnuni xa na ja'an‑r chi xandaa kuu. Io xa jandixa‑n xa'a chi jɨn tna'a ná n‑ja'an‑r.
66021006	Ijan dada n‑ja'an ka‑ia: —Xa io vitna. Ru'u kuu Ia daa nga io, te kutuu‑r nɨkava nɨkuita. Ñayiu yichi ndute, juña'a nga‑r ndute ko'o‑i xa na kutuu‑i nɨkava nɨkuita. Kane mee ndute ijan.
66021007	Ñayiu na ndaku nuu Kui'na, ko'o‑i nte ya'a chi nte ya'a kuu ta'u‑i. Ianyuux‑yɨ ku kuu ña'a te ku kuda'ya‑r‑yɨ.
66021008	Dakee‑r ñayiu yu'u xa ja'an‑i xa kukanu ini ña'a‑i xi'in ñayiu ñatu ka kukanu ini ña'a xi'in ñayiu kida xaloko xadu'a nuu koko azufri. Dɨuni dakee‑r ñayiu ka xa'ni ndɨyɨ xi'in ñayiu xndaa xi'in ñayiu ñatu n‑tnunda'a xi'in‑i, ñayiu ka kuu brujo, ñayiu ka nakuetu nuu ianyuux n‑ka kidava'a mee‑i xi'in ñayiu vete nuu koko xijan. Ná ka'nu ɨɨn laguna ka'nu nuu koko ñu'u jan. Ijan kuu nuu kuú‑i ɨnka vuelta.
66021009	Ɨnka ntuku vuelta n‑xini‑da ɨɨn ángel nunda'a ko'o n‑ñu'u xa n‑kida u'u ñayiu ñuñayiu jan. N‑ja'an‑ia nuu‑da: —Ne'e na dande'a ña'a‑r novia tnunda'a xi'in tkolelu.
66021010	Ijan dada n‑tu ini‑da xa ndeka ña'a‑ia jua'an ɨɨn yuku ka'nu te dujun. Te n‑dande'a ña'a‑ia ñuu ii Jerusalén. N‑xini‑da xa vax juun xijan andɨu nuu tuu Ianyuux.
66021011	Ndii Ianyuux ñuu jan. Ná diñu yuú yo ya'u diñu ñuu jan. Ná diñu yuú kuu jaspe xi'in cristal diñu.
66021012	Naduku nduu ɨɨn nama ka'nu te dujun ñuu jan. Io uxi uu ye'e‑i. Ntna'a ye'e jan ndenee dɨu ɨɨn da'ya yɨɨ Israel, se ka kuu xixitna‑ro. Dɨuni xnii ɨɨn ɨɨn ángel ntna'a ye'e jan.
66021013	Uni ye'e jan nde'a do nuu kane ngandii, te uni nde'a do norte. Uni ka ntuku nde'a do sur te uni ka nde'a do nuu keé ngandii.
66021014	Io uxi uu cimientu nama ñuu jan. Ntna'a cimientu jan xndenee dɨu ɨɨn se n‑tunda'a ña'a Jesús, Ia kuu tkolelu.
66021015	Ne'e ángel n‑ndatnu'u xi'in‑da ɨɨn vara oro xa chiku'a‑ia nama naduku nduu ñuu jan.
66021016	N‑chiku'a‑ia ñuu jan xi'in vara ne'e‑ia, te n‑xini‑da xa uu mil uu cientu kilómetro ne'e xa kani. Nani ne'e xa kani ne'e xa ndɨka xi'in xa dujun.
66021017	Ijan dada n‑chiku'a ntuku‑ia ɨnka vuelta nama jan, te n‑xini‑da xa uni diko o'on metro ne'e xa kojon. Ná chiku'a roo xa kuu‑ro ñayiu ɨɨn xa chiku'a‑ro daa n‑kida‑ia.
66021018	Yuú kuu jaspe kuu nama ñuu jan, te mee ni oro nini kuu ñuu jan. Ná kaa vidriu kaa nama jan.
66021019	Nandɨkaa nanditu'u yuú yo ya'u xndeyuku cimientu nama jan. Ɨɨn cimientu jan xndeyuku jaspe. Ɨnka cimientu xndeyuku yuú kuu zafiro. Ɨnka ntuku cimientu jan xndeyuku yuú kuu ágata. Xa kuu koon xndeyuku yuú kuu esmeralda.
66021020	Xa kuu o'on xndeyuku yuú kuu sardónice. Xa kuu iñu xndeyuku yuú kuu cornalina. Xa kuu uxa xndeyuku yuú kuu crisólito. Xa kuu una xndeyuku yuú kuu berilo. Xa kuu ɨɨ́n xndeyuku yuú kuu topacio. Xa kuu uxi xndeyuku yuú kuu crisopraso. Xa kuu uxi ɨɨn xndeyuku yuú kuu jacinto. Cimientu kuu uxi uu xndeyuku yuú kuu amatista.
66021021	Naa ɨɨn ɨɨn yutnu ye'e jan kuu ɨɨn ɨɨn perla, te mee ni oro nini kuu ichi ka'nu katuu xiti ñuu jan. Ná kaa vidriu kaa.
66021022	Ni ɨɨn veñu'u ña n‑xini‑da xiti ñuu jan. Ñatuka ka ndoñu'u ñayiu veñu'u xaxe'e xa xtuu‑i xi'in Ianyuux, Ia kuu Xto'o‑ro Ia taxnuni nuu ntdaa xa io. Dɨuni xtuu‑i xi'in tkolelu jan.
66021023	Ña tuu nax juun ñuu ijan ngandii, ni yoo xa kukanda ñuu jan chi Taa‑ro Ianyuux xi'in tkolelu ndii ijan.
66021024	Kanda nuu kuikonuu koio ñayiu ntaka nación kutuu ijan chi ndii‑ia ñuu jan. Nakuetu koio se ka taxnuni xi'in ñayiu ya'a nuu Ianyuux xi'in nuu tkolelu jan ijan.
66021025	Ni ɨɨn ye'e nama naduku nduu ñuu jan ma kundi'u chi nuncas ñatu kunee ñuu ijan.
66021026	Ná ka najuen tnu'u ñayiu ñuñayiu Ianyuux ya'a, daa najuen tnu'u koio‑i‑ia ijan. Ná ka nakuetu‑i nuu‑ia ñuñayiu ya'a, daa nakuetu‑i nuu‑ia ijan.
66021027	Ma kɨu ñayiu ñatu n‑ku ii ijan. Ni ñayiu vete, ni ñayiu kida xaloko xadu'a, ma kɨu ijan. Diko ni ñayiu xyodotnuni dɨu libru tkolelu jan kɨu koio ñuu xee jan.
66022001	Ijan dada n‑dande'a ña'a ángel jan ndute kɨndɨ xika de'va. Kee‑té ka'a silla nuu nukoo Ianyuux xi'in Jesús xa ka taxnuni‑ia. Ndute ko'o‑ro xa kutuu‑ro nɨkava nɨkuita xi'in‑ia kuu‑té.
66022002	Dava ichi ka'nu xiti ñuu jan ni'no de'va nuu xika ndute jan. Nduu lado yu'u de'va jan nukoo ɨɨn yutnu juun xavidi kaxi‑ro xa kutuu‑ro xi'in Ianyuux nɨkava nɨkuita. Ntna'a yoo juun xavidi‑tnu. Va'a vixi‑tnu jan xa mayo ka ñayiu ntakantu'u nación tna'a kue'e.
66022003	Ijan mayo ñayiu jan u'u ɨnka ñayiu. Ijan kuu nuu xtuu Ianyuux xi'in tkolelu silla‑ia, te nakuetu koio ñayiu ka xinokuechi nuu‑ia nuu‑ia.
66022004	Kunde'a ñayiu jan‑ia te kundenee dɨu‑ia tnee‑i.
66022005	Ñatu kunee ijan. Ma juetniu ka ñayiu kutuu ijan candil, ni ñatu ndoñu'u‑i ngandii chi mee Ianyuux ndii ijan. Nɨkava nɨkuita taxnuni koio ñayiu kutuu ijan.
66022006	Te n‑ja'an ka‑ia nuu‑da: —Na jandixa ñayiu ntdaa xa'a chi xandaa xakuiti xa jɨn tna'a. Xandaa kuu. Ia n‑xian tnu'u se n‑ka ja'an nuu ñayiu xa n‑ja'an Ianyuux n‑ja'an nuu‑r nax koo. Kuu‑r ia xinokuechi nuu‑ia. N‑ja'an‑ia xa kachitnu'u ña'a‑r ntdaa‑n xa ka kuu‑n ñayiu ka xinokuechi nuu‑ia nax ya'a ñuñayiu. Xa vax kuyatni xa ya'a xa'a.
66022007	Te n‑ja'an ka ángel jan nuu‑da: —N‑ja'an Jesús nuu‑r: “Kuna'a xa xá n‑kuyatni xa jɨ'ɨn ntuku‑r ñuñayiu. Ta'u kuu koio ñayiu jandixa tnu'u xyodotnuni nuu tutu tuni'no ya'a” —kuu ángel jan.
66022008	Daña Sua, n‑teku‑da ntdaa xa'a te n‑xini‑da ntdaa xa n‑dande'a ña'a ángel jan. Nu n‑ya'a xa'a, n‑xe juiin xiti‑da xe'e‑ia xa na nakuetu‑da nuu‑ia.
66022009	Te n‑ja'an‑ia nuu‑da: —Ña'a, maxku daa kada‑n chi dɨuni ka xinokuechi‑r nuu Ianyuux ná ka xinokuechi ndo'o xi'in se ka ja'an nuu ñayiu xa n‑ja'an Ianyuux xi'in ntdaa ñayiu ka jandixa xa n‑xe kodotnuni nuu tutu kidava'a‑n de. Ñani‑n ka kuu se ka ja'an tnu'u‑ia. Nuu Ianyuux juiin xiti, te nakuetu‑n.
66022010	ʼMaxku tenee tna'a‑n tutu n‑kidava'a‑n de ni maxku kuedi‑n sellu chi vax kuyatni vax kuvii xa jɨn tna'a ntdaa xa n‑xe kodotnuni.
66022011	Ñayiu ka kida xane'e xayichi, daa na kada na'i‑i. Ñayiu dakuido datau ka anu‑i, na dakuido datau na'i anu‑i. Ñayiu ka kida xava'a te ka jandixa‑i xa n‑ja'an Ianyuux, na jandixa na'i‑i xa n‑ja'an‑ia —kuu‑ia.
66022012	Ijan dada n‑ja'an Jesús nuu‑da: —Kuna'a xa vax kuyatni kɨu naxee‑r. Te nudɨɨn nudɨɨn juña'a‑r ta'u ñayiu según nax n‑ka kida‑i ɨɨn ɨɨn‑i.
66022013	Ru'u kuu Ia daa nga io te kutuu‑r nɨkava nɨkuita.
66022014	Naka ta'u ñayiu kɨu nuu ndii ye'e ñuu xee ya, chi xá n‑ka nakate‑i da'ma‑i. Kɨu koio‑i, te kaxi koio‑i xavidi juun ya'a te kutuu‑r xi'in‑i nɨkava nɨkuita.
66022015	Yata nama naduku nduu ñuu ya'a ndoo koio ñayiu ka kida xaloko xadu'a, ñayiu chibruju ñayiu, seyɨɨ xi'in ñadɨ'ɨ xndaa xi'in ñayiu ñatu n‑tnunda'a xi'in‑s, ñayiu n‑xa'ni ndɨyɨ, ñayiu ka ndadaka'nu ianyuux n‑ka kidava'a mee‑i, ntdaa ñayiu unu vete du. Mayo‑i kɨu ñuu xee ya.
66022016	ʼRu'u n‑tunda'a ángel, ia xinokuechi nuu‑r xa kachitnu'u ña'a‑ia ndo'o xi'in ntdaa ka ñayiu ka kukanu ini ña'a nax ya'a. Ru'u kuu Jesús, te kuu‑r da'ya dana David. Kuenda kɨu tkɨun xino hora vax tuu xa nde'e ndii‑t kuu‑r.
66022017	Ja'an Espíritu‑r nuu‑r: “Jɨ'ɨn‑n ñuñayiu.” Dɨuni ka xko ja'an ñayiu ka kukanu ini ña'a nuu‑r: “Ndixi‑n ñuñayiu.” Kuenda kɨu dichi tnunda'a xi'in‑r ka kuu ñayiu jan. Na ja'an ñayiu kunini tnu'u n‑ja'an‑r‑ya: “Ndixi‑n.” Ñayiu yichi ndute, na kixi‑i ya'a xa na ko'o‑i ndute juña'a‑r xa na kutuu‑i nɨkava nɨkuita, te kutuu‑r xi'in‑i. Ña tuu nax chiya'u‑i —kuu Jesús, n‑ja'an‑ia.
66022018	Te n‑ja'an ka ángel ijan nuu‑da: —Juña'a‑n nuu ntdantu'u ñayiu kunini a ka'u tnu'u yodotnuni nuu tutu n‑kidava'a‑n de xa maxku chidotnuni ka‑i ɨnka tnu'u. Nux daa na kada‑i nda'u ka ya'a‑i dada xa ya'a koio ñayiu kakune'e libru dian.
66022019	A ndeda ñayiu na ndada ndoo tnu'u yodotnuni nuu libru dian ma juejoon Ianyuux xa kaxi‑i xavidi juun yutnu io andɨu xa kutuu‑i nɨkava nɨkuita. Dani ma juejoon‑ia xa kɨu‑i ñuu ii xa ni'i‑i ntdaa xa n‑xe kodotnuni nuu libru dian —kuu‑ia, n‑ja'an‑ia.
66022020	N‑ja'an ka Ia n‑kachitnu'u ña'a ntdaa tnu'u ya'a nuu‑da: —Xa kuyatni xa naxee‑r. Te xia'an‑da nuu‑ia: —Daa na koo. Ndixi‑n nuda.
66022021	Na chindee chituu ña'a Jesús, Ia kuu Xto'o‑ro ntdaa‑ro.
