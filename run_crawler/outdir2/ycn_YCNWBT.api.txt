40001001	Mariruna i'imaño Jesucristo a'ajútaya michuna i'imaká. David michú, Abraham michú, kele lakénami nakiyana ri'imaká.
40001002	Abraham i'imari Isaac jara'apá. Eyá Isaac i'imari Jacob jara'apá. Jacob i'imari Judá jara'apá, eyá re kaja ajopana rejena i'imaño.
40001003	Eyá Judá i'imari Fares, Zérah, kele jara'apá. Naló ií i'imari Tamar. Fares i'imari Hesrón jara'apá. Eyá Hesrón i'imari Aram jara'apá.
40001004	Eyá Aram i'imari Aminadab jara'apá. Eyá Aminadab i'imari Nahasón jara'apá. Nahasón i'imari Salmón jara'apá.
40001005	Eyá Salmón i'imari Booz jara'apá. Booz jaló i'imayo Rahab. Eyá Booz i'imari Obed jara'apá. Rut i'imayo raló. Eyá Obed i'imari Jesé jara'apá.
40001006	Eyá Jesé i'imari ne'emakana David jara'apá. Urías yajalo wa'até riwá'ako i'imaká. Rujwa'até ri'irí Salomón i'imaká.
40001007	Salomón i'imari Roboam jara'apá. Eyá Roboam i'imari Abías jara'apá. Abías i'imari Asá jara'apá.
40001008	Eyá Asá i'imari Josafat jara'apá. Eyá Josafat i'imari Joram jara'apá. Eyá Joram i'imari Uzías jara'apá.
40001009	Uzías i'imari Jotam jara'apá. Jotam i'imari Acaz jara'apá. Eyá Acaz i'imari Ezequías jara'apá.
40001010	Ezequías i'imari Manasés jara'apá. Eyá Manasés i'imari Amón jara'apá. Eyá Amón i'imari Josías jara'apá.
40001011	Josías i'imari Jeconías jara'apá, eyá ajopana rijmerénami chuna jara'apá kaja ri'imaká. Riwakajénawa'aIsrael michú lakénami nate'eré nakiyá Babilonia te'eré ejo, nachá'atakale ne'emaká nókakajo aú. Raúnawa'ane'emaká rejo, najápakaloje najló mapeja. Re Josías yaní motho'oñó i'imaká.
40001012	Napa'akó nate'eré ejo ee, mariruna motho'oñó piño i'imaká: Jeconías i'imari Salatiel jara'apá. Eyá Salatiel i'imari Zarobabel jara'apá.
40001013	Zorobabel i'imari Abihud jara'apá. Eyá Abihud i'imari Eliaquim jara'apá. Eyá Eliaquim i'imari Azor jara'apá.
40001014	Azor i'imari Sadoc jara'apá. Eyá Sadoc i'imari Aquim jara'apá. Eyá Aquim i'imari Eliud jara'apá.
40001015	Eyá Eliud i'imari Eleazar jara'apá. Eleazar i'imari Matán jara'apá. Eyá Matán i'imari Jacob jara'apá.
40001016	Eyá Jacob i'imari José jara'apá. Riká José wá'akaro María wa'até i'imaká. Jesús jaló ru'umaká. Ina'uké i'imatájeri penaje ri'imaká.
40001017	Abraham michú lakénami yuriño rapumí chojé a'ajná David i'imaká ejená. Pa'u kele iphata ji'imaji nakojé kele (14) na'ajútaya michuna wani i'imaká. David michú apumí chojena i'imaño kaja pa'u kele iphata ji'imaji nakojé kele (14) nawa'a ne'emaká Babilonia te'eré nakojé. Rejomi ne'emá piño pa'u kele iphata ji'imaji nakojé kele (14) Jesucristo motho'oká ejená.
40001018	Marí ke Jesucristo motho'oká i'imaká. José pura'aró paineko María, Jesús jaló penájeru i'imajíkayo wa'até, nawá'akakoloje pajwa'atéchaka penaje. E'iyonaja unká chiyó ne'emá pajwa'atéchaka, rumano'ó, Tupana Pechu makápo'okale Ri'irí rowó chojé. Raú ruyuró kanupá.
40001019	Palájne'eke ruyajná penaje José i'imaká, raú unká riwátala ajopana ina'ukena we'epika rumano'oká, nala'aká piyá ruká chapú rijimaje. Raú rimicho'ojnoja riwátaka ruyuríkana, kanupá ru'umakale. Unká riwátala runaku apáña'atakana.
40001020	Ilé ke ri'ijnataka ripéchuwa runaku. E lapí ritapú pajluwaja Tupana wa'atéjeri, je'echú chiyaje, ya'ataró rijló. Riká kemari rijló: —José, David michú lakemi, pipechu i'imaniña ujwí María wa'até wá'akakano nakú. Re ru'urí i'imajé, Tupana Pechu makápo'okale riká rowó chojé.
40001021	Rimotho'ojika wakajé pa'ajé rií Jesús, ke. Ilé ke rií i'imajika, ri'imatájikale rile'ejena ina'ukena kapichákajo liyá. Ripalamane unká Tupana wajálaje ra'apiyá jema'ajeño pu'uwaré nala'akare pachá.
40001022	Kaja ewaja riphá rená, Tupana kemakare nakú júpimi ke Ripuráka'alo ja'apátajeri michujlo i'imaká, chojé. Rimá rijló i'imaká:
40001023	"Pajluwájaru inaya i'imajeyo kanupá. Raú ru'urí i'imajé. Nemaje rinaku Emanuel, ke. 'Wajwa'até Tupana', ke kemakánaka ri'imajika".
40001024	Rejéchami José apoka. E kaja rila'á Tupana wa'atéjeri, je'echú chiyaje, kemaká rijló ke. Riwá'ako María wa'até.
40001025	Kanupá ru'umaká ketana, mapeja ri'imajika rowa'á, unká meke rila'aké ruká. Kaja waja ruwá'a ru'urí. Paineko ru'urí i'imakare ri'imaká. E José a'á rií Jesús, ke. Rimotho'oká ejomi raló, José wa'até, i'imaño pajwa'atéchaka kaluyana ke.
40002001	Jesús motho'orí pajimila Belén e i'imaká Judea te'eré nakú. Riwakajé Herodes i'imakeri judíona wakára'ajeri. E ajopana ina'ukena iphaño Jerusalén ejo. Kamú jeño'oká ejo pitá eyá nephá. Iwijrina nakú jewíña'ajeño ne'emaká, ñakele nawe'epike kajrú nakaje nakojé.
40002002	Nephaka ee, nemá najló: —¿Mere chi kele judíona i'imakana penaje motho'orí maare? Wamá iwijrí pato'okó kamú jácho'oko ejo pitá i'imaká, raú wawe'epí rimotho'oká. Ñakele we'ejná majó ramaje pu'ují wapechu i'imakáloje rinaku penaje.
40002003	Rejomi ne'emá riyukuna ne'emakana Heródesjlo. Rema'aká riyukuna aú ripechu kawíla'o rinakojé. Ñaké kaja piyuke Jerusalén ewá i'imakaño pechu kawíla'ako rinakojé.
40002004	Ilé kaje aú Herodes awakátari piyuke sacerdótena wakára'ajeño, Tupana puráka'alo nakú jewíña'atajeño wa'até, rikejá'akaloje naliyá riyukuna mékajeka pajimila nakú, Tupana wakára'ajikare ina'uké i'imatajeri penaje, motho'ojé.
40002005	Raú nemá rijló: —Belén e, Judea te'eré nakú rimotho'ojé. Ñaké Tupana puráka'alo ja'apátajeri michú lana'aká riyukuna júpimi i'imaká:
40002006	"Judá te'eré nakú pajimila Belén. Apú pajimila chaje ri'imajika, reyaje ne'emakana penaje i'imajíkale. Riká amájeri palá nule'ejena ina'ukena, Israel michú lakénami", ke rilana'aká i'imaká.
40002007	Ilé kaje aú Herodes wa'a rimicho'ojnoja iwijrina nakú jewíña'ajeño maná. Rimá najló: —¿Na wakajé amá iwijrí pato'okó i'imaká? Raú ne'emá riyukuna rijló palá.
40002008	Rejomi riwakára'a neká Belén ejo, rimá najló: —I'ijná rejo, eko ikeja'a palá kele to'ojmá yukuna. Iwe'epíjikaja palá méreka riká, inakuwá i'imichá nojló riyukuna nu'ujnakáloje kaja nupéchuwa la'ajé pu'ují rijló.
40002009	Ilé ke rimaká najló aú, ne'ejná rejo. Rejéchami riká iwijrí, namákare penaje, i'ijnaká piño natukumá ke. Kaja ewaja ritajnó pukunaji, to'ojmá i'imakare chu, chaje.
40002010	Ilé ke namaka aú, pu'ují wani napechu la'akó. E kaja nephá rejo.
40002011	Namujlúka'a nañakaré chojé, amaño riká raló María wa'até. Raú najláma'o to'ojmá jimaje, nephákale ra'apí. Rejomi najme'etá napaúre chaya. Na'á rijló uwiru (oro), a'awaná iká pu'umé amarí, apú a'awaná iká, mirra rií i'imaká. Riká kaje na'á rijló.
40002012	Rejomi natapú Tupana kemari najló napa'akó piyá Herodes ewá. Ilé kaje aú napa'ó apú iñe'epú chuwá nate'eré ejo.
40002013	Iwijrina nakú jewíña'ajeño pa'akó i'imaká ejomi Tupana wa'atéjeri, je'echú chiyaje, kemari ritapú Josejlo: —Chuwa pácho'o maáreya. Piwa'a ilé to'ojmá, raló wa'até, maare eyá ají ke Egipto te'eré ejo. Re pi'imajé najwa'até a'ajná numájika piño pijló ejená, Herodes wakára'ajikale rikulákana nenókaloje riká penaje.
40002014	Raú José jácho'oro reyá. Riká lapija riwa'a ilé to'ojmá, raló wa'até, ne'ejnakáloje ya'ajnaje Egipto te'eré ejo.
40002015	Re ne'emá a'ajná Herodes taka'aká i'imaká ejená. Ilé ke nakaje i'imaká najló ri'imakáloje júpimi ke Tupana puráka'alo ja'apátajeri kemaká rinaku i'imaká chuwá. Rimá i'imaká: "Egipto eyá nócho'otaje piño nu'urí", ke.
40002016	Herodes we'epiri iwijrina nakú jewíña'ajeño pajlaka rijwa'até, unkale napa'aló piño riyukuna i'imajé rijló. Ilé kaje aú kajrú wani riyúcha'ako. Raú riwakára'a piyuke yuwaná kapajareruna Belén e i'imakaño, rawa'á i'imakaño wa'ató, nótakana piyukeja. Iwijrina nakú jewíña'ajeño kemaño rijló i'imaká na wakajeka namá ilé iwijrí pato'okó i'imaká. Riká nakojé riwe'epí mékajenaka yuwaná kapichátakana. Ñakele riwakára'a piyukeja nayani achiñana, iyamá jarechí kéchajena i'imakaño, kapichátakana.
40002017	Tupana puráka'alo ja'apátajeri Jeremías michú kemaká rinaku i'imaká, chojé riphá ñaké nenótakana aú. Riká lana'arí i'imaká:
40002018	"Kajrú namájika chapú kaje yajwé nate'eré ewá. Kajrú neyájika nayani michuna. Raquel micholo lakénami iyájeño kajrú nayani michuna. Unká na pala'atálaje napechu najló, namájikale kajrú wani chapú kaje yajwé, nakapichátajikale nayani", ke rilana'aká i'imaká.
40002019	Herodes taka'arí i'imaká. E'iyonaja re kaja jo'ó José i'imaká Egipto te'eré nakú. E pajluwa lapí José tapúna'ari. Ritapú ramá pajluwa Tupana wa'atéjeri, je'echú chiyaje, iphaka rinaku. Riká kemari rijló:
40002020	"Chuwa pácho'o, piwa'a ilé to'ojmá, raló wa'até. Pipa'ó piño pite'eré Israel ejo, kaja wátaño kele to'ojmá nókana i'imaká taka'ató", ke.
40002021	Raú rácho'o reyá. Riwa'a rijwa'ató ilé to'ojmá, raló wa'até. Rejomi napa'ó ají ke nate'eré Israel ejo.
40002022	Riwátajla riñakajela Judea ejo pa'akano, e'iyonaja nemá rijló: "Arquelao ne'emakana me'etení re", ke. Heródes michú i'irimi ri'imaká, raú José kero'ó rejo pa'akano piyá. Kaja ritapú Tupana kemá rijló, ri'ijnaká piyá rejo, raú ripa'ó ají ke Galilea te'eré ejo.
40002023	E kaja nephá pajimila Nazaret ejo. Re Jesús tawá'aro i'imaká, re riñapá. Tupana puráka'alo ja'apátajeño michuna kemaká rinaku, keja ri'imaká. Nemá Jesús nakú: "Nazaret eyaje ri'imajika".
40003001	Riwakajé Juan el Bautista iphari desierto chojé Tupana yukuna i'imajé Judea eyájenajlo.
40003002	Rimaké najló: "Ipajno'otá ipéchuwa Tupana ejo, pu'uwaré ila'akare liyá. Yewicha riphaka rená chojé Tupana i'imakáloje ina'uké wakára'ajeri penaje".
40003003	Júpimi ke Tupana puráka'alo ja'apátajeri Isaías michú lana'aká riyukuna ripiyá i'imaká. Rimá: "Nema'ajé pajluwaja ina'uké awíyo'oka desierto chu. Rimaje ina'ukejlo: 'Chuwa ipala'atá ipéchuwa palá wawakára'ajeri pe. Ipajno'otá kaja ipéchuwa Tupana ejo, pu'uwaré ila'akare liyá'.
40003004	Camello chijnemi nakiyá la'akanami ra'arumaká i'imaká. Eyá kamejeri ímami nakiyá la'akanami riwachaphila i'imaká. Kaja'ayuna kaje, munumunú jalá kaje i'imakeri ra'ajné.
40003005	Kajrú pajimila Jerusalén eyájena i'ijnajika Juan puráka'alo jema'ajé. Ñaké kaja Judea te'eré e'iyowá i'imakaño, eyá juni Jordán awa'á ñakajélaruna, kele i'ijnajika kaja rema'ajé.
40003006	Ne'emajika ee pu'uwaré nala'ajíkare yukuna Tupánajlo, rila'aké bautizar neká juni Jordán jakojé.
40003007	E Juan amari kajrú wani fariseo nakiyana, eyá saduceo nakiyana, kele iphaka rejé rinaku rila'akáloje bautizar neká penaje. Riwe'epí pu'uwaré la'ajeñó ne'emaká, raú rimaké najló: "¡Pajlákachina ta! ¡Kajrú wani Tupana wajájika pu'uwaré la'ajeñó! ¿Na kemari ijló i'imajó riliyá, ke?
40003008	Ila'á palá, iná we'epíkaloje raú kewaka kaja iyurika iliyó pu'uwaré la'akaná.
40003009	Imaniña kaja inakuwá: 'Abraham michú lakénami nakiyana weká, ñakele unká kapichájeño penájena kalé weká Tupana liyá', ke, unká ñaké kalé ri'imajíkale ijló. Unká ri'imatálaje iká kapichákajo liyá raú. Riwátakela, rewíña'atajla marí jipa ri'imakáloje Abraham michú lakénami penaje.
40003010	Kaja puwe'ení wani me'etení peru, iná i'ikatákaloje raú paijí, mecharú i'imakare, iná mená e'iyá, rimakára'ako ejomi iná kára'atakaloje riká piyuke ra'apare wa'ató. Ñaké kaja Tupana wajájika pu'uwaré la'ajeñó.
40003011	Nuká la'arí ina'uké bautizar juni aú, raú ajopana we'epíkaloje kaja napajno'otaka napéchuwa Tupana ejo pu'uwaré nala'akare liyá. Riká penaje nula'á bautizar neká. Eyá nopumí chojé apú iphaje, kajrú wani nuphákare ja'apí, nuchaje wani ri'imakale. Riká a'ajeri ra'apiyá jema'ajéñojlo Tupana Pechu. Riwajaje kaja pu'uwaré la'ajeñó eja'awá tajnájiko wakajé.
40003012	Nopumí chojé iphájika la'ajeri trigo a'arú ka'ajeño la'aká ke. Te'erí ichajona kaje aú nácho'ota riká trigo icha ijí, karená apho'okáloje ra'arumi re'iyayá. Rejomi paminá lamá'ata richa ijí riñakarelana chojé, eyá ra'arumi rikupá kera'athani unká yakálare chojé. Ilé ke kaja nopumí chojé iphájikare la'ajika", ke Juan kemaká najló.
40003013	E kaja Jesús jácho'oro Galilea te'eré eyá ri'ijnakáloje juni Jordán ejo, re Juan la'akáloje riká bautizar penaje.
40003014	E'iyonaja ijnú Juan wátaka rila'akana bautizar, ñakele rimá rijló: —Piká paja la'arijla nuká bautizar. Eta, ¿naje pi'ijná majó nuchaje nula'akáloje piká bautizar?
40003015	Raú Jesús kemari rijló: —Ri'imaláreja numaká pijló ke: Pila'á nuká bautizar. Palani wala'aká nakaje Tupana wakára'aka ke.
40003016	Raú rila'aká bautizar riká ejomi, Jesús jácho'oro junápiya, wa'ató ke je'echú me'etako. Riká chiyá ramá Tupana Pechu witúka'aka ají ke majó. Túku'uchi witúka'aka nakaje nakojé, ke riwitúka'aka rinakojé.
40003017	Rejéchami nema'aká Tupana kemaká rijló je'echú chiyá: "Marí Nu'urí, íki'ija nuwátakare. Pu'ují wani nupechu rinaku".
40004001	Juan la'aká bautizar Jesús i'imaká ejomi, Tupana Pechu wá'ari riká ají ke desierto ejo, re Jiñá Chi'inárikana ka'átakaloje re'iyajé penaje.
40004002	Re ri'imá iyamá ina'ukena le'ejé ke (40) kala ketana. Ñaketana unká rajñala ra'ajnewá, raú kewí wani me'epijí i'imaká rijló.
40004003	Rejéchami Jiñá Chi'inárikana iphaka Jesús nakú rika'átakaloje re'iyajé, rila'akáloje pu'uwaré penaje. E rimá rijló: —Kewaka Tupana i'irí pi'imajika ee, piwakára'a marí jipa jewíña'ako a'ajnejí penaje.
40004004	Raú Jesús kemari rijló: —Tupana puráka'alo lana'akéjami kemari: "Unká a'ajnejí palamane aú ja kalé iná i'imajla. Piyukeja Tupana puráka'alo ja'apiyá jema'akana aú iná i'imá kaja".
40004005	Rejomi Jiñá Chi'inárikana wá'ari riká pajimila Jerusalén ejo. Re ri'ijratá riká yenoje Tupana ñakaré ji'iwátaje.
40004006	Reyá a'ajemi rimá rijló: —Kewaka Tupana i'irí pi'imajika ee, peño'ó maáreya kawakaje te'erí e'iyajé. Tupana i'irí pi'imajika ee, unká meke pila'alajo. Kaja Ripuráka'alo lana'akéjami kemá pinaku: "Tupana wakára'ajeri rijwa'atéjena, je'echú chiyájena, a'aká nanakojó piká. Neká patajeño piká, pa'akó piyá kaphí wani jipa nakojé".
40004007	Raú Jesús kemari rijló: —Re kaja Tupana puráka'alo lana'akéjami e'iyá kemari: "Pila'aniña apo'ojó wani nakaje pamákaloje mékeka piwakára'ajeri Tupana a'aká piñaté raú".
40004008	E kaja penaje Jiñá Chi'inárikana wá'ari riká ají ke ipuré ji'iwátaje yenoje wani. Reyá a'ajemi riya'atá rijló piyuke ajopana te'eré, ajopana te'eré ke. Piyuke marí eja'awá chu i'imakaño ñakajela riya'atá rijló ipuré ji'iwátaya. Piyuke nakaje, palá nojé re'iyá i'imakare, wa'ató riya'atá rijló.
40004009	E rimá piño Jesusjlo: —No'ojé pijló piyukeja nate'eré pi'imakáloje nawakára'ajeri penaje, piphájika ee no'opí, pitára'ajiko ee pi'irúpachi aú nujimaje.
40004010	Raú Jesús kemari rijló: —Pa'apá nuliyá, Satanás. Tupana puráka'alo lana'akéjami kemari: "Tupana ja'apija kalé iná iphá, iná wakára'ajeri wani ri'imakale. Riká ja'apiyaja kalé iná jema'á".
40004011	Ilé ke rimaká rijló aú, Jiñá Chi'inárikana ja'apá riliyá. Rejomi Tupana wa'atéjena, je'echú chiyájena, iphaño Jesús ñaté a'ajé.
40004012	Jesús jema'arí naka'aká Juan ina'uké wajákelana chojé yukuna, raú ri'ijná ají ke Galilea te'eré ejo.
40004013	Unká riyurilo Nazaret e i'imaká. Reyá ranúka'o pajimila Cafarnaúm ejo. Zabulón, eyá Neftalí, kele te'eré awa'á ri'imaká.
40004014	Tupana puráka'alo ja'apátajeri Isaías michú kemaká júpimi rinaku i'imaká, keja ri'imaká. Riká lana'arí i'imaká:
40004015	"Zabulón, eyá Neftalí, kele te'eré juni Jordán pa'anojo pitá, juni jalomi turená awa'á Galilea te'eré. Re kajrú ina'ukena rewá, unká judíona kalé i'imakaño.
40004016	Ina'ukena, unká we'epílaño Tupana nakojé i'imaká, kalajeruni chu i'imakaño keja neká, amaño chuwa mejáma'atani, nawe'epíkale rinakojé. Kapichájeño penájena ne'emaká, jema'añó chuwa ne'ematájeri yukuna", ke rilana'aká riyukuna i'imaká.
40004017	Rejéchami Jesús keño'oká Tupana yukuna i'imakana najló rewá. Rimaké najló: "Chuwa ipajno'otá ipéchuwa pu'uwaré ila'akare liyá Tupana ejo. Yewicha riphaka rená chojé Tupánajlo ri'imakáloje ina'uké nakiyana wakára'ajeri.
40004018	E kaja Jesús chira'aró ají kaeja Galilea turenawa. Re ramá Simón Pedro, re'ewé Andrés wa'até. Jiña jana'ajeño wená chojé ne'emaká. Nawenare ka'akana junápeje nakú ne'emá, ejé riphá nanaku. Rimá najló:
40004019	—-I'ijná nujwa'até. Jiña jana'akana ijápaka'ala. Chuwa no'ojika ijló apú jápakaje. Iwá'aje nojló ina'uké ne'emakáloje no'opiyá jema'ajeño penaje.
40004020	Raú nayurí rejeja nawenare, i'ijnaño rijwa'até.
40004021	E Jesús ja'apari piño reyá a'ajná ño'ojó kemachi, amari ajopana jana'ajeño: Santiago, re'ewé Juan wa'até. Zebedeo yaní ne'emaká. Nawapúrune chu ne'emá nawenare lamá'atakana nakú. Ramaka aú neká, rimá najló:
40004022	—I'ijná nujwa'até. Raú nayurí nawapúrune nara'apá wa'até, e kaja ne'ejná rijwa'até.
40004023	Jesús ja'apari piyuke Galilea te'eré e'iyowá Tupana yukuna i'imakana nakú. Rewíña'atake neká nawakáka'alo ñakarelana chu. Ri'imaké najló Tupana i'imatájika ina'uké kapichákajo liyá yukuna. Ra'apátake kaja natámina liyá nayaripune ke'iyapejé.
40004024	Ilé ke rila'ajíkale rewá aú kajrú riyukuna motho'oká Siria te'eré e'iyowá. E nawa'a richaje kajrú natámina. Kewini yajwé amájeño ne'emaká; ke'iyapejé nayaripune i'imaká; ne'iyajena nakú jiñana pechu kawíla'ake; ne'iyajénajlo nanapona kurúkakeri; eyá ne'iyajénajlo nanapona taka'akeri kamachá. Piyukeja ilé kajena riwakára'ake tejmó'otako natami kaje liyá
40004025	Kajrú ina'ukena Galilea eyájena, Decápolis eyájena, Jerusalén eyájena, eyá Judea te'eré eyájena, kajena i'ijnajika rijwa'até. Juni Jordán pa'anajo pitá i'imakaño wa'ató i'ijnakeño kaja rijwa'até.
40005001	Jesús amaka aú kajrú ina'ukena awakako rinakojé, rácho'o yenuri ji'iwátaje. Re riya'o, rejé ra'apiyatéjena awakako rinakojé.
40005002	E rikeño'ó newíña'atakana marí ke:
40005003	"Pu'ují péchuruna we'epiño pu'uwaré la'ajéñoka neká, raú unká meke la'ajé nala'alajla palá nekó, raú nawata Tupana a'aká nañaté. Ilé ke péchuruna nanakuwá i'imajeño Tupana yaní nakiyana.
40005004	Pu'ují péchuruna la'añó kamu'ují napéchuwa pu'uwaré nala'akare pachá, Tupana pala'atájikale napechu najló.
40005005	Pu'ují péchuruna unká la'alaño nanakuwá we'epéjeño wani ke. Neká i'imajeño Tupana te'eré nakú rijwa'até, rimaká nanaku ke.
40005006	Pu'ují péchuruna wechi wátakaño Tupana wátaka ke nakaje la'akana, riká a'ajíkale nañaté rila'akana aú.
40005007	Pu'ují péchuruna we'epiño ajopana mu'ují. Ñaké kaja Tupana we'epíjika namu'ují.
40005008	Pu'ují péchuruna unká wátalaño pu'uwaré la'akaná. Neká amájeño Tupana.
40005009	Pu'ují péchuruna wátaño palá pajwa'atéchaka i'imakana. Nanaku Tupana kemaje: 'Nuyani neká', ke.
40005010	Pu'ují péchuruna amaño chapú kaje yajwé, Tupana wátaka ke la'akana jimaje. Neká i'imajeño ñakeja wani rijwa'até.
40005011	Pu'ují péchuruna, pu'uwaré napura'akárona nakú napaña'atákaloje nanaku penaje. Nala'á kaja ka'ajná iká chapú, jema'akale no'opiyá. Napajlá ka'ajná mapeja inaku.
40005012	E'iyonaja ipechu pu'ují, palá wani nakaje i'imajíkale ijló je'echú chu. Ñaké kaja nala'ajika a'ajútaya michuna nakiyana chapú, Tupana puráka'alo ja'apátajeño ne'emajíkale.
40005013	Yukira ke iká, no'opiyá jema'ajeño. Palani yukira, iná ka'akachu riká a'ajnejí e'iyajé. E'iyonaja rila'akochu uwi'ichí, unká méño'ojo iná la'alajla piño kajiparé riká rapumí chuwá piño. Palani rijláma'akanaja kalé te'erí e'iyajé, ina'uké payakátakaloje richá penaje.
40005014	Kamareji ke iká, no'opiyá jema'ajeño marí eja'awá chu i'imakaño. Pu'uwaká iná amaka pajimila, yenuri i'iwata nakú i'imakare.
40005015	Unká iná lukúna'ala iná kamaró, rejomi iná yá'atakaloje riká i'ichí láma'atakejami ja'apejé. Yenoje iná yá'ata riká, piyuke pají chu i'imakaño amákaloje rikamaré chojé palá.
40005016	Ñakele iká, no'opiyá jema'ajeño. Ila'á palá, ajopana amákaloje ila'aká palá no'opiyá jema'akana aú. Raú napura'ajó palá Tupana, je'echú chu i'imakare, nakú", ke Jesús jewíña'ataka neká.
40005017	Jesús kemari piño najló: "Ipechu i'imaniña nunaku: 'Riká ka'ajná kemájeri wajló, wema'aká piyá Tupana puráka'alo Moisés lana'akare, eyá ajopana Ripuráka'alo ja'apátajeño michuna, kele lana'akare i'imaká ja'apiyá, ke. Rimaje ka'ajná wajló, wema'aká piyá ra'apiyá', ke ka'ajná ipechu nunaku. Unká ilé kaje penaje kalé nuphá majó i'imaká. Nakaje numakare nakú aú iwe'epeje palá meke kemakánaka riká. Nakaje nula'akare aú iwe'epeje kaja rinakojé.
40005018	Je'echú, marí te'erí wa'até, i'imajika ketana piyuke nakaje i'imajika Tupana puráka'alo Moisés lana'akare i'imaká kemaká ke.
40005019	Unká a'alá rinakojó rimaká ke la'akana piyukeja, eyá jewíña'atari kaja ajopana ina'ukena, na'aká piyá nanakojó riká, i'imajeri mapéjari ke je'echú chu, rewájena wakára'ajeri Tupana i'imakale.
40005020	Palá numaká ijló: Re ijwa'até Tupana puráka'alo nakú jewíña'atajeño, eyá fariséona, kajena. Unká wani i'ijnalaje je'echú chojé, unkájika ee ichá'ata neká Tupana wátaka ke la'akana aú", ke Jesús jewíña'ataka neká.
40005021	"Kaja iwe'epí mékeka Tupana puráka'alo riyuríkare pheñawilana michúnajlo kemaká: 'Inóniña ina'uké. Nójeri ina'uké, wajákana i'imajeri', ke rimaká.
40005022	Eyá nuká kemari: Yúcha'ajero ka'ajná apú inakiyana cha, wajákana i'imajeri. Pura'ajero pu'uwaré wani inakiyana nakú, iwá'aje iwakára'ajeño ejo nawajákaloje riká penaje. Kemájeri ka'ajná apú inakiyánajlo: '¡Mapechuru wani piká ta!', amájeri kera'athani unká yakálare yajwé.
40005023	"Apala pi'ijnajé Tupana ñakaré ejo pipirana nakiyana noje rijló, pu'uwaré pila'akare chaya. Piphájika rejo ee ka'ajná, piwe'epeje re pile'ejé pura'akajo, chapú pinaku péchuri wa'até.
40005024	Ilé ke ri'imajika ee pijló, piyurí rejeja piraji piwátakare nókana Tupánajlo. Paineko pilamá'ata puráka'aloji chapú pinaku péchuri wa'até. Rejomi pipa'ajó piño nakaje a'ajé Tupánajlo.
40005025	'Apú ka'ajná arukátari piká, unká pachá pa'alá pilewérikare wemí rijló. Raú ka'ajná riwata piwá'akana iwakára'ajeri ejo. Pilamá'ata rijwa'até riká iñe'epú chuwá i'ijnajika nakuwá. Apala iwakára'ajeri a'ajeri piká policíanajlo naka'akáloje piká ina'uké wajákelana chojé.
40005026	Numá pijló, unká pácho'olajo richiyá, a'ajná pa'atájika pilewérikare wemí rijló ejená.
40005027	'Kaja iwe'epí mékeka Tupana puráka'alo kemaká kalúyunajlo: "Ila'aniña imanaicho ajopana wa'até".
40005028	Eyá nuká kemari ijló: Yaká'aro apa'awelo inanaru chaje kakáme'e rujwa'até i'imakana aú, la'arí pu'uwaré ri'ijnatákale ripéchuwa runaku ñaké.
40005029	'Ñakele apala pijlú pachá ka'ajná pila'ajika ee pu'uwaré, palani rikawícha'akana pinakiyá, pika'akáloje riká pinakiyó, pi'ijnaká piyá ripachá kera'athani yajwé amaje. Pikawícha'akela pijlú majó pika'akáloje pinakiyó riká penaje, palani ri'imakajla pijló, pi'ijnaká piyá kera'athani chojé. Pinapona nakiyánaja kalé kapichárojla raú. Piyuke pinapona kapichákelo, chapú wani ri'imakajla pijló.
40005030	Pila'akachu pu'uwaré nakaje pila'akare piyáthe'ela aú pachá, piyurí piliyó rila'akana. Palani riyuríkana piliyó, pi'ijnaká piyá ripachá kera'athani yajwé amaje. Pimata'akela pinakiyó piyáthe'ela ka'añá chojori pila'akare aú pu'uwaré, pika'akáloje riká pinakiyó, palani ri'imakajla pijló. Pila'akela ilé ke, palani ri'imakajla pijló, pi'ijnaká piyá kera'athani chojé. Pinapona nakiyánaja kalé kapichákojla raú. Piyuke pinapona kapichákelo, chapú wani ri'imakajla pijló.
40005031	'Nemaké kaja marí ke: "Iná wátakachu iná yajalo yuríkana kaja penaje, iná a'á rojló puráka'aloji lana'akéjami ruwe'epíkaloje na pachaka iná yurika ruká. Rejéchami iná yurika ruká".
40005032	Eyá nuká kemari: Apala pajluwa yurí riyajalo, unká rula'alá rumanaicho apú wa'até e'iyonaja. Raú rila'á rimanaicho. Apú wá'akajiko ee riyajalo penájemiru wa'até, la'ajeri kaja rimanaicho, Tupana pechu i'imakale runaku: "Apú yajalo jo'ó ruká", ke.
40005033	'Jema'á kaja meke nemájika i'imaká: "Iná kemakachu 'kewaka' ke Tupana ií a'akana aú, ajopana we'epíkaloje raú rila'ajika rimaká ke. Richuwaja rila'ajé riká".
40005034	Eyá nuká kemari ijló: Unká na penaje imalá apú nakaje ií nakú, ajopana we'epíkaloje raú ila'ajika imaká ke. Imaniña kaja Tupana je'echú chu i'imakare nakú, reyá i'imajemi riwakára'akale rijwa'atéjena.
40005035	A'aniña kaja eja'awá ií, kamu'ujini wani eja'awá i'imakale Tupánajlo. Nakaje nakojé iná to'otaka iná ji'imá, ke rijló riká. A'aniña kaja pajimila Jerusalén ií, i'imakana wani le'ejé pajimila ri'imakale.
40005036	A'aniña kaja iwíla'aru ií, unkale iwe'epila pajluwélano iwilá lajnere apiyákakana kameni aú, jareni aú.
40005037	Marí ke imájika: 'Nula'ajé riká', ke ka'ajná; 'Unká nula'alaje riká', ke ka'ajná. Rejeja imaje rinaku. Ila'á imaká ke. Jiñá Chi'inárikana liyaje riká, kemari richaje ke nakaje nakú.
40005038	'Jema'á kaja meke nemájika i'imaká: "Pajluwa ka'ajná la'ajika ee iká chapú, ñaké kaja ila'ajika piño riká chapú inakojó. Apú ka'ajná apichátajika ee ijlú, ñaké kaja apichátajika rijlú. Rapichátajika ee ka'ajná aí nakiyana, ñaké kaja apichájika raí nakiyana", ke nemájika.
40005039	Eyá nuká kemari: Pipura'aniño pile'ejé jakumi nakú, nala'ajika piká chapú kewá. Marí ke pila'ajika: Pajluwa ña'ajika ee ka'ajná piká pajimaya pajluwa pitanó ka'ajná, pipajno'otá kaja rijló apo'ojó pitari, riña'akáloje piká reyá ñaké kaja penaje.
40005040	Pajluwa ka'ajná arukátajeri piká mapeja. Raú riwá'aje piká iwakára'ajeño ejo nalamá'atakaloje pijwa'até riká penaje. E ka'ajná najña'ajé pikamichare pinakiyá multa wemí penaje. Apú pa'arumaká, richari i'imakare wa'ató pa'ajé rijló.
40005041	Pajluwaja, ajopana le'ejena suráana nakiyana, wakára'ajika ee pijña'aká nakaje rijló pajluwela eja'awá e'iyowá ketana, pijña'á rijló riká iyajmela eja'awá e'iyowá ketana.
40005042	Pajluwa kemájika ee ka'ajná pijló pa'akáloje rijló nakaje rila'akare nakú kamu'ují, pa'á rijló riká. Pajluwa kemájika ee ka'ajná pijló piya'atákaloje rijló nakaje, piyurí rijló riká", ke Jesús kemaká najló.
40005043	Jesús kemari piño najló: "Jema'á kaja meke nemájika: 'Palá péchuruna inákuja kalé iwátaje íki'ija. Eyá chapú péchuruna inaku, amaje kaja chapú'.
40005044	Eyá nuká kemari ijló: Iwata íki'ija chapú péchuruna inaku, la'añó iká chapú. Ipura'ó kaja Tupana wa'até nanaku.
40005045	Ilé ke ila'ajika aú i'imajé Tupana yaní. Jara'apá, je'echú chu i'imakare la'aká, ke kaja ila'ajika raú. Riká wakára'ari kamú pataká palá la'akáñojlo, pu'uwaré la'akáñojlo wa'até. Riwakára'a kaja juni ja'akó palá la'akáñojlo, pu'uwaré la'akáñojlo wa'até.
40005046	Iwátakachu íki'ija wátaño kaja ikaja kalé, unká Tupana a'alaje ijló riwemí, unkale ila'alá palá raú. Liñeru ña'ajeño ne'emakánajlo wa'ató wátaño kaja íki'ija palá péchuruna nanaku.
40005047	Ajalákakachu ejénaja kalé, unká na ila'alá palá raú. Unká we'epílaño Tupana nakojé wa'ató ajalákaño ñaké kaja.
40005048	I'imá palá la'akaná nakuja, Jara'apá je'echú chu i'imakare la'aká ke kaja", ke rimaká najló.
40006001	Rimá piño najló: "Ila'aniña nakaje palá, iwátakare la'akana kajrú ina'ukena jimaje, nemakáloje inaku raú: ''¡Meke palá wani nala'aká!', ke. Ilé ke ila'ajika ee, unká Jara'apá je'echú chu i'imaká a'alaje ijló riwemí.
40006002	Ñakele a'ajika ee kamu'ují la'akáñojlo nakaje, i'imaniña riyukuna ajopánajlo. La'añó nekó palá la'ajeñó ke ina'uké ijlú chu, a'añó kamu'ují la'akáñojlo nakaje nawakáka'alo ñakarelana chu ajopana jimaje. Le'ejepelaji ñakarelana kopi kajrú ina'ukena e'iyá na'á najló riká, ina'uké pura'akóloje palá nanaku penaje. Numá ijló: palá ina'uké pura'akaro nanaku, rikaja kalé i'imajeri najló ilé ke nala'akare wemí.
40006003	Pa'ajika ee kamu'ují la'akaño ñaté, pi'imaniña riyukuna ajopánajlo. Pijwáke'enajlo wa'ató pi'imaniña kaja riyukuna.
40006004	Pa'ajika ee ajopana ñaté, pila'á riká me'echú, palá para'apá je'echú chu i'imaká amaka mékeka pila'aká. Riká a'ajeri pijló palá pila'akare wemí", ke rimaká najló.
40006005	E rimá piño: "Ipura'ajiko ee Tupana wa'até, ila'aniña ajopana la'aká ke kaja. Neká pura'añó rijwa'até nawakáka'alo ñakarelana chu kajrú ina'ukena jimaje. Napura'ó kaja rijwa'até le'ejepelaji ñakarelana kópiwa, ajopana amákaloje neká penaje. Nanaku numá ijló: ilé ke nala'akare pachá kaja nakana najluwa wajakaje.
40006006	Ñakele pipura'ajiko ee rijwa'até, pimujlúka'a ukapú chojé pikoja pipura'akóloje rijwa'até. Palá para'apá Tupana jema'ajika pipura'akó rijwa'até, re ri'imajíkale pijwa'até. Riká a'ajeri pijló riwemí.
40006007	Iná pura'akochu rijwa'até, unká iná kemalá rijló rikaja nakaje nakú. Ke'iyapejé nakaje nakú iná pura'ó rijwa'até. Unká we'epílaño rinakojé pura'añó pajluwaja nakuja rijwa'até, napechu i'imakale, "Riká nakuja wapura'ajiko ee Tupana wa'até, rema'ajé wa'apiyá riká", ke.
40006008	I'imaniña neká ke. Unká chiyó ikeja'a nakaje jara'apá Tupana liyá, kaja riwe'epí naka iwátaka riliyá.
40006009	Ñakele marí nakojé ipura'ajó rijwa'até: "Wara'apá, je'echú chu i'imakare, iná iphákare wani ja'apí piká.
40006010	Wawata piwakára'aka pijwa'atéjena marí te'erí nakú i'imakaño, piwakára'aka pijwa'atéjena je'echú chu i'imakaño, ke kaja.
40006011	Pa'á wajló a'ajnejí chuwajá penaje i'imakare wajñákaloje penaje.
40006012	Pamó wachaje pu'uwaré wala'akare liyá, wamako ajopana chaje chapú nala'akare weká liyá, ke kaja.
40006013	Piyuríniña pu'uwaré la'akaná a'aká wame'é rijluwa wala'akáloje ñaké penaje. Pi'imatá kaja weká pu'uwaré la'ajeñó wakára'ajeri liyá. Pamá palá pile'ejena ina'ukena, piyukeja la'ajerí pi'imakale. Piká we'epiri piyukeja nakaje la'akana nakojé. Matajnako pi'imajika; palá piwakára'ajika piyukeja; ñaké ri'imajika", ke Jesús jewíña'ataka neká Tupana wa'até pura'akano nakú.
40006014	Rimá piño najló: "Amájiko ee ajopana chaje, chapú nala'akare iká liyá, e ñaké kaja jara'apá, je'echú chu i'imakare, amájiko ichaje pu'uwaré ila'akare liyá.
40006015	Eyá unkájika ee amó ajopana chaje, chapú nala'akare iká liyá ee, unká kaja jara'apá, je'echú chu i'imakare, amálajo ichaje pu'uwaré ila'akare liyá.
40006016	Rimá najló: 'I'itajiko a'ajné liyá wakajé ipechu i'imakáloje Tupana nakuja riwakajé, ila'aniña ajopana la'aká ke kaja. Neká la'añó najimawa apo'ojó, kamu'ují péchuruna ke, ina'uké we'epíkaloje raú ne'etakó na'ajné liyá, napechu i'imakáloje nanaku: "Meke kajrú wani napechu Tupana nakú", ke. Numá ijló: Ilé ke nemakare nanákuja kalé i'imajeri najló palá nala'akare wemí. Unká Tupana a'alaje najló riwemí, unká pachá nala'alá palá.
40006017	-
40006018	Ñakele pi'itajiko pa'ajné liyá wakajé, pilamá'ata palá pikó. Pipá kaja palá pijimá chiyá, ajopana we'epika piyá pi'itakó pa'ajné liyá. Rikaja kalé para'apá, je'echú chu i'imakare, we'epéjeri pi'itakó pa'ajné liyá, raú ra'ajé pijló palá pila'akare wemí", ke Jesús kemaká najló.
40006019	Rimá piño najló: "Awakátaniña ijluwa kajrú nakaje marí eja'awá chu i'imakare. Kajrú pi'iréjina apichátaka iná nane maare; kiñaja kaja ritajnáñaaka iná; jata'akáchina mujlúka'año kaja iná ñakaré chojé rata'ajé.
40006020	Ñakele ila'á piyuke Tupana wátaka ke, raú rila'ajé palá inaku je'echú chu i'imajika wakajé. Re unká pi'iréjina i'imalá apichátaño nakaje; re unká kaja nakaje tajnálajo iliyá; unká kaja jata'akáchina mujlúka'alaje rejo nakaje jata'ajé iliyá.
40006021	Palá iná i'ijnataka iná péchuwa nakaje íki'ija iná wátakare nakú. Iná wátakachu íki'ija nakaje je'echú chu i'imakare inajluwa, iná i'ijnatá kaja iná péchuwa rinaku. Eyá iná wátakachu íki'ija nakaje marí eja'awá chu i'imakare inajluwa, iná i'ijnatá kaja iná péchuwa rinaku", ke rimaká najló.
40006022	Rimá piño najló: "Iná pechu lokópa'ala iná la'á nakaje. Palá iná pechu i'imakachu, iná la'á kaja palá nakaje. Unkachu iná pechu i'imalá palá, unká kaja iná la'alá palá nakaje.
40006023	Ñaké palá péchuri pi'imajika ee, piyukeja nakaje pila'ajíkare i'imajika palá waja ajopánajlo. Kamareji chojé palá iná amaka nakaje, ke kaja ajopana amájika palá nakaje pila'ajíkare.
40006024	"Unká meke la'ajé iná jema'alá palá iyamá iná wakára'ajeño ja'apiyá. Apala pajluwa ka'ajná piwata apú chaje, lanakiya unká piwátala apú. Apala pajluwa ja'apiyá ka'ajná pema'ajé palá, eyá apú ja'apiyá unká. Ñaké kaja unká pema'alaje palá Tupana ja'apiyá, kajrú piwatajika ee pijluwa liñeru.", ke rimaká najló.
40006025	Jesús kemari ra'apiyatéjenajlo: "Iwó ka'aniño a'ajnejí, i'irakaje, kaje wa'até i'imakáloje ripalamane penaje. Iwó ka'aniño kaja a'arumakaji a'ajíkare inakuwá wa'até. A'ajnejí chaje inajlo kajmuchaji, eyá a'arumakaji chaje inajlo iná napona.
40006026	Iwe'epí meke kupira'aphana: yenuwa najrá; unká nejátala nakaje icha ijí najluwa; unká kaja nalamá'atala nakaje icha ijí najluwa. E'iyonaja jara'apá, je'echú chu i'imakare, a'arí najló a'ajnejí. Kupira'aphana chaje íki'ika riwátaka iká.
40006027	Iwó ka'ajiko ee nakaje nakú, unká ra'alaje iñaté i'imakáloje júpija marí eja'awá chu penaje.
40006028	'¿Naje iwó ka'ó a'arumakaji kaje wa'até? Iwe'epí mékeka a'awaná iwí. Unká rijápala, unká kaja rila'alá rijluwa a'arumakaji ra'akáloje rinakuwá penaje.
40006029	Kajrú wani le'ejepelari ne'emakana Salomón michú i'imaká, e'iyonaja unká richá'atala a'awaná iwí palacha ra'arumaká aú i'imaká.
40006030	Ilé ke Tupana la'aká palá a'awaná iwí nakú, meketánaja penaje ri'imaká e'iyonaja. A'awaná iwí ra'aká rinakojó, chaje íki'ika ra'aká rinakojó iká a'arumakaji i'imakáloje ijló penaje. ¡Meke wejápaja wani ipechu Tupana chojé kaphí!
40006031	Ñakele iwó ka'aniño nakaje nakú. Ipechu i'imaniña kaja: "¿Na wajñaje? ¿Na we'erajé? ¿Mérowa wephátaje wajluwa a'arumakaji?", ke.
40006032	Unká we'epílaño Tupana nakojé, nekaja kalé we'epiño ilé kaje natukumó. Eyá iká, palá Tupana we'epika, ra'akáloje ijló nakaje ila'akare nakú kamu'ují.
40006033	Iwe'epí itukumó paineko Tupana wakára'aka ke la'akana, riwátaka ke la'akana kaje. Raú ra'ajé ijló a'ajnejí, a'arumakaji, kaje maká piyuke.
40006034	Iwó ka'aniño nakaje akijñojo i'imajíkare ijló wa'até. Riwakajé re kaja nakaje i'imajé piño iná wo ka'ajona penaje. We'echú ka'alá keja re inajlo nakaje, apala unká paala ka'ajná iná a'akáloje iná nakojó riká penaje", ke Jesús kemaká najló.
40007001	Jesús kemari piño najló: "Imaniña ajopana nakú meke la'ajeñoka neká Tupánajlo. Raú unká kaja rimalaje inaku meke la'ajeñoka iká rijló.
40007002	Ilé imaká ajopana nakú, ke kaja Tupana kemájika inaku. Palá ila'aká ajopana nakú, ke kaja rila'ajika inaku palá.
40007003	¿Naje pa'á pinakojó wejápaja pu'uwaré apú la'akare? ¿Naje unká pa'alá paineko pinakojó pu'uwaré wani pila'akare?
40007004	Pu'uwaré la'ajerí wani piká. Eta, ¿meke la'ajé chi pimajla apú pinakiyánajlo: 'Piyurí piliyó pu'uwaré la'akaná', ke?
40007005	¡Pajlákachi ta piká! Paineko piyurí piliyó pu'uwaré wani la'akaná, rejomi pimakáloje pe'ewejlo riyuríkaloje riliyó wejápaja pu'uwaré la'akaná", ke Jesús jewíña'ataka neká.
40007006	Rimá piño najló: "Pipura'aniño Tupana le'ejé nakaje nakú unká wátalaño riká wa'até. Apala napura'ajó pu'uwaré wani pinaku rijimaje. Iná a'akachu yawi yurí wánijlo nakaje kawemí nojé, najma'atajla iná rijimaje. Ñaké kaja a'akachu kawemí nojé murewa je'erujlo, mapeja ripayákatajika richá te'erí e'iyajé. Ke kaja unká wátalaño Tupana ja'apiyá jema'akana la'aká iná", ke rimaká najló.
40007007	Jesús kemari piño najló: "Ikeja'a Tupana liyá nakaje, raú ra'ajé ijló riká. Ikulá riliyá nakaje, raú iphátaje riká. Imá rijló rijme'etachi ijló nakaje apu, raú rijme'etaje ijló riká.
40007008	Riliyá nakaje kejá'ajeñojlo, ra'ajé nakaje; riliyá kulájeño, iphátajeño nakaje; rijló kemájeñojlo, rijme'etaje rapu.
40007009	"Unká na kalé a'á ri'irijlo jipa, rikejá'akachu riliyá kujnú.
40007010	Unká kaja na kalé a'á ri'irijlo jeí, rikejá'akachu riliyá jiña.
40007011	Pu'uwaré la'ajeñó iká, e'iyonaja iwe'epí iyánijlo nakaje a'akaná palá. Chaje wani jara'apá, je'echú chu i'imakare, we'epika palá nakaje a'akaná riliyá kejá'ajeñojlo.
40007012	'Ila'á palá ajopana ina'ukena nakú, iwátaka nala'aká inaku ke kaja. Tupana puráka'alo, Moisés, eyá Ripuráka'alo ja'apátajeño michuna, kele lana'akare i'imaká, wakára'ari iná la'aká ñaké kaja.
40007013	Re iyamá iñe'epú: pajluwa kamu'ujuni, eyá apú chi'itaje. Ilé chi'itaje iñe'epú i'ijnari kapichákajo ejo. Malaka'aphénaru richuwá i'ijnakana. Kajrú ina'ukena i'ijnaká richuwá.
40007014	Eyá apú kamu'ujuni ñani i'ijnari matajnako iná i'imaká ejo. Jápakaje richuwá i'ijnakana, ñakele mekeleja i'ijnaño richuwá", ke rimaká najló.
40007015	Jesús kemari piño najló: "Amá ikó palá pajlákachina liyá kemaño nanakuwá: 'Tupana puráka'alo ja'apátajeño weká', ke. A'aniña inakojó napuráka'alo. Namákana aú iná pechu nanaku: 'palájne'ekena japi neká', ke, e'iyonaja unká wani ñaké kalé neká. Chapú wani péchuruna neká.
40007016	Nakaje nala'akare aú iná we'epí mékajenaka neká. Unká méño'ojo lukú arúka'alajla kajmú icha ke. Unká kaja kukuná arúka'alajla pipirí icha ke.
40007017	Palani a'awaná a'arí richawá palá, eyá pu'uwareni a'awaná a'arí richawá pu'uwaré kaja.
40007018	Unká méño'ojo palani a'awaná a'alajla richawá, pu'uwareni a'awaná a'aká richawá ke kaja. Unká kaja méño'ojo pu'uwareni a'awaná a'alajla richawá, palani a'awaná a'aká richawá ke kaja.
40007019	Unkachu iná paijí a'alá palá richawá, iná i'iká riká iná ka'akáloje riká kera'athani chojé.
40007020	Ñakele nakaje ina'uké la'akare aú, iwe'epeje mékajenaka neká: pajlákachina ka'ajná, palá péchuruna ka'ajná", ke rimaká najló.
40007021	E rimá piño najló: "Unká piyukeja kalé kemaño nunaku: 'Wawakára'ajeri riká', ke i'ijnálaje je'echú chojé. La'añó Nora'apá wátaka ke, nekaja kalé i'ijnajeño rejo.
40007022	Nuphájika kaja penaje majó wakajé ne'iyajena kemájeño nojló: 'Wawakára'ajeri, weká i'imaño piyukuna ajopánajlo; pipuráka'alo aú wawakára'a jiñana pechu jácho'oko ne'iyajena e'iyayá; pipalamane wala'á kajrú nakaje Tupánaja kalé we'epíkare la'akana', ke nemájika nojló riwakajé.
40007023	E'iyonaja numaje najló: 'Unká nuwe'epila mere eyájenaka iká. I'ijná nuliyá, pu'uwaré la'ajeñó i'imakale' ", ke rimaká najló.
40007024	Rejomi rimá piño najló: "Ñakele jema'ajeri nupuráka'alo rila'akáloje numaká ke penaje, i'imajeri pajluwa ina'uké kapechuni wani la'arí palá riñakaró jipa nakojé i'imaká, ke kaja.
40007025	Kajrú juni ja'akó wakajé kaphí ta'akheni juni iphaka riñakaré ja'apejé. Kajrú kaja karená apho'oká rinakojé, e'iyonaja unká riñakaré kojno'olá raú, jipa nakú ripana tára'akole. Ilé ke rila'akale riká palá, unká rikapichalo raú.
40007026	Eyá jema'añó nupuráka'alo, e'iyonaja unká nala'alá rimaká ke, i'imaño ina'uké mapechuru la'arí riñakaró ke'epé e'iyajé i'imaká, ke kaja nala'aká chapú nekó raú.
40007027	Kajrú juni ja'akó wakajé kaphí ta'akheni iphaka riñakaré ja'apejé. Kaphí kaja karená apho'oká rinakojé, raú riñakaré kojno'ó junápeje, ke'epé e'iyá ripana i'imakale, raú rikapichó piyukeja".
40007028	Ilé ke Jesús jewíña'ataka ne'emaká. Rejomi ripuráka'alo jema'ajeño pechu i'imá rinaku: "Meke palá wani rewíña'atalaka weká.
40007029	Palá riwe'epika nakaje rewíña'atakare nakojé. Unká Tupana puráka'alo nakú jewíña'atajeño, maárowa i'imakaño, ke kalé riká", ke napechu i'imaká rinaku.
40008001	E kaja Jesús witúka'ari yenuri ji'iwátaya. Kajrú ina'ukena i'ijnaká rápumichu.
40008002	E pajluwaja iphari rinaku. Ritami ri'imaká, rinapona nakiyana patáka'ataro rijló. Ramaka aú Jesús, ritára'o ri'irúpachi aú rijimaje, rimá rijló: —Wawakára'ajeri, piwátajika ee, pa'apata nuliyá nuyaripune.
40008003	Raú Jesús jápari rinaku riyáthe'ela aú, rimá rijló: —No'opátaje piliyá riká. Kaja pinapona pali'ichó pijló. Ilé ke rimaká rijló eja, rinapona pala'ó rijló.
40008004	Jesús kemari rijló: —Pi'imaniña nuyukuna ajopánajlo. Chuwa pi'ijná sacerdote ejo, ramachi piká. Rejomi pa'á Tupánajlo nakaje pinapona pali'ichako wemí, Moisés michú wakára'aka ke. Raú nawe'epeje kaja pinapona pala'akó palá pijló.
40008005	Jesús i'ijnari pajimila Cafarnaúm ejo. Re pajluwaja romano nakiyana, suráana wakára'ajeri ri'imajika, iphari rinaku.
40008006	Rimá Jesusjlo: —Wawakára'ajeri, ritami wani nujwa'até jápajeri. Unká méño'ojo rikawitala rinapona, kajrú wani ramaka kewini yajwé. Re ritami to'oró nuñakaré chu.
40008007	Jesús kemari rijló —Nu'ujnajé pijwa'até ritejmo'ótaje.
40008008	Raú suráana wakára'ajeri kemari rijló: —Wawakára'ajeri, unká nuwátala pinaku kawíla'akana. Unká kaja nuwátala pimujlúka'aka nuñakaré chojé, mapeja i'imaká nuká. Ñakele maáreya i'imajémija piwakára'a ritejmo'otako, raú ritejmo'otajo.
40008009	Re kaja nuwakára'ajeño. Suráana wakára'ajeri nuká, ñakele numakachu pajlúwajlo: "Pi'ijná ají ño'ojó", ke, ri'ijná rejo. Eyá numakachu apujlo: "Majó pi'ijná", ke, ri'ijná nuká ejo. Nuwakára'akachu nujwa'até jápajeri la'aká nakaje, rila'á riká numaká rijló ke.
40008010	Ilé ke rimaká rijló aú Jesús pechu i'imá: "¡Meke kaphí wani ripechu Tupana chojé!" Raú rimá rápumichu chira'ajéñojlo: —Kaphí wani ripechu Tupana chojé ra'akáloje riñaté penaje. Unká nuphátala apú Israel michú lakénami nakiyana e'iyá riká ke wani péchuri.
40008011	Kajrú ajopana i'imajika a'ajútaya michuna wa'até je'echú chu. Ajopana te'eré eyájena ne'emajika. Abraham, Isaac, Jacob, kele wa'até ne'emajé.
40008012	E'iyonaja judíona nakiyana rika'ajé ya'ajnaje kalajeruni chojé. Re kajrú neyájika. Kewini akuwaná najma'ajé naiwá kamachá —ke Jesús kemaká najló.
40008013	E rimá piño suráana wakára'ajerijlo: —Chuwa pipa'ó. Kaphí pipechu i'imakale nochojé, nutejmo'ótaje pijló riká. Ilé ke rimaká rijló, wa'ató ke rijwa'até jápajeri tejmo'otako.
40008014	E kaja Jesús i'ijnari Pedro ñakaré ejo, mujlúka'ari richojé, amari Pedro yajneru to'okó. Jelo'okajo nakú ru'umá.
40008015	E rijapa ruyáthe'ela nakú, wa'ató ke jelo'okajo mata'aká runakiyá. E rócho'o rutamáka'atakaloje a'ajnejí najló.
40008016	E kaja najúwa'a re. Rejéchami ne'iyajena wá'aka kajrú jiñana pechu i'imakárena e'iyá Jesús ejo. Ripuráka'alo aú ja riwakára'a jiñana pechu jácho'oko ne'iyayá, ritejmo'ota kaja piyuke natámina.
40008017	Tupana puráka'alo ja'apátajeri Isaías michú kemaká i'imaká, ke rila'aká natejmo'ótakana aú. Ripiyá rilana'á marí ke i'imaká: "Ritejmo'ótaje weká wayaripune liyá".
40008018	Jesús amaka aú kajrú wani ina'ukena awakako rinakojé, rimá ra'apiyatéjenajlo nakuwá'atakaloje riká kaeja pa'anajo pitá.
40008019	Re pajluwa Tupana puráka'alo nakú jewíña'atajeri i'ijnari rawa'ajé. Rimá rijló: —Wewíña'atajeri, nuwata pijwa'até i'ijnakana méño'ojoka pi'ijnajika ewá.
40008020	Jesús kemari rijló: —Re kamejérinajlo pukunaji nakamátakoloje richu penaje; kuphira'apánajlo re kaja nañakaré, eyá nojló unká pukunaji i'imalá nuwatána'akaloje richu penaje. Ina'uké i'imakáloje nupalamane penaje i'imaká nuká.
40008021	E apú ra'apiyateje nakiyana kemari rijló: —Wawakára'ajeri, piyurí nupa'akó nuñakaré ejo paineko. Nuwata nora'apá tami já'akana ritaka'ajika wakajé.
40008022	Jesús kemari rijló: —Pi'ijná nujwa'até. Unká we'epílaño Tupana nakojé, kaja taka'akaño ke neká nojló. Neká já'ajeño kaja taka'akaño tami.
40008023	Muní ke Jesús witúka'aka wapuru chojé ra'apiyatéjena wa'até.
40008024	Rejéchami mana'í chiyó karená i'imaká nachá kaphí wani. Riká yoko'orí kajrú juni, raú kajrú juni jamo'okó wapuru chojé, e'iyonaja mana'ija Jesús kamátako.
40008025	Rejéchami napótaka riká, nemá rijló: —¡Wawakára'ajeri, pi'imatá weká wejaká, chuwaka wakapichako junápeje!
40008026	Rimá najló: —¿Naje ikero'ó kajrú wani? ¿Naje unká wani ipechu i'imalá kaphí nochojé? Raú rácho'o, rimá karená, eyá juni yokolajlo wa'até: —¡Pa'apá! Raú karená ja'apari, wa'ató ke unká juni yoko'oló. Mana'ija ri'imaká piño rapumí chuwá.
40008027	Ilé ke Jesús kemaká aú ra'apiyatéjena pechu i'imá rinaku: "¿Na ka'ajná kari? Karená, eyá juni yokola wa'ató jema'arí ra'apiyá".
40008028	E kaja nephá pa'anajo pitá, Gerasa te'eré ejo, amaño iyamá ina'ukena i'ijnaká najimajo. Támijimina ka'akelana eyá nephá. Jiñana pechu i'imaño ne'iyá, raú yuriná wani ne'emaká. Unká na ja'apake rewá, chapú nala'ajika rewá ja'apájikaño.
40008029	Nephaka nanaku ee, nawíyo'oko nemaká Jesusjlo: —¿Naje pikawíla'a wanaku? Tupana i'irí piká. ¿Pila'akáloje weká chapú unká chiyó riphá rená chojé wajló, penaje chi pi'ijichá majó?
40008030	A'ajnare ke kajrú je'eruna pirakana chira'akó na'ajnewá kulakana nakú.
40008031	Mawó jiñana pechu kemaká Jesusjlo: —Pácho'otajika ee weká ne'iyayá, piyurí we'ejnaká a'ajnáruna je'eruna e'iyajé.
40008032	Raú riwakára'a jiñana pechu jácho'oko ne'iyayá. Rejéchami nácho'oko, ja'añó je'eruna pirakana e'iyajé. Na'akó aú ne'iyajé, je'eruna jecho'oñó ají ke yenuri ji'iwátaje, reyá na'ó kaeja jakojé. Rejeja nakapichó piyukeja junápeje.
40008033	Je'eruna lamára'ajeño penájemina amaka aú nakapichako, nakero'ó kajrú, raú neñaó reyá. E ne'emá riyukuna pajimila eyájenajlo.
40008034	Raú piyukeja pajimila e i'imakaño i'ijnaño rejo Jesús amaje. Nephaka rinaku ee, mawó nemaká rijló: —Pácho'o wate'eré nakiyá.
40009001	E kaja Jesús witúka'ari wapuru chojé. Nakuwa'a pa'anajo pitá ají ke riñakajela ejo.
40009002	E nawa'a rejo kuwana nakú pajluwaja kamachá napona taka'aká rijló. Jesús we'epika aú kaphí napechu i'imaká richojé ritejmo'ótakaloje riká penaje, rimá ritámijlo: —Pipechu i'imá kaphí. Kaja nomicho pichaje pu'uwaré pila'akare liyá.
40009003	Ilé ke rimaká rijló aú, Tupana puráka'alo nakú jewíña'atajeño nakiyana pechu i'imá: "¡Meke unká wani paala rimaká ta! Tupánaja kalé amárojla iná chaje pu'uwaré iná la'akare liyá. Unká Tupana kalé riká", ke napechu i'imaká rinaku.
40009004	Jesús we'epiri mékeka napechu i'imaká rinaku, raú rimá najló: —¿Naje chi i'ijnatá ipéchuwa ilé ke wani?
40009005	Mapeja apujlo kemakana: "Kaja nomicho pichaje pu'uwaré pila'akare liyá", ke. Eyá puwichani inajlo iná wakára'akaloje ritami jácho'oko ra'apákaloje penaje.
40009006	Ñakele iwe'epíkaloje penaje Tupana wakára'aka nomako ina'uké chaje pu'uwaré nala'akare liyá aú, nula'ajé nakaje me'etení iwe'epíkaloje kewaka numaká nunakuwá. E rimá kamachá napona taka'akajlo: —Chuwa pácho'o, pijña'á pikuwanare pijwa'ató, pipa'achó.
40009007	Rejéchami rácho'oko, e ripa'ó riñakaré ejo.
40009008	Rácho'oko aú ramájeño pechu i'imá Jesús nakú: "¡Meke piyuke wani rila'alaka!", ke. Palá napura'akó Tupana nakú ra'akale Jesús ñaté kajrú wani.
40009009	E kaja Jesús ja'apari piño reyá, amari Mateo yá'ako rijápaka'ala la'akana nakú. Liñeru ña'akana nakú ina'uké liyá ne'emakánajlo penaje nakú ri'imá. E Jesús iphari rinaku rejé, rimá rijló: —Pi'ijná nujwa'até. Raú rácho'o riyá'ako eyá, i'ijnari rijwa'até.
40009010	Rejomi riwakára'a nala'aká kajrú a'ajnejí, ajopana ajñákaloje na'ajnewá Jesús wa'até riñakaré chu. Re kaja liñeru ña'ajeño ne'emakánajlo, eyá ajopana nemakárena nakú: "Unká ina'ukélaruna", ke, i'imaño najwa'até re. Jesús ja'apiyatéjena i'imaño kaja najwa'até.
40009011	Ilé ke fariséona nakiyana amaka aú rajñaka ra'ajnewá najwa'até, nemá ra'apiyatéjenajlo: —¿Naje chi jewíña'atajeri ajñá ra'ajnewá ilé kajena ina'ukena, unká ina'ukélaruna ta wa'até?
40009012	-
40009013	Jesús jema'arí nemaká ilé ke najló, raú rimá najló: —Peyajwéruna i'imakaño unká i'ijnalaño pujána'ajeri ejo, natámina i'imakáñoja kalé i'ijnaño richaje. Ñaké kaja nuká ina'ukejlo. Re ina'uké, natámina ke neká Tupánajlo pu'uwaré nala'akare pachá. Re ne'iyajena pechu nanakuwá: "Kewaka, pu'uwaré la'ajeñó weká", ke. Ilé ke péchuruna i'imakaño nanakuwajlo nu'ujná majó Tupana yukuna i'imajé, napajno'otákaloje napéchuwa pu'uwaré nala'akare liyá Tupana ejo. Ñakele chuwa jewíña'o meke kemakánaka ijló marí Tupana puráka'alo kemakare nakú: "Iká noño pirájina ikára'atakaloje nojló pu'uwaré ila'akare chaya. E'iyonaja nojló chaje wani palaka ina'uké mu'ují we'epíkana". Eyá ajopana ka'ajná pechu nanakuwá: "Palá la'ajeñó weká", ke, e'iyonaja unká ñaké kalé neká. Ilé ke péchuruna nanakuwajlo unká nu'ujnalá majó Tupana yukuna i'imajé —ke rimaká najló.
40009014	E kaja Juan el Bautista ja'apiyatéjena iphaño Jesús nakú, nemá rijló: —Methú ke weká, fariséona wa'até, i'itakono wa'ajné liyá riwakajé wapechu i'imakáloje Tupana nakuja. Eta, ¿naje unká pa'apiyatéjena la'alá ñaké kaja?
40009015	Jesús kemari najló: —Nawá'akako wakajé piyuke nayukupéra'akarena pechu pu'ují waja. Unká ne'etaló a'ajnejí liyá, ruwá'akajikaro wa'até i'imakale re najwa'até. Ñaké kaja riká nujwa'atéjenajlo: najwa'até nu'umajika ketana, unká na penaje ne'etaló a'ajnejí liyá. Tupana wá'ajikaja nuká naliyá ejomi, ne'etajó na'ajné liyá —ke rimaká najló.
40009016	Rimá najló: "Unká na kalé mata'arí wajé a'arumakaji nakiyana jupichumi tepé penaje. Re'iyayá jipakana ejéchami, jupichumi jiyo'otako wajé liyá. Kaja penaje jiyo'otákeja piyukeja a'arumakaji yuriko.
40009017	Unká kaja iná akho'olá nakaje jalá wajé amúra'atakanami jupichumi ra'akuná chojé, iná lamá'atakaloje riká richojé penaje. Kamejeri ímami nakiyá la'akanami riká ra'akuná, ñakele iná akho'okachu wajé nakaje jalá jupichumi ra'akuná chojé, rijiyo'otá riká riñapaka ejéchami. Rejeja rikapichó piyuke. Eyá wajé ra'akuná chojé iná akho'okachu wajé nakaje jalá amúra'atakanami, unká rijiyo'otala riká, wajé ra'akuná ñá'akale panaku riká, raú unká na kapichalo", ke ri'imaká najló yuku.
40009018	Jesús i'imaká najló yuku ketana, pajluwa iphaka nanaku. Judíona wakára'ajeño nakiyana ri'imaká. Riphá Jesús nakú, e rijláma'o ri'imá nakojé, rimá rijló: —Wajé nutu taki'ichaka. Pi'ijná nujwa'até nuñakaré ejo pijápakaloje runaku piyáthe'ela aú, rupala'akóloje raú penaje.
40009019	Raú Jesús, ra'apiyatéjena wa'até, i'ijnaño rijwa'até riñakaré ejo.
40009020	-
40009021	Najwa'até apa'awelo ja'apayo kaja. Iyamá iphata ji'imaji nakojé kele (12) jarechí ketana cha ru'umaká rutami. Jirá ja'apákeri runakiyá. Rupechu i'imá Jesús nakú: "Ra'arumaká nakú jápakana aú ja nutejmo'otajo", ke. Ñakele ro'opá rápumichu, rujapa ra'arumaká ji'imá nakú.
40009022	Rejéchami Jesús pajno'okó ruchaje yaká'ajo, amari ruká, rimá rojló: —Pipechu i'imá palá. Kaja pitejmo'otiyo pitami kaje chiyá, pipechu i'imakale kaphí nochojé. Raú ja rutejmo'otó.
40009023	E kaja na'apá, iphaño Jairo ñakaré ejo. Kajrú ina'ukena i'imaká re. Kewirí kaje chojé apho'ojeño i'imaño kaja re. Támijimi já'akana yale napho'ó kewirí kaje chojé. Re kaja nawinano la'ajeñó i'imaño, raú kajrú namejé i'imaká. Kajrú nala'aká nawinano.
40009024	E kaja Jesús kemari najló: —I'ijná a'ajná ño'ojó. Unká ilerú yuwaló taka'alacha, rukamátakoja. Raú ne'echá rinaku.
40009025	E'iyonaja Jesús wakára'ari nácho'oko pají chiyá. Rejomi rimujlúka'a ukapú támijimi i'imakare chu chojé. Ripatá rutami ruyáthe'ela nakiyá, raú rócho'o.
40009026	Rejomi rimakápo'oka piño ruká yukuna motho'ó kajrú wani nate'eré ewá.
40009027	E kaja Jesús ja'apari piño. Iyamá mejluruna i'ijnaño rápumichu. Nawíyo'oko nemaká rijló: —Piká, Tupana wakára'akare majó ina'uké i'imatájeri penaje, piwe'epí wamu'ují.
40009028	Jesús mujlúka'ari pají chojé, rápumichu ke neká, e rimá najló. —¿E chi ipechu nakú no'opátakajla iliyá mejlukaji? —A'a, wawakára'ajeri.
40009029	E rijapa nejlú nakú, rimá najló: —Ipechu i'imaká kaphí nochojé lokópa'ala, ri'imajé ijló.
40009030	Rejéchami namaka palá. E Jesús kemari najló: —¡Pa! I'imaniña riyukuna ajopánajlo.
40009031	Raú napa'ó, e'iyonaja ne'emá piyuke nañakajela ewájenajlo palá Jesús la'aká neká yukuna.
40009032	Kaja mejluruna i'imakaño penájemina pa'añó. Nayámijo ajopana piño iphaño Jesús nakú. Nawa'a najwa'ató pajluwa jiñá pechu i'imakare e'iyá, nakojé unká méño'ojo ripura'aló.
40009033	Jesús wakára'aka jiñá pechu jácho'oko re'iyayá ejomi, palá ripura'akó. Piyuke ramájeño kemaño: "¡Meke piyuke wani la'aká Jesús! Unká wani wamala apú la'aká ñaké maare Israel michú lakénami te'eré nakú".
40009034	Eyá fariséona nakiyana kemaño rinaku: —Jiñana wakára'ajeri a'arí riñaté riwakára'akaloje jiñana pechu jácho'oko ne'iyayá.
40009035	Jesús ja'apákeri apú pajimila ewá, apú pajimila ewá ke, newíña'atakana nakú nawakáka'alo ñakarelana chuwá. Ri'imaké Tupana i'imataka ina'uké kapichákajo liyá yukuna najló, raú ne'emakáloje rijwa'atéjena nakiyana penaje. Ritejmo'ótake kaja natámina piyukeja nayaripune liyá. Kewini yajwé amájeño ne'emajika, ke'iyapejé nayaripune i'imajíkale.
40009036	Jesús amaka aú kajrú wani ne'emaká, riwe'epí namu'ují. Ujwí péchuruna ne'emaká; chapú kaje yajwé amájeño kaja ne'emaká, unkale namájeri i'imalá. Ovéjana, nekó chira'akaño, keja ne'emaká.
40009037	Raú rimá ra'apiyatéjenajlo: —Jema'á marí: Kajrú ina'ukena jema'akajla Tupana ja'apiyá, ajopana i'imakela najló riyukuna, e'iyonaja unká riyukuna i'imajeño i'imalá.
40009038	Ñakele ipura'ó Tupana wa'até riwakára'akaloje riyukuna ja'apátajeño ajopánajlo, ajopánajlo ke —ke rimaká najló.
40010001	E kaja Jesús kemari ra'apiyatéjenajlo nawakákoloje richaje. Iyamá iphata ji'imaji nakojé (12) kele ne'emaká. Neká awakaño rejé, rimá najló: —Nupuráka'alo aú iwakára'aje jiñana pechu jácho'oko ina'uké e'iyayá. Raú kaja itejmo'ótaje natámina ke'iyapé nayaripune liyá.
40010002	Iyamá iphata ji'imaji nakojé (12) kele riyawe'ená i'imaká. Marí kele ne'emaká: Simón. Apú rií Pedro. Andrés, Simón e'ewé ri'imaká. Eyá Santiago, re'ewé Juan wa'até, Zebedeo yaní ne'emaká.
40010003	Eyá Felipe, Bartolomé, Tomás, Mateo, liñeru ña'ajeri ne'emakánajlo penájemi ri'imaká, eyá apú Santiago, Alfeo i'irí ri'imaká. Eyá Tadeo,
40010004	Simón, cananeo nakiyana ri'imaká. Eyá kaja penaje Judas Iscariote. Nenoka Jesús wakajé, riká wá'ari ripinana ri'imaká ejo, napatakáloje riká penaje. Keleja ri'iwapá rijluwa riyawe'ená penaje i'imaká.
40010005	Jesús wakára'aka riyawe'ená i'ijnaká yámona, rimá najló: "I'ijnaniña unká judíona kalé i'imakaño te'eré ewá. Imujlúka'aniña kaja pajimila Samaria te'eré ejo.
40010006	Palani i'ijnaká Israel michú lakénami chaje, kapichájeño penaje i'imakaño ne'emakale.
40010007	I'ijná, i'imichá najló riyukuna: Yewicha riphaka rená chojé Tupana i'imakáloje ina'uké nakiyana wakára'ajeri.
40010008	Itejmo'ótaje natámina; imakápo'otaje kaja taka'akaño; napona patáka'atakarojlo ipala'ataje napona; iwakára'aje kaja jiñana pechu jácho'oko ne'iyayá. Ilé ke ila'ajika nupuráka'alo aú. Mapeja no'oká ijló péchuji, unká riwemí aú kalé. Ñakele unká kaja imalaje najló na'akáloje ijló nakaje ila'ajíkare najló wemí.
40010009	Mapeja i'ijnajika, unká ijña'alaje ijwa'ató liñeru.
40010010	Unká kaja ijña'alaje ijwa'ató itulané. Pajluwaja a'arumaká chuja i'ijnajé. Unká kaja ijña'alaje ji'ima'ulaji, ikutiware, kaje ijwa'ató. Nakaje ila'ajíkare najló wemí, na'ajé ijló a'ajnejí.
40010011	'Iphájika pajimila ejo wakajé, ikulaje palájne'eke ina'uké iyuríkoloje rijwa'até riñakaré chu. Rijwa'ateja iyurejo re i'imajika ketana.
40010012	Imujlúka'ajika ee nañakaré chojé, ajalaka richu i'imakaño. Imá Tupánajlo rila'akáloje palá napechu.
40010013	Palá péchuruna ne'emajika ee, nakaje imájikare nakú najló, i'imajeri ñaké najló. Eyá unká paala péchuruna ne'emajika ee, imá Tupánajlo rila'aká piyá neká palá.
40010014	Eyá unkájika ee nañakaré chiyájena wátala iká, unká kaja ka'ajná nawátalaje ipuráka'alo jema'akana. E itaka'ajé ji'ima'ulá nakiyá mu'upé najimaje, raú nawe'epíkaloje pu'uwaré la'ajeñoka neká, unkale nawátala ipuráka'alo jema'akana.
40010015	Tupana wajájika pu'uwaré la'ajeñó wakajé, kajrú riwajájika neká, unká wátalaño iká. Riwajaka Sodoma eyájena michuna, eyá Gomorra eyájena michuna wa'até i'imaká, pu'uwaré la'ajeñó wani ne'emakale, chaje wani riwajájika neká unká wátalaño iká", ke rimaká najló.
40010016	E kaja Jesús kemari piño najló: "Jema'á marí: Mayuchéruna iká, e'iyonaja nuwakára'a iká chapú péchuruna ejo, ñakele i'imá kapechú najwa'até. Ila'á mana'ija ipéchuwa najwa'até.
40010017	Ilé ke ri'imajika ijló, jema'akale no'opiyá. Nemaje inaku: 'Pu'uwaré la'ajeñó neká', ke. Raú nawá'aje iká iwakára'ajeño ejo. Awakáka'alo ñakarelana chu naña'ataje iká.
40010018	Ya'ajná, ajopana chaje wakára'ajeño ejo, nawá'aje kaja iká nawajákaloje iká rejo penaje. No'opiyá jema'ajeño i'imaká jimaje nawajaje iká. Palani ijló ñaké ila'akana i'imakáloje najló nuyukuna rewá. Unká judíona kalé i'imakáñojlo i'imajé kaja nuyukuna.
40010019	Nawá'ajika ee iká iwakára'ajeño ejo nawajákaloje iká penaje, iwó la'aniño mékeka imájika najló ja'apí. Riphájikaja rená chojé ijló ipura'akóloje ichayo penaje, e Tupana kemaje ijló mékeka imájika najló.
40010020	Unká ipechu keja kalé imájika najló. Jara'apá Pechu kemájika ijló, ke imájika najló.
40010021	'Ne'iyajena a'ajeño nejena ajopánajlo nenókaloje neká penaje, no'opiyá jema'ajeño ne'emakale; ne'iyajena a'ajeño kaja nayani ajopánajlo nenókaloje neká; ñaké kaja ne'iyajena a'ajika nachi'iná ajopánajlo nenókaloje neká, no'opiyá je'emajeño ne'emakale.
40010022	Kajrú ina'ukena pechu i'imajika chapú inaku, jema'akale no'opiyá. Ña'ajeri panaku, ilé ke nala'ajíkare iká, nu'umataje kapichákajo liyá.
40010023	Nala'ajika ee iká chapú, iñaajó naliyá pajimila ejo, eyá apú pajimila ejo ke, i'imakáloje rewá nuyukuna najló. Unká chiyó iñapata nuyukuna i'imakana piyuke Israel te'eré nakuwá wakajé, nuphaje majó. Ina'uké i'imakáloje nupalamane penaje i'imaká nuká, pa'ajero piño majó.
40010024	Unká meke la'ajé jewíña'ajero pechu i'imalajla rewíña'atajeri chaje. Unká kaja meke la'ajé apú wa'até jápajeri i'imalajla rikariwate chaje.
40010025	Palá pipechu i'imá nakaje pewíña'akaro nakú wa'até, pewiña'atajeri pechu ke kaja pipechu i'imakale raú. Ñaké kaja apú wa'até jápajeri pechu i'imajika rikariwate pechu ke kaja. Jewíña'atajeri nuká, iwakára'ajeri kaja nuká, nemá nakú: 'Jiñana pechu wakára'ajeri riká', ke. Ñaké kaja richaje wani napura'ajiko inaku pu'uwaré, nujwa'atéjena nakiyana i'imakale.
40010026	"Numá ijló: ikero'oniño ina'uké piyá. Unká na kalé i'imajeri me'echuje unká iná we'epílare nakojé. Piyukeja nakaje ina'uké la'akare i'imajika pu'uwaká.
40010027	Nakaje numakare nakú ijló wekámika ke, eko i'imá riyukuna pu'uwaká kajrú ina'ukénajlo.
40010028	Ikero'oniño ina'uké nójeño piyá. Iná napónaja kalé nakapichata, eyá iná pechu unká meke la'ajé nakapichátalajla. Tupana piyá ikero'ó. Riká kapichátarijla iná napona, iná pechu wa'até, kera'athani unká yakálare chojé iná taka'aká ejomi. Ñakele ripiyá ikero'ó.
40010029	Mawemiru iyamá kuphira'aphana wemí, e'iyonaja unká nataka'alá, unkachu jara'apá Tupana yurila nataka'aká.
40010030	-
40010031	Kupira'aphana chaje wani íki'ika riwátaka iká. Piyukeja wani Tupana we'epika nakaje nakojé. Riwe'epí kaja mekeleka iná wilá iná wíla'aru nakú. Ñakele ikero'oniño ajopana ina'ukena piyá, ra'akale rinakojó iká", ke rimaká najló.
40010032	E Jesús kemari piño najló: "Re ka'ajná pajluwa nujwa'ateje unká apáña'alo no'opí ajopana ina'ukena e'iyá. Raú rimá najló nunaku: 'Rijwa'ateje nuká', ke. Ñaké kaja numájika rinaku Nora'apá, je'echú chu i'imakárejlo: 'Nujwa'ateje riká', ke. Ñaké waja numájika rijló unká micho'otálaño nuchaya nakú.
40010033	Eyá apú nujwa'ateje ka'ajná apáña'aro no'opí ajopana ina'ukena e'iyá. Raú ka'ajná rimá najló nunaku: 'Unká rijwa'ateje kalé nuká'. Ñaké kaja numájika rinaku Nora'apá je'echú chu i'imakárejlo: 'Unká nujwa'ateje kalé riká'. Ñaké waja numájika rijló piyuke micho'otaño nuchaya nakú", ke rimaká najló.
40010034	E rimá piño najló: "Apala ipechu nunaku: 'Majó riphá ra'akáloje wañaté, we'emakáloje palá pajwa'atéchaka, wapechu i'imaká piyá chapú panakuwáaka', ke. Unká ilé kaje penaje kalé nuphá majó.
40010035	Apala nupuráka'alo ja'apiyá jema'akana jimaje ka'ajná ri'irí pechu i'imajé chapú rara'apá nakú. Ñaké kaja ka'ajná rutu pechu i'imajé roló nakú chapú. Apala nupuráka'alo ja'apiyá jema'akana jimaje ru'urinó pechu i'imajé chapú ruyajneru nakú.
40010036	Ilé ke ka'ajná ne'iyajena i'imajika pajwa'atéchaka nejena wa'até, na'akale nanakojó nupuráka'alo.
40010037	'Wátari rara'apá ka'ajná, raló ka'ajná, nuchaje íki'ika, unká meke la'ajé ri'imalajla nujwa'ateje. Wátari ri'irí ka'ajná, ritu ka'ajná, nuchaje íki'ika, unká kaja meke la'ajé ri'imalajla nujwa'ateje.
40010038	Eyá kero'oró no'opiyá jema'akana piyá, nenoka piyá riká, unká kaja meke la'ajé ri'imalajla nujwa'ateje.
40010039	Ina'uké nakiyana we'epiño khaí nanakuwá. Ilé ke we'epíkaño nanakuwá khaí, kapichájeño Tupana liyá. Eyá unká we'epílaño khaí nanakuwá ne'emakáloje nujwa'atéjena penaje, i'imajeño matajnako nujwa'até je'echú chu.
40010040	'Palá pechu i'imaká no'opiyá jema'ajeño nakú, pechu palá kaja nunaku. Wátari nuká, wátari kaja wakára'ari nu'umaká majó.
40010041	Ila'akachu palá Tupana puráka'alo ja'apátajeri nakú, palá ila'aká raú. Tupana a'ajika Ripuráka'alo ja'apátajerijlo riwemí, ke kaja ra'ajika palá ila'akare riká wemí. Ila'akachu nakaje apujlo, palá la'ajerí ri'imakale, palá kaja ila'aká raú. Tupana a'ajika palá la'ajérijlo rila'akare wemí, ke kaja ra'ajika ijló riwemí.
40010042	Apala pajluwa la'arí apú nakú palá, no'opiyá jema'ajeri ri'imakale. Ra'á ka'ajná rijló juni ipe'élani ri'irakáloje penaje. Ilé ke rila'akale riká palá, Tupana a'ajé rijló riwemí", ke Jesús jewíña'ataka ra'apiyatéjena i'imaká.
40011001	Jesús ñapátaka iyamá iphata ji'imaji nakojé kele (12) riyawe'ená i'imakaño jewíña'atakana ejomi, ri'ijná piño apú, apú ewá ke ina'uké jewíña'atakana Tupana nakú.
40011002	Ina'uké wajákelana chu Juan el Bautista i'imaká wakajé rema'á piyuke nakaje Jesús la'akare yukuna, raú riwakára'a ra'apiyatéjena nakiyana i'ijnaká ramaje.
40011003	Nephaka Jesús nakú ee, nemá rijló: —Wawakára'ajeri kemari pinaku: "¿Piká chi riká kele nemakare nakú i'imaká, iphájeri majó we'ematájeri penaje? Wawátaje ka'ajná rejo'o kaja apú. ¿Meke chi riká?", ke rimaká pinaku.
40011004	Jesús kemari najló: —Ipa'ó Juan ejo, i'imachi rijló mékeka amíchaka nula'aká nakaje yukuna. Nakaje nowíña'atakare nakú yukuna wa'ató i'imá kaja rijló.
40011005	Eko imá rijló nunaku: "Mejluruna i'imakaño liyá ra'apata mejlukaji namákaloje palá penaje. Unká meke la'ajé ja'apálaño, ritejmo'ota kaja na'apákaloje palá. Napona patáka'atakarojlo ripala'atá kaja napona palá; unká jema'alaño liyá ra'apata kaja me'ejwíkaje nema'akáloje penaje; támijimina nakiyana rimakápo'ota kaja. Kamu'ují la'akáñojlo ri'imá Tupana i'imataka iná kapichákajo liyá yukuna. Ilé kaje la'akana nakú riká.
40011006	Pu'ují péchuruna unká la'alájeño ujwí napéchuwa nuliyá i'imajika, ke imájika Juanjlo nunaku.
40011007	E napa'ó. Rejomi Jesús kemari ripuráka'alo jema'ajéñojlo Juan nakú: "Iká i'ijnakeño desierto ejo ripuráka'alo jema'ajé. Unká i'ijnaké rejo amákaloje iyamá chuwá péchuri penaje, unká iyamá chuwá péchuri kalé ri'imakale.
40011008	¿Amákaloje palá a'arumakari penaje chi i'ijnaké rejo? Unká kaja palá a'arumakari kalé ri'imaká. Kaja iwe'epí palá mékajenaka palá a'arumakáruna. Nawakára'ajeño ñakaré chiyájena a'arumaká palá nojé.
40011009	Eta, ¿naje chi i'ijnaké rejo ramaje? ¿Amákaloje Tupana puráka'alo ja'apátajeri penaje chi i'ijnaké rejo? Riká jo'ó ri'imaká. Ajopana, Tupana puráka'alo ja'apátajeño michuna i'imaká, chaje wani riká.
40011010	Tupana puráka'alo lana'akéjami kemari rinaku: 'Nuwakára'aje pajluwaja ina'uké i'ijnaká pitukumá rilamá'atakaloje ina'uké pechu pipé, pu'uwaré nala'akare liyá', ke Tupana kemaká Juan nakú, unká chiyó riphá marí eja'awá nakojé i'imaká", ke Jesús kemaká najló.
40011011	Rimá piño najló: "Jema'á marí: Marí eja'awá chu unká na apú i'imalaje chá'atajeri Juan ri'imakáloje richaje penaje. Eyá je'echú chu na'apejé wani i'imaká nakiyana i'imajeri Juan chaje".
40011012	Juan i'imaká Tupana yukuna ina'ukejlo wakajé eyá maárejecha, wechi kajrú ina'ukena wátaka Tupana wa'atéjena i'imakana. Napechu lokópa'ala nala'á nakaje ne'emakáloje rijwa'atéjena penaje.
40011013	Tupana puráka'alo ja'apátajeño michuna, eyá Moisés michú, kele lana'añó riyukuna i'imaká. Nemá: 'Riká i'imajeri ina'uké wakára'ajeri penaje', ke nemaká Juan nakú unká chiyó ri'imá.
40011014	Tupana kemari kaja rinaku: 'Nuwakára'aje piño majó nupuráka'alo ja'apátajeri Elias'. Juan el Bautista nakú rimá Elías, ke i'imaká.
40011015	Ke'ejwiruna i'imajika ee, a'á inakojó ilé numakare nakú".
40011016	Rimá kaja najló: "Marí ke ina'uké me'etení i'imakaño: Yuwaná yá'año le'ejepelaji ñakarelana chu kátakajo nakú, keja neká. E nawa'á i'imakaño, najwáke'enajlo nemá:
40011017	'Wapho'ó ijló kewirí chojé i'imaká, e'iyonaja unká arápa'ala. Wataní kaja ijló jemakaji i'imaká, e'iyonaja unká ipechu la'aló kamu'ují rema'akana aú', ke nemaká najló.
40011018	Juan iphari majó i'imaká ri'itakó ra'ajné liyá, ripechu i'imakáloje Tupana nakuja. Unká kaja ri'iraké nakaje jalá amúra'atakanami, e'iyonaja imaké rinaku: 'Jiñá pechu re'iyá', ke.
40011019	Eyá nuká iphari majó ina'uké i'imakáloje nupalamane penaje. Ajñaka a'ajnewá, ke kaja nojñaka no'ojnewá. Ñaké kaja nu'uraká nakaje jalá amúra'atakanami, raú imá nunaku: 'Kawale'eké riká ta; i'irakachi kaja riká; unká ina'ukélaruna wáke'ewe kaja riká; liñeru ña'ajeño ne'emakánajlo wáke'ewe kaja riká', ke imaká nunaku. E'iyonaja iná we'epí nakaje Tupana la'akare jácho'ojiko palá", ke Jesús kemaká najló.
40011020	Kajrú Jesús la'ajika nakaje pajimila ewá Tupánaja kalé we'epíkare la'akana, e'iyonaja unká rewájena pajno'otake napéchuwa pu'uwaré nala'akare liyá. Raú rakha'á namaná marí ke:
40011021	"Chapú wani nakaje i'imajika pajimila Corazín eyájenajlo, ñaké kaja ri'imajika pajimila Betsaida eyájenajlo. Kajrú namaka nula'aká nakaje rewá Tupana Pechu aú, rikaja kalé we'epíkare la'akana, e'iyonaja unká nema'alá no'opiyá. Unká kaja napala'atala napéchuwa pu'uwaré nala'akare liyá. Tupana la'akela ñaké kaja nakaje pajimila Tiro ewá, pajimila Sidón ewá wa'até, kajrú rewájena pajno'otákajla napéchuwa pu'uwaré nala'akare liyá riká ejo. Na'ajla nanakuwá pu'uwaré nojé a'arumakaji. Naka'ajla kaja nachó pa'ilá, raú ina'uké we'epíkaloje kaja napajno'otaka napéchuwa pu'uwaré nala'akare liyá Tupana ejo.
40011022	Tupana wajájika pu'uwaré la'ajeñó wakajé, riwajaje richaje wani Corazín eyájena, ñaké kaja Betsaida eyájena. Kajrú riwajaka pajimila Tiro eyájena michuna, eyá Sidón eyájena michuna i'imaká riwakajé, chaje wani riwajájika neká.
40011023	Eyá pajimila Cafarnaúm e i'imakaño pechu nanakuwá: 'Je'echú chu i'imajíkaño penájena weká', ke, e'iyonaja unká ñaké kalé ne'emajika. Kawakala ejo naka'ajé neká nakapichákoloje rejé penaje. Kajrú nula'aká nakaje rewá i'imaká. Nula'akela ñaké kaja pajimila Sodoma ewá, rejo'o kaja ri'imakajla me'etení.
40011024	Tupana wajájika pu'uwaré la'ajeñó wakajé, pajimila Sodoma eyájena michuna riwajaka i'imaká, chaje wani riwajájika iká", ke Jesús kemaká najló.
40011025	Jesús pura'aró Tupana wa'até, rimá rijló: "Nora'apá, eja'awá, je'echú wa'até, minárikana piká. Palá pila'aká nuká, pila'akale ina'uké nakiyana palá. Yuwaná pechu ke kaja péchuruna neká. Nawe'epí kewákaje puráka'aloji numakare nakú najló nakojé. Eyá kajrú jewíña'akañojlo, kapechúrunajlo me'echuje jo'ó riká.
40011026	Nora'apá, kaja keja piwátaka najló ri'imaká", ke rimaká rijló.
40011027	E rimá piño re i'imakáñojlo: "Nora'apá a'arí nuká nu'umakáloje piyukeja wakára'ajeri penaje. Unká na kalé we'epiri na wánika nuká, Ri'irí. Rikaja kalé, Nora'apá, we'epiri naka nuká. Unká kaja na kalé we'epiri na wánika Nora'apá. Nuká, Ri'irija kalé, we'epiri naka riká. Nu'umá nuwátakarenajlo riyukuna nawe'epíkaloje naka riká penaje.
40011028	Nakaje ne'iyajena wakára'akare ila'aká, ri'imakáloje palá Tupana nakú penaje, laka'apheji rila'akana ijló, kaja jaya'ó rinaku. Ijló numá: Iyurí ichó nojló nu'umakáloje iñaté a'ajeri, iwatána'akaloje nakaje laka'apheji ila'akare liyá.
40011029	Ila'á nujwa'até nakaje nuwakára'aka iká ke. Jewíña'o kaja Nupuráka'alo nakú. Unká nuyúcha'alo ijwa'até; unká kaja nula'alá nokó kajrú la'aká ke. Ilé kaje aú palá ipechu i'imajika.
40011030	Nakaje, nuwátakare ila'aká nujwa'até, unká laka'apheji kalé riká. Unká kaja jaya'alajo rila'akana nakú", ke Jesús kemaká najló.
40012001	Watána'akaje i'imaká wakajé Jesús ja'apari ají ke iñe'epú chuwá ra'apiyatéjena wa'até. Iñe'epú na'apákare chuwá ja'apari ajopana mená e'iyowá. Re'iyá kajrú trigo i'imaká. Kewí me'epijí i'imaká najló aú na'apaka re'iyowá nakuwaja, nachíra'a wejapa trigo icha nakiyana. Riká natojro'ó nakápojo najñákaloje penaje.
40012002	Fariséona nakiyana ja'apaño kaja najwa'até. Ilé ke namaka Jesús ja'apiyatéjena chíra'aka trigo icha nakiyana aú, nemá rijló: —¡Piyaka'o! Chuwajá watána'akaje jená, e'iyonaja kajona pa'apiyatéjena jápaño. Unká nala'alá Moisés puráka'alomi lana'akéjami kemaká ke.
40012003	Raú Jesús kemari najló: —Palá iwe'epika mékeka Tupana puráka'alo lana'akéjami kemaká David michú nakú i'imaká. Kewí rijló me'epijí i'imaká, ñaké kaja rijwa'até chira'akáñojlo.
40012004	Akuwaná rimujlúka'a Tupana ñakaré chojé pan Tupánajlo na'akare i'imaká penájemi ajñaje. Sacerdótenaja kalé ajñáñojla riká, e'iyonaja rajñá ri'imaká. Ra'á kaja rijwa'atéjenajlo rinakiyana.
40012005	Iwe'epí kaja mékeka Moisés puráka'alomi kemaká sacerdótena nakú: "Unká nawatána'alaje watána'akaje wakajé, riwakajé nala'akale najápaka'ala Tupana ñakaré chu, e'iyonaja kalé unká nala'alá pu'uwaré raú", ke rimaká nanaku.
40012006	Ñakele numá ijló: Palani ijló Tupana ñakaré, e'iyonaja re pajluwa maare richaje palaka.
40012007	Tupana puráka'alo kemari rinaku: "Pirájina nókana nojló pu'uwaré ila'akare chaya, chaje wani nuwátaka iwe'epika ajopana mu'ují", ke. Numá ijló: Iwe'epíkela palá ilé kaje nakojé, unká imalajla mapeja ajopana nakú: "Pu'uwaré la'ajeñó neká", ke.
40012008	Ina'uké i'imakáloje nupalamane penaje i'imaká nuká. Ñakele nuká kemari ijló naka la'akana palani watána'akaje wakajé.
40012009	E kaja Jesús jácho'oro reyá, mujlúka'ari nawakáka'alo ñakarelana chojé.
40012010	Re pajluwaja i'imari najwa'até, kaja yáthe'ela a'amitakó. Re kaja ajopana i'imaño najwa'até re. Neká wátaño Jesús nakú kemakana: "Pu'uwaré la'ajerí riká", ke. Raú nemá rijló: —¿Meke chi Tupana puráka'alo lana'akéjami kemaká rinaku? ¿E chi palani riyáthe'ela lamá'atakana watána'akaje jená wakajé?
40012011	Jesús kemari najló: —Apala pajluwa ipirá oveja ka'ajná ja'arojla ulawí chojé watána'akaje wakajé. ¿Unká chi jácho'otalajla riká richiyá riwakajé?
40012012	Oveja chaje íki'ika iná wátaka ina'uké, ñakele palani nanaku la'akana palá watána'akaje wakajé wa'ató.
40012013	E rimá yáthe'ela a'amitárojlo: —Piya'atá nojló majó piyáthe'ela. Raú riya'ataka rijló riká ejéchami, riyáthe'ela pala'akó rijló palá. Apú riyáthe'ela keja riyuriko rijló palá rejéchami.
40012014	Ilé ke fariséona amaka aú Jesús la'aká watána'akaje wakajé aú, nácho'o reyá napura'akóloje pajwa'atéchaka rinókana nakú.
40012015	Jesús we'epiri napura'akó rinókana nakú, raú rácho'o reyá. Kajrú ina'ukena i'ijnaká rijwa'até. Natámina i'imakaño ritejmo'ota piyuke.
40012016	Rimá najló, ne'emaká piyá riyukuna ajopánajlo, nawe'epika piyá na wánika ri'imaká.
40012017	Tupana puráka'alo ja'apátajeri Isaías michú i'imari riyukuna júpimi ke i'imaká, unká chiyó Jesucristo iphá eja'awá nakojé. Rimá rinaku i'imaká:
40012018	"Nojló nakaje la'ajerí riká. Ajopana e'iyayá nu'uwapá nujluwa ri'imaká. Íki'ija nuwátakare riká. Pu'ují kaja nupechu rinaku. Rijló no'ojé Nupechu. Palá nula'akare ina'uké nakú yukuna ri'imajé najló. Ajopana, unká judíona kalé i'imakaño nakiyana, wa'ató jema'ajeño kaja riyukuna.
40012019	Unká rakha'ákalajo ajopana wa'até; unká kaja rawíyo'olaje najló.
40012020	Ra'ajé chapú kaje yajwé amájeño ñaté. Ra'ajé kaja ujwí péchuruna ñaté. Ilé ke rila'ajika, palá la'ajeñó wakára'ajeri ri'imajíkale. Rejomi unká pu'uwaré la'akaná i'imalaje. Rejéchami palá ina'uké i'imajika pajwa'atéchaka reyá a'ajná ño'ojó.
40012021	Piyukeja ina'ukena eja'awá chu i'imakaño pechu i'imajika kaphí richojé", ke Isaías lana'aká Jesucristo yukuna i'imaká.
40012022	Nawa'a pajluwa mejlurú Jesús ejo. Manumarú kaja ri'imaká; jiñá pechu i'imari kaja re'iyá. Jesús pala'ataka riká ejomi, palá ripura'akó, palá kaja ramaka.
40012023	Raú ramájeño pechu i'imá Jesús nakú: "¡Meke piyuke wani rila'alaka!" Nemá pajlokaka: —¿Riká chi kele nemaké nakú jupejé, waicha majó ina'uké i'imatájeri penaje?
40012024	Fariséona nakiyana jema'añó nemaká ilé ke rinaku, raú nemá najló: —Jiñana wakára'ajeri, Beelzebú, pechu aú riwakára'a jiñana pechu jácho'oko ina'uké e'iyayá.
40012025	Jesús we'epiri mékeka napechu i'imaká rinaku, raú rimá najló: "Ajopana wakára'ajeri wa'atéjena nókakelo pajwa'atéchaka, nakapichátajla pekowáaka raú. Ñaké kaja iná ejena nókakelo pajwa'atéchaka, nakapichátajla kaja pekowáaka.
40012026	Ñaké kaja riká Satanás, Jiñá Chi'inárikanajlo. Rijwa'atéjena piyuke jiñana pechu. Rika'akela neká ina'uké e'iyayá, rila'ajla chapú rikó. Rejéchami unká meke rila'alajla, unkale rijwa'atéjena i'imalajla.
40012027	Iká kemaño nunaku: 'Beelzebú, jiñana wakára'ajeri, pechu aú riwakára'a jiñana pechu jácho'oko ne'iyayá', ke. Eta, ja'apiyatéjena ka'añó kaja jiñana pechu ina'uké e'iyayá. ¿Ñaké kaja chi imaká nanaku? Neká we'epiño kaja unká kewaka kalé riká imakare nakú.
40012028	Tupana Pechu aú nuwakára'a jiñana pechu jácho'oko ina'uké e'iyayá, ñakele ilé kaje aú iná we'epí kaja Tupana keño'oká ina'uké nakiyana wakára'ajeri i'imakana", ke rimaká najló.
40012029	E Jesús i'imari ilé yuku najló nawe'epíkaloje raú richá'ataka Jiñá Chi'inárikana. Rimá najló: "Unká na kalé mujlúka'arijla katejmuni ina'uké ñakaré chojé rinane ña'ajé riliyá. Apú richaje katejmuka iphákela rinaku, riká jepo'otárijla riká. Kéchami rijña'atákajla rinane riliyá", ke ri'imaká yuku najló, raú nawe'epíkaloje richá'ataka Jiñá Chi'inárikana.
40012030	Rimá piño najló: "Unkachu ne'iyajena wátala nuká, chapú napechu nunaku. Unkachu nala'alá ina'uké nakú palá nujwa'até, napajno'otá napechu Tupana liyá apo'ojó.
40012031	Tupana amaro ina'uké chaje piyukeja pu'uwaré nala'akare liyá, eyá pu'uwaré nemakare Tupana Pechu nakú, rikaja kalé unká ramálajo chaje.
40012032	Ina'uké i'imakáloje nupalamane penaje i'imaká nuká. Pu'uwaré ina'uké kemakare nunaku liyá Tupana amojla nachaje. Eyá pu'uwaré nemakare Tupana Pechu nakú, ilé kalé unká ramálajo chaje. Ñaké riká me'etení; ñaké kaja ri'imajika reyá a'ajná ño'ojó i'imajíkañojlo".
40012033	"Palani a'awaná i'imakachu, palani kaja richa. Eyá pu'uwareni a'awaná i'imakachu, pu'uwareni kaja richa. Richa aú iná we'epí mékajeka a'awaná palani, eyá mékajeka pu'uwareni. Ñaké kaja iná we'epika mékajenaka ina'uké.
40012034	Pu'uwaré péchuruna iká, ñakele unká meke la'ajé ipura'aló palá nakaje nakú. Iná pechu nakú nakaje i'imaká, ke iná pura'akó.
40012035	Palá péchuri pura'aró kaja palá nojé puráka'aloji nakú ripechu lokópa'ala. Eyá pu'uwaré péchuri pura'aró kaja pu'uwaré nojé puráka'aloji nakú ripechu lokópa'ala.
40012036	Kaja penaje riphájika rená chojé wakajé, Tupana kemaje inaku mekeka rila'ajika iká. Riwakajé riwajaje inakiyana pu'uwaré imakare nakú pachá.
40012037	Nakaje imakare nakú nakojé rimaje mékajenaka iká. E'iyajena riwajaje ipuráka'alo pachá", ke Jesús kemaká najló.
40012038	E kaja fariséona nakiyana, eyá Tupana puráka'alo nakú jewíña'atajeño nakiyana wa'até, kemaño Jesusjlo: —Jewíña'atajeri, eko pila'á wajló nakaje Tupánaja kalé we'epíkare la'akana.
40012039	Rimá najló: —Pu'uwaré la'ajeñó unká la'alá Tupana wátaka ke. Nekaja kalé wátaño nula'aká najló nakaje rikaja kalé we'epíkare la'akana. Unká nula'alaje ijló riká. Kaja iwe'epí mékeka Tupana la'aká Ripuráka'alo ja'apátajeri Jonás michú i'imaká. Ri'imaká rijló, ke kaja ri'imajika nojló.
40012040	Weji ke kala ketana Jonás i'imaká kajruni wani jiña wo chu, ñaké kaja nu'umajika liri chu weji ke kala ketana. Ina'uké i'imakáloje nupalamane penaje i'imaká nuká.
40012041	Nínive e i'imakaño penájemina kemájeño Tupánajlo kaja penaje riphájika rená chojé wakajé, riwajákaloje iká penaje. Neká pajno'otaño napéchuwa pu'uwaré nala'akare liyá Tupana ejo i'imaká, Jonás i'imakale najló Ripuráka'alo yukuna. Eyá iká unká jema'alaño no'opiyá nupuráka'alo, Jonás chaje nu'umaká e'iyonaja.
40012042	Ñaké kaja kawakajo pitá i'imakaño i'imakánaru kemájika inaku Tupánajlo, riwajákaloje iká penaje. Ruká micholo i'ijnayo ya'ajnaje Salomón michú chaje ripuráka'alo jema'ajé. We'epiri wani ri'imakale, ru'ujná rejo. Eyá maare nuká ijwa'até me'etení. Salomón chaje wani nuwe'epika nakaje nakojé, e'iyonaja unká a'alá inakojó nupuráka'alo —ke rimaká najló.
40012043	Jesús i'imari najló marí yuku: "Jiñá pechu jácho'ochako pajluwaja ina'uké e'iyayá ejomi, ra'apicha desierto chuwá pukunaji kulákana nakú rijluwa, re riwatána'akaloje penaje, e'iyonaja unká riphátalacha riká.
40012044	Raú rimicha: 'Nupa'ajíkoja nuñakaremi ejo, ilé ina'uké nócho'okaro i'imaká e'iyayá ejo'. Raú ripi'ichó piño rapumí chuwá, amíchari palani ri'imichaka, palá lamá'atakeja ke ri'imichaka ripé.
40012045	Raú ri'ijichá iyamá kuwá'ata kele jiñana pechu wá'aje rijwáke'ena penaje. Richaje chapújne'ekena ne'emichaka. Neká piyukeja mujlúki'ichaño ilé ina'uké e'iyajé ne'emakáloje riwakára'ajeño penaje. E kaja penaje chapújne'eke wani ilé ina'uké i'imichaka na'apiyá i'imakana aú. Júpimi ri'imaká, chaje wani chapújne'eke ri'imichaka na'apiyá", ke ri'imaká najló yuku. Rejomi rimá najló: "Ñaké kaja ri'imajika la'añó pu'uwaré me'etenijlo".
40012046	Jesús i'imari kajrú ina'ukena wa'até phachu. Yuku ri'imá najló, e Jesús jaló, rejena wa'até iphaño rejo. Nawata rijwa'até pura'akano.
40012047	Raú pajluwa kemari Jesusjlo: —Paló iphíchayo pejena wa'até pají kópeje. Nawata pijwa'até pura'akano.
40012048	Rimá rijló: —¿Mékajeru chi noló, eyá nojena?
40012049	Raú riya'atá ra'apiyatéjena chaje. —Mariruna noló, nojena ke nojló.
40012050	La'añó nakaje Nora'apá, je'echú chu i'imakare, wakára'aka ke, neká noló, eyá nojena ke nojló —ke rimaká najló.
40013001	E kaja Jesús jácho'oro pají chiyá, i'ijnari kaeja turenaje. Re riyá'o.
40013002	Rejé kajrú ina'ukena awakako rinakojé, raú riwitúka'a wapuru chojé yá'ajo, eyá neká yuriño ke'epé nakú.
40013003	E ri'imá najló yuku rewíña'atakaloje neká Tupana nakú raú. Rimá najló: "Pajluwaja ina'uké i'ijichari nakaje icha ijí ejátaje.
40013004	Te'erí mojyo'okéjami e'iyowá ri'ijichá rejátaje. Rika'akana nakú ri'ijichá re'iyowá. Richa ijí riki'ichaje nakiyana ja'acharo iñe'epú chojé. Riká kupira'aphana ajmílo'otiya piyuke.
40013005	Apú richa ijí riki'ichaje nakiyana ja'acharo jipa nakojé. Wejápaja te'erí i'imichákale rinaku aú kiñaja reño'ochákajla,
40013006	e'iyonaja kamú meríya'atiya riká kiñaja, unkale ra'apare i'imalacha palá aú.
40013007	Eyá apú richa ijí riki'ichaje nakiyana ja'acharo pu'uwareni jimichi e'iyajé. Riká jimichi iphíchari nakaje icha ijí rejátiyaje wa'até. Riká tawáñaa'ichari riká, raú riwajri'ichá re'iyajé, unká rarúka'alacha.
40013008	Eyá apú richa ijí riki'ichaje nakiyana ja'acharo palani te'erí e'iyajé. Ilé iphíchari palá; palá kaja ritawá'ichako; palá kaja rarúki'ichaka. Ke'iyapé rarúki'ichaka: re'iyajé a'achari cien ka'alá richawá; re'iyajé a'achari sesenta ka'alá ewá richawá; eyá re'iyajé a'achari treinta ka'alá ewá richawá", ke ri'imaká yuku najló.
40013009	E Jesús kemari rema'ajéñojlo: "Jema'á palá, a'á inakojó riyukuna.
40013010	Riñapátakaja najló yuku i'imakana ejomi, ra'apiyatéjena i'ijnaño Jesús awa'ajé. Nemá rijló: —¿Naje chi pewíña'ata ina'uké yuku kaje i'imakana najló aú?
40013011	Rimá najló: "Ijló Tupana a'á pu'uwaká nakaje me'echú i'imakare, iwe'epíkaloje rinakojé penaje. Eyá ajopánajlo me'echú jo'ó riká me'etení.
40013012	Ñakele jema'ajeño Tupana puráka'alo ja'apiyá we'epéjeño richaje, richaje ke rinakojé. Eyá ajopana, unká jema'alájeño Ripuráka'alo ja'apiyá, unká we'epílaje rinakojé. Wejápaja nawe'epíkare rinakojé kapichájero napechu nakiyá.
40013013	Ñakele nowíña'ata neká yuku aú. Nema'ajejla riyukuna, e'iyonaja unká nawe'epílaje meke kemakánaka ri'imajika. Unká kaja nawe'epílaje nakaje namájikare nakojé.
40013014	Kaja júpimi ñaké Tupana puráka'alo ja'apátajeri Isaías michú i'imaká nayukuna marí ke: 'Nema'ajejla riyukuna, e'iyonaja unká nawe'epílaje meke kemakánaka ri'imajika. Namájejla piyukeja nakaje, e'iyonaja unká nawe'epílaje meke kemakánaka nakaje namájikare i'imajika.
40013015	Ilé ke ri'imajika najló, ijnú nema'akale no'opiyá. Pachá unká riphálaje napechu nakojé palá. Unká kaja nawe'epílaje meke kemakánaka ri'imajika. Unká nayurílaje nachó nojló nulamá'atakaloje palá napechu', ke Tupana kemaká nanaku Isaíasjlo i'imaká", ke Jesús kemaká najló.
40013016	Rimá piño najló: "Eyá iká no'opiyatéjenajlo, unká ñaké kalé riká. Palani ijló riká, palá jema'akale riká. Palá kaja riphaka ipechu nakojé; iwe'epí kaja meke kemakánaka nakaje amákare.
40013017	Ñaké júpimi Tupana puráka'alo ja'apátajeño, palá la'ajeñó wa'até, wátaka nakaje amákana, iká amaka me'etení riká ke kaja. E'iyonaja unká ri'imalá ñaké najló riwakajé i'imaká. Ñaké kaja nawátakajla nupuráka'alo jema'akana, jema'aká riká me'etení ke, e'iyonaja unká nema'alá ñaké ri'imaká riwakajé", ke rimaká najló.
40013018	"Chuwa, jema'á meke kemakánaka kele nakaje icha ijí ejátajeri nu'umichá yukuna ijló:
40013019	Ne'iyajena jema'añó Tupana puráka'alo yukuna, e'iyonaja unká nawe'epila palá meke kemakánaka riká, raú kiñaja Jiñá Chi'inárikana ka'aká napechu nakiyá Ripuráka'alo wejápaja nawe'epíkare nakojé. Nakaje icha ijí iñe'epú chojé ja'akaro, ke kaja neká.
40013020	Eyá richa ijí, jipa wejápaja te'erí i'imakare nakojé ja'akaro, ña'arí panaku meketánaja riphaka ejomi. Ke kaja ne'iyajena jema'aká palá Tupana puráka'alo. Pu'ují napechu la'akó raú.
40013021	Meketánaja kalé napechu palá rinaku, e'iyonaja nawátakale Ripuráka'alo ja'apiyá i'imakana, ajopana ka'ajná la'añó neká chapú. Napura'ó ka'ajná nanaku pu'uwaré. Chapú kaje yajwé ka'ajná namaka aú, nayurí naliyó riká, unkale napechu i'imalá kaphí richojé.
40013022	Eyá richa ijí nakiyana, pu'uwareni jimichi e'iyajé ja'akaro, iphari meketana i'imajemi. E'iyonaja riwajra'á re'iyajé, raú unká rarúka'ala. Ke kaja Tupana puráka'alo jema'ajeño nakiyana. Nakeño'ó ra'apiyá i'imakana, e'iyonaja kajrú na'aká nanakojó nakaje marí eja'awá chu i'imakare, napechu i'imakale: 'Palá wani we'emajika kajrú liñeru, ñó'ope le'ejepelaji, kaje wa'até'. E'iyonaja unká ñaké kalé riká ina'ukejlo. Ilé ke péchuruna ne'emakale, unká na'alá nanakojó Tupana puráka'alo, nala'akáloje palá ra'apiyá i'imakana aú.
40013023	Eyá richa ijí nakiyana, palani te'erí e'iyajé ja'akaro, jeño'orí palá. Palá ritawá'ako, palá kaja rarúka'aka. Ina'uké nakiyana ke kaja riká. Nema'á Tupana puráka'alo; nawe'epí kaja meke kemakánaka riká; na'á kaja nanakojó riká, raú nala'á palá ra'apiyá i'imakana aú. Apala nakaje icha ijí nakiyana palá tawá'ako arúka'ari cien ewá ka'alá ka'ajná, sesenta ewá ka'alá ka'ajná. Ñaké kaja riká Ripuráka'alo ja'apiyá i'imakáñojlo. Ne'iyajena la'añó palá wani kajrú, eyá ajopana ra'apejé kemachi, ra'apejé ke nala'aká palá", ke Jesús jewíña'ataka neká.
40013024	"Ina'uké nakiyana wakára'ajeri, Tupana. Chuwa nu'umajika yuku ijló, iwe'epíkaloje rinakojé penaje: Pajluwa ina'uké i'ijichari trigo ejátaje ri'ikakapere e'iyá. E kaja riñapátiya rejátakana.
40013025	Lapí rikamátiyako cháyomi, apú chapú rinaku péchuri iphíchari ri'ikakapere e'iyajé jimichi pu'uwaré nojé ejátaje. Rejátiyaka riká ejomi, ripi'ichó.
40013026	E kaja trigo tawá'icho ri'ikakapere e'iyá. Ewá riwirulá li'ichako rarúka'akaloje penaje. Rejéchami rijwa'atéjena amíchaka kajrú jimichi, trigo ke amákanami, i'imichaka re'iyá.
40013027	Ilé ke rijwa'até jápajeño amíchaka aú, ne'ejichá paminajlo kemaje: 'Palani ko trigo ijí pejata i'imaká. Eta, ¿méreya chi pu'uwareni jimichi iphajla kajrú wani re'iyá?'
40013028	Raú paminá kemicha najló: 'Chapú nunaku péchuri ta ejátari re'iyowá riká', ke, raú nemicha rijló: '¿E piwátaka we'ejnaká rero'otaje'?
40013029	'Unká', ke rimíchaka najló. 'Reja ri'imaláreja ñaké, apala jero'ojla trigo nakiyana rijwa'até.
40013030	Reja ri'imareja. Richa ña'akana iphájika rená chojé wakajé, nuwakára'aje nujwa'até jápajeño pu'uwaré nojé jimichi jero'otaje re'iyayá. Rejomi nepo'otaje riká nakára'atakaloje riká. Kéchami najña'ajika trigo icha nalamá'atakaloje riká riñakarelana chojé penaje', ke rimíchaka najló", ke Jesús imaká najló yuku.
40013031	Jesús i'imari piño najló yuku marí ke: "Ina'uké nakiyana wakára'ajeri Tupana. Wejápaja rijwa'atéjena me'etení, a'ajná ño'ojó chami richaje ne'emajika. Mostaza icha ijí ñani, nejátakare ne'ekakapere e'iyowá, ke neká.
40013032	Kapajé nojé wani richa ijí. Unká na apú icha ijí i'imalá marí eja'awá chu riká ke kapajé nojeka, e'iyonaja jíma'alami yenuna nojé ketana kaja ritawá'ako. Kajrú kaja ri'iché, ripaná e'iyowá kupira'aphana la'aká nañakaró", ke ri'imaká najló yuku.
40013033	Jesús kemari piño najló marí ke: "Ina'uké nakiyana wakára'ajeri Tupana. Wejápaja rijwa'atéjena me'etení, a'ajná ño'ojó chami richaje rijwa'atéjena i'imajika. Chuwa nu'umajika ijló pan amúra'atajona yukuna iwe'epíkaloje rinakojé penaje: Inaana ka'añó wejápaja pan amúra'atajona (levadura) kajrú harina e'iyajé, raú kajrú ramúra'atako. Ñaké kaja Tupana yukuna jema'akó kajrú ina'ukena e'iyowá nema'akáloje ra'apiyá penaje, ne'emakáloje rijwa'atéjena raú".
40013034	Kajrú Jesús jewíña'atajika neká nakaje nakú yuku i'imakana najló aú.
40013035	Tupana puráka'alo ja'apátajeri michú kemaká rinaku i'imaká, ke rewíña'ataka ne'emaká. Marí ke rimaká: "Yuku i'imakana aú numaje najló nakaje nakú. Nakaje me'echuje i'imakare piyuke ina'ukejlo Tupana keño'ótaka eja'awá wakajé, eyá maárejecha nakú numaje najló", ke rimaká rinaku.
40013036	E kaja Jesús i'imari riyukuno najló, mujlúka'ari pají chojé. E ra'apiyatéjena awakaño rawa'ajé, nemá rijló: —Pi'imá wajló meke kemakánaka jimichi, trigo, kele pi'imichá yukuna wajló.
40013037	Rimá najló: "Ina'uké i'imakáloje nupalamane penaje i'imaká nuká. Palani nakaje icha ijí ejátajeri, ke kaja nuká.
40013038	Ri'ikakapere, ke piyuke ina'ukena marí eja'awá chu i'imakaño. Eyá trigo icha ijí, ke kaja piyuke Tupana ja'apiyá jema'ajeño. Eyá jimichi pu'uwareni, ke kaja ina'uké Jiñá Chi'inárikana wa'até i'imakaño.
40013039	Jiñá Chi'inárikana, ke kaja chapú péchuri, ejátari pu'uwareni jimichi ri'ikakapere e'iyajé. Eja'awá tajnájiko wakajé, ke kaja richa ña'akana iphájika rená chojé. Tupana wa'atéjena, je'echú chiyájena, ke kaja richa ña'ajeño", ke rimaká najló.
40013040	Rimá piño najló: "Richa ña'ajeño awakátaka re'iyayá pu'uwaré nojé jimichi naka'akáloje riká kera'athani chojé penaje, ke kaja ri'imajika eja'awá tajnájiko wakajé.
40013041	-
40013042	Ina'uké i'imakáloje nupalamane penaje i'imaká nuká. Nuwakára'aje nujwa'atéjena, je'echú chiyájena i'imakaño, i'ijnaká pu'uwaré la'ajeñó, eyá amátaño ajopana ñaké la'akana aú, wá'aje. Nawá'aje neká naka'akáloje neká kera'athani chojé. Re kajrú neyájika. Kamachá najma'ajika naiwá, kewini yajwé namájikale.
40013043	Eyá Tupana wátaka ke la'akaño i'imajeño palá wani je'echú chu Nora'apá Tupana wa'até. A'á inakojó numakare nakú ijló", ke Jesús kemaká najló.
40013044	Jesús kemari piño najló: "Palani inajlo Tupana ja'apiyá i'imakana. Kawemí nojé wani nakaje ina'uké wátakare najluwa, ke kaja riká. Pajluwa ka'ajná iphátari apú te'eré e'iyá nakaje kawemini wani, me'echú i'imakare. Ramaka riká ejomi, rapára'ata piño riká rapumí chojé. Pu'ují wani ripechu i'imaká, riphátakale riká. E ripa'ó riñakaré ejo. Ra'á ajopánajlo piyukeja rinane riwemí aú, riká liñeru aú riwarúwa'akaloje paminá liyá riká te'erí", ke rimaká najló.
40013045	Jesús i'imari piño apú yuku, rimá najló: "Palani inajlo Tupana ja'apiyá i'imakana. Nakaje, kajrú iná wátakare inajluwa, ke riká. Pajluwa le'ejepelaji miná ka'ajná i'ijnari palá nojé le'ejepelaji kulaje.
40013046	E ka'ajná riphata nakaje riwátakare apú nakaje chaje, palá nojé, kawemí nojé, raú ka'ajná ra'á piyukeja rinane riwemí aú, riká liñeru aú riwarúwa'akaloje rijluwa riká", ke rimaká najló.
40013047	E rimá piño najló: "Ina'uké nakiyana wakára'ajeri Tupana. Nawenare naka'akare junápeje, ke kaja neká. Naka'á nawenare junápeje, raú ke'iyapejena jíñana ja'añó richojé.
40013048	Kajrú na'akó nawenare chojé. Rejéchami nachíra'aka riká ají ke juni turenajo ke'epé nakojé. Rejomi najña'á ne'iyayá palá nojena jíñana, eyá pu'uwaréruna nakupá ne'iyayá.
40013049	Ñaké kaja ri'imajika ina'ukejlo eja'awá tajnájiko wakajé. Tupana wa'atéjena, je'echú chiyájena, i'ijnajeño unká ina'ukélaruna wá'aje. Pu'uwaré la'ajeñó nawá'aje ajopana ina'ukena e'iyayá, naka'akáloje neká kera'athani chojé.
40013050	Re kajrú nawíyo'ojika; kajrú neyájika; kamachá najma'ajika naiwá, namájikale kewini yajwé", ke rimaká najló.
40013051	Rejomi Jesús kemari najló: —¿E iwe'epika meke kemakánaka numíchaje nakú ijló? —A'a —ke nemaká.
40013052	E rimá najló: —Tupana puráka'alo nakú jewíña'atajeño a'akachu nanakojó nupuráka'alo, nawe'epí palá raú. Nakaje i'imaká pají minajlo, ke kaja najló riká. Re pají minajlo palá nojé nakaje jupichumi, wajé wa'até. Tupana puráka'alo nakú jewíña'atajeño jema'añó no'opiyá, we'epiño kaja Ripuráka'alo, júpimi riyuríkare najló i'imaká nakojé, meyá le'ejé nakojé wa'atoja. Raú nawe'epí palá Ripuráka'alo ja'apátakana ajopánajlo.
40013053	Jesús i'imaká yuku najló ejomi, ra'apá reyá,
40013054	iphari rite'eré ejo. Re richape piño rikeño'ó newíña'atakana Tupana nakú nawakáka'alo ñakarelana chu. Ripuráka'alo jema'ajeño pechu i'imá: "¡Meke piyuke wani riwe'epílaka nakaje nakojé!" Nemá rinaku: —¿Na liyá ka'ajná riwe'epi piyukeja wani ilé kaje nakojé? ¿Meke la'ajé ka'ajná riwe'epíkajla piyuke nakaje Tupánaja kalé we'epíkare la'akana nakojé?
40013055	Mirapewa nakú jápajeri i'irí riká. María raló, eyá Santiago, José, Simón, Judas, kele rejena.
40013056	Maare we'iyá rijmerelomi ñakaré. Eta, ¿Meke riwe'epíkajla piyukeja puráka'aloji nakojé? —ke nemaká Jesús nakú.
40013057	Namána'apa ri'imakale, unká nephala ra'apí. Unká kaja na'alá nanakojó ripuráka'alo. E rimá najló: —Piyuke ina'uké, ajopana te'eré eyájena, iphaka Tupana puráka'alo ja'apátajeri ja'apí. Nekaja kalé, rite'eré eyájena, eyá rejena, kele unká iphálaño ra'apí —ke rimaká najló.
40013058	Rewá unká méño'ojo Jesús la'alá kajrú nakaje Tupánaja kalé we'epíkare la'akana, unká pachá napechu i'imalá kaphí richojé.
40014001	Piyuke nakaje Jesús la'akare yukuna jema'akó rewá i'imaká. Riwakajé Herodes i'imari Galilea te'eré eyájena i'imakana. Riká jema'arí kaja riyukuna.
40014002	Raú rimá rijwa'até jápajeñojlo: "Apala Juan el Bautista penájemi ka'ajná kele makápo'oro piño rapumí chuwá. Raú Tupana Pechu aú rila'á kajrú nakaje Tupánaja kalé we'epíkare la'akana", ke rimaká rinaku.
40014003	Rejo'o kaja Juan el Bautista i'imaká wakajé, Herodes wakára'ari rika'akana ina'uké wajákelana chojé. Jepo'okeja nayurika ri'imaká richu. Ilé ke Herodes la'aká ri'imaká chapú riyajalo Herodías puráka'alo aú. Re'ewé Felipe yajálomi ru'umaká paineko,
40014004	e'iyonaja rika'á riliyá ru'umaká. Ilé ke rila'aká pachá Juan akha'arí ri'imaká, rimá rijló: "Pe'ewé yajalo penájemiru kelerú pi'imá wa'até me'etení. Unká Tupana wátala iná la'aká ilé ke".
40014005	Ilé ke rimaká rijló aú Herodes wátari rinókana, e'iyonaja rikero'ó ina'uké piyá, palá napechu i'imakale Juan nakú. "Tupana puráka'alo ja'apátajeri riká", ke napechu i'imajika rinaku.
40014006	E kaja Herodes iphátari jarechí, raú rila'á fiesta. Riwakajé kajrú riyukupéra'akarena iphaka rinaku, raú riwakára'a riyajalo itu arápa'aka najimaje piyuke. Palá wani ri'imaká rinaku,
40014007	raú rimá rojló: —Pikeja'a nuliyá nakaje piwátakare me'etení, no'ojé pijló riká. Tupana we'epiri kewaka numaká.
40014008	Raú ru'ujná roló ejo rojló kemaje naka rukejá'ajika riliyá. Raú rumá rútujlo: —Pimá rijló, ra'achí pijló pachiya chojé Juan el Bautista wíla'arumi. E rupa'ó ropumí chuwá rijló kemaje ñaké.
40014009	Ilé ke rumaká Heródesjlo aú, kamu'ují wani ripechu la'akó, e'iyonaja unká meke rila'alajla. Kaja rimá rojló i'imaká: "No'ojé pijló nakaje piwátajikare kaje. Tupana we'epiri kewaka numaká", ke. Piyukeja ina'ukena riyukupéra'akarena jimaje rimá rojló ñaké, raú riwakára'a na'aká rojló riwíla'arumi.
40014010	Riwakára'a pajluwa ina'uké i'ijnaká ina'uké wajákelana ejo Juan núrupi mata'ajé, raú nala'á rimaká najló ke.
40014011	Rejomi nayá'ata riwíla'arumi pachiya chojé, na'akáloje rojló riká. Rejomi ro'ó rolojlo riká, raú ruwe'epí kaja nenóchaka riká. Ilé ke nenoka Juan michú i'imaká.
40014012	Nenoka riká ejomi, ra'apiyatéjenami i'ijnaño ina'uké wajákelana ejo ritami ña'ajé, nato'otákaloje ritami támijimina to'otákelana chojé. Rejomi ne'ejná riyukuna i'imajé Jesusjlo.
40014013	Kaja ne'emá Jesusjlo riyukuna. E ri'ijná reyá ra'apiyatéjena wa'até wapuru chu apo'ojó reyá, rewá ne'emakáloje nekoja ajopana ina'ukena liyá, e'iyonaja ajopana we'epiño méño'ojoka ne'ejnaká. Kajrú pajimila i'imaká rewá. Re i'imakaño i'ijnaño pe'iyoowa ají ke ne'ejnaká ejo, iphaño natukumá.
40014014	E kaja narúka'o. E Jesús jácho'oro wapuru chiyá, amari kajrú wani ina'ukena i'imaká re. Riwe'epí namu'ují, raú ritejmo'ota natámina nawá'akarena rejo.
40014015	Natejmo'ótakana nakú najúwa'a. E ra'apiyatéjena i'ijnaño rawa'ajé, kemaño rijló: —Kaja wajúwa'aka chuwa, unká na ñakaré i'imalá maárowa, ñakele piwakára'a chuwa ina'uké pa'akó pajimila ejo nawarúwa'akaloje najluwa a'ajnejí reyá.
40014016	E'iyonaja Jesús kemari najló: —Unká napa'alajo, iká a'ajeño najló a'ajnejí.
40014017	Raú nemá rijló: —Unká a'ajnejí i'imalá maare najñákaloje. Pajluwa thé'ela ka'alá ñani pan, iyajmela jíñana ñánija kalé maare wakapi.
40014018	Rimá najló: —Iji'ichá riká majó.
40014019	E riwakára'a nayá'ako jimichi palá nojé rewá i'imakare e'iyajé. Rejomi rijña'á rikápojo pajluwa thé'ela ka'alá pan, iyajmela jíñana wa'até. E riyaka'o je'echú chojé, rimá Tupánajlo: —Palá pila'aká weká marí a'ajnejí aú. Rejomi ritupa'atá pan najló; riyupha'atá kaja jiña najló. Ra'á ra'apiyatéjenajlo riká natamáka'atakaloje piyuke ina'ukejlo riká penaje.
40014020	-
40014021	Piyukeja najñaka na'ajnewá namano'oká ejé. Cinco mil ewá ka'ajná achiñana i'imaká. Nekaja kalé nalapa'atá i'imaká, unká nalapa'atala inaana, yuwaná wa'até. Rejomi ra'apiyatéjena awakátaño rijlupemí yuríkaro. Iyamá iphata ji'imaji nakojé kele (12) kuwá'ala namano'otá rijlupemí aú pu'utheno waja.
40014022	Rejomi Jesús wakára'ari ra'apiyatéjena witúka'aka wapuru chojé nakuwá'akaloje kaeja pa'anajo pitá ritukumá. Riwakára'a ajopana ina'ukena pa'akó.
40014023	Rejomi ri'ijrá rikoja yenuri i'iwátaje Tupana wa'até pura'ajó. Kaja kalajerúwaka ne'emaká.
40014024	Ra'apiyatéjena i'imaño kaeja pe'iyó leñakaje nakú. Karená iphari ají ke najimajo kaphí, raú kajrú juni yoko'okó. Riyokola ña'arí wapuru nakojé kaphí.
40014025	Kaja ewaja najme'etá, luwíchiphika ee Jesús iphari nanaku. Mapeja ra'apaka juni jimó.
40014026	Namaka riká aú, kajrú nakero'okó, raú nawíyo'o: —¡Apala ina'uké ñakami ta ka'ajná kele waícha!
40014027	E Jesús kemari najló: —¡Ila'á ipéchuwa kaphí, Jesús nuká, ikero'oniño!
40014028	Raú Pedro kemari rijló: —Piká pi'imajika ee, piwakára'a kaja no'opaka ñaké juni jimó pijimajo.
40014029	—Majó pi'ijná —ke Jesús kemaká rijló. Raú Pedro jácho'oro wapuru chiyá juni jimaje. Rikeño'ó juni jimó ja'apákana ají ke Jesús jimajo.
40014030	Rejéchami ripechu i'imaká: "¡Kaphini wani ta karená!" Raú rikero'ó, wa'ató ke ra'akó junápeje. Reja rawíyo'o: —¡Pi'imatá nuká!
40014031	Rejéchami Jesús pataká riká ra'anapitá nakiyá. Rácho'ota junápiya riká, rimá rijló: —¡Wejápaja wani pipechu kaphí nochojé ! ¿Naje piyuricha kaphí nochojé i'imakana?
40014032	Rejéchami nawitúka'aka wapuru chojé, wa'ató ke karená mata'aká.
40014033	E wapuru chu i'imakaño tára'año ne'erúpachi aú Jesús jimaje, nemá rijló: —Tupana i'irí jo'ó piká.
40014034	Rejomi nakuwa'a pa'anajo pitá ají ke Genesaret te'eré ejo.
40014035	Namaka Jesús aú, ne'emá riyukuna apujlo, apujlo ke nate'eré ewá. Raú nawa'a kajrú natámina ri'imaká ejo.
40014036	Natámina i'imakaño kemaño rijló, riyuríkaloje najápaka ra'arumaká ji'imá nakú, raú piyukeja rinaku jápajeño tejmo'otako.
40015001	E kaja fariséona nakiyana, eyá Tupana puráka'alo nakú jewíña'atajeño, kele iphaño Jesús nakú. Jerusalén eyájena ne'emaká, nemá rijló:
40015002	—¿Naje chi unká pa'apiyatéjena jema'alá pheñawilana michuna puráka'alomi ja'apiyá? Unká nepalá nayáthe'ela chiyá najñaka na'ajnewá piyá, wachi'iná michuna la'ajika ke.
40015003	Raú rimá najló: —Eta iká, ¿Naje iyurí iliyó Tupana puráka'alo kemaká ke la'akana, rilanakiya ila'akáloje pheñawilá michuna puráka'alomi kemaká ke?
40015004	Tupana puráka'alo kemari: "Iphá ichi'iná ja'apí; ipura'aniño pu'uwaré nanaku. Pura'ajero pu'uwaré richi'iná nakú, nókana i'imajeri".
40015005	Eyá iyani nakiyana kemaño ijló: "Unká méño'ojo no'olá iñaté liñeru aú, kaja no'okale Tupánajlo riká", ke.
40015006	Mapeja nemaká ijló ñaké, unkale nephala ja'apí. Kaja nayurí naliyó Tupana puráka'alo kemaká ke la'akana, nala'akáloje pheñawilá michuna puráka'alomi kemaká ke penaje.
40015007	Pajlákachina wani iká. Mapeja ila'aká inakuwá palá la'ajeñó ke ajopana ijlú chu, unká ñaké la'ajeñó kalé i'imaká e'iyonaja. Tupana puráka'alo ja'apátajeri Isaías i'imari iyukuna júpimi marí ke i'imaká:
40015008	'Mariruna pura'añó nunaku palá nanuma chiyaja kalé, eyá napechu nakú unká wani nawátala nuká.
40015009	Unká na penaje kalé nala'á pu'ují napéchuwa nojló. Kaja ina'uké puráka'alo nakuja kalé newíña'ata neká, rinaku napechu i'imakale Tupana puráka'alo japi riká ke'.
40015010	E Jesús kemari najló ne'ejnakáloje rawa'ajé penaje, rimá najló: —Chuwa jema'á meke kemakánaka marí:
40015011	Piyukeja nakaje iná ajñakare iná numá chiyá aú, unká iná la'alá pu'uwaré. Rikaja kaja iná numá iná pura'ó chiyá pu'uwaré, riká la'arí iná pu'uwaré la'ajerí.
40015012	E Jesús ja'apiyatéjena i'ijnaño rawa'ajé, nemá rijló: —¿E piwe'epíchaka fariséona yúchi'ichako kajrú wani pichá ilé ke pimíchaka aú?
40015013	Raú rimá najló: — Nora'apá, je'echú chu i'imakare, ka'ajeri piyuke ina'ukena unká rile'ejena kalé i'imakaño.
40015014	Reja ne'emareja. Mejluruna ke neká. Eyá jema'añó napuráka'alo na'apiyá, mejluruna ke kaja neká. Unká meke la'ajé pajluwa mejlurú pako'otálajla apú mejlurú, iyamano na'akojla ulawí chojé.
40015015	E Pedro kemari rijló: —Pi'imá wajló palá meke kemakánaka kele pimíchaje nakú wajló yukuna.
40015016	Jesús kemari rijló: —¿Unká kaja chi iwe'epila rinakojé?
40015017	Piyukeja nakaje iná ajñakare iná numá chiyá witúka'ari ají ke iná julá chojé, rejomi ra'apá iná e'iyayá.
40015018	Rikaja kaja iná numá chiyá iná pura'ó nakaje nakú, iná pechu nakú ri'imaká ke. Riká la'arí iná pu'uwaré la'ajerí.
40015019	Pu'uwaré péchururi iná i'imakale, iná i'ijnatá iná péchuwa pu'uwaré la'akaná nakú: apala ajopana nókana nakú ka'ajná; iná manaicho la'akana ajopana wa'até nakú ka'ajná; ajopana nane jata'akana nakú ka'ajná; najwa'até pajlákana nakú, eyá chapújra'akajo, kaje nakú iná i'ijnatá iná péchuwa.
40015020	Ilé kaje la'akaná la'arí iná pu'uwaré la'ajerí. Unkachu iná ipalá iná yáthe'ela chiyá, iná ajñaka iná a'ajnewá piyá, ichi'iná michuna kemájika rinaku ke, unká iná la'alá pu'uwaré raú —ke Jesús jewíña'ataka neká.
40015021	Reyá Jesús ja'apari ají ke Tiro, eyá Sidón, kele te'eré ejo
40015022	Re pajluwájaru, Canaán te'eré eyájeru ru'umaká, iphayo Jesús amaje. Ruphaka rinaku ee, rowíyo'oko rumaká rijló: —Wawakára'ajeri, Tupana wakára'ari pi'imaká majó iná i'imatájeri penaje. Piwe'epí numu'ují. Kajrú wani nutu amaka chapú kaje yajwé, jiñá pechu i'imakale ro'iyá.
40015023	Unká Jesús a'ajipalá rojló. E ra'apiyatéjena i'ijnaño rawa'ajé, nemá rijló: —Piwakára'a rupa'akó, kajrú wani rowíyo'oka wápumichu.
40015024	E Jesús kemari rojló: —Tupana wakára'ari nuká majó no'okáloje Israel michú lakénami nakiyana ñaté, kapichájeño Tupana liyá penájena ne'emakale.
40015025	E'iyonaja ru'ujná rijimaje. Rutára'o ru'urúpachi aú rijimaje, rumá rijló: —Wawakára'ajeri, pa'á nuñaté.
40015026	Rimá rojló: —Unká paala pan ka'akana iná yaní liyá, iná a'akáloje riká yawi pirakánajlo penaje.
40015027	—Ke jo'ó, wawakára'ajeri, e'iyonaja kalé yáwina ajñá kaja pan mujrumi te'erí e'iyajé ja'akaro.
40015028	Raú Jesús kemari rojló: —¡Meke kaphí wani pipechu nochojé! Piwátaka nakaje i'imaká pijló, keja ri'imajika pijló. Ilé ke rimaká rojló, a'apona ke jiñá pechu jácho'oko rutu e'iyayá, ejéchami rutejmo'otako.
40015029	Jesús jácho'oro reyá, ja'apari piño ají ke kaeja Galilea ejo. Reyá rácho'o yenuri ji'iwata nakojé, rejé riya'o.
40015030	Kajrú ina'ukena wá'akarena najwa'ató natámina iphaka rinaku rejé. Ne'iyajena unká méño'ojo ja'apálaño palá, ajopana mejluruna, ne'iyajena unká pura'alaño, eyá ajopana apicháka'alona. Ke'iyapejé nayaripune i'imaká nawá'a richaje. Neká nato'otá ri'imá awa'ajé ritejmo'ótakaloje neká penaje. Ritejmo'ota piyukeja neká ke'iyapejé nayaripune liyá.
40015031	Unká pura'alaño, pura'añó palá; apicháka'alona i'imakaño, pala'añó kaja palá; unká ja'apálaño palá, ja'apaño kaja palá; mejluruna i'imakaño, amaño kaja palá. Ilé kaje aú napechu i'imá: "¡Meke piyuke wani rila'alaka!" Palá wani napura'akó Tupana, Israel michú pechu i'imakare chojé kaphí, nakú.
40015032	E Jesús wá'ari ra'apiyatéjenajlo ne'ejnakáloje richaje, rimá najló: —Kajrú wani nuwe'epika mariruna mu'ují. Kaja weji ke kala cha nujwa'até neká, eyá kaja na'ajné tajnó. Unká nuwakára'alaje napa'akó nañakaré ejo me'epijí wa'até, apala unká natejmú iphálajla nephákaloje palá penaje.
40015033	Raú ra'apiyatéjena kemaño rijló: —Eta, ¿méreya chi wephátajla najló a'ajnejí maárowa? Íki'iruna wani neká, unká na ñakaré i'imalá maárowa.
40015034	Rimá najló. —¿Méka'ala pan ikapi maare? —Iyamá kuwá'ata ka'alá (7), eyá jíñana le'epé mekeleja.
40015035	E riwakára'a nayá'ako te'erí e'iyajé.
40015036	Kéchami rijña'aká rikápojo iyamá kuwá'ata ka'alá pan, jiña wa'até. E ripura'ó Tupana wa'até, rimá rijló: —Palá pila'aká weká marí a'ajnejí aú. Rejomi ritupa'atá pan nakiyana najló. Ra'á ra'apiyatéjenajlo riká natamáka'atakaloje riká ina'ukénajlo.
40015037	-
40015038	Cuatro mil ewá achiñana i'imaká. Nekaja kalé nalapa'atá i'imaká, unká nalapa'atala inaana, yuwaná wa'até. Piyuke neká ajñaño na'ajnewá namano'oká ejená. Rejomi nawakata rijlupemí yuríkaro, iyamá kuwá'ata ka'alá kuwá'ala pu'utheno waja.
40015039	Najñaka na'ajnewá ejomi, Jesús i'imari riyukuno najló. Rejomi riwitúka'a wapuru chojé, i'ijnari ají ke Magadán te'eré ejo.
40016001	E kaja Fariséona nakiyana, Saducéona nakiyana wa'até iphaño Jesús nakú. Nawata rinaku kulákatakano, raú nemá rijló mapeja rila'akáloje najló nakaje Tupánaja kalé we'epíkare la'akana, rená ke'ená penaje.
40016002	Raú rimá najló: "Laí chu amákachu kerani je'echú jimá, imá: 'Puji'iní i'imajeri, ke.
40016003	Lapiyami, amákachu kerani je'echú jimá, kajrú juni juwáka'ala wa'até, imá: 'Unká paala chuwajá i'imajika', ke. Palá iwe'epika mékeka nakaje i'imajika je'echú jimá amákana aú. Eta, ¿naje unká iwe'epila palá wakára'ari nula'aká nakaje e'iyowá nakojé?
40016004	¡Unká ina'ukélaruna ta iká, la'añó inakuwá mapeja palá la'ajeñó ke ina'uké ijlú chu, unká ñaké la'ajeñó kalé i'imaká e'iyonaja! Iwata nula'aká ijló nakaje Tupánaja kalé we'epíkare la'akana, e'iyonaja unká nula'alaje na ijló. Nuwata iwe'epika mékeka rila'aká ripuráka'alo ja'apátajeri Jonás michú i'imaká. Ñaké kaja rila'ajika nuká", ke Jesús kemaká najló. Rejomi ra'apáñaa neká.
40016005	Jesús, ra'apiyatéjena wa'até, kuwá'año kaeja pa'anajo pitá. Nephaka rejo ee, nawe'epí unká najña'alá najwa'ató pan.
40016006	Jesús kemari najló: —Eko amá ikó palá fariséona, eyá saducéona, kele le'ejé pan amúra'atajona (levadura) liyá.
40016007	Raú ra'apiyatéjena kemaño pajlokaka nekámika: —¿E jemi'ichaka mékeka rimaká wajló, unká pachá wajña'alacha wajwa'ató pan?
40016008	Riwe'epí mékeka napura'akó pajwa'atéchaka, raú rimá najló: —¿Naje chi imá: "Unká wajña'alacha wajwa'ató pan", ke? ¡Meke wejápaja wani ipechu nochojé kaphí!
40016009	¿Unká wani chi iwe'epila meke itamáka'ataka pajluwa thé'ela ka'alá ñani pan cinco mil ina'ukénajlo i'imaká? ¿Méka'ala kuwá'ala imano'otá rijlupemí aú i'imaká?
40016010	¿Unká kaja chi iwe'epila meke itamáka'ataka iyamá kuwá'ata ka'alá ñani pan cuatro mil ina'ukénajlo i'imaká? ¿Méka'ala kuwá'ala imano'otá rijlupemí aú i'imaká?
40016011	Numicha ijló i'imichaka: Eko amá ikó palá fariséona, eyá saducéona, kele le'ejé pan amúra'atajona liyá. Unká pan wani nakú kalé numicha ijló ilé ke kemakana aú. ¿Naje unká wani iwe'epila rinakojé?
40016012	Ilé ke rimaká najló aú nawe'epí unká rimalá najló, namákaloje nekó nale'ejé pan amúra'atajona liyá. Rimá najló na'aká piyá nanakojó fariséona, eyá saducéona, kele puráka'alo nemakare nakú.
40016013	Rejomi nephá Cesarea de Filipo te'eré nakojé. E Jesús kemari ra'apiyatéjenajlo: —Ina'uké i'imakáloje nupalamane penaje i'imaká nuká. ¿Meke jema'aká ajopana ina'ukena kemaká nunaku, na ina'ukeka nuká nemaká?
40016014	Nemá rijló: —Ne'iyajena kemaño pinaku: "Juan el Bautista riká", ke. Eyá ajopana kemaño, "Elías riká", ke. Ajopana kemaño kaja pinaku, "Jeremías riká", ke. Eyá ajopana kemaño pinaku: "Tupana puráka'alo ja'apátajeño, júpimi i'imakaño, nakiyana ka'ajná riká", ke.
40016015	E Jesús kemari najló: —Eta iká, ¿meke imaká nunaku?
40016016	Simón Pedro kemari rijló: —We'ematájeri penaje piká. Tupana, matajnako i'imajika, i'irí piká. Raú Jesús kemari rijló:
40016017	—Pedro, Jonás i'irí, palá piwe'epika naka nuká. Unká ina'uké liyá kalé piwe'epí nunakojé. Nora'apá, je'echú chu i'imakare, liyá piwe'epí riká.
40016018	Piká Pedro. Jipa ke kemakana pií. Kaphí no'opiyá jema'ajeño pechu i'imajika nochojé, pipechu i'imaká nochojé ke kaja, raú unká taka'akaje chá'atalaje neká. Matajnako ne'emajika nujwa'até je'echú chu.
40016019	Nuyurí pijló rinakojé piwakára'akaloje nujwa'atéjena marí eja'awá chu. Nakaje, unká piyurílaje nala'aká marí te'erí nakú, unká kaja nuyurílaje nala'aká riká je'echú chu. Eyá nakaje, piyuríjikare nala'aká marí te'erí nakú, nuyureje kaja nala'aká riká je'echú chu —ke rimaká Pédrojlo.
40016020	Rejomi Jesús kemari najló: —¡Pa! Imaniña ajopánajlo nuyukuna naka nuká, Tupana wakára'akare majó iná i'imatájeri penaje.
40016021	Rejomi Jesús kemari ra'apiyatéjenajlo mékeka nala'ajika riká chapú nakú, rimá: —Tupana wakára'ari nu'ujnaká Jerusalén ejo, nomákaloje re chapú kaje yajwé. Re pheñawilana, eyá sacerdótena, Tupana puráka'alo nakú jewíña'atajeño wa'até, la'ajeñó nuká chapú. Nawakára'aje nonókana, e'iyonaja weji ke kala i'imajemi numakápo'ojo piño nopumí chuwá.
40016022	Rejomi Pedro wá'ari Jesús apo'ojó naliyá. Rakha'akó rimaká rijló: —Eko Tupana we'epí pimu'ují. ¡Unká wani nala'alaje ilé ke piká!
40016023	Raú Jesús pajno'oró riyámajo, rimá Pédrojlo: —¡Pi'ijná nuliyá, Jiñá Chi'inárikana pechu ke wani pipechu! Raú unká piwátala nula'aká nakaje Tupana pechu nakú ri'imaká ke. Piyukeja ina'uké i'ijnataka napéchuwa ke wani pipechu.
40016024	Rejomi rimá piyuke ra'apiyatéjenajlo: —Iwátajika ee nujwa'atéjena i'imakana, iyureje iliyó piyuke nakaje la'akana ipechu keja. Unká kaja iwe'epílaje khaí inakuwá, nenójika iká nupuráka'alo yukuna i'imakana jimaje.
40016025	Eyá unká yurílaje riliyó nakaje la'akana ripechu keja, kapichájero. Eyá nenójikare nuwátaka ke la'akana jimaje nujwa'ateje ri'imakale, i'imajero.
40016026	Unká na penaje inajlo kajrú nakaje marí eja'awá chu i'imakare wátakana i'imalá, iná kapichájikole Tupana liyá rilanakiya.
40016027	Ina'uké i'imakáloje nupalamane penaje i'imaká nuká. Eja'awá tajnájiko wakajé nuphaje majó Nora'apá wa'atéjena, je'echú chiyájena wa'até. Kajrú mejáma'atani e'iyowá wephaje majó. Riwakajé no'ojé piyuke ina'ukénajlo nakaje nala'akare wemí.
40016028	Unká chiyó inakiyana maare i'imakaño nakiyana taka'á, ri'imajé ilé numaká rinaku ke. Neká amájeño nujwa'atéjena la'aká Tupana wakára'aka ke. Ina'uké i'imakáloje nupalamane penaje i'imaká nuká —ke Jesús kemaká najló.
40017001	Pajluwa kuwá'ata ke (6) kala ja'apaka ejomi, Jesús jácho'oro ipuré ji'iwátaje. Riwá'a rijwa'ató Pedro, Santiago, eyá re'ewé Juan, keleja. Nephaka rejo ejéchami,
40017002	Jesús jimá apiyákako najimaje. Kamú kamaré pataká ke rijimá amako. Jareni wani, sereni ke ra'arumaká amako rejéchami.
40017003	E mana'í chiyó namá Moisés, Elías wa'até iphaka rawa'ajé rejé. Neká pura'añó Jesús wa'até.
40017004	E Pedro kemari Jesusjlo: —Wawakára'ajeri, ¡meke palá wani weká maare! Piwátajika ee, wala'ajé weji kele ka'apejé maare: pajlúwa'ala wala'ajé pijló, eyá apa'alá Moisesjlo, eyá apa'alá Elíasjlo.
40017005	Ilé ke Pedro kemaká ejéchami, juni juwáka'ala wapuruka nachá. Re'iyá nema'á Tupana kemaká najló: —Ilé Nu'urí, íki'ija nuwátakare, palá wani nupechu rinaku. Jema'á ra'apiyá.
40017006	Ilé ke rimaká aú, ra'apiyatéjena láma'año pajima'aló te'erí e'iyajé, kajrú wani nakero'okole.
40017007	E Jesús iphari nawa'ajé, tujla'arí neká wejápaja riyáthe'ela aú. Rimá najló: —Jácho'o, ikero'oniño.
40017008	E nácho'o yaká'ajo, amaño unká na i'imalá. Rikaja kalé Jesús namá.
40017009	Nawitúka'aka ipuré nakiyá nakuwá, Jesús pura'aró najwa'até, rimá najló: —I'imaniña ajopánajlo nakaje amíchaje wajé yukuna. Numakápo'ojiko ejómiko, i'imá najló riyukuna. Ina'uké i'imakáloje nupalamane penaje i'imaká nuká.
40017010	E ra'apiyatéjena kemaño rijló: —Tupana puráka'alo nakú jewíña'atajeño kemaño Elías michú nakú: "Riká waícha piño majó, Tupana wakára'ajikare ina'uké i'imatájeri penaje tukumá", ke. ¿Naje chi nemá ilé ke?
40017011	Rimá najló: —Ilé ke jo'ó nemaká. Elías iphájeri majó paineko, rilamá'atakaloje piyuke nakaje rapumí chuwá.
40017012	Eyá nuká kemari ijló: Kaja Elías iphá majó nutukumá i'imaká, e'iyonaja unká nawe'epila na ina'ukeka ri'imaká, raú nala'á ri'imaká chapú. Ñaké kaja nala'ajika nuká chapú. Ina'uké i'imakáloje nupalamane penaje i'imaká nuká, ña'ajeri chapú kaje yajwé panaku.
40017013	Ilé ke rimaká najló aú nawe'epí rimaká Juan el Bautista michú nakú: "Kaja Elías iphá majó i'imaká", ke.
40017014	E kaja nephá kajrú ina'ukena i'imaká ejé. E pajluwaja nanakiyana i'ijnari Jesús jimajo. Riká tára'aro ri'irúpachi aú rijimaje, rimá rijló:
40017015	—Piwe'epí nu'urí mu'ují. Apú eyá ke kajrú wani ritaka'atako. Kajrú wani ramákano chapú kaje yajwé. Ritaka'atako kewá ra'akono jiyá chojé, apú eyá ke ra'ó kaja junápeje.
40017016	Majó nuwá'icha riká pa'apiyatéjena ejo natejmo'otákaloje riká, e'iyonaja unká meke nala'alacha riká.
40017017	E Jesús kemari ra'apiyatéjenajlo: —¡Meke unká wani ipechu i'imalá Tupana chojé kaphí! ¿Unká jo'ó chi iwe'epila naka la'akana palani, eyá naka la'akana unká paala? ¿Meketana júpika nu'umajika ijwa'até iwe'epíkaloje rinakojé nuliyá penaje? Iwá'icha riká majó.
40017018	Raú nawa'a riká rejo. E Jesús akha'arí jiñá pechu re'iyá i'imakare, raú rácho'o re'iyayá, rejomi peyajweni ri'imaká reyá a'ajná ño'ojó.
40017019	Rejomi ra'apiyatéjena pura'añó Jesús wa'até nekámika ke, nemá rijló: —¿Naje unká méño'ojo wawakára'alacha jiñá pechu jácho'oko re'iyayá?
40017020	Rimá najló: —¡Meke unká wani ipechu i'imalá Tupana chojé kaphí! Raú unká méño'ojo iwakára'alacha rácho'oko re'iyayá. Ipechu i'imakela wejápaja ñani kaphí richojé, imajla marí ipurejlo: "Patató a'ajná ño'ojó", ke. Raú ratatojla a'ajná ño'ojó. Ipechu i'imajika ee kaphí Tupana chojé, ila'ajé piyukeja nakaje ñaké.
40017021	Iná wakára'akaloje ilé kaje jiñá pechu jácho'oko ina'uké e'iyayá yámona, iná pura'ó Tupana wa'até, iná i'itaó kaja iná a'ajné liyá —ke rimaká najló.
40017022	-
40017023	Jesús chira'aró ra'apiyatéjena wa'até Galilea te'eré nakuwá. Riwakajé rimá najló: —Ina'uké i'imakáloje nupalamane penaje i'imaká nuká. Na'ajé nupinánajlo nuká nenókaloje nuká penaje, e'iyonaja weji ke kala i'imajemi numakápo'ojo piño nopumí chuwá. Ilé ke rimaká najló aú, kamu'ují wani napechu la'akó.
40017024	E kaja Jesús iphá rijwa'atéjena wa'até Cafarnaúm ejo. Re ajopana kejá'año liñeru ina'uké liyá Tupana ñakaré chojé penaje. Neká iphaño Pedro nakú, nemá rijló: —¿E jewíña'atajeri a'aká liñeru Tupana ñakaré chojé penaje?
40017025	—A'a, ra'á kaja liñeru —ke Pedro kemaká. E rimujlúka'a pají chojé. Jesús kemari rijló: —¿Meke chi pipechu rinaku? ¿Na liyá chi marí eja'awá chu i'imakaño wakára'a liñeru ña'akana? ¿Najwa'atéjena liyá ka'ajná, ajopana te'eré eyájena liyá ka'ajná?
40017026	Pedro kemari rijló: —Ajopana te'eré eyájena liyá najña'á riká. Jesús kemari rijló: —Ke jo'ó riká. Unká najwa'atéjena kalé a'añó najló liñeru.
40017027	Unká naje kalé no'ó najló liñeru, Tupana wa'ateje nu'umakale. E'iyonaja kalé no'ojé najló liñeru, napechu i'imaká piyá chapú nunaku. Ñakele pi'ijná kaeja ejo, piki'ichá jana'ajori junápeje. Chíra'ajeri paineko, pijña'ajé. Rinuma chu piphátaje liñeru nakejá'akare nuliyá, piliyá wa'até, wemí lokópa'ala. Riká pijña'ajé, rejomi pa'achá najló riká.
40018001	Rejomi Jesús ja'apiyatéjena i'ijnaño Jesús awa'ajé, nemá rijló: —¿Na chá'atari pijwa'atéjena e'iyayá nakaje la'akana aú?
40018002	E Jesús wá'ari pajluwaja yuwajijlo, rejomi ritára'ata riká ne'iyajó.
40018003	Rimá ra'apiyatéjenajlo: —Jema'á. Unká yuwaná la'alá nanakuwá ajopana chá'atajeño ke. Unkajika ee ipajno'otá ipéchuwa, ipechu i'imakáloje yuwaná pechu ke kaja, unká i'imalaje nujwa'atéjena.
40018004	Unká la'alá rinakuwá kajrú la'aká ke, i'imajeri ajopana nujwa'atéjena chaje. Marí yuwají pechu i'imaká rinakuwá, ke kaja ripechu i'imakale rinakuwá.
40018005	Wátajeri marí yuwají, nujwa'ateje ri'imakale, wátajeri kaja nuká —ke rimaká najló.
40018006	E rimá piño najló: "Chapú wani nakaje i'imajika amátaño no'opiyá jema'ajeño pu'uwaré la'akaná aujlo. Palani naka'akela namátajeño junápeje kajruni jipa jepo'okeja nanúrupi nakú ke. Palani najló ilé ke nala'akana i'imakajla, chapú kaje yajwé namájikare ijlunami chojé.
40018007	Re kajrú wani nakaje marí eja'awá chu, ka'átari iná e'iyajé iná la'akáloje pu'uwaré raú penaje. Ñaké riká, e'iyonaja kalé chapú wani ri'imajika amátajeri apú pu'uwaré la'akaná aujlo.
40018008	"Ñakele piyáthe'ela pachá ka'ajná, phi'imá pachá ka'ajná, pila'akachu pu'uwaré, palani rimata'akana pinakiyó pika'akáloje riká penaje. Palani ilé ke la'akana i'imakajla pijló, pikapichako piyá ripachá kera'athani unká yakálare chojé.
40018009	Eyá pijlú pachá ka'ajná pila'akachu pu'uwaré, palani kaja rika'akana pinakiyó. Palani ilé ke la'akana i'imakajla pijló, pikapichako piyá ripachá kera'athani unká yakálare chojé", ke Jesús kemaká najló.
40018010	Jesús kemari piño najló: "Ipechu i'imaniña yuwaná nakú: "Mapéjaruna neká", ke. Tupana wa'atéjena, je'echú chiyájena i'imakale nawa'aphena. Nora'apá, je'echú chu i'imakare, awa'á neká.
40018011	Ina'uké i'imakáloje nupalamane penaje i'imaká nuká. Nu'umatákaloje ina'uké kapichákajo liyá penaje nuphá majó i'imaká.
40018012	"Re ka'ajná pajluwaja ina'uké pirana cien ovéjana. Nanakiyana ka'ajná kapicharo pajluwaja. Paminá amíchaka aú unká ri'imalacha najwa'até, riyuricha ajopana noventa y nueve na'ajnewá ajñakana nakú ri'ijnakáloje kapicharo ne'iyayá kulaje.
40018013	Riphátiyaka riká aú pu'ují ripechu li'ichako. Ajopana chaje ripechu i'imichaka pu'ují kapicharo nakú, riphátiyakale riká.
40018014	Ñaké kaja jara'apá, je'echú chu i'imakare. Unká riwátala pajluwa mariruna yuwaná nakiyana kapichako", ke rimaká najló.
40018015	E rimá piño najló: "Pajluwa Tupana ja'apiyá jema'ajeri la'ajika ee piká chapú, pipura'ó rijwa'até rinaku ikó. Pimá rijló na aú ka rila'aká piká chapú. Ra'ajika ee pipuráka'alo rinakojó, ipala'ajó piño pajwa'atéchaka.
40018016	Unkaja ke ra'á rinakojó pipuráka'alo, piwa'a pijwa'ató pajluwa ka'ajná, iyamá ka'ajná, nema'akáloje mékeka rimaká pijló. Raú nawe'epeje kaja mékeka rimaká pijló.
40018017	Unkaja ke ra'á rinakojó pipuráka'alo ajopana wa'até, pi'imá riyukuna Tupana ja'apiyá jema'ajeño rawakákarono wa'atejlo. Unkaja ke ra'á rinakojó napuráka'alo, ika'á e'iyayó riká. Iwe'epí kaja rinaku: 'unká jema'alaño Tupana ja'apiyá nakiyana ke'. Iwe'epí kaja rinaku: 'liñeru ña'ajeño ne'emakánajlo, unká nawátalarena nakiyana ke'.
40018018	Jema'á marí: Je'echú chu i'imakaño wakára'ajeri Tupana. Ñakele riyurí ijló rinakojé iwakára'akaloje rijwa'atéjena marí te'erí nakú. Nakaje unká iyurílaje nala'aká marí eja'awá chu, unká kaja Tupana yurílaje nala'alaká riká je'echú chu. Eyá nakaje iyuríjikare nala'aká marí te'erí nakú, riyureje kaja nala'aká riká je'echú chu."
40018019	Rimá piño najló: "Iyamá inakiyana ka'ajná pura'añó pajwa'atéchaka marí te'erí nakú, ipechu i'imakáloje rejeno waja nakaje ikejá'ajikare Tupana, je'echú chu i'imakare, liyá nakú. Riká a'ajeri ijló riká.
40018020	Iyamá ka'ajná, weji kele ka'ajná, no'opiyá jema'ajeño awakákochu napura'akóloje nujwa'até penaje, re nupechu najwa'até", ke rimaká najló.
40018021	E Pedro i'ijnari Jesús awa'ajé, rimá rijló: —Wewíña'atajeri, no'owé la'akachu nuká chapú methú ke, ¿meke pe chi palani richaje amákano? ¿Iyamá kuwá'ata ke pe ejená chi palani?
40018022	—Unká —ke Jesús kemaká—. Unká iná amalo richaje iyamá kuwá'ata ke pe ejenaja. Ñakeja iná amako richaje.
40018023	Jesús kemari piño najló: "Chuwa nu'umajika yuku, iwe'epíkaloje raú meke Tupana la'aká nakaje nakojé. Marí ke riká: Ne'emakana i'imichari. Rijwa'até jápajeño lewérichaño rijló kajrú liñeru. Ñakele riwá'icha namaná rilamá'atakaloje najwa'até riká penaje.
40018024	Kaja rilamá'atiya ne'iyajena wa'até. Eyá apú rijwa'até jápajeri iphíchari rinaku. Riká lewérichari rijló kajrú wani.
40018025	Unká meke la'ajé ra'aláchajla rijló rilewérikare wemí. Raú rikariwate kemíchari ajopana rijwa'atéjenajlo: 'Marí ina'uké lewérika nojló kajrú wani. Eko a'á riká riwemí aú rijápakaloje mawemíwaka ajopánajlo. Ñaké kaja a'ajika ajopánajlo rinane riwemí aú. Ñaké kaja a'ajika riyajalo, riyani, kele nawemí aú, najápakaloje mawemíwaka najló penaje. Ilé kaje aú liñeru jácho'ojo rijló, rilewérikare nojló wemí penaje', ke rimíchaka najló.
40018026	Ilé ke rimíchaka rinaku aú rijwa'até jápajeri tári'icharo ri'irúpachi aú rikariwate jimaje. Mawó rimíchaka rijló: 'Nukariwate, piyúcha'aniño nuchá. Rejómiko no'ó pijló riwemí', ke rimíchaka.
40018027	Ilé kaje aú rikariwate we'epíchari rimu'ují. Ramicho richaje; rilamá'atiya riká rilewérikare rijló aú. Kaja reyá a'ajná ño'ojó unká rilewérika i'imalacha rijló.
40018028	"Rejéchami ripi'ichako rikariwate eyá. Meketana i'imajemi riphátiya apú. Riká lewérichari rijló wejápaja. Rikariwate wa'até jápajeri kaja ri'imichaka. Ramíchaka riká aú, ripatiya riká rinúrupi nakiyá kamachá. Rikeño'ochá rinúrupi ajño'okana, rimicha rijló: 'Chuwa ta pa'á nojló piyuke pilewérikare nojló wemí'.
40018029	Eja apú tári'icharo rijimaje ri'irúpachi aú. Mawó rimíchaka rijló: 'Piyúcha'aniño nuchá. Kéchamiko no'ó pijló riwemí'.
40018030	'Unká', ke rimíchaka. E ri'ijichá ajopánajlo riyukuna i'imajé naka'akáloje riká ina'uké wajákelana chojé penaje, nawajákaloje riká, ra'akáloje rijló piyuke rilewérikare wemí.
40018031	Ajopana, rikariwate wa'até jápajeño, amíchaño meke rili'ichaka riká. Chapú wani ri'imichaka nanaku, raú ne'ejichá riyukuna i'imajé nakariwátejlo.
40018032	Raú rikariwate wá'ichari rimaná. Riphicha rinaku, e rimicha rijló: '¡Meke piká nujwa'até jápajeri ta, unká wani ina'ukélari! Nuká amaro pichaje, nulamá'ata piká pilewérikare aú. Mawó pimaká aú nojló i'imaká aú nomó pichaje pilewérikare nojló aú.
40018033	Palani kaja piwe'epíkajla kele leweri pijló mu'ují, nuwe'epika pimu'ují ke kaja', ke rimíchaka rijló.
40018034	Íki'ija wani rikariwate yúchi'ichako richá, raú riwakári'icha riwajákana a'ajná ra'atajika rijló kajrú wani rilewérikare rijló wemí ejená", ke Jesús i'imaká najló riyukuna.
40018035	Kaja penaje rimá: —Ñaké kaja Nora'apá, je'echú chu i'imakare, la'ajika neká unká amálaño ajopana chaje chapú nala'akare neká liyá.
40019001	Riñapátaka najló yuku i'imakana ejomi, ri'ijná Galilea te'eré eyá ají ke Judea te'eré ejo, iphari juni Jordán pa'anajo pitá.
40019002	Kajrú ina'ukena chira'akó rijwa'até. Re ritejmo'ota natámina.
40019003	Eyá fariséona nakiyana i'ijnaño Jesús chaje. Mapeja nawátaka yuku kejá'akana riliyá nemakáloje rinaku: "Mapeja ripajlaka", ke. Raú nemá rijló: —¿E palani Tupánajlo iná yajalo yuríkana mapeja, iná wátaka kéchami?
40019004	Rimá najló: —Tupana puráka'alo iwe'epíkare nakojé kemari: Tupana keño'ótaka eja'awá i'imaká wakajé rikeño'óta kaja achiñá, inanaru wa'até i'imaká.
40019005	Ñakele achiñá wá'akako ejomi, ranúka'o richi'iná liyá ri'imakáloje riyajalo wa'até. Reyá kaja pajluwa japi keja neká pajwa'atéchaka.
40019006	Raú unká iyamá ina'ukena ke kalé wá'akajeñomi, pajluwa japi keja neká pajwa'atéchaka. Ilé ke ri'imakale, unká paala nayurika pekowáaka. Kaja Tupana la'arí ne'emaká, ne'emakáloje pajluwa japi keja pajwa'atéchaka —ke Jesús kemaká najló.
40019007	E nemá piño rijló: —Eta, Moisés kemari i'imaká iná yurijla iná yajalo, iná a'aká rojló puráka'aloji lana'akéjami ejomi. Richu iná kemá na pachaka iná yurika ruká. ¿Na penaje chi rimá ilé ke i'imaká?
40019008	Jesús kemari najló: —Riwakajé ijnú wani nema'aká Tupana ja'apiyá i'imaká, akuwaná Moisés yurí najló rinakojé nayuríkaloje naluna. Paineko chiyó unká ñaké kalé ri'imaká ina'ukejlo.
40019009	Eyá nuká kemari rinaku: Pajluwa ka'ajná yuríkachu riyajalo mapeja, unká rula'alá rumanaicho apú wa'até e'iyonaja, riwá'akakoloje apa'awelo wa'até rulanakiya penaje, rila'á rimanaicho raú. Apa'awelo wa'até la'akana keja Tupánajlo riká. Apú ka'ajná wá'akajiko riyajalo penájemiru wa'até, rila'ajé kaja rimanaicho raú. Apa'awelo wa'até la'akana keja Tupánajlo riká, apú yajalo jo'ó ru'umakale rijló —ke Jesús kemaká najló.
40019010	E kaja ra'apiyatéjena kemaño rijló: —Ilé ke ri'imajika ee, palani ka'ajná unká iná wá'akalo.
40019011	Jesús kemari najló: —Unká piyukeja kalé ina'uké we'epíjika meke kemakánaka kele numíchaje nakú ijló. Tupana a'akárena ñateja kalé we'epéjeño meke kemakánaka riká.
40019012	Re ne'iyajena achiñana motho'oñó apicháka'alo. Ripachá unká meke la'ajé nawá'akalo. Eyá re kaja ne'iyajena apichátaño nanapona, pachá unká kaja meke la'ajé nawá'akalo. Eyá ne'iyajena achiñana unká wá'akalaño, nawe'epíkale natukumó Tupana puráka'alo yukuna i'imakana ajopánajlo. Wátari marí numakare nakú jema'akana no'opiyá, jema'ajeri riká —ke Jesús kemaká najló.
40019013	Ne'iyajena wá'año yuwaná Jesús ejo rito'otákaloje riyáthe'ela nanakojé, ripura'akóloje Tupana wa'até nanaku palá. Ra'apiyatéjena amaka aú nawá'aka neká rejo, nawíyo'o najló richá, nawá'aka piyá richaje neká.
40019014	Raú Jesús kemari najló: —Reja yuwaná i'ijnareja nuchaje, awíyo'oniña najló richá. Yuwaná ke i'imakaño i'imaño Tupana wa'atéjena, nawakára'ajeri ri'imakale.
40019015	Rito'otaka riyáthe'ela nanakojé Tupana la'akáloje palá neká ejomi, rácho'o reyá.
40019016	Pajluwa ina'uké i'ijnari Jesús chaje, rimá rijló: —Ina'uké jewíña'atajeri piká, palá la'ajerí piká. ¿Na chi nula'ajla nu'umakáloje Tupana wa'até matajnako je'echú chu?
40019017	Jesús kemari rijló: —¿Naje chi pimá nunaku: "Palá la'ajerí", ke? Tupánaja kalé pajluwaja, palá la'ajerí. Eyá piwátajika ee matajnako je'echú chu i'imakana, pila'á riwakára'aka ke. E rimá Jesusjlo:
40019018	—¿Na chi Tupana wakára'a iná la'aká? Jesús kemari rijló: —Pinóniña ina'uké; pila'aniña kaja pimanaicho apa'awelo wa'até, apa'awelo wa'até ke; pata'aniña kaja; pipajlániña kaja apú nakú mapeja;
40019019	piphá kaja pichi'iná ja'apí palá; piwata ajopana ina'ukena piwátaka pikó ke kaja.
40019020	E rimá Jesusjlo: —Nujyuwako eyá maárejecha nula'á piyukeja ilé pimíchaka ke. ¿Na chi yuriro rejo'o kaja nupé nula'akáloje penaje?
40019021	Jesús kemari rijló: —Piwátajika ee nuwátaka ke la'akana, eko pa'atá piyuke pinane riwemí aú, rejomi pa'akáloje raú kamu'ují la'akaño ñaté. Ilé ke pila'ajika ee, kajrú nakaje i'imajika palá pijló je'echú chu. Rejomi pipa'ajó piño majó pi'imakáloje nujwa'ateje penaje.
40019022	Ilé ke Jesús kemaká rijló aú, ripa'ó reyá. Kamu'ují wani ripechu la'akó. Unká ra'alá rinakojó ripuráka'alo, kajrú le'ejepelari ri'imakale.
40019023	E Jesús kemari ra'apiyatéjenajlo: —Puwichani wani kajrú le'ejepelárunajlo nachó yuríkana Tupánajlo ri'imakáloje nawakára'ajeri penaje.
40019024	Puwichani caméllonajlo luwirí aphú ñani chiyá ja'apákana. Richaje puwichaka kajrú le'ejepelárunajlo nachó yuríkana Tupánajlo ri'imakáloje nawakára'ajeri penaje.
40019025	Ilé ke rimaká najló aú, napechu i'imá: "Unká na kalé ka'ajná ri'imatajla kapichákajo liyá", ke. Nemá pajlokaka: —¿Mékajena ka'ajná Tupana i'imataje rijluwa kapichákajo liyá?
40019026	Raú Jesús yaká'aro nachaje, rimá najló: —Unká méño'ojo ina'uké i'imatálaje nekó kapichákajo liyá. Tupánaja kalé i'imatájerijla neká, riwe'epíkale piyukeja nakaje la'akana.
40019027	E Pedro kemari rijló: —Wawakára'ajeri, weká yuriño piyukeja wanane we'ejnakáloje pijwa'até penaje. ¿Meke nakaje i'imajika wajló ilé ke wala'akale?
40019028	Jesús kemari najló: —Ina'uké i'imakáloje nupalamane penaje i'imaká nuká. Wajé eja'awá i'imajika piño wakajé nuká i'imajeri nawakára'ajeri. Palá wani nuwakára'ajika neká riwakajé. Iká, no'opiyatéjena, wakára'ajeño kaja nujwa'até. Re ñáka'ajori nawakára'ajeñojlo, iyamá iphata ji'imaji nakojé kele (12). Richu iyá'ajo imakáloje iká'ana nakú mékajenaka neká penaje, iyamá iphata ji'imaji nakojé kele Israel michú lakénami a'ajútaya michuna i'imaká, nakú imaje.
40019029	Ne'iyajena nakiyana yuriño nañakaré, nejena ka'ajná, nachi'iná ka'ajná, nate'eré ka'ajná, kaje, nala'akáloje nuwakára'aka ke penaje. Ne'ejnañáa kaja ka'ajná nayani kaja ñapákaño. Palá wani nakaje i'imajika ilé ke la'akáñojlo. Kajrú kaja Tupana a'ajika nañaté. Riká a'ajeri kaja neká ne'emakáloje matajnako je'echú chu rijwa'até.
40019030	Re kajrú ina'ukena me'etení i'imakaño pechu nanakuwá: "Ajopana chaje Tupana la'ajika weká palá", ke. E'iyonaja unká ñaké kalé ri'imajika najló. Ajopana ja'apejé wani rila'ajika nanaku palá. Re kaja kajrú ina'ukena me'etení i'imakaño pechu nanakuwá: "Ajopana ja'apejé ka'ajná Tupana la'ajé wanaku palá", ke. Ilé ke péchuruna nanakuwajlo unká ñaké kalé ri'imajika, ajopana chaje wani rila'ajíkale nanaku palá —ke Jesús kemaká najló.
40020001	Jesús kemari najló: "Ina'uké nakiyana wakára'ajeri Tupana. Chuwa nu'umajika yuku ijló iwe'epíkaloje rinakojé. Pajluwaja ina'uké i'imichari. Kajrú rimena i'imichaka. Riká i'ijichari lapiwá ina'uké kulaje najápakaloje rijló rimena e'iyá.
40020002	Riphátiyaka neká ee, rimicha najló: 'Iká jápajeño numena e'iyá. No'ojé ijló pajluwata denario ijápaka'ala wemí. E riwakári'icha neká rimena e'iyá japaje.
40020003	Rejomi pe'iyochá kamú jácho'ochako ee, ramicha piño ajopana, le'ejepelaji ñakarelana awa'á. Mapeja ne'emichaka.
40020004	Nekajlo rimicha kaja: 'Ijápicha numena e'iyá najwa'até, palá no'ojika ijló ijápaka'ala wemí'. Raú ne'ejichá kaja japaje.
40020005	Kaápu'uku ri'ijichá piño ina'uké kulaje, amíchari piño ajopana. Ñaké kaja rimíchaka najló. Pe'iyochá kamú to'ochako ee, ri'ijichá piño, amíchari piño ajopana. Ñaké kaja rimíchaka najló.
40020006	E laínchu, las cinco riji'ichá piño le'ejepelaji ñakarelana ejo, amíchari piño ajopana. Mapeja ne'emichaka. Najló rimicha: '¿Naje ikapichata mapeja we'echú ka'alá?' Nemicha rijló:
40020007	'Unká na a'alá wajló jápakaje'. E rimicha najló: 'I'ijná numena e'iyajé, ijápicha nujwa'até'.
40020008	E kaja najúwi'icha, ejéchami paminá kemíchaka rijwa'até jápajeño amájerijlo: 'Chuwa piwá'icha neká majó, pa'achí najló najápaka'ala wemí. Kaja penaje iphíchakaño wa'até pilamá'ataje paineko najápaka'ala wemí. Eyá natukumá iphíchakañojlo pa'ajé kaja penaje najápaka'ala wemí', ke rimíchaka rijló.
40020009	E kaja nephicha jápajemi. Laínchu, las cinco iphíchakañojlo ra'achá rejeno waja najápaka'ala wemí, pajluwa kala iná kánaka rejeno waja.
40020010	Ñaké waja ra'achaka ajopánajlo, ajopánajlo ke najápaka'ala wemí. Raú lapiyami keño'ochákaño ajopana tukumá jápakana pechu i'imichá: 'Richaje japi ra'ajika wajló riwemí', ke. E'iyonaja rejeno waja ra'achaka najló riwemí.
40020011	Raú nakhi'ichá paminá maná.
40020012	Nemicha rinaku: 'Kaja penaje iphíchakaño, jápichaño pajluwaja kamú jená ketánaja, e'iyonaja ra'achá najló riwemí, ra'achaká wajló riwemí ejé ke kaja. Weká jápichaño ima'áwaka i'imichaka, ima'aní yajwé wamicha we'echú ketana i'imichaka'.
40020013	Paminá jemi'ichari mékeka nemíchaka pajlokaka rinaku, raú rimicha pajluwaja nanakiyánajlo: 'Unká nula'alacha iká chapú. Numicha ijló i'imichaka: 'No'ojé ijló pajluwa kala ijápichaje wemí, ke. Palani ijló ñaké i'imichaka, raú nujwa'até jápajeño amájeri a'achá ijló riwemí ñaké.
40020014	Chuwa ipa'ó, ra'achaje ijló wa'até. Rejeja kaja nuwátiyaka riwemí a'akana kaja penaje iphíchakañojlo.
40020015	Nuwátaka ke nula'aká nuliñérute wa'até. Unká na kalé awíyo'ori nojló richá. ¿Chapú chi iwó nuchá, a'akachi nu'umakale?', ke paminá kemíchaka".
40020016	Ilé ke Jesús i'imaká yuku najló. Rejomi rimá najló: —Ñaké kaja Tupana la'aká riwátaka ke. Ne'iyajena ka'ajná pechu nanakuwá: "Ajopana ja'apejé Tupana la'ajika weká palá", ke. Ilé ke péchuruna nanakuwá rila'ajé ajopana chaje palá je'echú chu. Eyá pechu i'imaño nanakuwá: "Ajopana chaje Tupana la'ajika weká palá", ke, nakú rila'ajé ajopana ja'apejé palá je'echú chu.
40020017	Jesús ja'apari ají ke Jerusalén ejo. Rapunana chu riwa'a ra'apiyatéjena a'ajná ño'ojó kemachi ajopana liyá. Iyamá iphata ji'imaji nakojé (12) kele ne'emaká, rimá najló:
40020018	-
40020019	"Chuwa we'ejichaka Jerusalén ejo. Rejo na'ajé nuká nawakára'ajeñojlo. Sacerdótena wakára'ajeño, Tupana puráka'alo nakú jewíña'atajeño, kélejlo na'ajé nuká nenókaloje nuká penaje. Na'ajé nuká ajopana te'eré eyájenajlo; nala'ajé namákaja nuká; naña'ataje nuká, rejomi nenoje nuká. E'iyonaja weji ke kala i'imajemi numakápo'ojo piño nopumí chuwá. Ina'uké i'imakáloje nupalamane penaje i'imaká nuká", ke rimaká najló.
40020020	Ra'apiyatéjena nakiyana i'imaño Santiago, eyá Juan, kele. Zebedeo yaní ne'emaká. Neká jaló i'ijnayo Jesús awa'ajé najwa'até. Rutára'o ru'urúpachi aú rijimaje rukejá'akaloje nakaje riliyá.
40020021	Rimá rojló: —¿Na piwata? Rumá rijló: —Pi'imajika ina'uké wakára'ajeri wakajé, nuwata pa'aká nuyani pijwáke'ena penaje nayá'akoloje pawa'á. Pajluwaja piyureje yá'ako pawa'á ka'añá chojó pitá, eyá apú pajrú chojó pitá.
40020022	Raú Jesús kemari ruyánijlo: —Unká iwe'epila naka kele ikeja'a nuliyá. Chapú wani nala'ajika nuká. ¿E chi ijña'akajla panaku riká ñaké, nala'akela iká chapú? —A'a, wajña'akárejla riká panaku.
40020023	Rimá piño najló: —Kewaka jo'ó, nala'ajé kaja iká chapú, nala'ajika nuká ke kaja. E'iyonaja unká nuká kalé a'ajeri ina'uké nayá'akoloje nowa'á ka'añá ejo pitá ka'ajná, eyá pajrú ejo pitá ka'ajná. Tupana a'ajeri neká, rikaja kalé we'epiri mékajenaka yá'ajeño nowa'á.
40020024	Ajopana, iyamá thé'ela kele (10) ra'apiyatéjena kaja i'imakaño, jema'añó mékeka nemaká rijló. Raú nayúcha'o Juan, Santiago wa'até cha.
40020025	E Jesús kemari najló nawakákoloje rawa'ajé, rimá najló: —Kaja iwe'epí palá ajopana te'eré nakiyá wakára'ajeño nakojé. Najwa'atéjena minaná keja neká najwa'até. Kaphí wani nachaje wakára'ajeño wakára'aka najwa'atéjena.
40020026	Eyá ijló, unká ñaké kalé ri'imajika. Iwata ka'ajná inakiyana chaje i'imakana. A'ajeri inakiyana ñaté, chá'atajeri iká piyukeja.
40020027	Iwata ka'ajná inakiyana chaje i'imakana. La'ajeri rinakuwá inakiyana wa'até jápajeri ke, i'imajeri ajopana chaje.
40020028	Ina'uké i'imakáloje nupalamane penaje i'imaká nuká. Unká nuphala majó ina'uké la'akáloje nojló nakaje penaje; nula'akáloje najló nakaje penaje nu'ujná majó. No'ojé nokó kajrú ina'ukena chaya penaje ne'emakóloje kapichákajo liyá raú —ke rimaká najló.
40020029	Jerusalén ejo Jesús i'ijnaká wakajé, ra'apá pajimila Jericó e'iyowá. Kajrú wani ina'ukena i'ijnaká rápumi chu.
40020030	A'ajnare ke iñe'epú awa'á iyamá mejluruna wani yá'año. Nema'aká aú nemaká: "Jesús ja'apari marí iñe'epú chuwá", ke, nawíyo'oko nemaká: —Wawakára'ajeri, David michú lakemi piká. Piwe'epí wamu'ují.
40020031	Raú cha'apá re i'imakaño nakiyana akha'añó neká, nemá najló: —Imanúma'o ta. E'iyonaja richaje wani nawíyo'oka: —Wawakára'ajeri, David michú lakemi piká. Piwe'epí wamu'ují.
40020032	Raú Jesús tajnaro rejé. Riwa'a najló ne'ejnakáloje rawa'ajé. Nephaka rinaku ee, rimá najló: —¿Meke iwátaka nula'aká iká?
40020033	Nemá rijló: —Wawakára'ajeri, pa'apata waliyá mejlukaji, wamachi piño.
40020034	Jesús we'epiri namu'ují, raú rijapa nejlú nakú. Richuwaja mejlukaji ja'apaka naliyá. Rejéchami palá namaka. E ne'ejná Jesús wa'até rápumichu.
40021001	-
40021002	E kaja nephá Jerusalén awa'ajé, pajimila Betfagé ejé. Yenuri Olivos awa'á riká. Jesús wakára'ari iyamá ra'apiyatéjena: —Ja'apá pajimila ejo watukumá. Iphájikaja rejo ee, amaje burra, ru'urí wa'até. Namukú chu ne'emajé. Eko ikaráka'a ruká iwá'akaloje ruká, ru'urí wa'até majó.
40021003	Nemájika ee ijló: "¿Naje chi ikaráka'a neká?", ke, imaje najló: "Wawakára'ajeri wátari neká meketánaja, rejomi wapa'ataje piño neká napumí chuwá", ke.
40021004	Rimaká najló keja nephátaka neká. Tupana puráka'alo ja'apátajeri michú kemaká rinaku keja ri'imaká. Ripiyá rilana'á marí ke riyukuna i'imaká:
40021005	"Imá pajimila Jerusalén eyájenajlo marí ke: 'Iyaká'o, iwakára'ajeri waícha pajimila e'iyajé, mapéjari keja. Burro i'irí nakú ra'apá. Kachini ña'ajeri i'irí nakú ra'apá' ", ke rilana'aká riyukuna júpimi i'imaká.
40021006	E kaja ra'apiyatéjena i'ijnaño Jesús kemaká najló ke la'ajé.
40021007	Nawa'a burra, ru'urí wa'até, Jesús ejo. E nayúma'a na'arumaká nakiyana riwajlé chojé. E kaja Jesús jácho'oro riwajlé chojé yá'ajo.
40021008	Kajrú ina'ukena i'imaká re. Neká ayúma'año kaja na'arumaká nakiyana ra'apaka ewá. Palá napechu i'imakale Jesús nakú, nala'á ilé ke. Ajopana mata'añó wejirí paná kaje naka'akáloje riká iñe'epú chojé, palá ramákoloje raú penaje.
40021009	Ritukumá ja'apákaño, eyá rápumichu ja'apákaño awíyo'oño kajrú. Marí ke nemaká nawíyo'oko rinaku: —¡Wephákare wani ja'apí, David michú lakemi! ¡Wapura'achó palá riká, Tupana wakára'akare majó ina'uké i'imatájeri penaje, nakú! ¡Wephákare wani ja'apí, Tupana! —ke nawíyo'oka.
40021010	Ilé ke Jesús iphaka Jerusalén e'iyajé, raú kajrú ina'ukena awakako richaje yaká'ajo. Nemá: —¿Na chi kele?
40021011	—Jesús, Tupana puráka'alo ja'apátajeri riká. Pajimila Nazaret, Galilea te'eré nakú i'imakare, eyaje riká.
40021012	Rejomi Jesús mujlúka'ari Tupana ñakaré chojé, amari kajrú ina'ukena i'imaká richu. E rikeño'ó nanaku ja'apákana. Nakaje a'ajeño riwemí aú, eyá nakaje warúwa'ajeño, neká kajena nakú ra'apá richiyá piyuke. Liñeru apiyákajeño mesané ripajno'otá; túku'uchina pirakana a'ajeño ñáka'aru ripajno'otá kaja.
40021013	Rimá najló: —Tupana puráka'alo lana'akéjami kemari: "Re nuñakaré piyukeja ina'uké pura'akóloje nujwa'até richu penaje". E'iyonaja apichata riká, a'akale nakaje ajopánajlo richu riwemí aú. Richuwaja jata'ano pekowáaka. Jata'ajeño ñakaré ke wani ila'aká ijluwa riká —ke Jesús kemaká najló.
40021014	Tupana ñakaré chu ajopana i'ijnaño rawa'ajé. Ne'iyajena i'imaño mejluruna, ajopana unká ja'apálaño palá. Ra'apata mejluruna liyá mejlukaji, ritejmo'ota kaja unká ja'apálaño.
40021015	Eyá sacerdótena wakára'ajeño, Tupana puráka'alo nakú jewíña'atajeño wa'até, amaño rila'aká kajrú nakaje Tupánaja kalé we'epíkare la'akana. Nema'á kaja yuwaná awíyo'oka Tupana ñakaré chu. Marí ke nemaká Jesús nakú: "Wephakare wani ja'apí piká, Tupana wakára'akare majó ina'uké i'imatájeri penaje", ke. Ilé kaje aú nayúcha'o.
40021016	E nemá Jesusjlo: —¿E pema'aká mékeka nemaká pinaku? —A'a, noma'á. ¿Unká chi iwe'epila mékeka Tupana puráka'alo lana'akéjami kemaká? Rimá: "Yuwaná kapajareruna, pura'ajeño palá wani Tupana nakú", ke.
40021017	E ra'apáñaa neká, i'ijnari ají ke pajimila Betania ejo. Rejé rajúwa'a, re rikamato.
40021018	Muní ke lapiyami Jesús pa'aró piño Jerusalén ejo. Rapunana chu kewí rijló me'epijí i'imaká.
40021019	Iñe'epú awa'á, a'ajnare ke, ramá paijí higuera tára'ako. Raú ri'ijná rejo richa kulaje, amari mecharú ri'imaká. Ripánaja kalé i'imá rinaku, raú rimá rinaku: —Kaja keja pi'imajika mecharú. Ilé ke rimaká rinaku aú, riyuró kuwichila ke.
40021020	Ilé ke ra'apiyatéjena amaka aú, napechu i'imá: "¡Meke piyuke wani rila'alaka!" E nemá Jesusjlo: —¿Meke la'ajé chi riyuricho kuwichila ke kiñaja wani?
40021021	Jesús kemari najló: —Jema'á marí: Kaphí ipechu i'imajika ee Tupana chojé, ila'ajé kaja nakaje nuli'ichaka paijí higuera nakú ke. Unká jika ee ipechu i'imá kaphí Tupana chojé, iná kemajla ka'ajná: "Unká ri'imalaje ñaké", ke. Raú ñaké ri'imakajla. Richaje puwicha nojé ila'ajé nakaje, ipechu i'imajika ee Tupana chojé kaphí. Imakela marí ipurejlo: "Pácho'o, pikojno'ó juni jalomi jakojé", ke, ñaké ri'imakajla.
40021022	Piyukeja nakaje ikejá'ajikare Tupana liyá rijwa'até pura'akano kewá, ra'ajé ijló riká, ipechu i'imajika ee kaphí richojé —ke Jesús kemaká najló.
40021023	E kaja Jesús mujlúka'ari piño Tupana ñakaré chojé. Re rewíña'ata ina'uké Tupana nakú. E sacerdótena wakára'ajeño, pheñawilana wa'até, iphaño rinaku. Nemá rijló: —¿Na puráka'alo aú chi pila'á nakaje? ¿Na chi wakára'ari pila'aká ñaké?
40021024	Jesús kemari najló: —Nukejá'aje kaja iliyá nakaje yukuna. A'ajipajika ee nojló palá riká, numaje kaja ijló naka nuwakára'ajeri.
40021025	Rimá piño najló: —¿Na wakára'ari Juan michú la'aká bautizar ina'uké i'imaká: Tupana ka'ajná, ina'uké ka'ajná? Raú napura'ó pajwa'atéchaka nekámika ke. Nemá pajlokaka: —Wemajika ee rijló: "Tupana wakára'ari ri'imaká", ke, rimaje ka'ajná wajló: "Eta, ¿naje kalé ta unká jema'alá ra'apiyá i'imaká?".
40021026	Eyá wemájika ee ka'ajná rijló: "Ina'uké puráka'alo aú", ke, e mariruna yúcha'ajeño wachá raú. Napiyá wakero'ó, napechu i'imakale Juan nakú: "Tupana puráka'alo ja'apátajeri ri'imaká".
40021027	Raú nemá Jesusjlo: —Kaapí, unká wawe'epila na puráka'alo aú ka rila'aké bautizar ina'uké. Jesús kemari najló: —Ñakele unká kaja numalaje ijló naka wakára'ari nula'aká nakaje.
40021028	Jesús kemari najló: "¿Meke ijló marí yuku? Pajluwa ina'uké i'imichari. Riyani i'imichaño iyamá. Rimicha pajlúwajlo: 'Nu'urí, chuwa pijápicha wamena e'iyá'.
40021029	'Unká', ke rimíchaka rijló. Júpichami ri'ijnatiya ripéchuwa: '¿Naje chi numicha rijló 'unká', ke, maapami?' Raú ri'ijichá japaje.
40021030	E rara'apá i'ijichari piño apú ri'irijlo kemaje: 'Chuwa pijápicha wamena e'iyá'. 'Je', ke rimíchaka rijló, e'iyonaja unká ri'ijnalacha japaje.
40021031	Ilé ke Jesús i'imaká najló yuku. Rejomi rimá najló: —¿Mékaje chi la'arí rara'apá wátaka ke? Nemá rijló: —Paineko riwakára'akare. Raú Jesús kemari najló: —Jema'á marí: Ñaké kaja unká ina'ukélaruna, liñeru ña'ajeño nawakára'ajeñojlo, eyá inaana namanaicho la'ajeñó, kele chá'ataka iká, nema'akale palá Tupana puráka'alo ja'apiyá, ne'emakáloje rijwa'atéjena penaje.
40021032	Juan el Bautista jewíña'atari iká palá la'akaná nakú i'imaká, e'iyonaja unká jema'alá ra'apiyá. Eyá unká ina'ukélaruna, liñeru ña'ajeño nawakára'ajeñojlo, inaana namanaicho la'ajeñó, kele jema'añó ra'apiyá i'imaká. Ilé ke amaka i'imaká, e'iyonaja unká ipajno'otala ipéchuwa pu'uwaré ila'akare liyá Tupana ejo jema'akáloje ra'apiyá penaje —ke rimaká najló.
40021033	Jesús kemari najló: "Jema'á marí yuku: Pajluwaja ina'uké ejátiyari kajmú kaje icha ijí ri'ikakapere e'iyowá. Rejomi richipúka'atiya kurara tujlá ke rinakuwá. Rili'ichá kaja ralá apáka'aruna. Rejomi rili'ichá rika'apó yenoje, richiyá riwa'aphena amákaloje riká palá penaje. E riyuricha rijwa'até jápajeño nakiyánajlo ri'ikakapere e, namákaloje rijló riká. Ri'ijichaka yámona, rimicha najló: 'Chuwa nu'ujichaka, eko amá palá nojló riká. Kajmú kaje icha nakiyana no'ojé ijló ramákana wemí'. E ri'ijichá ya'ajnaje reyá. Júpija ri'imichaka rewá.
40021034	E kaja waja kajmú icha ña'akana iphicha rená chojé, raú paminá wakári'icha rijwa'até jápajeño i'ijnaká richa ña'ajé rijló.
40021035	Raú ne'ejichá rejo, iphíchaño rimena amájeño nakú. Nephíchaka nanaku ee, napatiya neká. Pajluwa naña'atiya, apú nenocha, eyá apú ne'ekatiya riwilá jipa aú.
40021036	Raú paminá wakári'ichari ajopana rijwa'até jápajeño rejo, apú wakajé chaje íki'irunaka ne'emichaka. Ñaké kaja rimena amájeño li'ichaka neká chapú.
40021037	Raú riwakári'icha kaja penaje ri'irí wani rejo, ripechu i'imichákale: 'Nu'urí riká, raú nephaje ra'apí'.
40021038	E'iyonaja rimena amájeño amíchaka aú riká waíchaka, nemicha pajlokaka: 'Ilé ri'irí ta waícha, kélejlo riyureje rimena piyuke. I'ijná wenótachi riká ta, rimenami yuríkoloje wajló'.
40021039	E kaja riphicha nanaku. E napatiya riká, nawá'icha riká rimena yámojo, rejé nenocha riká", ke Jesús i'imaká najló riyukuna.
40021040	Rejomi rimá najló: —¿Meke ipechu nakú paminá la'ajika keleruna, rimena amájeño, riphájika nanaku wakajé?
40021041	Nemá rijló: —Rinótaje neká, unká ina'ukélaruna ne'emaká pachá. Unká wani riwe'epílaje namu'ují. E riyureje ajopánajlo rimena namákaloje riká penaje. Neká a'ajeño rijló palá richa riphájika rená chojé wakajé kewá.
40021042	Jesús kemari piño najló: —Kaja iwe'epí mékeka Tupana puráka'alo kemaká marí ke: "Pajluwaja ina'uké i'imajeri. Ne'iyajena kemájeño rinaku: 'Unká ina'ukélari riká', ke. E'iyonaja ajopana chaje ri'imajika, ilé kaje penaje Tupana a'ajíkale riká. Palani waja nakaje Tupana la'akare", ke rimaká.
40021043	Ijló numá: Tupana jácho'otajeri iká rijwa'atéjena, judíona nakiyana, ra'akáloje apumí chojé ajopana te'eré eyájena rijwa'atéjena penaje. Ileruna la'ajeño palá Tupana wátaka ke.
40021044	Chapú wani ri'imajika unká wátalaño nukajlo. Kajrú wani namájika chapú kaje yajwé —ke Jesús kemaká najló.
40021045	Sacerdótena wakára'ajeño, fariséona wa'até, jema'añó ripuráka'alo. Yúkuja ri'imá najló, e'iyonaja nawe'epí rimaká nanaku raú meke la'ajéñoka ne'emaká.
40021046	Ñakele nawata ripatakana nawajákaloje riká penaje, e'iyonaja nakero'ó ajopana ina'ukena piyá, napechu i'imakale rinaku: "Tupana puráka'alo ja'apátajeri riká", ke.
40022001	Jesús jewíña'atari piño neká yuku kaje aú, rimá najló:
40022002	"Chuwa nu'umajika yuku ijló, raú iwe'epíkaloje mékajenaka i'imajeño Tupana wa'até je'echú chu: Pajluwa ina'uké i'imichari. Ne'emakana ri'imichaka. Ri'irí wá'akichako wakajé riwakári'icha rijwa'até jápajeño la'aká kajrú a'ajnejí.
40022003	Rejomi riwakári'icha riyukupéra'akarena wá'aje. Raú ne'ejichá nawá'aje, e'iyonaja unká nawátalacha fiesta ja'apátakana rijwa'até. Raú napi'ichó riyukuna i'imajé rijló.
40022004	Kéchami riwakári'ichaka ajopana, rijwa'até jápajeño nakiyana, i'ijnaká piño riyukupéra'akarenajlo kemaje. Imá najló: 'Kaja a'ajnejí ñapicha. Kaja nenó jémana pirakana ñópo'ojloruna nakiyana ajñákaloje ne'emi penaje. Ri'irí wá'akajero, ñakele riwata i'ijnaká fiesta ja'apátaje rijwa'até', ke imájika najló. E ne'ejichá najló kemaje.
40022005	E'iyonaja unká na'alacha napuráka'alo nanakojó. Pajluwa i'ijichari rimena e'iyajé japaje; apú i'ijichari le'ejepelaji a'ajé.
40022006	Ajopana li'ichaño chapú ne'emakana wa'até jápajeño. Nenocha nakiyana.
40022007	Ilé kaje aú ne'emakana yúchi'icharo kajrú, raú riwakári'icha rile'ejena suráana nakapichátaje. Riwakári'icha kaja nakára'ataka pajimila nañakaré i'imakare e'iyá.
40022008	Ilé ke nali'ichaka. E kaja rimicha rijwa'até jápajeñojlo: 'Chuwa nu'urí wá'akajiko, kaja lamá'atakeja ripé piyuke nakaje. Unká ina'ukélaruna neká, nuyukupéra'akarena paineko i'imaká.
40022009	Ñakele chuwa i'ijná mapeja iñe'epú chuwá pajimila e'iyowá. Imá piyukeja iphátajikarenajlo ne'ejnakáloje majó fiesta ja'apátaje nujwa'até'.
40022010	Raú ne'ejichá pajimila e'iyowá, apú iñe'epú chuwá, apú iñe'epú chuwá ke ina'uké wá'aje. Raú nawakátiya neká palájne'ekena, chapújne'ekena wa'até, ne'emakana ñakaré chojé. Kaja namano'otiya riñakaré.
40022011	E ne'emakana iphicha rejé, amíchari pajluwaja najwa'até. Pu'uwareni ra'arumaká i'imichaka.
40022012	Raú ne'emakana kemíchari rijló: '¿Meke pimujlúki'ichaka majó mapeja pu'uwareni pa'arumaká wa'até. Fiesta wá'akakajo wakajé unká iná ja'apátala riká pu'uwareni iná a'arumaká wa'até. ¿Meke pimujlúki'ichaka ta majó?', ke rimíchaka rijló. Unká ra'ajipalacha rijló.
40022013	E ne'emakana kemíchari a'ajnejí tamáka'atajeñojlo: 'Jepo'otá riká ta ritajné nakiyá, ra'anapitá nakiyá wa'até, kéchami iki'ichaka riká waka'apojo kalajerúwaka. Re ina'uké iyájeño kajrú. Kamachá najma'ajika naiwá re, namákale chapú kaje yajwé', ke rimíchaka najló", ke Jesús i'imaká yuku najló.
40022014	E rimá piño najló: "Kajrú Tupana yukupéra'aka ina'ukena ne'emakáloje rijwa'atéjena penaje, e'iyonaja nanakiyánaja kalé jema'añó ra'apiyá.
40022015	E fariséona nakiyana pura'añó pajwa'atéchaka, nakulákatakoloje Jesús nakú, rijimaje nemakáloje rinaku: "Apo'ojó wani ripechu wate'eré eyá wakára'ajeño liyá", ke.
40022016	Raú nawakára'a fariséona nakiyana, eyá Herodes wa'atéjena nakiyana, kele i'ijnaká Jesús chaje. Nemá rijló: —Wewíña'atajeri, wawe'epí kewákaje nakaje pewíña'atakare nakú. Nakaje Tupana wátakare iná la'aká, kaje nakú pewíña'ata ina'uké. Re wawakára'ajeño nakiyánajlo unká paala pipuráka'alo, e'iyonaja unká pa'alá pinakojó napura'akaro nakaje pewíña'atakare nakú. Wawe'epí unká napechu i'imakáloje palá pinaku penaje kalé pewíña'atala neká.
40022017	Chuwa pimá wajló meke pipechu nakú liñeru nakejá'akare waliyá, na'akáloje riká we'emakana Césarjlo penaje. Romano nakiyana riká. ¿E chi palani liñeru a'akana rijló, unká ka'ajná?
40022018	Jesús we'epiri mékeka napechu i'imaká rinaku, nawátakale rimaká najló apo'ojó ne'emakana liyá, nala'akáloje raú riká chapú. Raú rimá najló: —Pajlákachina iká. ¿Naje iwata numaká ijló ilé kaje nakú, rejomi imakáloje nunaku: "Apo'ojó wani ripechu we'emakana liyá", ke?
40022019	Iya'atá nojló kele liñeru a'akare i'imakánajlo, nomachi. Raú naya'atá rijló pajluwata.
40022020	Jesús yaká'aro richaje, e rimá najló: —¿Na jenami chi kari liñeru nakú? ¿Na ií chi lana'akéjami rinaku?
40022021	Nemá: —We'emakana César jenami rinaku. Rií kaja rinaku. Raú rimá najló: —A'á i'imakánajlo nakaje rijló penaje i'imakare. Eyá Tupánajlo a'á kaja nakaje rijló penaje i'imakare.
40022022	Ilé ke rimaká najló aú, napechu i'imá: "¡Meke kapechú wani ra'ajipichaka wajló!", ke. E na'apáñaa riká reyá.
40022023	Riwakajé saducéona nakiyana i'ijnaño Jesús chaje. Neká kemakeño kaja taka'akaño nakú: "Unká namakápo'olajo piño", ke. Raú nemá rijló:
40022024	—Wewíña'atajeri, Moisés puráka'alomi chu kemari: "Pajluwa ka'ajná taka'añáakachu riyajalo mayanikeru, palani re'ewemi ra'apiyajé wá'akakojla rujwa'até, re'ewé michú yanimínami yuríkoloje rapumí chojé ripalamane aú", ke rimaká.
40022025	Ñaké riká. Maare pajluwaja ina'uké i'imari wajwa'até. Iyamá kuwá'ata kele ne'emaká rejena wa'até, achiñana waja. Phe'ejrí i'imaká wá'akaro paineko. Riká tajnáñari ruká mayanikéruja.
40022026	Rejomi ra'apejé i'imaká wá'akaro riyajálomi wa'até. Ñaké kaja rikapicháñaka ruká mayanikeru kaja. Ají ke waja iyamá kuwá'ata kele ne'emaká wá'akako rujwa'até i'imaká.
40022027	Neká piyukeja kapichaño ruliyá mayanikéruja. E kaja penaje nayajalo penájemiru kapichayo nápumichu.
40022028	Eta, Tupana makápo'otajika piño piyuke ina'ukena kaja taka'akaño wakajé, ¿mékaje yajalo chi ru'umajika riwakajé? Iyamá kuwá'ata kele achiñana yajálomi ru'umaká.
40022029	Raú Jesús kemari najló: —Meke unká wani iwe'epila rinakojé. Unká pachá iwe'epila Tupana puráka'alo lana'akéjami nakojé, raú unká kaja iwe'epila nakaje rila'akare nakojé.
40022030	Piyukeja kaja taka'akaño makápo'ojiko piño wakajé, unká ne'emalaje pajwa'atéchaka wá'akajeñomi ke. Unká kaja nawá'akalajo piño pajwa'atéchaka. Tupana wa'atéjena, je'echú chiyájena, ke waja ne'emajika riwakajé.
40022031	Re kaja taka'akaño makápo'ojiko piño yukuna Tupana puráka'alo lana'akéjami, iwe'epíkare nakojé, e'iyá. ¿Unká chi ipura'aló rijwa'até? Riká kemari:
40022032	"Nuká Tupana, Abraham, Isaac, Jacob, kele pechu i'imakare chojé kaphí. Unká méño'ojo kaja taka'akaño penájemina pechu i'imalá nochojé kaphí. Kajmuruna jo'ó i'imakáñoja kalé pechu i'imárijla kaphí nochojé", ke Jesús kemaká najló nawe'epíkaloje raú kewaka rijwa'atéjena kaja taka'akaño i'imaká kajmuruna je'echú chu.
40022033	Ilé ke Jesús kemaká najló aú, napechu i'imá: "¡Meke palá wani rewíña'ataka ina'uké!"
40022034	Kaja fariséona jema'añó Jesús manúma'ataka saducéona yukuna, raú nawakó nekámika ke.
40022035	E kaja pajluwaja Tupana puráka'alo nakú jewíña'atajeri iphari Jesús nakú nakaje yukuna kejá'aje riliyá, rema'akáloje mékeka rimájika rijló apo'ojó ka'ajná, raú rimá rijló:
40022036	—Wewíña'atajeri, Tupana puráka'alo lana'akéjami wakára'ari iná la'aká kajrú nakaje. ¿Na riwata wala'aká apú rimakare nakú chaje wani?
40022037	Jesús kemari rijló: —Piwata íki'ija wani piwakára'ajeri Tupana, pichi'inárikana ri'imakale. Pi'ijnatá palá pipéchuwa rinaku. Pewíña'o kaja nakaje nakú ri'imakáloje palá Tupánajlo penaje. Pila'á rijló piyukeja nakaje palá, íki'ija piwátakale riká.
40022038	Ilé kaje riwata iná la'aká apú nakaje riwakára'akare iná la'aká chaje wani.
40022039	Eyá re kaja apú nakaje ñakeja kemachi Tupana wátakaja iná la'aká. Riká kemari: "Piwata íki'ija piyukeja ina'uké, piwátaka pikó ke kaja".
40022040	Iná la'akachu ilé iyamá rimakare nakú aú, iná la'ajla piyuke Tupana puráka'alo kemaká ke, wa'até Ripuráka'alo ja'apátajeño michuna kemakare nakú i'imaká, ke kaja —ke rimaká rijló.
40022041	Rejo'o kaja awakákajo nakú fariséona nakiyana i'imaká.
40022042	Jesús kemari najló: —¿Meke chi ipechu riká Tupana wakára'akare majó ina'uké i'imatájeri penaje nakú? ¿Na lakénami nakiyana chi riká? Nemá rijló: —David michú lakénami nakiyana riká.
40022043	Jesús kemari najló: —Tupana Pechu wakára'aka ke David lana'aká riyukuna i'imaká. Riká kemari rinaku: "Nuwakára'ajeri riká", ke. Ñakele unká rilakénami nakiyana wani kalé riká. Marí ke rilana'aká riyukuna i'imaká:
40022044	"Wawakára'ajeri wani Tupana kemari Nuwakára'ajeri nakú marí ke: 'Palá wani nupechu pinaku. Pi'imá nawakára'ajeri nujwa'até. Maare pi'imajé nowa'á a'ajná nuchá'atajika chapú pinaku péchuruna ejená', ke rimaká".
40022045	Jesús kemari piño najló: —David kemari: "Nuwakára'ajeri riká", Tupana wakára'ajikare ina'uké i'imatájeri penaje nakú. Ñakele unká rilakénami nakiyana wani kalé riká, nemaká rinaku ke —ke rimaká najló.
40022046	Unká nawe'epila mékeka rapiyákakana raú. Reyá a'ajná ño'ojó nawó la'aró ra'apí nakaje yukuna kejá'akana riliyá nakú.
40023001	Jesús kemari ra'apiyatéjenajlo, ajopánajlo wa'até, marí ke:
40023002	"Tupana puráka'alo nakú jewíña'atajeño, eyá fariséona, kele pechu nanakuwá: 'Wekaja kalé we'epiño palá meke kemakánaka Tupana puráka'alo Moisés lana'akare i'imaká nakojé', ke napechu. Newíña'ata kaja iká rinaku.
40023003	Ñakele jema'á napuráka'alo ja'apiyá, e'iyonaja ila'aniña nala'aká ke. Palá napura'akó, e'iyonaja unká nala'alá ñaké.
40023004	Nawakára'a ina'uké la'aká nakaje puwicha nojé wani, eyá neká unká wani wátala ñaké la'akana.
40023005	Nala'á nakaje, piyukeja ina'uké amákaloje neká penaje. Nachúta'a kaja napulá nakojé, eyá na'anapitá nakojé wa'até, Tupana puráka'alo lana'akéjami nakiyana. Waphereni na'arumaká chu nachira'ó, ajopana amákaloje neká ne'iyá penaje.
40023006	Najñákachu na'ajnewá ajopana ina'ukena wa'até, nawata nawakára'ajeño ñáka'aru chu yá'akano. Ajopana chá'atajeño ke nayá'ako nawakáka'alo ñakarelana chu.
40023007	Nawata ina'uké iphaka na'apí; nawata kaja najalákaka neká palá. Nachira'akó ewá nawata nemaká najló: 'Wewíña'atajeri', ke.
40023008	"Iwátaniña ina'uké kemaká inaku: 'Wewíña'atajeri', ke. Pajluwa yaní keja iká pajwa'atéchaka, raú pajluwaja kaja jewíña'atajeri. Nukaja kalé jewíña'atajeri wani.
40023009	Imaniña ina'uké marí te'erí nakú i'imakaño nakú: 'Jara'apaji', ke. Re pajluwaja Jara'apá wani je'echú chu.
40023010	Iwátaniña kaja ajopana kemaká inaku: 'Wawakára'ajeño ke, nukaja kalé pajluwa i'imatájeri i'imajeri iwakára'ajeri wani.
40023011	-
40023012	Mapeja la'aká rinakuwá ajopana chá'atajeri ke, ajopana ja'apejé riká Tupánajlo. Eyá la'arí rikó mapeja ajopana ñaté a'ajeri keja, chá'atajeri e'iyayá", ke Jesús kemaká najló.
40023013	E rimá piño najló: "Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. Mapeja wani ila'aká inakuwá palá la'ajeñó ke ina'uké ijlú chu, unká ñaké la'ajeñó kalé i'imaká e'iyonaja. Iká jitaño kaja ajopana liyá Tupana ja'apiyá jema'akana apu. Unká jema'alá ra'apiyá, eyá unká kaja iyurila ajopana ina'ukena jema'aká ra'apiyá.
40023014	Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo, pajlákachina wani i'imakale. Mapeja ipajlaka iwakajílomina wa'até, ika'akáloje naliyá nañakaré. Rejomi ipura'ó Tupana wa'até jupi, raú nawe'epika piyá mapeja ipajlaka najwa'até. Ilé ke ila'aká pachá, ajopana chaje wani Tupana wajákija iká.
40023015	"Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. Piyukeja te'eré nakuwá ja'apá. Ja'apá kaja juni jalomi chuwá ipuráka'alo yukuna i'imakana nakú, nema'akáloje ra'apiyá penaje. Eyá pajluwaja ka'ajná jema'akachu ra'apiyá, chapú wani ila'aká riká raú, ichaje wani ramájikale chapú kaje yajwé kera'athani unká yakálare chu.
40023016	"Chapú wani ri'imajika ijló. Mejluruna ke iká. Kaja imá marí ke: 'Iná kemakachu nakaje la'akana nakú Tupana ñakaré ií a'akana aú, unká meke ri'imalá inajlo, unkachu iná la'alá iná kemaká ke. Eyá iná kemakachu nakaje la'akana nakú: 'Oro Tupana ñakaré chu i'imakare ií a'akana aú', unká wani paala iná la'aká, unkachu iná la'alá iná kemaká ke'.
40023017	¡Meke mapechúruna wani iká! ¡Mejluruna ke wani iká! ¿Na chi ijló richaje wani: oro ka'ajná, Tupana ñakaré ka'ajná? Tupana ñakaré chu oro i'imakale, iwe'epí rinakojé: "Richaje japi riká", ke, e'iyonaja unká ñaké kalé riká.
40023018	Imá kaja: 'Kemari ka'ajná nakaje la'akana nakú altar ií a'akana aú, unkachu rila'alá rimaká ke, unká meke ri'imalaje rijló. Eyá rimájika ee ka'ajná nakaje la'akana nakú piraji nenókare altar nakojé ií a'akana aú, unká paala rila'ajika, unkájika ee rila'á riká rimaká ke.
40023019	¡Meke mapechúruna wani iká! ¿Na chi ijló richaje wani: piraji nenókare altar nakojé ka'ajná, altar ka'ajná? Altar nakojé nato'otákale piraji tami, riyuró Tupanajlo a'akanami ke.
40023020	Kemari nakaje la'akana nakú altar ií a'akana aú, unká kemalá altar ií nakuja kalé. Rimá kaja piraje nato'otákare richaje ií nakú.
40023021	Eyá kemari nakaje la'akana nakú Tupana ñakaré ií a'akana aú, unká Tupana ñakaré ií nakuja kalé rimá. Rimá kaja Tupana ií nakú, Tupana ñakaré ri'imakale.
40023022	Eyá kemari ka'ajná nakaje la'akana nakú je'echú ií a'akana aú, kemari kaja Tupana ií nakú, richu ri'imakale.
40023023	"Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. ¡Pajlákachina wani iká! Palani iyuríkano Tupánajlo iyamá thé'ela ka'ala ipaijí icha nakiyá pajlúwa'ala. E'iyonaja unká wani a'alá inakojó Nupuráka'alo, apú chaje wani i'imakare, ila'akáloje rimaká ke penaje, raú ila'akáloje palá, iwe'epíkaloje kaja ajopana ina'ukena mu'ují, ila'akáloje kaja rimaká ke penaje.
40023024	¡Mapechúruna wani iká! Iká a'añó mapéjari puráka'aloji inakojó, eyá iná i'imakare wani palamane, unká a'alá inakojó.
40023025	"Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. ¡Pajlákachina wani iká! Iká jipañono i'iraka'akú, eyá iparatune, kele wajlé chiyaja. Paineko ika'á ipechu nakiyá pu'uwaré la'akaná. Mapeja kaja ila'aká inakuwá palá la'akaño ke, pu'uwaré péchuruna i'imaká e'iyonaja. Iká jata'añó kaja ajopana ina'ukena liyá nakaje, kanakúje'ekena wani i'imakale.
40023027	"Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. Jareni aú ina'uké e'ejatá támijimina ka'akelana ramákoloje palá penaje, ke kaja iká. Majó ramó palá, e'iyonaja richojó kajrú támijimina aphinami, kajrú nakaje richu pu'uwaré.
40023028	Ilé ke iká. Mapeja ila'aká inakuwá ina'ukejlo palájne'ekena ke, chapú i'ijnataka ipéchuwa e'iyonaja, chapújne'ekena i'imakale.
40023029	"Chapú wani ri'imajika iká Tupana puráka'alo nakú jewíña'atajeñojlo, ñaké kaja fariséonajlo. Pajlákachina iká. Iká wakára'aó nala'aká Tupana puráka'alo ja'apátajeño, ichi'iná michuna nókarena michuna tami pajré i'imaká. Iwakára'a kaja natára'ataka jipa rawa'á, ina'uké pechu kapicháñaka piyá neká, palá la'ajeñó ne'emakale.
40023030	Rejomi imá: 'We'emakela wachi'iná michuna i'imaká wakajé, unká wa'alajla nañaté Tupana puráka'alo ja'apátajeño nókana aú'.
40023031	Ilé ke imakale inakuwá, iná we'epí raú ichi'iná michuna i''imaká ke kaja iká.
40023032	Ñakele iñapata nakaje unká ichi'iná michuna ñapátalare la'akana i'imaká.
40023033	"¡Unká wani ina'ukélaruna iká! ¿Meke la'ajé chi i'imajó kera'athani unká yakálare liyá?
40023034	Nuwakára'aje piño ijló Tupana puráka'alo ja'apátajeño. Kapechú wani newíña'atajika iká, e'iyonaja inoje nanakiyana. Ne'iyajena inoje a'awaná apiyákakanami nakojé iphakeja. Eyá ne'iyajena iña'ataje nawakáka'alo ñakarelana chu. Kajrú ila'ajika neká chapú, apú pajimila ewá, apú pajimila ewá ke.
40023035	Ilé ke ila'ajika pachá palá la'ajeñó, kajrú wani amájika chapú kaje yajwé. Abel michú nókana eyá rikeño'ó i'imaká, ajopana, ajopana ke, nenójika palájne'ekena. Kaja penaje nenó Zacarias, Berequías michú i'irimi, i'imaká.
40023036	Ilé ke nala'aká i'imaká pachá, Tupana wajájeri me'etení i'imakaño wa'ató ripachá", ke Jesús kemaká najló.
40023037	Jesús kemari Jerusalén e i'imakaño nakú: "Jerusalén eyájena, iká noño Tupana puráka'alo ja'apátajeño michuna i'imaká. Ika'á kaja jipa nanakiyana cha inókaloje ne'emaká raú. Tupana wakára'akarena michuna, neká ila'aké chapú wani. Pulapé nuwátakajla awakátakana i'imakáloje no'opiyá jema'ajeño penaje. Kapéreru awakátaka ruyani ruyuphé ja'apejé, ke kaja nuwátakajla awakátakana i'imakáloje no'opiyá jema'ajeño penaje, e'iyonaja unká iwátala.
40023038	Ñakele chuwa unká na i'imalaje amájeri penaje. Ikoja i'imajika chuwa.
40023039	Ñakele numá ijló: Me'etení eyá unká amálaje nuká, a'ajná imájika nunaku: 'Wephakare wani ja'apí, kele Tupana wakára'akare majó ina'uké i'imatájeri penaje' ", ke ejená Jesús kemaká najló.
40024001	E kaja Jesús jácho'oro Tupana ñakaré chiyá. E ra'apiyatéjena i'ijnaño rijwa'até pura'ajó Tupana ñakaré nakú.
40024002	Rimá najló: —Kele Tupana ñakaré amákare me'etení, jipa nakiyá la'akanami, unká i'imalaje piño maare, a'ajná ño'ojó chami chapú péchuruna kajya'atájikale riká piyukeja. Rejomi unká wani jipa yurílajo pacháaka rapukúnami chu.
40024003	E ne'ejná yenuri Olivos ejo. Re ne'emaká ee, Jesús ja'apiyatéjena i'ijnaño rawa'ajé rijló kemaje: —Pimá wajló mékechamika kele, pimíchaje nakú wajló, i'imajika pimíchaka ke. ¿Na aú chi nawe'epeje yewicha pipa'akó majó jená? ¿Na aú chi ina'uké we'epeje yewicha eja'awá kapichako jená?
40024004	Rimá najló: "Amá ikó palá wani, ajopana pajlaka piyá ijwa'até.
40024005	Ripiyá kajrú ina'ukena iphájika majó nanakuwá kemaje: 'Nuká Tupana wakára'akare majó ina'uké i'imatájeri penaje', ke. Kajrú wani kaja napajlájika ina'uké wa'até.
40024006	Jema'ajé kaja kajrú ajopana nókakako pajwa'atéchaka yukuna. Ikero'oniño ilé kaje yukuna jema'akana aú. Kaja keja ri'imajika, e'iyonaja unká jo'ó wani eja'awá kapichájiko jená iphálaje riwakajé.
40024007	Ajopana te'eré eyájena nókajeño ajopana te'eré eyájena wa'até; kajrú ina'ukena taka'ajika me'epijí nakú; kajrú kaja te'erí ñaka'ajiko apú ewá, apú ewá ke.
40024008	Ilé kaje aú nakeño'ojé chapú kaje yajwé ña'akana panaku.
40024009	Rejéchami napatájika iká nala'akáloje iká chapú penaje. Nenoje iká. Piyukeja ina'uké pechu i'imajika chapú inaku, jema'akale no'opiyá.
40024010	Riwakajé kajrú ne'iyajena pechu yuríjika nochojé i'imakana kaphí. Chapú namájika pekowáaka. Napura'ajó kaja chapú pekowáaka la'akana nakú.
40024011	Riwakajé kajrú ne'iyajena kemájika mapeja nanakuwá: 'Tupana puráka'alo ja'apátajeño weká', ke. Kajrú napajlájika ina'uké wa'até.
40024012	Kajrú kaja pu'uwaré la'akaná i'imajika riwakajé. Raú ne'iyajena yuréjeño ajopana wátakana kajrú.
40024013	-
40024014	Unká yurílajeño Tupana puráka'alo ja'apiyá i'imakana nataka'ajika ejená, ri'imataje kapichákajo liyá, riwátakale piyuke ina'uké wakára'ajeri i'imakana, ne'emakáloje palá la'ajeñó raú. Ne'ejnajé riyukuna i'imajé ajopánajlo, ajopánajlo ke piyuke eja'awá chuwá. Ilé kaje aú ajopana te'eré eruna, ajopana te'eré eruna ke jema'ajeño riyukuna. Piyukeja ina'uké jema'ajíkaja riyukuna ejéchami, riphájika rená chojé eja'awá tajnákoloje penaje.
40024015	Natára'ataje nakaje pu'uwareni wani Tupana ñakaré chojé. Tupana puráka'alo ja'apátajeri michú Daniel i'imari riyukuna júpimi i'imaká. (Marí lana'akéjami amájeñojlo numá: Iwe'epí meke kemakánaka riká.)
40024016	Ilé ke ri'imajika wakajé palani iká, Judea te'eré nakú i'imakaño, ñaakó ipuré e'iyajé.
40024017	Eyá i'imajeri ka'ajná riwakajé riñakaré ji'iwata chu, palani riñaakó reyaja. Riwitúka'aniña nakaje ña'ajé riñakaré chiyá paineko.
40024018	Riwakajé apú ka'ajná i'imajeri rimena e'iyá. Palani riñaakó reyaja, unká meke la'ajé ripa'alojla riñakaré ejo ra'arumaká ña'ajé.
40024019	Riwakajé chapú wani ri'imajika kanupana inaana i'imajíkañojlo. Chapú wani kaja ri'imajika inaana kayanikérunajlo. Ñaké kaja ri'imajika chapú wani rejo'o kaja yaní i'irakaño chu'uchujlo.
40024020	Ipura'ó Tupana wa'até, ri'imaká piyá ñaké ijló yawijá i'imajika japi ka'ajná, watána'akaje wakajé ka'ajná.
40024021	Riwakajé kajrú wani ina'ukena amájika chapú kaje yajwé. Tupana keño'ótaka eja'awá i'imaká eyá maárejecha, unká jo'ó wani namala ñaké chapú kaje yajwé. Unká kaja namálaje ñaké reyá a'ajná ño'ojó.
40024022	Tupana witúka'atajeri najló rená, ri'imaká piyá júpija wani najló, íki'ija riwátakale ina'ukena, ri'iwapakárena rijluwa i'imaká. Najló riwitúka'ataje rená. Unkákela rila'ajla ñaké, unká na kalé i'imarojla kapichákajo liyá.
40024023	Apala nemaje ka'ajná ijló: 'Iyaka'o a'ajná ño'ojó ke ka'ajná, ají ño'ojó ke ka'ajná, kele Tupana wakára'akare majó ina'uké i'imatájeri penaje'. Ilé ke nemájika ee ijló, jema'aniña na'apiyá.
40024024	Kajrú wani pajlákachina i'imajika. Mapeja nemájika nanakuwá apú, apú ke: 'Ina'uké i'imatájeri nuká', ke. Apú ka'ajná kemájeri rinakuwá: 'Tupana puráka'alo ja'apátajeri nuká', ke. Nala'ajé kajrú nakaje unká méño'ojo ajopana la'alare kaje, raú napajlákaloje najwa'até. Tupana i'iwapakárena rijluwa i'imaká wa'até napajlaje kaja, e'iyonaja unká nema'alaje na'apiyá.
40024025	Iwe'epí numakare nakú: Unká chiyó ri'imá ñaké, numá ijló rinaku.
40024026	Ñakele nemájika ee ka'ajná ijló nunaku: 'Re riká ya'ajná desierto chu, amicha riká', ke, i'ijnaniña rejo. Unká nuká kalé ri'imajika. Nemaje kaja ka'ajná ijló: 'Re riká ukapú chu, amicha riká', jema'aniña kaja na'apiyá.
40024027	Pichaní kamaré pataká je'echú chiyá, ke kaja namájika nuphaka majó. Ina'uké i'imakáloje nupalamane penaje i'imaká nuká.
40024028	Méreka támijimi i'imaká ee, rejé wayuna awakaño. Ñaké kaja ina'uké we'epika nuphájika piño majó nakojé", ke Jesús kemaká najló.
40024029	Jesús kemari piño najló: "Kajrú wani ina'uké amájika chapú kaje yajwé. Riwakajé unká kamú, eyá keri wa'até, kamaré amálajo. Iwijrina ja'ajeño kaja majó je'echú chiyá. Piyukeja nakaje je'echú chu i'imakare ñaka'ajiko.
40024030	Raú nawe'epeje meketánaja i'imajemi Tupana i'irí iphájika. Kajrú wani nakero'ojiko, akuwaná kajrú neyájika. Rejéchami namájika nuwitúka'aka majó je'echú chiyá juni juwáka'ala e'iyowá. Piyukeja ina'ukena wakára'ajeri penaje nuphaje majó riwakajé. Kajrú mejáma'atani ke i'imajika nowa'ó.
40024031	Tupana wakára'ajeri kaja rijwa'atéjena, je'echú chiyájena, majó. Kajrú luwiluwí kaje mejé i'imajika. Nawakátaje piyukeja nujwa'atéjena, nu'uwapakárena nujluwa ajopana ina'ukena e'iyayá i'imaká. Nawá'aje piyukeja neká ne'emajika ewá.
40024032	"Kaja iwe'epí meke newíña'ataka iká paijí higuera nakojé. Nemá rinaku: 'Ri'iché pitúka'akachu ripaná motho'okáloje rinakiyá penaje aú, iná we'epí yewíchaja jarechí iphaka rená chojé', ke.
40024033	Ñaké kaja amájika wakajé nakaje numakare nakú ijló ke aú, iwe'epeje yewíchaka riphaka rená chojé nupa'akóloje majó penaje.
40024034	Unká chiyó ina'uké marí eja'awá chu i'imakaño tajnó, ri'imajé ilé numaká ijló ke.
40024035	Je'echú, eja'awá wa'até tajnájero, eyá nupuráka'alo unká tajnálajo. Numaká rinaku keja nakaje i'imajika.
40024036	"Unká na we'epila na wakajeka ri'imajika ñaké, na kamú jená jápika. Tupana wa'atéjena, je'echú chiyájena, unká kaja we'epílaño mékechamika ri'imajika. Nuká, Tupana i'irí, unká kaja we'epila riká. Rikaja kalé Nora'apá Tupana we'epiri mékechamika ri'imajika", ke rimaká najló.
40024037	E rimá piño najló: "Noé michú i'imaké wakajé, ke kaja ri'imajika nupa'ajiko yámona. Ina'uké i'imakáloje nupalamane penaje i'imaká nuká
40024038	Ri'imaké wakajé Tupana wakára'ari kajrú juni ja'akó, pu'uwaré la'ajeñó kapichákoloje rakojé penaje. Unká chiyó riwakára'a kajrú juni ja'akó wakajé, mana'ija ne'emajika na'ajnewá ajñakana nakú. Nakaje jalá i'irakana nakú ne'emaké. Na'aké kaja nayani pajlokaka nawá'akakoloje penaje. Ilé kaje nakuja ne'emaké Noé mujlúka'aka riwapúrune chojé ejená.
40024039	Unká nawe'epila nakapichako jená. Kajrú wani juni ja'akó i'imaká aú rakojé nakapichó i'imaká. Ñaké kaja ri'imajika ina'ukejlo nupa'ajiko majó piyá. Unká kaja nawe'epílaje mékechamika nupa'ajiko piño majó. Ina'uké i'imakáloje nupalamane penaje i'imaká nuká.
40024040	Iyamá ina'ukena ka'ajná i'imajeño namena e'iyá. Je'echú chiyájena wá'ajeño pajluwaja nanakiyana. Apú yuréjero, unkale rema'alá no'opiyá.
40024041	Riwakajé kaja iyamá inaana tujla'ajeño nakaje pajñakani ka'ajná nakaje tujláka'aruna chu. Nawá'aje pajluwájaruja, nujwa'atéjeru ru'umakale. Apa'awelo yuréjeyo, unkale roma'alá no'opiyá.
40024042	"Ilamá'ata palá ipéchuwa nupé, unkale iwe'epílaje mékechamika nupa'ajiko piño majó.
40024043	Jema'á marí: Paminá we'epíkela mékechamika piro'okeji iphájika nakaje jata'ajé riñakaré chiyá lapí, unká rikamátalojla. Kajmuni ri'imakajla a'ajná ramaka riphaka ejená. Unká riyurílajla rimujlúka'aka riñakaré chojé nakaje jata'ajé.
40024044	Ñaké kaja ilamá'ataka ipéchuwa nupé, unkale iwe'epílaje noná. Mana'í chiyó nuphaje inaku majó", ke Jesús kemaká najló.
40024045	Jesús i'imari najló marí yuku: "Re ka'ajná pajluwa wa'até jápajeri. Rikariwate i'ijichaka ya'ajnajo yámona, ra'achá riká a'ajnejí tamáka'atajeri rijwa'até jápajeñojlo penaje riphaka rená chojé kewá. Palá rili'ichaka rijápaka'ala palá, remi'ichákale ra'apiyá. Kapechuni ri'imichaka.
40024046	Rikariwate iphíchaka rinaku wakajé, ramicha rila'aká piyuke palá, riwakára'aka riká ke. Palá rila'ajika riká raú.
40024047	Ra'ajé ka'ajná riká piyukeja rinane amájeri penaje.
40024048	Eyá apala unká ina'ukélari ri'imakela, rimajla rikariwate nakú ya'ajná ri'imaká ketana: 'Meke júpija wani nuwakára'ajeri malára'ataka rikó rewá, unká riphálaje kiñaja'.
40024049	Ilé ke ripechu i'imakela, rikeño'ojla rikariwate wa'até jápajeño la'akana chapú. Kajrú ra'ajnewá ajñakana nakú ka'ajná ri'imajla; yuwéra'akajo nakú ri'imajla ajopana yuwéra'akachona wa'até.
40024050	Wajátakajo rikariwate iphákela rinaku, riwajajla riká kajrú wani.
40024051	Riwakára'ajla riká ya'ajnaje, rijña'akáloje chapú kaje yajwé panaku pajlákachina wa'até penaje. Re kaja riyajla kajrú; rajma'ajla raiwá kajrú, kewini yajwé akuwaná", ke Jesús i'imaká najló riyukuna rewíña'atakaloje neká raú penaje.
40025001	Jesús kemari piño najló: "Chuwa nu'umajika ijló yuku, raú iwe'epíkaloje mékeka nakaje i'imajika Tupana ja'apiyá jema'ajéñojlo. Iyamá thé'ela kele ináyana i'ijichaño lapí ajopana wá'akako amaje. Naji'ichá nakamaré nakaje jilá aú lukúna'ako najwa'ató. E ne'ejichá ru'uwapanipé wátaje, ne'ejnakáloje rijwa'até penaje.
40025002	Pajluwa thé'ela kele nanakiyana i'imichaño kapechúruna. Eyá pajluwaja thé'ela kele kaja i'imichaño mapechúruna.
40025003	Mapechúruna i'imichákaño ji'ichaño najwa'ató nakamareja kalé. Unká najña'alacha najwa'ató rijilá nakho'okáloje rapumí chojé ritajnájiko ee.
40025004	Eyá kapechúruna i'imichákaño ji'ichaño nakamaré jilá najwa'ató.
40025005	E kaja ne'ejichá ru'uwapanipé wátaje. Júpija rimalára'atiyaka rikó. Kaja ewaja tapú nócha neká, raú nakamátiyo.
40025006	E lapí jenaji ke, nemi'ichá nawíyo'oka: 'Ilé ru'uwapanipé waicha, jácho'o majó ramaje'.
40025007	Raú neká ináyana jácho'ochaño nakamaré lamá'ataje.
40025008	Rejéchami mapechúruna i'imichákaño kemíchaka kapechúrunajlo: 'A'á wajló wejapa ikamaré jilá nakiyana, yewíchaja wakamaré yakaka'.
40025009	E'iyonaja nemicha najló: 'Unká wa'alaje ijló rinakiyana. Wa'akela ijló rinakiyana, unká riphálajla wajló. Iwarúwa'achi ijluwa riká riñakarelana chiyá'.
40025010	Raú ne'ejichá riwarúwa'aje. Nayámona ru'uwapanipé iphíchari. Ji'ichaño nakamaré jilá najwa'atoja kalé mujlúki'ichaño rijwa'até pají chojé nawá'akako amaje. Namujlúki'ichaka ejomi, paminá chawí'ichari pají numaná.
40025011	Rejéchami ajopana ináyana iphíchaka rejé. Nemicha paminajlo: 'Pijme'etá wajló rinumaná'.
40025012	E'iyonaja rimicha najló: 'Unká wani nuwe'epila mékajenaka iká' ", ke Jesús i'imaká najló riyukuna.
40025013	Rejomi rimá piño najló: "Kaja numá ijló i'imakáloje lamá'atakejami ke maare nupé, unkale iwe'epílaje mékechamika nuphájika. Ina'uké i'imakáloje nupalamane penaje i'imaká nuká", ke rimaká najló.
40025014	E Jesús kemari najló: "Chuwa nu'umajika piño yuku ijló raú iwe'epíkaloje nupa'ajiko majó nakojé: Pajluwaja ina'uké i'imichari. Riká wátiyari ya'ajnaje ajopana te'eré ejo i'ijnakana. Ri'ijichaka yámona, riwá'icha rijwa'até jápajeño maná. Nephíchaka rinaku ee, ra'achá najló riliñérute nakiyana nala'akáloje raú nakaje nakánakaloje richaje liñeru ri'imaká ya'ajnó ketana.
40025015	Pajluwaja nanakiyánajlo ra'achá cinco mil monedas oro nakiyá la'akanami. Apujlo ra'achá dos mil. Apujlo ra'achá mil. Palá nawe'epika ramákana lokópa'ala ra'achá najló riká. E kaja rácho'ocho reyá ya'ajnajo.
40025016	Rijwa'até jápajeri, ra'akárejlo cinco mil monedas, warúwa'ari nakaje raú. Raú rikánicha piño apú cinco mil richaje.
40025017	Ñaké kaja apú ra'akárejlo dos mil monedas, warúwa'ari kaja nakaje raú. Raú rikánicha piño apú dos mil richaje.
40025018	Eyá ra'akárejlo mil monedas, lamá'atari riká te'erí e'iyajé.
40025019	Júpichami nakariwate pi'ichako piño nachaje ramákaloje mekeka nala'aká liñeru ra'akare najló i'imaká.
40025020	Paineko ra'akárejlo cinco mil, iphíchari rinaku. Richaje ra'achá rijló apú cinco mil. Rimicha rijló: 'Nukariwate, cinco mil monedas pa'á nojló i'imaká, eyá maare re apú cinco mil richaje'.
40025021	Raú rikariwate kemíchari rijló. 'Meke palá wani. Palá wani pila'aká liñeru no'okare pijló aú. Chuwa no'ojika pijló richaje wani. Majó pimujlúka'a, we'emachi keyajupa pajwa'atéchaka'.
40025022	Rejomi apú rijwa'até jápajeri, ra'akárejlo dos mil monedas i'imaká, iphíchari rinaku. Rimicha rijló: 'Nukariwate, nojló pa'á dos mil i'imaká, eyá maare re apú dos mil richaje'.
40025023	'Raú rikariwate kemíchari rijló. 'Palá wani pila'aká liñeru no'okare pijló aú, chuwa no'ojika pijló richaje wani. Majó pimujlúka'a, we'emachi keyajupa pajwa'atéchaka'.
40025024	E kaja penaje apú rijwa'até jápajeri, ra'akarejlo mil monedas i'imaká, iphíchari kaja rinaku. Rimicha rijló: 'Nukariwate, nuwe'epí kaphí wani piwakára'aka pijwa'atéjena. Piwakára'a nejátaka pijló nakaje icha ijí, richa i'imakáloje pijló penaje. Unká pijápala pimena e'iyá, e'iyonaja re nakaje pijló.
40025025	Ilé ke pi'imakale, nukero'ó pipiyá. Raú nota'á te'erí e'iyajé liñeru pa'akare nojló i'imaká. Marí riká pa'aká nojló ri'imaká keja'.
40025026	Raú rikariwate kemíchari rijló: '¡Meke unká wani ina'ukélari piká ta kele! Ijnuni wani piká. Piwe'epí ajopana ejátaka nojló nakaje icha ijí, richa i'imakáloje nojló penaje. Piwe'epí kaja unká nujápala numena e'iyá, e'iyonaja re nakaje nojló.
40025027	Palani pilamá'atakajla kele liñeru riñakarelana chojé rikánakaloje richaje liñeru penaje. Ilé ke pila'akela, pipa'atákajla nojló nuliñérute me'etení richaje wa'até'.
40025028	Raú rimicha re i'imichákañojlo: 'Ijña'á riliyá ilé mil rikapi i'imakare a'akáloje riká diez mil kapi i'imakárejlo.
40025029	Kajrú kapi i'imajíkajlo no'ojé richaje. Eyá unká na kapi i'imalare liyá, nuka'ajé wejapa nakaje i'imakare rikapi wa'ató.
40025030	Chuwa iki'ichá ilé nujwa'até jápajeri maliyaru ta ají ke kalajeruni chojé. Re kajrú neyájika, kajrú kaja najma'ajika naiwá, namájikale chapú kaje wani yajwé re', ke nawakára'ajeri kemíchaka najló", ke Jesús i'imaká yuku najló.
40025031	Jesús kemari piño najló: "Ina'uké i'imakáloje nupalamane penaje i'imaká nuká. Nuphájika piño majó wakajé, kajrú mejáma'atani i'imajika nowa'ó. Ñaké kaja nujwa'atéjena, je'echú chiyájena, i'imajika nowa'ó. Ajopana chaje wakára'ajeri nuká.
40025032	Piyukeja ina'ukena, eja'awá chu i'imakaño, awakájiko nujimaje. Rejomi nutamáka'ataje neká paliyáaka. Ovéjana lamára'ajeri tamáka'ataka ovéjana, kawayana pirakana liyá, ke kaja nutamáka'atajika neká paliyáaka.
40025033	Palá la'akaño nuwakára'aje i'ijnaká ka'añá chojó pitá, eyá pu'uwaré la'akaño nuwakára'aje i'ijnaká pajrú chojó pitá.
40025034	Eyá nuká, ina'uké i'imakana wani, kemájeri ka'añá chojó pitá i'imajíkañojlo: 'Majó i'ijná. Palá wani Nora'apá la'ajika inaku, ñakele chuwa i'imajika wajwa'até matajnako. Ñaké Nora'apá pechu nakú ila'akana i'imaká rikeño'ótaka eja'awá i'imaká piyá.
40025035	Kewí me'epijí i'imajika nojló wakajé, a'akeno nojló a'ajnejí i'imajika. Eyá nunúrupi chu makára'atajiko wakajé, a'akeno nojló i'irakaje i'imajika. Eyá ite'eré nakuwá no'opájikano wakajé, imakeno nojló nuyuríkoloje ijwa'até penaje.
40025036	Kamu'ují nula'ajíkano a'arumakaji nakú wakajé, a'akeno nojló riká. Nutami nu'umajika wakajé, iwojítakeno nuká. Ina'uké wajákelana chu nu'umaká wakajé, i'ijnakeno kaja nomaje', ke numájika najló.
40025037	E palá nupechu i'imakárena nakú kemájeño nojló: 'Wawakára'ajeri, ¿Mere wakajé chi wa'á pijló a'ajnejí i'imaká, pijña'akale me'epijí panaku? ¿Mere wakajé chi wa'á kaja pijló i'irakaje i'imaká, pinúrupi chu makára'atako aú?
40025038	¿Mere wakajé chi wemá pijló i'imaká, piyuríkoloje wañakaré chu wajwa'até? ¿Mere wakajé chi wa'á pijló a'arumakaji, kamu'ují pila'akale rinaku i'imaká?
40025039	¿Mere wakajé chi wawojita pi'imaká, pitami pi'imakale? ¿Mere wakajé chi we'emá pamaje, ina'uké wajákelana chojé?', ke nemájika nojló.
40025040	Raú ne'emakana wani kemaje najló: 'Ilé ke ila'aká aú piyukeja nojena kamu'ují la'akaño nakú palá, nunaku ila'á kaja palá raú'.
40025041	Rejomi rimaje pajrú chojó pitá i'imajíkañojlo: 'I'ijná nuliyá kera'athani unká yakálaje, Tupana lamá'atakare Jiñá Chi'inárikanajlo, rijwa'atéjenajlo wa'até, chojé.
40025042	Kewí me'epijí i'imaké wakajé nojló, unká a'alá nojló a'ajnejí i'imaká. Nunúrupi chu makára'atako i'imaké wakajé, unká a'alá nojló juni i'imaká.
40025043	Ajopana te'eré eyaje ke nu'umaké ijwa'até wakajé, unká kaja imalá nojló i'imaká nuyuríkoloje ijwa'até iñakaré chu. Kamu'ují nula'aké a'arumakaji nakú wakajé, unká a'alá nojló a'arumakaji. Nutami nu'umaké wakajé, unká iwojítala nu'umaká. Ina'uké wajákelana chu nu'umaké wakajé, unká i'imalá nomaje', ke numájika unká jema'alaño no'opiyajlo.
40025044	Raú nemaje nojló: '¿Mere wakajé chi unká wa'alá pijló a'ajnejí, kewí me'epijí i'imaká pijló e'iyonaja? ¿Mere wakajé chi unká wa'alá pijló i'irakaje, pinúrupi chu makára'atako i'imaká e'iyonaja? ¿Mere wakajé unká wemalá pijló i'imaká piyuríkoloje wajwa'até, pa'apaka wate'eré nakuwá i'imaká e'iyonaja? ¿Mere wakajé unká wa'alá pijló a'arumakaji, kamu'ují pila'aká rinaku i'imaká e'iyonaja? ¿Mere wakajé unká we'emalá piwojítaje, pitami pi'imaká e'iyonaja? ¿Mere wakajé unká we'emalá pamaje, ina'uké wajákelana chu pi'imaká e'iyonaja?', ke nemájika nojló riwakajé.
40025045	Raú ne'emakana wani kemaje najló: 'Unká ila'alale ñaké palá no'opiyá jema'ajeño, kamu'ují la'akaño nakú, unká kaja ila'alá nuká palá raú', ke numájika unká jema'alaño no'opiyajlo.
40025046	Ñakele neká amájeño chapú kaje yajwé ñakeja wani, eyá palá la'akaño i'imajeño matajnako je'echú chu", ke Jesús kemaká najló.
40026001	Jesús ñapátaka newíña'atakana ejomi, rimá ra'apiyatéjenajlo:
40026002	—Kaja iwe'epí iyamá kala i'imajemi nale'ejé fiesta Pascua iphájika rená chojé. Riwakajé na'ajé nuká ajopánajlo nenókaloje nuká a'awaná apiyákanami nakojé. Ina'uké i'imakáloje nupalamane penaje i'imaká nuká —ke rimaká najló.
40026003	Riwakajé sacerdótena wakára'ajeño, eyá Tupana puráka'alo nakú jewíña'atajeño, judíona nakiyana, kele awakaño Caifás ñakaré kópeje. Sacerdótena wakára'ajeri Caifás i'imaká riwakajé.
40026004	Re napura'ó pajwa'atéchaka Jesús nakú, namákaloje mekeka napatakajla riká, unká ajopana we'epílaja nenókaloje riká penaje.
40026005	E'iyonaja nemá pajlokaka: —Unká wapatalaje riká fiesta e'iyá. Wala'akela riká ñaké re'iyá, kajrú wani ina'uké yúcha'akojla wachá raú.
40026006	Jesús i'imari Betania e Simón napona patáka'atakarojlo ñakaré chu.
40026007	Re ri'imaká ee, pajluwájaru iphayo rawa'ajé. Nakaje jilami i'imari rukapi wíluru chu. Jipa alabastro nakiyá la'akanami wíluru i'imaká. Richu pu'umé amarí, kawemini wani i'imá. Jesús yá'ako mesa nakú ejé rokho'ó riwilá e'iyajé riká.
40026008	Ra'apiyatéjena amaka aú rula'aká ilé ke, nayúcha'o ruchá, nemá pajlokaka: —¡Naje rukupá mapeja wani kele pu'umé amarí!
40026009	Kawemini wani kele pu'umé amarí. Ro'okela ajopánajlo riká, rujña'ajla liñeru riwemí kajrú, raú ro'ojla kamu'ují la'akaño ñaté.
40026010	Jesús jema'arí mékeka napura'akó pajwa'atéchaka, raú rimá najló: —¿Naje chi iyúcha'o kelerú inanaru cha? Palá ruli'ichaka nuká nakaje ruli'ichaje nojló aú.
40026011	Ñakeja kamu'ují la'akaño i'imajika ijwa'até, eyá nuká unká ñakeja kalé nu'umajika ijwa'até maare.
40026012	Palá marirú li'ichaka nuká, rokho'ochákale pu'umé amarí nunakojé, raú rulamá'atiya nunapona. Nato'otájika nutami támijimina to'otákelana chojé wakajejlo penaje ri'imajé.
40026013	Nujwa'atéjena i'ijnajeño Tupana i'imataka ina'uké kapichákajo liyá yukuna i'imajé ajopánajlo, ajopánajlo ke. Riwakajé ne'emajé kaja wajé ruli'ichaje nuká yukuna najló, napechu kapicháñaka piyá ruká —ke Jesús kemaká najló.
40026014	Iyamá iphata ji'imaje nakojé (12) kele Jesús ja'apiyatéjena i'imaká, nanakiyana Judas i'imaká. Riká i'ijnari sacerdótena wakára'ajeño wa'até pura'ajó.
40026015	Rimá rijló: —¿Méreje a'ajé nojló liñeru, no'okáloje ijló Jesús? Raú na'á rijló treinta monedas riwemí.
40026016	Reyá a'ajná ño'ojó Judas a'akeri rinakojó Jesús ramákaloje mékechamika palani ra'akana najló.
40026017	E kaja nale'ejé fiesta Pascua iphari rená chojé. Riwakajé najñake pan mamúra'atakanaru. E ra'apiyatéjena iphaño Jesús awa'ajé, nemá rijló: —¿Mere chi piwata wala'aká fiesta Pascua a'ajnená?
40026018	Rimá najló: —I'ijná pajimila ejo. Re iphátaje pajluwaja ina'uké. Rijló imaje: "Wewíña'atajeri kemíchari rinakuwá: 'Yewicha riphaka rená chojé nojló, raú nuwata riñakaré chu fiesta Pascua a'ajnená ajñakana no'opiyatéjena wa'até' ", ke imájika rijló nunaku.
40026019	Raú ra'apiyatéjena la'añó Jesús wakára'aka nala'aká ke. Nala'á re fiesta Pascua a'ajnená.
40026020	Lapichami Jesús yá'ako iyamá iphata ji'imaji nakojé (12) kele ra'apiyatéjena wa'até mesa nakú.
40026021	Najñaka na'ajnewá ee, rimá najló: —Me'etení numá ijló: Pajluwaja inakiyana maare a'ajeri nupinánajlo nuká.
40026022	Raú kamu'ují napechu la'akó. E pajewémichaka ke nemaká rijló: —¿Wawakára'ajeri, nuká chi kele pimá nakú?
40026023	Jesús kemari najló: —Ilé ejátari pan nuparatune chojé nujwa'até, a'ajeri nupinánajlo nuká.
40026024	Ina'uké i'imakáloje nupalamane penaje i'imaká nuká. Piyuke Tupana puráka'alo lana'akéjami kemaká nunaku i'imaká, ke nala'ajika nuká, e'iyonaja kalé chapú wani nakaje i'imajika ilé a'ajeri nuká nupinánajlo. Unkákela rimotho'ojla i'imaká, palani ri'imakajla rijló.
40026025	Raú Judas, ripinánajlo ra'ajeri, kemari rijló: —Wewíña'atejeri, ¿Nuká chi kele pimá nakú? —A'a—ke rimaká rijló.
40026026	Najñaka na'ajnewá ee, Jesús ña'arí rikápojo pan, rimá Tupánajlo: —Palá pila'aká weká marí pan aú. Rejomi ritupa'á rinakiyana, e ritamáka'ata ra'apiyatéjenajlo riká. Rimá najló: —Ajñá riká. Marí nunapona.
40026027	Rejomi rijña'á rikápojo tiyela, kajmú jalá amúra'atakanami i'imari chu. Rimá Tupánajlo: —Palá pila'aká weká marí aú. Rejomi ra'apata ra'apiyatéjenajlo riká, rimá najló: —I'irá riká. Piyukeja iká i'irajeño marí tiyela chu i'imakare.
40026028	Nutaka'ajika ichaya wakajé, kajrú nura akho'ojiko nophú chiyá. Ripalamane aú Tupana amajo kajrú ina'ukena chaje, pu'uwaré nala'akare liyá. Ilé ke rila'ajika ichaya, iyuríkoloje ripalamane.
40026029	Unká nu'uralaje piño ijwa'até marí eja'awá chu marí kaje jalá. Nora'apá wa'até we'emajika je'echú chu wakajé, nu'urajé piño wajé kaje jalá ijwa'até re —ke Jesús kemaká najló.
40026030	Natanika Tupana yale ejomi, ne'ejná yenuri Olivos ejo.
40026031	Re Jesús kemari najló: —Ñaano pani lapí piyuke ipechu la'ajiko ujwí nuliyá. Nokoja iyuríjika nuká. Tupana puráka'alo lana'akéjami kemari: "Nenoje ovéjana liyá nalamára'ajeri, raú makajmala neñáajika riká", ke rimaká.
40026032	Nenoje nuká, e'iyonaja kalé numakápo'ojo piño nopumí chuwá. Rejomi nu'ujnajé Galilea ejo itukumá.
40026033	E Pedro kemari rijló: —Apala ajopana ka'ajná pechu la'ajero ujwí piliyá, nuká kalé unká wani nupechu la'alajo ujwí piliyá.
40026034	Jesús kemari rijló: —Pema'á numaká pijló: Unká chiyó kapere yaka'á chuwajá lapí, kaja weji ke pecha pimicho'otájika nuchaya.
40026035	Pedro kemari piño rijló: —Ewá kalé nenójika nuká pijwa'até, e'iyonaja unká wani numicho'otálaje pichaya. Ajopana ra'apiyatéjena kemaño ñaké kaja.
40026036	E kaja Jesús jácho'o ra'apiyatéjena wa'até ají ke Getsemaní ejo. Re rimá najló: —Maare iya'o, nupura'ajiko Nora'apá wa'até ketana.
40026037	Riwa'a a'ajná ño'ojó kemachi rijwa'ató Pedro, Juan, Santiago, keleja. Rejéchami ripechu la'akó kamu'ují wani.
40026038	E rimá najló: —Kamu'ují wani nupechu me'etení nujluwa. Iyuró maare, ikamátaniño kalé.
40026039	E ra'apáñaa neká a'ajná ño'ojó pani. Rejé rijláma'o te'erí jimaje. Ripura'ó Tupana wa'até, rimá rijló: —Nora'apá, piwátajika ee, pi'imatá nuká marí chapú kaje yajwé amákana liyá. Ri'imaniña kalé nuwátaka ke; nuwata ri'imaká piwátaka ke —ke rimaká rijló.
40026040	E ripa'ó ra'apiyatéjena chaje, amari mana'ija ne'emaká kamátakajo nakú. Rimá Pédrojlo: —¿Unká chi méño'ojo i'imalajla kajmuruna nujwa'até pajluwa kamú jená ketana?
40026041	Ikamátaniño, ipura'ó Tupana wa'até pu'uwaré la'akaná a'aká piyá ime'é rijluwa. Re ipechu nakú ila'akáloje palá penaje, e'iyonaja kalé unká méño'ojo ila'alajla palá ikoja —ke rimaká najló.
40026042	E ri'ijná piño Tupana wa'até pura'ajó, rimá rijló: —Nora'apá, piwátajika ee, pi'imatá nuká marí chapú kaje yajwé amákana liyá. Pila'á piwátaka ke nuká.
40026043	E ripa'ó piño ra'apiyatéjena chaje, amari ne'emaká piño kamátakajo nakú, tapú chá'atakale neká.
40026044	Riyurí nakamátako. E ripa'ó piño weji ke pe la'aká nakú Rara'apá wa'até pura'ajó. Ñakeja kaja rimaká rijló.
40026045	Rejomi ripa'ó piño ra'apiyatéjena i'imaká ejo, rimá najló: —¿Rejo'o kaja chi ikamátako iwatána'akaloje penaje? Chuwa kaja riphicha rená chojé nojló, na'akáloje nuká chapú la'ajéñojlo. Ina'uké i'imakáloje nupalamane penaje i'imaká nuká.
40026046	Jácho'o, chuwa i'ijná we'ejnachi. Kaja ilé a'ajeri nuká pu'uwaré la'ajéñojlo waicha —ke rimaká najló.
40026047	Rejo'o kaja Jesús pura'akó ra'apiyatéjena wa'até ee, Judas iphari nanaku. Iyamá iphata ji'imaje nakojé (12) kele ra'apiyatéjena nakiyana ri'imaká. Kajrú ajopana ina'ukena wa'até riphá rejé. Jajalu, kujyúwa'ala, kaje i'imari nakapi. Sacerdótena wakára'ajeño, eyá pheñawilana, kele puráka'alo aú ne'ejná rejo ripataje.
40026048	Maapami ke Judas a'aká rijwa'até i'ijnakáñojlo jenaji, nawe'epíkaloje mékajeka napatájika penaje. Rimá najló: —Pu'uwaká nuchiño'ojika rijimá chiyá, riká ipataje.
40026049	Rejéchami ri'ijnaká Jesús awa'ajé rajalákakaloje riká, rimá rijló: —Wewíña'atajeri. Rejéchami richiño'oká rijimá chiyá.
40026050	Jesús kemari rijló: —Nujwáke'ewe, pila'á nakaje pipechu nakú ri'imaká ke. Reja netá Jesús cha, patañó riká.
40026051	Rejéchami pajluwaja Jesús ja'apiyatéjena nakiyana jero'oká rijajálune ra'aruná chiyá. Riká aú rimatha'á pajluwa sacerdótena wakára'ajeri wa'até jápajeri i'ijwí.
40026052	Raú Jesús kemari rijló: —Pilamá'ata pijajálune ra'aruná chojé. Piyukeja jajalu aú nókajeño, kapichaño jajalu aú ja kaja.
40026053	¿Unká chi piwe'epila, nuwátakela numajla Nora'apajlo riwakára'akaloje setenta mil rijwa'atéjena, je'echú chiyájena, majó? Neká mejñátañojla nuká naliyá.
40026055	Rejomi rimá najló: —¿Naje chi i'ijichá majó jajalu, kujyúwa'ala, kaje wa'até nupataje? ¿Jata'akachi ke wani ila'aká nuká ijluwa? We'echú ka'alá keja nowíña'atajika ina'uké Tupana ñakaré chu, e'iyonaja unká ipataké re nu'umajika.
40026056	E'iyonaja kalé ila'ajé nuká ilé ke me'etení, júpimi Tupana puráka'alo ja'apátajeño michuna kemaká nunaku i'imaká ke ri'imakáloje. Rejéchami piyukeja ra'apiyatéjena ja'apáñaaka Jesús. Kaja neñaó reyá.
40026057	E kaja nawa'a Jesús ají ke Caifás ñakaré ejo. Sacerdótena wakára'ajeri wani Caifás i'imaká. Tupana puráka'alo nakú jewíña'atajeño, pheñawilana wa'até, awakaño rejé.
40026058	Eyá Pedro i'ijnari rápumichu juká kemachi, iphari riñakaré kópeje. Rejé riya'o Tupana ñakaré wa'aphé i'imakaño wa'até, ramákaloje reyá mékeka nala'aká Jesús.
40026059	Kaja nawa'a Jesús rejo. Re sacerdótena wakára'ajeño, pheñawilana, kele i'imaño ajopana wa'até. Neká kulaño ajopana pajlákachina nemakáloje Jesús nakú: "Pu'uwaré la'ajeri riká", ke, nenókaloje riká richona penaje.
40026062	Ilé kaje aú sacerdótena wakára'ajeri tára'aro, rimá Jesusjlo: —¿Unká chi papiyákalaje pinakojó neká? ¿Meke chi kele nemá pinaku?
40026063	Unká Jesús a'ajipalá sacerdótena wakára'ajerijlo, raú rimá piño rijló: —Tupana, ñakeja wani i'imajika puráka'alo aú numá pijló, pimakáloje nojló kewaka. Pimá wajló: ¿Piká chi kele Tupana wakára'akare majó ina'uké i'imatájeri penaje? ¿Tupana i'irí chi piká?
40026064	Raú Jesús kemari rijló: —Ilé pimíchaka nunaku, keja nuká. Iká amájeño nuká Tupana awa'á. Piyuke la'aká Tupana. Rijwa'até nuwakára'aje ina'uké. Iká amájeño nupa'akó piño majó je'echú chiyá juni juwáka'ala e'iyowá. Ina'uké i'imakáloje nupalamane penaje i'imaká nuká.
40026065	Ilé ke rimaká aú, richaje wani sacerdótena wakára'ajeri yúcha'ako kajrú. Akuwaná rijiyo'otá ra'arumaká, rimá najló: —Pu'uwaré wani ilé ta pura'akó Tupana nakú. Unká na penaje kalé wakulá ajopana, nemakáloje wajló mékeka rila'aká pu'uwaré. ¡Kaja wemi'ichá mékeka rimíchaka ta pu'uwaré wani Tupana nakú!
40026066	¿Meke ijló riká? Nemá rijló: —Piwakára'a rinókana ilé kaje pachá.
40026067	E nathupá nawi rijimá chojé. Naña'atá riká. Ajopana ña'atañó kaja riká pajimaya.
40026068	Nemá rijló: —Riká Tupana wakára'akare majó ina'uké i'imatájeri penaje pi'imajika ee, pimá wajló na i'ichari piká pajimaya —ke nala'aká namákaja riká.
40026069	Ilé ke nala'aká Jesús ketana, Pedro i'imaká waka'apé yá'akajo nakú. E apa'awelo i'ijnayo rawa'ajé. Pají chiyá jápajeyo ru'umaká, rumá rijló: —Nuwe'epí ilé Jesús, Galilea eyaje, wa'ateje piká.
40026070	E'iyonaja Pedro micho'otari richayo, rimá rojló ajopana e'iyá: —Unká wani ta nuwe'epila na nakuka pipura'ó nujwa'até.
40026071	E ra'apá ají ke rinumaná ejo. Re apa'awelo amayo piño riká, raú rumá najló. —Ilé chira'akero kaja Jesús, Nazaret eyaje wa'até.
40026072	Ñaké kaja Pedro micho'otaka piño richayo. —Tupana we'epiri kewaka numaká. ¡Unká wani ta nomána'apa kalé kele imá nakú nojló!
40026073	Meketánaja i'imajemi ajopana iphaño rawa'ajé, nemá rijló: —Rijwa'atéjena nakiyana piká. ¡Pa! Napura'akó rite'eré ewá, ke kaja pipura'akó.
40026074	Ilé kaje aú rimá najló: —Nuwata Tupana wajaka nuká, unkajika ee numá kewaka ijló. ¡Unká wani nomána'apa kalé riká ta! Rejéchami kapere yaka'aká.
40026075	Raú riphá Pedro pechu nakojé mékeka Jesús kemaká rijló maapami ke i'imaká: "Unká chiyó kapere yaka'á, kaja weji pe cha pimicho'otájika nuchaya ke". Rema'aká aú kapere yaka'aká, rácho'o reyá. Jupejeno riyaka.
40027001	E kaja najme'etá. Sacerdótena wakára'ajeño, ajopana pheñawilana wa'até, pechu i'imari rejeno waja Jesús nókana nakú.
40027002	E nepo'otá ra'anapitá panakojéchaka. Nawa'a riká nawakára'ajeri Poncio Pilato ejo.
40027003	Maapami ke Judas a'aká ripinánajlo Jesús i'imaká. Ramaka aú nawátaka rinókana, chapú riwó i'imaká richó. E ri'ijná liñeru pa'ataje najló, maapami ke na'akare rijló riwá'akaloje neká Jesús i'imaká ejo wemí. Riphaka sacerdótena wakára'ajeño, pheñawilana, kele nakú ee,
40027004	rimá najló: —Marí liñeru, unká wani paala nuli'ichaka riká. Unká la'alá pu'uwaré kele, e'iyonaja iwata rinókana. Chapú wani nuli'ichaka riká ijló ra'akana aú —ke Judas kemaká najló. Raú nemá rijló: —Pijloja kalé chapú riká. Wajló unká ñaké kalé.
40027005	Raú rika'á liñeru Tupana ñakaré chojé. Rejomi ra'apá reyá rinókaloje rikó penaje. Rakúwa'ata rikó rinúrupi nakiyá. Ilé ke Judas michú noka rikó i'imaká.
40027006	Sacerdótena wakára'ajeño wayo'oñó riliñérutemi rika'akare Tupana ñakaré chojé. E nemá: —Ina'uké nókana wemí kari. Chapú wala'akajla, walamá'atakela ra'akuná chojé riká marí Tupana ñakaré chu.
40027007	Raú napura'ó pajwa'atéchaka rinaku mékeka rila'akana nakú. Ñaké i'imakale nawarúwa'a támijimina ja'akelana pukuna raú, naja'akáloje ajopana te'eré eyájena tami rejé. Pajluwaja pukapé ipújeri le'ejé ri'imaká. Riká liyá nawarúwa'a te'erí rapukuna penaje.
40027008	Maárejecha nemá rapukuna nakú: "Jirá Pukuna riká", ke.
40027009	Tupana puráka'alo ja'apátajeri Jeremías michú kemaká júpimi ke nala'aká. Marí ke rilana'aká riyukuna i'imaká: "Israel michú lakénami nakiyana a'ajeño apujlo treinta monedas, ra'akáloje najló riká riwemí penaje.
40027010	Riwemí aú nawarúwa'aje pukunaji pajluwaja pukapé ipújeri liyá. Tupana Pechu kemaká nojló ke nala'ajika", ke rilana'aká riyukuna i'imaká.
40027011	E kaja nawa'a Jesús nate'eré eyá wakára'ajeri ejo. Rimá Jesusjlo: —¿Judíona i'imakana chi piká? Jesús kemari rijló: —A'a, pimaká nunaku keja nuká.
40027012	E sacerdótena wakára'ajeño, pheñawilana wa'até kemaño Jesús nakú Pilátojlo na pachaka nawátaka rinókana, e'iyonaja unká Jesús apiyákala neká.
40027013	Raú rimá Jesusjlo: —¿Unká chi pema'alá mékeka nemaká pinaku: "Pu'uwaré la'ajerí riká", ke?
40027014	E'iyonaja unká ra'ajipalá rijló, raú nawakára'ajeri pechu i'imá: "¿Na ta chi kaji numajlo?" Raú unká méño'ojo riwe'epila mékeka rila'akana.
40027015	Fiesta Pascua wakajé keja Pilato jácho'otajikano ina'uké wajákelana chiyá pajluwaja ina'uké. Riká, nawátajikare jácho'otakana, rácho'otake najló.
40027016	Riwakajé Barrabás i'imari ina'uké wajákelana chu. Piyuke ina'uké amána'apa ri'imaká.
40027017	Kaja nawakó i'imaká, raú Pilato kemari najló: —¿Mékaje chi iwata nócho'otaka ijló: Barrabás ka'ajná, Jesús ka'ajná? Riká nemakare nakú: "Tupana wakára'akare majó", ke, ¿riká chi nócho'otaje ijló?
40027018	Ilé ke rimaká najló, riwe'epíkale chapú nawó i'imaká Jesús cha. Kajrú ina'ukena pechu i'imaká Jesús nakú palá. Riká jimaje chapú nawakára'ajeño wo i'imaká richá, richá'atakale neká ripechu aú. Ñaké i'imakale nawa'a ri'imaká rejo riwakára'akaloje rinókana penaje.
40027019	Re Pilato yá'aro rimakáloje najló mékeka rila'akana. E puráka'aloji, riyajalo wakára'akare rijló, kemari: "Pácho'ota ilé Jesús, reja ri'imareja, unká la'alá meke riká ina'uké. Lapí nutapúni'icha riká, kajrú wani nukawíli'ichako raú", ke puráka'aloji kemaká riyajalo wakára'akare rijló.
40027020	Kaja Pilato kemá najló i'imaká: "¿Mékaje chi iwata nócho'otaka ijló: Jesús ka'ajná, Barrabás ka'ajná?" Raú sacerdótena wakára'ajeño, pheñawilana wa'até, ka'átaño kajrú ina'ukena e'iyajé nemakáloje rijló: "Pácho'ota wajló Barrabás; piwakára'a Jesús nókana".
40027021	E ne'emakana kemari piño najló: —Chuwata, imá nojló mékajeka iwata nócho'otaka ijló. Nemá rijló: —Pácho'ota wajló Barrabás.
40027022	Rimá najló: —¿Eta meke chi nula'ajika Jesús, riká nemakare nakú Tupana wakára'akare majó? Nemá rijló: —Piwakára'a riphakana a'awaná apiyákakanami nakojé.
40027023	Raú Pilato kemari najló: —¿Naje chi iwata rinókana? ¿Na chi rila'á pu'uwaré? Raú nawíyo'o piño rijló: —Piwakára'a rinókana.
40027024	Pilato we'epiri unká nawátala Jesús jácho'otakana. Ramá kaja nayúcha'ako wani rijimaje, raú riwakára'a najña'aká rijló juni pachiya chojé. Najimaje ripá riyáthe'ela chiyá, nawe'epíkaloje raú unká riká kalé wakára'aka rinókana. Rimá najló: —Unká nuwakára'alaje ilé unká la'alá pu'uwaré nókana. Ila'á riká ipechu nakú ri'imajika ke.
40027025	Raú piyukeja nemaká rijló: —Weká, wayani wa'até a'ajeño wanakajó rinókana.
40027026	Ilé kaje aú Pilato jácho'otari najló Barrabás. Rejomi riwakára'a naña'ataka Jesús. E riyurí najló riká nenókaloje riká penaje.
40027027	Rejomi suráana wá'año Jesús nawakára'ajeri ñakaré ejo. Re nawakata suráana re i'imakaño piyuke Jesús awa'ajé.
40027028	E naka'á ra'arumaká rinakiyá nala'akáloje riká namákaja penaje. Na'á rinaku ipiralukuni a'arumakaji, nawakára'ajeñoja kalé a'ajíkare nakuwá.
40027029	Nachipúka'ata kaja riwíla'aru nakojé tujripi. Na'á kaja ijijila ina ka'añá riyáthe'ela chojó pitá rikutiware penaje. Rejomi natára'o ne'erúpachi aú rijimaje. Namákaja nala'aká riká, nemá rijló: —Judíona i'imakana, ¿piká?
40027030	Nathupá nawi rijimá chojé, e najña'á ijijila ina rikápiya, naña'akáloje riká phewíla'aruya raú.
40027031	Kaja ewaja nayurí rila'akana namákaja. Naka'á a'arumakaji ipiralukuni rinakiyá, na'á piño rinaku apú ra'arumaká. Rejomi nawa'a riká nenókaloje riká.
40027032	A'awaná apiyákakanami riwakúla'apa ke Jesús ja'apaka najwa'até. Nácho'oko pajimila e'iyayá ee, nephata pajluwa ina'uké, Cirene eyaje ri'imaká. Simón rií i'imaká. Riká nawakára'a wáko'oka a'awaná apiyákakanami Jesús ápumichu.
40027033	Ne'ejná ají ke Gólgota ejo. "Ina'uké wíla'arumi aphinami", ke na'ajika rií napura'akó chu, ñaké ramákana i'imakale. Rejé nephá.
40027034	Re na'á Jesusjlo i'irakaje, kajmú kaje jalá amúra'atakanami, kechípa'akeja nakaje jalá ipijini wa'até. Jesús atá'ari riká, unká ri'iralá riká.
40027035	E nephá riká itapuwa aú. Rejomi suráana kátaño nakaje nakú, namákaloje mékeka natamáka'atajika najluwa ra'arumakami. Tupana puráka'alo ja'apátajeri michú kemaká rinaku, ke nala'aká raú. Júpimi rimá i'imaká: "Natamáka'atakaloje najluwa no'orumakami penaje nakátajo nakaje nakú, raú nawe'epikáloje nájloka no'orumakami yuríjiko", ke rimaká rinaku i'imaká.
40027036	Re natamáka'ata najluwa ra'arumakami rinaku i'imakare, rejomi naya'o.
40027037	E nephá lana'akéjami Jesús cha. Riká kemari na pachaka nenoka riká. Nalana'akare kemari rinaku: "Marí Jesús, judíona i'imakana riká".
40027038	Nephá kaja Jesús awa'ajé iyamá jata'akáchina iyáma'ajo pitá ke.
40027039	Rawa'ayá ja'apájikaño la'akeño namákaja riká. Nañaka'aké newíla'aru rijló.
40027040	Nemá rijló: —Piká kemakeri pinakuwá: "Nukajya'atajla Tupana ñakaré, eyá weji ke kala i'imajémija nula'ajla piño rapumí chuwá riká", ke. Chuwa pi'imatá pikó. Tupana i'irí pi'imajika ee, piwitúka'a a'awaná apiyákakanami nakiyá.
40027041	Ñaké kaja ajopana la'aká namákaja riká. Sacerdótena wakára'ajeño, Tupana puráka'alo nakú jewíña'atajeño, fariséona, pheñawilana, kele ne'emaká, la'añó kaja namákaja riká. Nemá rinaku pajlokaka:
40027042	—¡Meke kalé ta ri'imataka ajopana kapichákajo liyá i'imaká, eta, rikó unká méño'ojo ri'imatala! Israel michú lakénami wakára'ajeri ri'imajika ee, riwitúka'aje a'awaná apiyákakanami nakiyá. Ilé ke wamájika ee rila'aká, wema'ajé ra'apiyá.
40027043	Kaphí Tupana chojé péchuri riká. Tupana wátakare ri'imakela, Tupana i'imatajla riká, rimakale rinakuwá: "Tupana i'irí nuká", ke.
40027044	Jata'akáchina, nephákarena Jesús awa'á, pura'añó kaja rinaku pu'uwaré.
40027045	E kaja lapí ke i'imari nachá piyuke eja'awá chu. Kaápu'uku eyá pe'iyochami kamú to'okó ketana ne'emaká kalajerúwaka.
40027046	Pe'iyochami kamú to'okó ee, Jesús awíyo'ori kaphí wani. Napura'akó chu rimá: —Elí, Elí, ¿lama sabactani? "Tupana, nupechu i'imakare chojé kaphí, ¿na penaje piyurí nuká?", ke kemakana ri'imaká napura'akó chu.
40027047	Re i'imakaño nakiyana jema'añó rawíyo'oka, raú nemá: —Ilé, chuwa riwá'aka Tupana puráka'alo ja'apátajeri Elías michujlo.
40027048	Raú pajluwaja nanakiyana jecho'ótari i'irakaje rijló. Rejata nakaje jamára'apani kajmú kaje jalá amúra'atakanami jakú. Kéchami repo'oká ijijila lupukú nakojé riká. Riká aú ra'á rijló riká ri'irakáloje re'iyayá riká penaje.
40027049	Raú ajopana kemaño rijló: —Reja ri'imareja. Wamáijla, apala Elías michú iphaje majó ri'imataje.
40027050	Jesús awíyo'ori piño kaphí wani kaja penaje, ejé ritaka'á.
40027051	Wa'ató ke ya'ajná Tupana ñakaré chu a'arumakaji akúwa'akaro jiyo'okó pe'iyowá paliyáaka. Apa'alá ukapú ke penaje rakúwa'ako re. Rijiyo'ó yenuya ají ke kawakaje. Kaja iyamá ke riyuriko. Ritaka'aká ejéchami te'erí ñaka'akó, raú kaja jipa kajruni e'echataro paliyáaka.
40027052	-
40027053	Raú támijimina to'otákelana chiyá támijimina chaya me'etátaro. Riwakajé Tupana makápo'otari kajrú ina'ukena júpimi ke taka'akaño. Kaphí péchuruna Tupana chojé ne'emaká. Jesucristo makápo'oko piño ejomi, ne'ejná Jerusalén, Tupana le'ejé pajimila ejo. Kaja pu'uwaká nachira'akó rewá. Kajrú ina'ukena amaka nachira'akó rewá i'imaká.
40027054	Ritaka'aká apukuna e suráana wakára'ajeri i'imari ajopana suráana wa'até. Jesús wa'aphé i'imakaño ne'emaká. Ritaka'aká ejéchami namaka te'erí ñaka'aká, jipa e'echataro kaja. Ilé kaje aú kajrú wani nakero'okó, nemá pajlokaka: —Tupana i'irí jo'ó kele taki'ichari.
40027055	Kajrú inaana i'imaká a'ajnare ke. Jukáyaja nayaka'o rejo. Neká i'ijnakeño Galilea eyá ají ke Jerusalén ejo Jesús wa'até i'imajika. Riñaté a'ajeño ne'emaká riwakajé i'imaká.
40027056	Re María Magdalena i'imayo najwa'até. Apa'awelo María i'imayo kaja najwa'até. Santiago, Juan, kele jaló, i'imayo kaja najwa'até re.
40027057	E kaja najúwa'a. E José i'ijnari Pilato amaje. Kajrú le'ejepelari José i'imaká. Arimatea eyaje ri'imaká; Jesús ja'apiyá jema'ajeri kaja ri'imaká.
40027058	Riká i'ijnari Pilato ejo rikejá'akaloje Jesús tami riliyá penaje. E Pilato yuriri rijló ritami.
40027059	Raú ripa'ó ritami witúka'ataje. Riwitúka'ataka ritami ejomi, riphila'á palá nojé a'arumakaji ritami nakojé.
40027060	Támijimi to'otákelana chojé ri'ijnatá ritami. Wajé ichákanami jipa pana ri'imaká. Rijluwa riwakára'a richákana i'imaká. Riká chojé rito'otá Jesús tami. Kaja penaje netá kajruni jipa aú rinumaná. Rejomi ripa'ó.
40027061	A'ajnare ke riloko'opani María Magdalena, apa'awelo María, kele yá'año.
40027062	Kaja a'ajnejí lamá'atakana wakajé jená ja'apari. Muní ke sacerdótena wakára'ajeño, fariséona, kele i'ijnaká Pilato amaje.
40027063	Nemá rijló: —Riphicha wapechu nakojé mékeka ilé pajlákachi ta kemaká rinakuwá. Kajmuni ri'imaká wakajé rimá: "Nenoje nuká, eyá weji ke kala i'imajemi numakápo'ojo piño nopumí chuwá", ke.
40027064	Ñakele piwakára'a suráana rejo, ne'emakáloje ritami wa'aphé weji ke kala ketana, ra'apiyatéjenami i'ijnaká piyá ritami jata'ajé. Nata'akela ritami, kaja nemajla rinaku: "Kaja rimakápo'o piño", ke. Ilé ke nala'akela, napajlákare yukuna jema'ojla kajrú wani —ke nemaká Pilátojlo.
40027065	Raú rimá najló: —I'ijná rejo. Ileruna suráana nakiyana i'ijnajeño ijwa'até, ne'emakáloje riwa'aphena penaje, ajopana mujlúka'aka piyá rejo.
40027066	Raú ne'ejná rejo. Nachúta'a inimú jipa, netakare rinumaná, nakojé, raú nawe'epikáloje apú kawitaka riká ka'ajná, rimujlúka'akaloje richojé rimicho'ojnoja penaje. Kaja penaje nayurí kajrú suráana re riwa'aphé i'imakaño penaje.
40028001	Kaja watána'akaje i'imaká wakajé ja'apá. Muní ke najme'etaka. Jápakaje keño'okó wakajé ri'imaká. E María Magdalena, apa'awelo María wa'até, i'ijnaño piño támijimi to'otákelana ejo.
40028002	Mana'í chiyó kaphí wani te'erí ñaka'akó na'apiyá. Re'iyowá ke pajluwa Tupana wa'atéjeri witúka'aka je'echú chiyá jipa jatataje rinumaná eyá. Ratatá jipa reyá, rejomi riyá'o rinaku.
40028003	Mejáma'atani ke ramako, pichaní kamaré ke. Jaré nojé wani ra'arumaká i'imaká.
40028004	Ilé ke suráana, támijimi wa'aphé i'imakaño, amaka aú kajrú wani nakero'okó. Kajrú kaja nakurúkaka raú. Matámiru keja nato'okó te'erí e'iyá re.
40028005	E inaana iphaño rejo. E Tupana wa'atéjeri, je'echú chiyaje, kemari najló: —Ikero'oniño. Nuwe'epí i'ijichaka majó Jesús tami amaje, riká nephákare a'awaná apiyákakanami nakojé i'imaká.
40028006	Unká ri'imalá maare, kaja rimakápo'ocho. Rimaká rinakuwá i'imaká keja rimakápo'ochako. Imujlúka'a majó, amachi rapukunami.
40028007	E rimá piño najló: —Chuwa ipa'ó kiñaja, i'imichá ra'apiyatéjenajlo: "Kaja rimakápo'ocho. Kaja ri'ijichá natukumá Galilea ejo rawakákoloje re najwa'até penaje".
40028008	Raú inaana jácho'oño reyá kero'okajo nakú. Wa'ató ke pu'ují napechu i'imaká raú. Necho'ó ají ke riyukuna i'imajé ra'apiyatéjenajlo.
40028009	E napunana chu Jesús ya'ataro najló. Rajalaka neká, raú ne'ejná rawa'ajé. Pu'ují napechu i'imaká rinaku aú, najláma'o ri'imá nakojé. Namawílo'o riká ritajné nakiyá.
40028010	Rimá najló: —Ikero'oniño. I'ijná, i'imichá nuyukuna nojénajlo. Imicha najló ne'ejnakáloje Galilea ejo. Re namaje nuká.
40028011	Kaja inaana i'ijná riyukuna i'imajé ajopánajlo. A'apona ke suráana, riwa'aphé i'imakaño, i'ijnaká pajimila ejo riyukuna i'imajé sacerdótena wakára'ajeñojlo.
40028012	Riyukuna jema'akana aú sacerdótena wakára'ajeño i'ijnaño pheñawilana wa'até rinaku pura'ajó. Panakojéchaka ke napechu i'imaká mékeka nala'ajika nakú. Eyá na'á suráanajlo kajrú liñeru, ne'emaká piyá riyukuna ajopánajlo.
40028013	E nemá suráanajlo: —Marí ke imájika ajopánajlo: "Lapí wakamátako cháyomi, ra'apiyatéjenami iphaño ritami jata'ajé".
40028014	Iwakára'ajeri jema'ajika ee riyukuna, weká pura'ajeño ichaya, riwátajika ee iwajákana, unká pachá i'imalá riwa'aphé palá —ke sacerdótena wakára'ajeño kemaká najló.
40028015	E na'á najló liñeru. Rejomi nawakára'aka ne'emaká riyukuna, ke ne'emaká riyukuna reyá a'ajná ño'ojó. "Ra'apiyatéjena jata'añó ritami", ke nemájika rinaku. Eyá maárejecha ñakeja riyukuna. Rejo'o kaja judíona nakiyana kemaño ñaké rinaku.
40028016	Kaja ra'apiyatéjena jema'á rimakápo'oko yukuna, raú ne'ejná Galilea ejo, yenuri Jesús kemakare nakú najló i'imaká, ejo. Pajluwaja iphata ji'imaji nakojé kele (11) ne'emaká.
40028017	E nephá Jesús nakú. Pu'ují kaje aú ne'ejnataka napéchuwa rinaku ramákana aú. Ne'iyajena pechu i'imari: "¿Riká wani chi riká, apú ka'ajná?"
40028018	E Jesús i'ijnari nawa'ajé, rimá najló: —Kaja Tupana a'á nuká piyuke marí eja'awá chu i'imakaño wakára'ajeri penaje, eyá je'echú chu i'imakaño wakára'ajeri wa'até, penaje ra'á nuká.
40028019	Ñakele numá ijló: Eko i'ijná ajopana te'eré ejo, ajopana te'eré ejo ke, nupuráka'alo ja'apátakana nakú piyukeja ina'ukénajlo rewá. Raú ne'iyajena jema'ajeño no'opiyá, ne'emakáloje nujwa'atéjena penaje. Re Nora'apá Tupana, eyá nuká Ri'irí, eyá Tupana Pechu, kele. Kele ja'apiyá ne'emajika ee, ila'ajé bautizar neká.
40028020	Jewíña'ataje kaja neká na'akáloje nupuráka'alo nanakojó piyukeja penaje. Ñakeja nu'umajika ijwa'até, unká nuyurílaje ikó iká —ke Jesús kemaká najló. Maárejeja riyukuna San Mateo lana'akare i'imaká.
41001001	-
41001002	Jesucristo yukuna marí. Palani riyukuna nakojé we'epíkana, ripalamane aú Tupana la'akale iná nakú palá. Tupana i'irí riká. Júpimi, unká chiyó riphá majó marí eja'awá nakojé i'imaká wakajé, Isaías keño'orí riyukuna i'imakana ritukumá. Tupana puráka'alo ja'apátajeri ri'imaká. Marí ke Tupana Pechu wakára'aka rilana'aká Juan el Bautista yukuna Jesucristo iphaka piyá i'imaká: "Nuwakára'aje pajluwa ina'uké i'ijnaká pitukumá, ri'imakáloje piyukuna ina'ukejlo penaje. "Rimaje najló nalamá'atakaloje napéchuwa pipé".
41001003	Nema'ajé pajluwa ina'uké awíyo'oka desierto chu ina'ukénajlo: "Chuwa ipala'atá ipéchuwa palá wawakára'ajeri pe. Ipajno'otá kaja ipéchuwa Tupana ejo, pu'uwaré ila'akare liyá", ke. Ilé ke Tupana Pechu i'imaká Juan yukuna Isaíasjlo i'imaká, unká chiyó ri'imá eja'awá chu i'imaká.
41001004	Kaja ewaja nakaje rimakare Juan nakú iphá rená chojé, riphaka marí eja'awá nakojé ejéchami. Riká i'ijnari desierto e'iyajé. Rewá rila'aké bautizar ina'uké nakiyana. Ri'imaké Tupana yukuna najló, rimaké najló: "Chuwa ipajno'otá ipéchuwa Tupana ejo pu'uwaré ila'akare liyá, raú ramajo ichaje piyukeja riliyá, rejomi nula'ajé bautizar iká".
41001005	Piyuke ina'ukena, Judea te'eré e'iyowá i'imajíkaño, i'ijnajíkano ripuráka'alo jema'ajé. Ñaké kaja pajimila Jerusalén ewá i'imajíkaño i'ijnajika rejo. Re nema'aké ripuráka'alo, eyá ne'emajika ee pu'uwaré nala'ajíkare yukuna Tupánajlo, rila'aké bautizar neká juni Jordán jakojé.
41001006	Camello chijnemi nakiyá la'akanami Juan a'arumaká i'imaká. Eyá kamejeri ímami i'imari riwachaphila. Kaja'ayuna kaje, munumunú jalá wa'até, i'imakeri ra'ajné.
41001007	Tupana yukuna ri'imaké ina'ukejlo, rimaké najló: —Re apú, íki'ija wani nuphákare ja'apí, iphájeri majó nopumí chojé, nuchaje wani ri'imakale.
41001008	Nuká la'arí bautizar iká juni aú, eyá riká a'ajeri ijló Tupana Pechu —ke rimájika najló.
41001009	Juan i'imaká desierto chu wakajé, Jesús jácho'oro pajimila Nazaret eyá, i'ijnari ají ke Juan i'imaká ejo. Re Juan la'arí bautizar riká juni Jordán jakojé.
41001010	Rila'aká bautizar riká ejomi, Jesús jácho'oro junápiya. Rejéchami riyaká'ako je'echú chojé, amari je'echú me'etako. Riká chiyá ramá Tupana Pechu witúka'aka ají ke majó. Túku'uchi witúka'aka nakaje nakojé, ke riwitúka'aka Jesús nakojé.
41001011	Rejéchami nema'aká Tupana kemaká rijló je'echú chiyá: "Piká Nu'urí, íki'ija wani nuwátakare, pu'ují wani nupechu pinaku", ke.
41001012	Juan la'aká bautizar Jesús i'imaká ejomi, Tupana Pechu wá'ari riká ají ke desierto ejo.
41001013	Re ri'imá iyamá ina'ukena le'ejé ke (40) kala ketana. Kajrú kamejérina yuriná i'imajika rewá. Rejéchami Jiñá Chi'inárikana iphaka rinaku, rika'átakaloje re'iyajé rila'akáloje pu'uwaré penaje, e'iyonaja unká Jesús jema'alá ra'apiyá. Riwakajé Tupana wa'atéjena, je'echú chiyájena, iphaño rinaku riñaté a'ajé.
41001014	Naka'aká Juan ina'uké wajákelana chojé yámona, Jesús i'ijnari Galilea te'eré ejo. Rewá ri'imaké najló Tupana i'imataka ina'uké kapichákajo liyá yukuna nema'akáloje ra'apiyá penaje.
41001015	Rimaké najló: —Meketánaja yuriro watukumá rejo'okaja Tupana i'imakáloje iwakára'ajeri penaje. Chuwa ipajno'otá ipéchuwa pu'uwaré ila'akare liyá, raú Tupana i'imatákaloje iká kapichákajo liyá, ipechu i'imajíkale kaphí richojé —ke rimájikano najló.
41001016	E kaja Jesús chira'aró kaeja Galilea turenawa. Re ramá Pedro, re'ewé Andrés wa'até. Jiña jana'ajeño wená chojé ne'emaká. Nawenare ka'akana junápeje nakú ne'emá, ejé riphá nanaku.
41001017	Rimá najló: —I'ijná nujwa'até. Jiña ña'akana ijápaka'ala. Chuwa no'ojika ijló apú jápakaje. Iwá'aje nojló ina'uké, ne'emakáloje no'opiyá jema'ajeño penaje.
41001018	Raú nayurí rejeja nawenare ne'ejnakáloje rijwa'até.
41001019	E Jesús ja'apari piño reyá a'ajná ño'ojó kemachi, amari Santiago, re'ewé Juan wa'até. Zebedeo yaní ne'emaká. Nawapúrune chu ne'emá nawenare lamá'atakana nakú.
41001020	Ramaka aú neká, rimá najló: —I'ijná nujwa'até. Raú ne'ejná kaja rijwa'até. Rejeja nayurí nara'apá, najwa'até jápajeño wa'até nawapúrune chu.
41001021	E kaja nephá pajimila Cafarnaúm ejé. Watána'akaje i'imaká wakajé Jesús i'ijnari nawakáka'alo ñakarelana ejo. Richu rewíña'ata neká Tupana nakú.
41001022	"¡Meke palá wani rewíña'atalaka weká! Palá wani kaja riwe'epika rinakojé", ke napechu i'imajika rinaku. Tupana puráka'alo nakú jewíña'atajeño, rewá i'imajíkaño, unká we'epíkeño palá rijlunami chojé.
41001023	Re kaja nawakáka'alo ñakarelana chu pajluwa i'imari najwa'até. Jiñá pechu i'imakeri re'iyá. Riká kemari Jesusjlo rawíyo'oko:
41001024	—Jesús, Nazaret eyaje, ¿naje chi pikawíla'a wanaku? ¿Wakapichátaje chi piphá majó? Nomána'apa piká, unká la'alá pu'uwaré. Tupana i'irí piká.
41001025	—Pimanúma'o, pácho'o ilé ina'uké e'iyayá —ke Jesús wakára'aka ilé jiñá pechu.
41001026	Rejéchami jiñá pechu kurúkataka kaphí wani rinapona. Kajrú rawíyo'oka, wa'ató ke rácho'oko re'iyayá.
41001027	"¡Meke piyuke wani rila'alaka kari!", ke ramájeño pechu i'imaká Jesús nakú. Nemá pajlokaka: —Wajé ke wani wajló ripuráka'alo. Ripuráka'alo aú ja kaja riwakára'a jiñana pechu jácho'oko ina'uké e'iyayá, raú palá nácho'oko ne'iyayá.
41001028	Ilé ke rila'aká ejomi, kajrú riyukuna jema'akó Galilea te'eré e'iyowá piyuke.
41001029	E kaja nácho'o nawakáka'alo ñakarelana chiyá. Rejomi Jesús i'ijnari Santiago, eyá Juan, kele wa'até ají ke Pedro, eyá Andrés, kele ñakaré ejo.
41001030	Re Pedro yajneru to'oyó jelo'okajo nakú. E nemá Jesusjlo: —Rutami wani ruká.
41001031	Raú ri'ijná rowa'ajé. Ripatá ruká ruyáthe'ela nakiyá, rácho'ota ruká, wa'ató ke jelo'okajo mata'aká runakiyá. Rejéchami rutamáka'ataka najló a'ajnejí.
41001032	E kaja najúwa'a re. Kamú ja'akó ejéchami nephátaka kajrú natámina i'imakaño Jesús ejo. Ne'iyajena e'iyá jiñana pechu i'imá.
41001033	Ewá piyuke pajimila eyájena awakako pají numanaje.
41001034	Re ritejmo'ota kajrú natámina. Ke'iyapejé nayaripune liyá ri'imatá neká. Ajopana e'iyayá riwakára'a jiñana pechu jácho'oko. Unká Jesús yurila jiñana pechu pura'akó, namána'apa ri'imakale.
41001035	E muní ke lapiyami luúchiphika ee, Jesús jácho'oro ají ke pajimila yámojo, re ri'imakáloje rikoja ripura'akóloje Tupana wa'até.
41001036	A'apona ke Simón i'ijnaká rikulaje rijwáke'ena wa'até.
41001037	Kaja ewaja nephata riká, nemá rijló: —Piyuke ina'uké kulaka piká me'etení.
41001038	Raú rimá najló: —Chuwa we'ejnajika apú ewá, apú ewá ke, Tupana i'imataka ina'uké kapichákajo liyá yukuna i'imajé najló. Riká penaje nuphá majó i'imaká.
41001039	E ne'ejná piyuke Galilea te'eré e'iyowá, nawakáka'alo ñakarelana chojé, apa'alá chojé, apa'alá chojé ke Tupana yukuna i'imakana nakú najló. Riwakára'ake kaja kajrú jiñana pechu jácho'oko ina'uké e'iyayá.
41001040	Pajluwaja ina'uké iphari Jesús nakú. Ritami ri'imaká, rinapona nakiyana patáka'ataro rijló. Ramaka aú Jesús, ritára'o ri'irúpachi aú rijimaje, rimá rijló: —Piwátajika ee, piwe'epí numu'ují, pa'apata nuliyá nuyaripune.
41001041	Jesús we'epiri kamu'ují rinaku, raú rijapa rinaku riyáthe'ela aú, rimá rijló: —No'opátaje piliyá riká, pinapona pala'ajó pijló palá.
41001042	Ilé ke rimaká rijló eja rinapona pala'ó rijló.
41001043	E Jesús wakára'ari riká penájemi sacerdote ejo.
41001044	Rimá rijló: —Pi'imaniña nuyukuna ajopánajlo. Chuwa pi'ijná sacerdote ejo, ramachi piká. Rejomi pa'á Tupánajlo nakaje pinapona pali'ichako wemí, Moisés michú wakára'aka ke. Raú nawe'epeje kaja pinapona pala'akó palá pijló.
41001045	E'iyonaja ri'imá piyuke riphátakarenajlo riyukuna, raú unká méño'ojo Jesús i'ijnaké pajimila e'iyajé, kajrú wani ina'ukena wátajikale ramákana. Raú riyuró ya'ajná desierto chuja. Unká nañakaré i'imaké rewá, e'iyonaja kajrú ne'ejnajíkano rejo ramaje, apú eyájena, apú eyájena ke.
41002001	Apú wakajé Jesús pa'aró piño Cafarnaúm ejo. Riphaka rejo wakajé, kajrú riyukuna motho'oká rewá: —Kaja ka riphicha majó, phachu riká me'etení.
41002002	Raú kajrú ina'ukena i'ijnaká richaje, e'iyonaja unká mere ewá namujlúka'ala pají chojé, pu'uté ne'emakale richu. Ñaké kaja ne'emaká rinumanawa, rikópiwa wa'ató. E pají chu Jesús i'imari Tupana yukuna najló.
41002003	E'iyowá ke pa'u kele achiñana iphaka rejo. Kuwana nakú nawáko'o pajluwa kamachá napona taka'aká rijló.
41002004	Unká mere ewá namujlúka'atala riká pají chojé, kaja wani ina'uké mano'otákale pají Jesús i'imakare chu, raú ne'ejrá ñakareji ne'emakare chu ji'iwátaje. Reyá najiyo'ó riká, richiyá i'imajemi nawitúka'atakaloje ritami ina'uké e'iyajé Jesús awa'ajé.
41002005	Riwe'epí kaphí napechu i'imaká richojé ritejmo'ótakaloje riká penaje, raú rimá ritámijlo: —Kaja nomicho pichaje pu'uwaré pila'akare liyá.
41002006	Ilé ke rimaká rijló aú, Tupana puráka'alo nakú jewíña'atajeño nakiyana pechu i'imá:
41002007	"¡Meke unká wani paala rimaká ta! Tupánaja kalé ko amárojla iná chaje pu'uwaré iná la'akare liyá. Eyá unká Tupana kalé riká", ke napechu i'imaká rinaku.
41002008	Jesús we'epiri mékeka napechu i'imaká rinaku, raú rimá najló: —¿Naje chi i'ijnatá ipéchuwa ilé ke?
41002009	Mapeja apujlo kemakana: "Kaja nomicho pichaje pu'uwaré pila'akare liyá", ke. Eyá puwichani inajlo iná wakára'akaloje ritami jácho'oko ra'apákaloje penaje, Tupánaja kalé we'epíkale natámina tejmo'ótakana —ke rimaká najló. E rimá:
41002010	—-Ina'uké i'imakáloje nupalamane penaje i'imaká nuká. Tupana kemari nunaku nomákoloje ina'uké chaje pu'uwaré nala'akare liyá. Nakaje nula'akare me'etení aú iwe'epeje kewaka numaká nunakuwá. E rimá kamachá napona taka'akajlo:
41002011	—Chuwa pácho'o, pijña'á pikuwanare pijwa'ató, pipa'achó.
41002012	Rejéchami rácho'oko nejlú chuwaja. Rijña'á rijwa'ató rikuwanare nephátakare nakú ritami. Rácho'oko aú, ramájeño pechu i'imá Jesús nakú: "¡Meke piyuke wani rila'alaka!", ke. Palá napura'akó Tupana nakú. Nemá pajlokaka: —¡Unká wani wamala apú la'aká marí rila'aká ke kaja!
41002013	E kaja Jesús ja'apari piño kaeja turenajo. Riphaka rejo aú, kajrú ina'ukena awakako piño rinakojé. Raú rewíña'ata neká re.
41002014	Riñapátakaja newíña'atakana ejomi, ra'apá reyá, amari Mateo yá'ako rijápaka'ala la'akana nakú. Liñeru ña'akana ina'uké liyá ne'emakánajlo penaje nakú ri'imá. Alfeo i'irí ri'imaká. Jesús kemari rijló: —Pi'ijná nujwa'até. Raú rácho'o riyá'ako eyá, i'ijnari Jesús wa'até.
41002015	Rejomi riwakára'a nala'aká kajrú a'ajnejí ajopana ajñákaloje na'ajnewá Jesús wa'até riñakaré chu. Raú kajrú nawakako riñakaré chojé. Re kaja liñeru ña'ajeño ne'emakánajlo, eyá ajopana nemakárena nakú: "Unká ina'ukélaruna", ke, yá'año kaja rijwa'até re. Riwakajé ke'iyapejena ina'ukena chira'akeño Jesús wa'até. Ra'apiyatéjena i'imaño kaja najwa'até re.
41002016	Tupana puráka'alo nakú jewíña'atajeño, eyá fariséona nakiyana i'imaño kaja re. Neká amaño Jesús ajñaka ra'ajnewá ilé kajena ina'ukena wa'até, raú nakha'á ra'apiyatéjena, nemá najló: —¿Naje chi jewíña'atajeri ajñá ra'ajnewá ilé kajena ta wa'até? ¡Unká wani ina'ukélaruna ne'iyajena ta! Re kaja liñeru ña'ajeño ne'emakánajlo.
41002017	Jesús jema'arí nemaká ilé ke najló, raú rimá najló: —Peyajwéruna i'imakaño unká i'ijnalaño pujána'ajeri ejo, natámina i'imakáñoja kalé i'ijnaño richaje. Ñaké kaja nuká ina'ukejlo. Re ina'uké, natámina ke neká Tupánajlo, pu'uwaré nala'akare pachá. Re ne'iyajena pechu nanakuwá: "Kewaka, pu'uwaré la'ajeñó weká", ke. Ilé ke péchuruna i'imakaño nanakuwajlo nu'ujná majó Tupana yukuna i'imajé, napajno'otákaloje napéchuwa pu'uwaré nala'akare liyá Tupana ejo. Eyá ajopana ka'ajná pechu nanakuwá: "Palá la'ajeñó weká", ke, e'iyonaja unká ñaké kalé neká. Ilé ke péchuruna nanakuwajlo unká nu'ujnalá majó Tupana yukuna i'imajé —ke rimaká najló.
41002018	Methú ke Juan ja'apiyatéjena, fariséona ja'apiyatéjena wa'até, i'itakono na'ajné liyá, riwakajé napechu i'imakáloje Tupana nakuja. E ajopana iphaño Jesús nakú, nemá rijló: —Methú ke Juan ja'apiyatéjena, fariséona ja'apiyatéjena wa'até, i'itajíkono na'ajné liyá. Eta, ¿naje unká pa'apiyatéjena la'alá ñaké kaja?
41002019	Raú Jesús kemari najló: —Nawá'akako wakajé, piyuke nayukupéra'akarena pechu pu'ují waja. Unká na i'italó a'ajnejí liyá riwakajé, ruwá'akajikaro wa'até penaje i'imakale re najwa'até.
41002020	Ñaké kaja riká nujwa'atéjenajlo. Najwa'até nu'umajika ketana, unká na penaje ne'etaló na'ajné liyá. Tupana wá'ajikaja nuká naliyá ejomi, ne'etajó na'ajné liyá —ke rimaká najló.
41002021	Rimá najló: "Unká na kalé mata'arí wajé a'arumakaji nakiyana jupichumi tepé penaje. Re'iyayá jipakana ejéchami, jupichumi jiyo'otako wajé liyá, raú kaja penaje jiyo'otákeja piyukeja a'arumakaji yuriko.
41002022	Unká kaja iná akho'olá nakaje jalá wajé amúra'atakanami jupichumi ra'akuná chojé, iná lamá'atakaloje riká richojé penaje. Kamejeri ímami nakiyá la'akanami riká ra'akuná, ñakele iná akho'okachu wajé nakaje jalá jupichumi ra'akuná chojé, rijiyo'otá riká riñapaka ejéchami. Rejeja rikapichó piyuke. Eyá wajé ra'akuná chojé iná akho'okachu wajé nakaje jalá amúra'atakanami, unká rijiyo'otala riká, wajé ra'akuná ña'akale panaku riká, raú unká na kapichalo", ke ri'imaká najló riyukuna.
41002023	Watána'akaje i'imaká wakajé Jesús ja'apari ají ke iñe'epú chuwá ra'apiyatéjena wa'até. Iñe'epú na'apákare chuwá ja'apari ajopana mená e'iyowá. Re'iyá kajrú trigo i'imaká. Na'apaka re'iyowá nakuwaja nachíra'a wejapa trigo icha nakiyana nakápojo. Riká natojro'ó nakápojo najñákaloje penaje.
41002024	Fariséona nakiyana ja'apaño najwa'até amaka aú Jesús ja'apiyatéjena chíra'aka trigo icha nakiyana aú, nemá rijló: —¡Piyaka'o! Chuwajá watána'akaje jená, e'iyonaja kajona pa'apiyatéjena jápaño. Unká nala'alá Moisés puráka'alomi lana'akéjami kemaká ke.
41002025	-
41002026	Raú Jesús kemari najló: —Palá iwe'epika mékeka Tupana puráka'alo lana'akéjami kemaká David michú nakú, mékeka rila'aká Abiatar michú i'imaká wakajé sacerdótena wakára'ajeri. Kewí rijló me'epejí i'imaká, ñaké kaja rijwa'até chira'akáñojlo. Akuwaná rimujlúka'a Tupana ñakaré chojé pan ajñaje, Tupánajlo na'akare i'imaká. Moisés puráka'alomi kemari rinaku i'imaká, ajopana ajñaka piyá riká. Sacerdótenaja kalé ajñákeñojla ri'imajika, e'iyonaja rajñá ri'imaká. Ra'á kaja rijwa'atéjenajlo rinakiyana —ke rimaká najló.
41002027	E Jesús kemari piño najló: —Unká watána'akaje wakajejlo penaje kalé Tupana keño'ota ina'uké i'imaká. Nawatána'akaloje riwakajé penaje rikeño'ota ri'imaká.
41002028	Ina'uké i'imakáloje nupalamane penaje i'imaká nuká. Ñakele nuká kemari naka la'akana palani watána'akaje wakajé i'imajika japi —ke rimaká fariséona nakiyánajlo.
41003001	Apú watána'akaje i'imaká wakajé piño, Jesús mujlúka'ari nawakáka'alo ñakarelana chojé. Re rewíña'ata neká Tupana nakú. Re kaja najwa'até pajluwaja i'imari, kaja yáthe'ela a'amitakó rijló.
41003002	Re kaja ajopana i'imaño Jesús kejíla'akana nakú, namákaloje e ka'ajná rilamá'atajika rijló riyáthe'ela watána'akaje jená wakajé, unká ka'ajná. Rilamá'atajika ee riká riwakajé, nemakáloje rinaku: "Pu'uwaré la'ajerí riká", ke.
41003003	E Jesús kemari yáthe'ela a'amitárojlo: —Pácho'o majó wajimajo.
41003004	E rimá ajopánajlo: —¿Meke chi Tupana puráka'alo lana'akéjami kemaká watána'akaje wakajé nakú? ¿E chi palani iná la'aká palá apú nakú riwakajé japi? ¿Chapú ka'ajná chi la'akaná palani riwakajé japi? ¿E chi palani iná i'imataka ina'uké kapichákajo liyá riwakajé japi? ¿E iná yurika ka'ajná ina'uké taka'aká mapeja riwakajé japi? E'iyonaja unká na'ajipalá rijló.
41003005	Raú Jesús yaká'aro nachaje yuríke'ela. Kamu'ují ripechu la'akó raú najwa'até, ijnú nawátakale ina'uké mu'ují we'epíkana. E rimá ritámijlo: —Piya'atá nojló majó piyáthe'ela. Raú riya'ataka rijló riká, ejéchami riyáthe'ela pala'akó rijló palá.
41003006	Ilé ke namaka aú, fariséona nakiyana jácho'oño nawakáka'alo ñakarelana chiyá napura'akóloje Herodes wa'atéjena wa'até Jesús nókana nakú, ritejmo'ótakale riká watána'akaje i'imaká wakajé pachá.
41003007	-
41003008	E Jesús i'ijnari ra'apiyatéjena wa'até ají ke kaeja turenajo. Kajrú wani ina'ukena i'ijnaká rijwa'até rejo. Marí kele pajimila eyájena ne'emaká: Galilea, Judea, Jerusalén, Idumea, Jordán pa'anajo pitá, Tiro, Sidón, kaje eyájena ne'emaká. Kajrú wani ne'emaká i'ijnaño ramaje, nema'akale piyuke nakaje rila'akare yukuna.
41003009	Kajrú nawakako Jesús nakojé, raú rimá ra'apiyatéjenajlo: —Iji'ichá nojló wapuru majó, namajra'aká piyá nuká —ke.
41003010	Kaja ritejmo'ota kajrú natámina i'imaká, raú ajopana natámina i'imakaño i'ijnaño kaja rejo najápakaloje rinaku, raú natejmo'otákoloje penaje.
41003011	Jiñana pechu i'imakárena e'iyá i'imaño kaja re. Jiñana pechu amaka aú Jesús, ina'uké ne'emakárena e'iyá tára'akeño ne'erúpachi aú rijimaje. Nawíyo'oko nemájika rijló: —Piká, Tupana i'irí.
41003012	Raú Jesús wakára'ari neká kaphí, ne'emaká piyá riyukuna ajopánajlo.
41003013	Jesús jácho'oro yenuri ji'iwata nakojé. Re ri'iwapá riwátakarena ajopana e'iyayá. Neká i'ijnaño rawa'ajé.
41003014	Iyamá iphata ji'imaji nakojé kele (12) achiñana ne'emaká. Najló rimá: —Iká i'imajeño chuwa no'opiyatéjena. Chuwa nuwakára'ajika iká Tupana yukuna i'imajé ajopánajlo, ajopánajlo ke.
41003015	Nupuráka'alo aú iwakára'aje jiñana pechu jácho'oko ina'uké e'iyayá —ke rimaká najló.
41003016	Marí kele ri'iwapakárena ra'apiyatéjena penaje i'imaká: Simón, rejomi ra'á rií Pedro, ke.
41003017	Apú ií i'imari Santiago, eyá ri'iwapá kaja re'ewé Juan. Zebedeo yaní ne'emaká. Jesús a'arí neí Boanerges ke. "Ina'uké katejmúruna, pichaní ke katejmuka", ke kemakana neí i'imaká napura'akó chu.
41003018	Eyá ajopana ií i'imari: Andrés, Felipe, Bartolomé, Mateo, Tomás, Santiago. Apú Santiago, Alfeo i'irí ri'imaká. Eyá Tadeo, Simón, kele. Riká Simón i'imari cananeo nakiyana.
41003019	Eyá kaja penaje Judas Iscariote. Nenoka Jesús wakajé, riká wá'ari ripinana ri'imaká ejo, napatakáloje riká penaje. Kele ne'emaká.
41003020	Rejomi Jesús i'ijnari piño pají chojé ra'apiyatéjena wa'até. Richape piño kajrú ina'ukena awakako rejé Jesús chaje. Nanakojé unká méño'ojo riká, ra'apiyatéjena wa'até, ajñala na'ajnewá.
41003021	Riká yukuna iphari rejena nakú, raú ne'ejná ripa'ataje. Re'iyowá ke yuku i'imaká rewá: "Kaja rewí'icho", ke.
41003022	Tupana puráka'alo nakú jewíña'atajeño, Jerusalén eyá iphákaño, kemaño rinaku: "Beelzebú, jiñana wakára'ajeri pechu aú riwakára'a jiñana pechu jácho'oko ina'uké e'iyayá", ke.
41003023	E Jesús wá'ari najló ne'ejnakáloje rawa'ajé penaje. Ri'imá marí yuku najló rewíña'atakaloje neká raú, rimá: "¿Meke la'ajé chi jiñana wakára'ajeri Satanás ka'ajla ripechu ina'uké e'iyayá?
41003024	Pajluwa wa'atéjena nókakelo nekámika ke pajwa'atéchaka, nakapichátakajla kajrú pekowáaka.
41003025	Ñaké kaja iná ejena nókakelo pajwa'atéchaka, nakapichátajla kaja pekowáaka.
41003026	Ñaké kaja riká Jiñá Chi'inárikanajlo. Rijwa'atéjena piyuke jiñana pechu. Riwakára'akela nácho'oko ina'uké e'iyayá, rila'ajla chapú rikó. Rejéchami unká meke rila'alajla, unkale rijwa'atéjena i'imalajla".
41003027	Rimá najló: "Unká na kalé mujlúka'ajla katejmuni ina'uké ñakaré chojé rinane ña'ajé riliyá. Apú richaje katejmuka iphákela rinaku, repo'otajla riká. Rejomi rijña'atajla rinane riliyá". Ilé ke Jesús i'imaká yuku najló, nawe'epíkaloje raú richá'ataka Jiñá Chi'inárikana. Rimá piño najló:
41003028	"Tupana amaro ina'uké chaje piyukeja pu'uwaré nala'akare liyá, pu'uwaré napura'akaro liyá wa'ató.
41003029	Eyá pu'uwaré nemakare Tupana Pechu nakú, riká liyaja kalé unká wani ramálajo nachaje. Ñaké ri'imajika reyá a'ajná ño'ojó i'imajíkañojlo".
41003030	Ilé ke Jesús kemaká najló, Tupana puráka'alo nakú jewíña'atajeño pura'akole pu'uwaré rinaku. Nemaké rinaku: "Jiñá pechu re'iyá i'imakare aú riwakára'a jiñana pechu jácho'oko ne'iyayá".
41003031	Jesús i'imari kajrú ina'ukena wa'até phachu. E raló, rejena wa'até iphaño pají kópeje. E nemá apujlo: —Pimá rijló, ri'ijnachi majó.
41003032	Ina'uké phachu i'imakaño kemaño Jesusjlo: —Paló iphíchayo pají kópeje, pejena wa'até. Nawata pijwa'até pura'akano.
41003033	Raú rimá najló: —¿Mékajena chi noló, nojena wa'até?
41003034	E riyaka'o rawa'á yá'akaño tujlá ke chaje. Rimá najló: —Iyaka'o. Mariruna nojló noló, eyá nojena ke.
41003035	La'añó nakaje Tupana wakára'aka ke, neká noló, eyá nojena ke nojló —ke rimaká najló.
41004001	Rejomi Jesús i'ijnari kaeja turenajo. Kajrú ina'ukena awakako rinakojé rejé, raú riwitúka'a wapuru chojé yá'ajo, eyá neká yuriño ke'epé nakú.
41004002	E ri'imá najló yuku, rewíña'atakaloje neká Tupana nakú raú. Rimá najló:
41004003	"Jema'á marí. Pajluwaja ina'uké i'ijichari nakaje icha ijí ejátaje.
41004004	Te'erí mojyo'okéjami e'iyowá ri'ijichá rejátaje. Rika'akana nakú ri'ijichá re'iyowá. Richa ijí riki'ichaje nakiyana ja'acharo iñe'epú chojé. Riká kupira'aphana ajmílo'otiya piyuke.
41004005	Apú richa ijí riki'ichaje nakiyana ja'acharo jipa nakojé. Wejápaja te'erí i'imichákale rinaku aú
41004006	riphíchaka ejomi, meketana i'imajemi rimerí'icho, unkale ra'apare i'imalacha palá.
41004007	Eyá apú richa ijí riki'ichaje nakiyana ja'acharo pu'uwareni jimichi e'iyajé. Riká jimichi iphíchari nakaje icha ijí rejátiyaje wa'até. Riká tawáña'ichari riká, raú riwajri'ichá re'iyajé, unká rarúka'alacha.
41004008	Eyá apú richa ijí nakiyana riki'ichaje ja'acharo palani te'erí e'iyajé. Ilé iphíchari palá; palá kaja ritawá'ichako; palá kaja rarúki'ichaka. Ke'iyapé rarúki'ichaka: re'iyajé a'achari treinta ka'alá ewá richawá; re'iyajé setenta ka'alá ewá; eyá re'iyajé cien ka'alá ewá".
41004009	Ilé ke ri'imaká yuku najló. E rimá rema'ajéñojlo: "Jema'á palá, a'á inakojó riyukuna".
41004010	Rikó Jesús i'imaká ee, yuku jema'ajeño nakiyana i'ijnaño richaje riliyá riyukuna kejá'aje. Iyamá iphata ji'imaje nakojé (12) kele ra'apiyatéjena i'imaño kaja re rijwa'até. E nemá rijló: —¿Meke kemakánaka chi kele yuku pi'imichá yukuna wajló?
41004011	Rimá najló: —Ijló Tupana a'arí pu'uwaká nakaje me'echú i'imakare, iwe'epikáloje rinakojé penaje. Eyá ajopana unká jema'alaño ra'apiyajlo, yuku keja riká.
41004012	Kaja júpimi ñaké Tupana puráka'alo ja'apátajeri michú i'imaká nayukuna marí ke i'imaká: 'Namájejla nakaje, e'iyonaja kalé unká nawe'epílaje meke kemakánaka nakaje namájikare i'imajika. Nema'ajejla kaja riyukuna, e'iyonaja kalé unká nawe'epílaje meke kemakánaka ri'imajika. Riphákela palá napechu nakojé, napajno'otajla napéchuwa Tupana ejo pu'uwaré nala'akare liyá, raú ramojla nachaje pu'uwaré nala'akare liyá' ", ke rimaká nanaku i'imaká.
41004013	E rimá piño najló: "Unkajika ee iwe'epí kele yuku nu'umichaje ijló yukuna nakojé, unká kaja iwe'epílaje apú yuku nu'umajíkare ijló nakojé. Marí ke kemakánaka riká:
41004014	Nakaje icha ijí ejátajeri, Tupana puráka'alo yukuna i'imajeri ke kaja riká.
41004015	Nakaje icha ijí iñe'epú chojé ja'akaro, ke kaja Ripuráka'alo ne'iyajénajlo. Nema'á riyukuna, e'iyonaja kiñaja wani Jiñá Chi'inárikana ka'aká napechu nakiyá Ripuráka'alo nema'akare.
41004016	Eyá richa ijí nakiyana jipa, wejápaja te'erí i'imakare nakojé ja'akaro, ña'arí panaku meketánaja riphaka ejomi. Ina'uké nakiyana ke kaja riká. Palá nema'aká Tupana puráka'alo, pu'ují napechu la'akó raú.
41004017	Meketánaja kalé napechu palá rinaku, e'iyonaja nawátakale Ripuráka'alo ja'apiyá i'imakana, ajopana ka'ajná la'añó neká chapú. Napura'ó kaja ka'ajná nanaku pu'uwaré. Chapú kaje yajwé ka'ajná namá aú nayurí naliyó riká, unkale napechu i'imalá kaphí richojé.
41004018	Eyá richa ijí nakiyana pu'uwareni jimichi e'iyajé ja'akaro, ina'uké nakiyana ke kaja riká. Nema'á Tupana puráka'alo. Nakeño'ó ra'apiyá i'imakana,
41004019	e'iyonaja kajrú na'aká nanakojó nakaje marí eja'awá chu i'imakare. Ñó'ope liñeru, le'ejepelaji, kaje maká nawata najluwa. Riká nawe'epí natukumó. Ilé ke péchuruna ne'emakale, unká na'alá nanakojó Ripuráka'alo, nala'akáloje palá ra'apiyá i'imakana aú.
41004020	Eyá richa ijí nakiyana palani te'erí e'iyajé ja'akaro, jeño'orí palá. Palá ritawá'ako, palá kaja rarúka'aka. Ina'uké nakiyana ke kaja riká. Nema'á Tupana puráka'alo; na'á kaja nanakojó riká, raú nala'á palá wani ra'apiyá i'imakana aú. Apala nakaje icha ijí nejátakare arúka'ari treinta ewá ka'alá, apala sesenta ewá ka'alá, apala cien ewá ka'alá. Ke riká Ripuráka'alo ja'apiyá i'imakáñojlo. Ne'iyajena la'añó palá wani kajrú, eyá ajopana ra'apejé kemachi, ra'apejé ke nala'aká palá", ke Jesús jewíña'ataka neká.
41004021	Rimá piño najló: "Iná lukúna'akachu iná kamaré, unká iná yá'atala riká i'ichí lájma'atakeja ja'apejé. Unká kaja iná yá'atala riká iná camané ja'apejé. Yenoje iná yá'ata riká, pají chojé mujlúka'akaño amákaloje piyukeja palá rikamaré chojé.
41004022	Re Tupana puráka'alo nakiyana, me'etení puichani ke rinakojé we'epíkana ina'ukejlo, rejomi kalé nawe'epeje palá rinakojé.
41004023	Iká ke'ejwiruna, jema'á palá riká", ke rimaká najló.
41004024	-
41004025	Rimá piño najló: "Jema'á palá Tupana puráka'alo. A'ajeño nanakojó riká, rila'ajé pechu palá, nawe'epíkaloje richaje, richaje ke rinakojé. Eyá unká a'alájeño nanakojó riká, pechu nakiyá rika'ajé wejápaja nawe'epíkare rinakojé", ke rimaká najló.
41004026	Jesús kemari piño najló: "Ina'uké nakiyana wakára'ajeri Tupana. Chuwa nu'umajika yuku ijló iwe'epíkaloje rinakojé penaje: Pajluwa i'ijichari nakaje icha ijí ejátaje te'erí kaja lamá'atakejami e'iyajé.
41004027	Lapí rikamátiyo, eyá we'echú rili'ichá rijápaka'ala. We'echú ka'alá keja rili'ichaka rijápaka'ala. Júpichami nakaje icha ijí rejátiyaje keño'ochaka iphákaje. Unká riwe'epílacha naka tawá'atiyaka riká.
41004028	Te'erija kalé tawá'atari nakaje. Paineko riwirulá jeño'orí. Riká wicho'oró ripaná penaje. Rejomi riwí jeño'orí, riká chiyá richa i'imakáloje.
41004029	E kaja penaje richa iphari rená chojé, paminá ña'akáloje richa penaje, raú ri'ijná rijña'ajé", ke ri'imaká najló riyukuna.
41004030	Jesús i'imari piño najló yuku marí ke: "Ina'uké nakiyana wakára'ajeri Tupana. Wejápaja rijwa'atéjena me'etení, a'ajná ño'ojó chami richaje ne'emajika. Chuwa nu'umajika ijló marí yuku iwe'epíkaloje mékeka riká:
41004031	Mostaza icha ijí, nejátakare ne'ekakapere e'iyowá, ke neká. Kapajé nojé wani richa ijí. Unká na apú icha ijí i'imalá marí eja'awá chu riká ke kapajé nojeka.
41004032	Rejátakana ejomi, rikeño'ó iphákaje. Rejéchami rikeño'oká tawá'akajo. Jíma'alami yenuna nojé ketana kaja ritawá'ako. Kajrú kaja ri'iché. Ripaná e'iyowá kupira'aphana la'añó nañakaró", ke ri'imaká yuku.
41004033	Ilé ke yuku kaje aú Jesús jewíña'atake neká kajrú Tupana nakú. A'ajná, palá nawe'epíjika rinakojé ejená, ri'imaké najló yuku.
41004034	Nekámika ke ne'emajika ee ra'apiyatéjena wa'até, rimake najló meke kemakánaka ri'imajika.
41004035	E kaja najúwa'a, raú rimá ra'apiyatéjenajlo: —I'ijná, wakuwá'achi kaeja pa'anajo pitá.
41004036	Raú ne'emá nayukuno ina'ukejlo, rejomi nawitúka'a wapuru Jesús yá'akaro chu, chojé. E nakeño'ó kaeja kuwá'akana pa'anajo pitá. Ajopana re i'imakaño kuwá'año kaja nawapúrune chu najwa'até.
41004037	Rejéchami mana'í chiyó karená i'imaká nachá kaphí wani. Riká yoko'orí kajrú juni, raú kajrú juni jamo'okó wapuru chojé, yewíchaja nejaká.
41004038	E'iyonaja mana'ija Jesús kamátako ri'ipala chu. Riwíla'aru ja'apí a'ajona e'iyá rikamato. Wajé nakeño'oká ejakaje ee, napota riká, nawíyo'oko nemaká rijló: —¡Wewíña'atajeri! ¿Naje unká pa'alá pinakojó wakapichako?
41004039	Raú Jesús jácho'oro, rimá karenajlo, juni yokola wa'até: —¡Pa'apá! Raú karená ja'apari, wa'ató ke unká juni yoko'oló. Mana'ija ri'imaká piño rapumí chuwá.
41004040	E rimá ra'apiyatéjenajlo: —¿Naje chi ikero'ó kajrú wani? ¿Naje unká wani ipechu i'imalá kaphí nochojé?
41004041	Kero'okajo nakú jo'ó ne'emaká. E nemá pajlokaka: —¿Na ka'ajná kari? Karená, eyá juni yokola wa'ató jema'arí ra'apiyá palá.
41005001	E kaja nephá pa'anajo pitá, Gerasa te'eré ejo.
41005002	Rejé narúka'o. Jesús jácho'oro wapuru chiyá, rejéchami pajluwa ina'uké iphaka rinaku. Jiñana pechu i'imaño re'iyá. Támijimina ka'akelana, jipa e'iyowá i'imakare, eyá riphá.
41005003	Rewá ri'imaké. Katejmuni wani ri'imaká. Pulapé nepo'otákajla ri'imaká kureti aú, e'iyonaja rimata'atake rinakojó riká.
41005004	Na'aké kaja pejru'uwá ra'anapitá nakojé, ritajné nakojé wa'ató. Piyukeja rimajáka'atajika rinakojó riká, rijítamija kalé yuríkero. Unká na kalé i'imakeri ritejmú e'ewé, unká kaja na kalé chá'atakeri riká.
41005005	We'echú, eyá lapí wa'ató richira'akó awíyo'okaje nakú ipuré e'iyowá, támijimina to'otákelana e'iyowá wa'ató. Jipa aú ritujla'atake rikó.
41005006	Ramaka aú jukaya Jesús, recho'ó riloko'opani. Riphaka rinaku ee, ritára'o ri'irúpachi aú rijimaje.
41005007	-
41005008	E Jesús kemari jiñá pechu re'iyá i'imakárejlo: —Pácho'o re'iyayá. E rawíyo'oko jiña pechu kemaká rijló: —Jesús, Tupana je'echú churí i'irí, ¿naje pikawíla'a nunaku? Mawó numaká pijló: Pila'aniña nuká chapú me'etení.
41005009	Jesús kemari rijló: —¿Na pií? —Legión nuí, íki'iruna we'emakale.
41005010	Mawó rimaká Jesusjlo, riwakára'aka piyá neká reyá.
41005011	A'ajnare ke kajrú je'eruna pirakana chira'akó yenuri nakuwá na'ajnewá kulakana nakú.
41005012	Raú jiñana pechu kemaño Jesusjlo: —A'ajnáruna je'eruna e'iyajé piwakára'a weká. —Ñaké riká —ke Jesús kemaká najló.
41005013	Raú jiñana pechu jácho'oño re'iyayá, ja'añó dos mil je'eruna pirakana e'iyajé. Na'akó aú ne'iyajé, je'eruna jecho'oñó yenuri ji'iwátaje, reyá na'ó ají ke kaeja jakojé. Rejeja nakapichó piyukeja junápeje.
41005014	Nalamára'ajeño penájemina amaka aú nakapichako, neñaó reyá. E ne'emá riyukuna pajimila eyájenajlo, ajopana rewá i'imakáñojlo wa'até. Raú kajrú ne'ejnaká rejo ramaje,
41005015	iphaño Jesús nakú, amaño kele ina'uké jiñana pechu i'imakare e'iyá penájemi yá'ako Jesús ji'ilá. Ka'arumakani ri'imaká, palá kaja ripechu i'imaká. Ilé ke namaka riká aú, nakero'ó.
41005016	Re i'imakaño amaño maapami ke Jesús wakára'aka jiñana pechu jácho'oko re'iyayá. Namá kaja je'eruna kapichako junápeje. Neká penájena i'imaño riyukuna wajé iphákañojlo.
41005017	E mawó nemaká Jesusjlo: —Pácho'o wate'eré nakiyá.
41005018	Raú riwitúka'a wapuru chojé. Rejéchami riwakára'akare e'iyayá jiñana pechu jácho'oko penájemi wátaka mawó rijwa'até i'ijnakana, e'iyonaja rimá rijló:
41005019	—Pipa'ó piñakaré ejo pi'imakáloje pejena wa'até. Palá wani Tupana li'ichaka pinaku, kajrú riwe'epíchaka pimu'ují yukuna pi'imajé najló.
41005020	Raú ripa'ó, i'ijnari piyuke pajimila nakuwá. Iyamá thé'ela kele re'iyowá pajimila i'imaká. Rewá ri'imá palá Jesús la'aká ri'imaká yukuna najló. Riyukuna jema'ajeño jema'aká aú riyukuna, napechu i'imá Jesús nakú: "¡Meke piyuke wani rila'alaka!", ke.
41005021	E kaja Jesús kuwá'ari piño rapumí chuwá ají ke kaeja pa'anajo pitá. Narúka'ako ejé kajrú ina'ukena iphaka.
41005022	E pajluwa iphari rinaku, Jairo rií i'imaká. Nawakáka'alo ñakarelana chiyá wakára'ajeri ri'imaká. Riká tára'aro ri'irúpachi aú Jesús jimaje.
41005023	Mawó rimaká rijló: —Akíchajeru wani nutu, yewíchaja rupechu kapichako, raú nuwata pi'ijnaká nujwa'até nuñakaré ejo pijápakaloje runaku piyáthe'ela aú, rupala'akóloje raú penaje.
41005024	Raú Jesús i'ijnari rijwa'até riñakaré ejo. Kajrú ina'ukena i'ijnaká rápumichu, unká meke la'ajé ra'apala palá nanakojé.
41005025	Najwa'até apa'awelo ja'apayo kaja. Iyamá iphata ji'imaji nakojé kele (12) jarechí ketana cha ru'umaká rutami. Jirá ja'apákeri runakiyá.
41005026	Kaja pujána'ajeño atá'akeñojla rupujána'akana. Kajrú wani romájika kewini yajwé. Ruka'aké piyuke ruliñérute rupujána'akana wemí nakojé, e'iyonaja ñakeja ru'umajíkano. Richaje, richájeno ke romájika kewini yajwé.
41005027	-
41005028	Ruká jema'ayó Jesús yukuna, raú ru'ujná rejo ramaje. Ajopana wa'até ro'opá rápumichu. Ina'ukena jiwami chiyaja rujapa ra'arumaká ji'imá nakú, rupechu i'imakale: "Ra'arumaká nakú jápakana aú ja nutejmo'otajo".
41005029	E rujapa rinaku, rejeja jirá yurí runakiyá ja'apákana. Rejéchami peyajweru ru'umaká, e ruwe'epí runapona tejmo'otako rojló.
41005030	Jesús we'epiri ritejmo'ótaka ruká ripechu aú, raú ripajno'ó riyámojo nachaje yaká'ajo, rimá najló: —¿Na pajaká jápichayo nunaku?
41005031	E ra'apiyatéjena kemaño rijló: —Kaja pamá kajrú ina'ukena majri'ichaka piká. Eta, ¿naje chi pimá?: "¿Na jápichari no'orumaká nakú?".
41005032	Raú Jesús yaká'aro ne'iyowá piyukeja, ramákaloje naka jápichaka ra'arumaká nakú.
41005033	Ilerú inanaru we'epiyo kaja rutejmo'otako, raú ru'ujná riloko'opani kero'okajo nakú. Kajrú rukurúkaka. E rutára'o ru'urúpachi aú rijimaje. Ru'umá rijló piyuke rutami kaje yukuna.
41005034	Raú Jesús kemari rojló: —Kaja pitejmo'otiyo pitami kaje chiyá, pipechu i'imakale kaphí nochojé. Chuwa pi'ijná palá ka'ajnó.
41005035	Ilé ke rimaká rojló e'iyowá ke, ajopana iphaka Jairo nakú. Riñakaré eyá nawakára'akarena ne'emaká. Nemá rijló: —Kaja pitu taki'ichá maapami, ñakele unká na penaje kalé pikawíla'a wewíña'atajeri nakú ruchaya.
41005036	E'iyonaja unká Jesús a'alá rinakojó napuráka'alo, rimá Jáirojlo: —Piwó ka'aniño, pila'á pipéchuwa kaphí nochojé.
41005037	E rimá ajopana ina'ukénajlo: —Unká i'ijnalaje nujwa'até rejo, maáreja iyurejo. Pedro, Santiago, eyá re'ewé Juan, keleja riwa'a rijwa'ató.
41005038	E nephá riñakaré ejo, jema'añó kajrú namejé i'imaká re nawinano la'akana nakú.
41005039	Jesús mujlúka'ari richojé, rimá najló: —¿Naje ila'á iwinano kajrú wani maare? ¿Naje chi iyá ruká? Unká rutaka'alacha, rukamátakoja.
41005040	Raú ne'echá rinaku. E rimá re i'imakáñojlo, nácho'okoloje reyá piyuke a'ajná ño'ojó. E riwa'a rijwa'ató rora'apami, rolomi, eyá rijwáke'ena, keleja. Nekaja kalé mujlúka'año ukapú támijimi i'imakare chojé.
41005041	E ripatá rutami ruyáthe'ela nakiyá. Rimá támijimijlo: —Talita kumi —ke. Napura'akó chu rimá rojló: "Yuwaló, pijló numá, pácho'o", ke.
41005042	Raú ja rócho'o, e ruchira'ó. Iyamá iphata ji'imaji nakojé kele (12) jarechí cha ru'umaká. Najwa'até i'imakaño re pechu i'imá Jesús nakú: "¡Meke piyuke wani rila'alaka!".
41005043	Mawó rimaká najló, ne'emaká piyá rimakápo'otaka piño ruká yukuna ajopánajlo. E rimá najló: —A'á rojló a'ajnejí, rojñachi.
41006001	E kaja Jesús pa'aró ra'apiyatéjena wa'até ají ke rite'eré ejo.
41006002	E watána'akaje i'imaká wakajé, rewíña'ata neká re nawakáka'alo ñakarelana chu Tupana nakú. Kajrú ripuráka'alo jema'ajeño i'ijnataka napéchuwa nakaje rimájikare nakú, nemaké rinaku: —¿Na liyá ka'ajná riwe'epí piyukeja wani nakaje nakojé? ¿Na ka'ajná a'á rijló kajrú wani péchuji? ¿Meke la'ajé ka'ajná riwe'epíkajla piyuke nakaje Tupánaja kalé we'epíkare la'akana nakojé?
41006003	Nemá piño pajlokaka: —Mirapewa nakú jápajeri riká. María raló, eyá Santiago, José, Judas, Simón, kele ejena riká. Maare we'iyá kaja rijmerelomi ñakaré —ke nemaká Jesús nakú. Namána'apa ri'imakale, ijnú nema'aká ra'apiyá.
41006004	E rimá najló: —Piyuke ina'ukena, ajopana te'eré eyájena, iphaka Tupana puráka'alo ja'apátajeri ja'apí. Nekaja kalé, rite'eré eyájena, eyá rejena, riñakaré chiyájena wa'até, kele unká iphálaño ra'apí —ke rimaká najló.
41006005	Rewá unká méño'ojo Jesús la'alá kajrú nakaje Tupánaja kalé we'epíkare la'akana. Mekeleja ina'uké nakojé rito'otá riyáthe'ela natejmo'otákoloje raú penaje.
41006006	Unká rewájena pechu i'imalá kaphí richojé, raú ripechu i'imá: "¿Naje ka'ajná ají ke wani napechu?", ke. Raú ri'ijná reyá apú ewá, apú ewá ke newíña'atakana nakú.
41006007	E rawakata iyamá iphata ji'imaji nakojé kele (12) ra'apiyatéjena i'imakaño, riwakára'akaloje ne'ejnaká iyamano ke waja apú ewá, apú ewá ke riyukuna i'imakana nakú. Najló ra'á péchuji, raú nawakára'akaloje jiñana pechu jácho'oko ina'uké e'iyayá.
41006008	Ne'ejnaká yámona, rimá najló: "Mapeja i'ijnajika, unká na ijña'alaje ijwa'ató. Ikutiwáreja kalé ijña'ajé ijwa'ató. Ijña'aniña kaja a'ajnejí, itulané, liñeru, kaje ijwa'ató.
41006009	Maáreya i'ijnajé pajluwa ji'ima'ulá chu, pajluwa kaja a'arumaká chuja".
41006010	Rimá kaja najló: "Iphájika pajimila ejo wakajé, iyurejo ajopana wa'até nañakaré chu. Najwa'ateja iyurejo, a'ajná i'imajika re ketana.
41006011	Unkájika ee pajimila iphájikare ejo eyájena wátalaje iká, unká kaja ka'ajná nawátalaje ipuráka'alo jema'akana. Jácho'ojiko reyá yámona, itaka'ajé ji'ima'ulá nakiyá mu'upé najimaje. Raú nawe'epíkaloje pu'uwaré la'ajeñó neká, unkale nawátala ipuráka'alo jema'akana", ke rimaká najló.
41006012	Raú ne'ejná Tupana yukuna i'imajé ajopánajlo, ajopánajlo ke, napajno'otákaloje napéchuwa pu'uwaré nala'akare liyá Tupana ejo.
41006013	Nawakára'a kaja kajrú jiñana pechu jácho'oko ina'uké e'iyayá. Natejmo'óta kaja kajrú natámina. Nakho'ó kaja wejápaja olivos jilá natámina i'imakaño wilá e'iyajé.
41006014	Rejéchami kajrú wani nakaje Jesús la'akare yukuna jema'akó rewá. Ne'emakana Herodes jema'arí kaja riyukuna. Ne'iyajena kemakeño Jesús nakú: "Apala Juan el Bautista penájemi ka'ajná kele makápo'oro piño rapumí chuwá, raú Tupana Pechu aú rila'á kajrú nakaje Tupánaja kalé we'epíkare la'akana", ke nemájika rinaku.
41006015	Eyá ajopana kemakeño rinaku: "Apala pajluwa Tupana puráka'alo ja'apátajeri Elías michú, penájemi ka'ajná riká", ke. Eyá ajopana kemakeño rinaku: "Apala Tupana puráka'alo ja'apátajeño michuna nakiyana ke kaja ka'ajná riká", ke.
41006016	Herodes jema'aká riyukuna aú, rimá rinaku: "Apala Juan el Bautista, nuwakára'akare núrupi mata'akana i'imaká, penájemi ka'ajná kele makápo'okaro piño", ke.
41006017	Rejo'okaja Juan el Bautista i'imaká wakajé, Herodes wakára'ari rika'akana ina'uké wajákelana chojé i'imaká. Jepo'okeja nayurika ri'imaká richu. Ilé ke Herodes la'aká ri'imaká chapú riyajalo Herodías puráka'alo aú. Re'ewé Felipe yajálomi ru'umaká paineko, e'iyonaja rika'á riliyá ru'umaká.
41006018	Ilé ke rila'aká pachá Juan akha'arí Herodes i'imaká, rimá rijló: "Pe'ewé yajalo penájerumi kelerú pi'imá wa'até me'etení. Unká wani Tupana wátala iná la'aká ilé ke".
41006019	Ilé ke rimaká aú Herodías yúcha'ayo Juan cha. Ruwata rinókana, e'iyonaja Herodes itari ruliyá rapu,
41006020	rikero'okole Juan piyá, riwe'epíkale palá wani rema'aká Tupana ja'apiyá. Raú rimejñata ruliyá riká. Ri'ijnakeno kaja Juan puráka'alo jema'ajé. Wechi riwátajika ripuráka'alo jema'akana, e'iyonaja rikawíla'ako rinakojé.
41006021	Kaja ewaja riphá rená chojé Herodíasjlo. Herodes iphátari riwakajé jarechí, raú rila'á fiesta. Riwakára'a rijwa'até jápajeño la'aká kajrú a'ajnejí palá nojé. Piyukeja rijwa'até wakára'ajeño, eyá suráana wakára'ajeño, eyá ajopana Galilea eyájena chaje i'imakaño, kele i'ijnaká na'ajnewá ajñaje rijwa'até.
41006022	Re ne'emá piyuke na'ajnewá ajñakana nakú, e'iyowá ke Herodías itu iphaka arápa'aje najimaje. Palá wani ri'imaká Herodes nakú, piyuke ajopana rijwa'atéjena, kele nakú wa'ató, raú rima rojló: —Pikejá'a nuliyá nakaje piwátajikare me'etení, no'ojé pijló riká.
41006023	Tupana we'epiri kewaka numaká. Nakaje pikejá'ajikare nuliyá no'ojé pijló. Pe'iyojé nakaje nujwa'atéjena kapi i'imaká ejé no'ojé pijló.
41006024	Raú rócho'o reyá riyukuna i'imajé rolojlo, rumá rojló: —Amí, ají ke rimíchaka nojló. ¿Na nukejá'aje riliyá? —Pimá rijló, ra'achí pijló Juan el Bautista wíla'arumi.
41006025	E rupa'ó piño ropumí chuwá ne'emakana ejo, rumá rijló: —Nuwata pa'aká nojló me'etení Juan el Bautista wíla'arumi pachiya chojé.
41006026	Ilé ke rumaká Heródesjlo aú kamu'ují wani ripechu la'akó, e'iyonaja unká meke rila'alajla. Kaja rimá rojló ina'uké riyukupéra'akarena jimaje: "No'ojé pijló nakaje piwátajikare kaje. Tupana we'epiri kewaka numaká", ke, ñakele unká riwátala apo'ojó la'akana.
41006027	-
41006028	Raú riwakára'a pajluwaja surara i'ijnaká Juan núrupi mata'ajé. Ri'ijná ina'uké wajákelana chojé, mata'arí rinúrupi. Rejomi riyá'ata riwíla'arumi pachiya chojé, i'imatari Herodías ítujlo riká. Ruká ja'apátayo rolojlo riká. Ilé ke nenoka Juan michú i'imaká.
41006029	Rejomi riká michú ja'apiyatéjenami jema'añó nenoka riká michú yukuna. Raú ne'ejná ritami ña'ajé, nato'otákaloje ritami támijimina to'otákelana chojé.
41006030	E kaja Jesús ja'apiyatéjena, riwakára'akarena i'imaká penájemina, pa'añó piño napumí chuwá. Neká awakaño rijwa'até ne'emakáloje rijló piyuke nakaje nala'akare ne'emaká ewá yukuna. Nakaje newíña'atakare nakú kaje yukuna ne'emá kaja rijló.
41006031	Kajrú wani ina'ukena iphaka nanaku rejé. Nanakojé unká méño'ojo najñala na'ajnewá, raú Jesús kemari ra'apiyatéjenajlo: —I'ijná wa'apachi a'ajná ño'ojó, re we'emakáloje wekámika ke penaje, wawatána'akaloje meketánaja wekoja.
41006032	Raú ne'ejná nekámika kewaja wapuru chu rejo, ne'emakáloje juká pani ajopana ina'ukena liyá.
41006033	E'iyonaja ajopana amaño ne'ejnaká rejo, raú nawe'epí méño'ojoka ne'ejnaká. Namá kaja Jesús i'ijnaká najwa'até, raú ne'ejná nápumichu pe'iyoówa. Kajrú pajimila i'imaká rewá. Re i'imakaño wa'ató i'ijnaño najwa'até rejo, iphaño punumaje chojé Jesús, ra'apiyatéjena wa'até tukumá.
41006034	E kaja narúka'o. E Jesús jácho'oro wapuru chiyá, amari kajrú wani ina'ukena i'imaká. Riwe'epí namu'ují. Ovéjana, unká lamára'ajeño i'imalá, mapeja chira'akaño ke ne'emaká. E rewíña'ata neká kajrú nakaje nakú.
41006035	Rejéchami najúwa'aka, raú ra'apiyatéjena i'ijnaño rawa'ajé, nemá rijló: —Kaja wajúwa'aka chuwa, eyá unká na ñakaré i'imalá maárowa.
41006036	Ñakele piwakára'a piyukeja ina'uké pa'akó pajimila ejo nawarúwa'akaloje najluwa a'ajnejí rewá.
41006037	E'iyonaja Jesús kemari najló: —Iká a'ajeño najló a'ajnejí. Raú nemá rijló: —¿E piwátaka we'ejnaká a'ajnejí warúwa'aje najló liñeru iná kánakare, doscientos ke kala iná jápaka'ala wemí, aú?
41006038	Rimá najló: —¿Méka'ala pan ikapi maare? Amíchakajla. E nephá napumí chuwá, nemá rijló: —Re maare pajluwa thé'ela ka'alá ñani pan, eyá iyajmela ñani jíñana wa'até.
41006039	E riwakára'a nayá'ako jimichi palá nojé rewá i'imakare e'iyajé pajwa'atéchaka, apo'ojó, apo'ojó ke.
41006040	Raú ne'iyajena yá'año cien keleno, ajopana cincuenta keleno, ke.
41006041	Rejomi Jesús ña'arí rikápojo pajluwa thé'ela ka'alá pan, iyajmela jíñana wa'até. E riyaka'o je'echú chojé, rimá Tupánajlo: —Palá pila'aká weká marí a'ajnejí aú. Rejomi ritupa'atá najló pan; riyupha'atá kaja iyajmela jíñana najló. Ra'á ra'apiyatéjenajlo riká natamáka'atakaloje piyuke ina'ukejlo riká penaje.
41006042	Piyukeja najñaka na'ajnewá namano'oká ejé.
41006043	Rejomi ra'apiyatéjena awakátaño rijlupemí yuríkaro. Iyamá iphata ji'imaji nakojé kele (12) kuwá'ala namano'otá rijlupemí aú pu'utheno waja.
41006044	Kajrú wani ne'emaká ajñaño na'ajnewá. Cinco mil ewá achiñana waja i'imaká re.
41006045	Rejomi Jesús wakára'ari ra'apiyatéjena witúka'aka wapuru chojé nakuwá'akaloje kaeja pa'anajo pitá, Betsaida nakojó pitá. Riwakára'a neká ritukumó, ri'imaká riyukuno ajopánajlo ketana.
41006046	Rejomi riká i'ijrari yenuri ji'iwátaje Tupana wa'até pura'ajó.
41006047	E lapí neká kuwá'año wapuru chu i'imaño kaeja pe'iyochá. Na'apona ke Jesús i'imaká rikó yenuri ji'iwata.
41006048	Reyá ramá naleñaka kaphí wani, karená iphákale kaphí wani ají ke najimajo. E luwíchiphika ee rikuwá'a nápumichu, iphari naloko'opáneje a'ajnáreje ke. Mapeja ra'apaka juni jimó, riwata nawa'ayá ja'apákana pu'ukuja.
41006049	Namaka aú richira'akó juni jimó, napechu i'imá: "Apala ina'uké ñakami ta ka'ajná waíchaka", ke, raú kajrú nawíyo'oka.
41006050	Piyukeja namaka riká, ejéchami nakero'okó kajrú wani. E rimá najló: —¡Ila'á ipéchuwa kaphí, Jesús nuká, ikero'oniño!
41006051	Rejéchami rácho'oko nawapúrune chojé natu'uweje, wa'ató ke karená yurika ja'apákaje. Raú napechu i'imá: "¡Meke piyuke wani rila'alaka!"
41006052	Ilé ke napechu i'imaká rinaku, unká nawe'epila mékeka rikeño'ótaka a'ajnejí i'imaká. Ijnú napechu i'imaká riwe'epíkana nakú.
41006053	Kaja ewaja nakuwa'a kaeja pa'anajo pitá, arúka'año Genesaret te'eré ejé. Rejé nepo'ó nawapúrune.
41006054	Nácho'oko nawapúrune chiyá pe'iyojó ee, ina'uké amaño Jesús, namána'apa ri'imaká.
41006055	Raú necho'ó riká pajimila e'iyowá natámina wá'akana nakú. Kuwana nakú nawáko'oke neká méño'ojoka Jesús i'ijnajika ejo. Rewájena kemakeño najló méño'ojoka ra'apájika, raú ne'ejnaké rápumichu.
41006056	Ra'apake kajrú nojé pajimila e'iyowá, ñaké kaja kapajé nojé nakuwá. Riyámojowa ka'ajná nato'otake natámina iñe'epú ra'apájikare chuwá chojé. Nemaké rijló riyuríkaloje najápaka ra'arumaká ji'imá nakú, raú piyuke rinaku jápajeño tejmo'otákeño.
41007001	E kaja fariséona nakiyana, eyá Tupana puráka'alo nakú jewíña'atajeño, kele awakaño Jesús nakojé. Jerusalén eyájena ne'emaká.
41007002	Neká amaño Jesús ja'apiyatéjena nakiyana ajñaka na'ajnewá. Unká nepalá nayáthe'ela chiyá paineko, pheñawilá michuna kemájika ke, raú nakha'á namaná.
41007003	Piyukeja fariséona, eyá judíona, kele la'ajika nachi'iná michuna puráka'alo kemájika ke. Raú unká najñake na'ajnewá, unká chiyó nepá nayáthe'ela chiyá paineko.
41007004	Le'ejepelaji ñakarelana chiyá nephájikaja nañakaré chojé ee, nepake kaja nayáthe'ela chiyá. Rejomi najñake na'ajnewá. Kajrú apú nakaje nala'akeno nachi'iná michuna kemájika ke. Nepake kaja mapeja natiyélane, napero'ojlone, ne'eté kaje maká chiyá. Ñaké kaja nepájika napero'ojlone palani, sereni nakiyá la'akanami, chiyá. Nacamané wa'ató nepake.
41007005	Ilé kaje aú fariséona, eyá Tupana puráka'alo nakú jewíña'atajeño wa'até, kemaño Jesusjlo: —¿Naje chi unká pa'apiyatéjena jema'alá pheñawilá michuna puráka'alo ja'apiyá? Unká nepalá nayáthe'ela chiyá najñaka na'ajnewá piyá, wachi'iná michuna la'ajika ke.
41007006	Raú rimá najló: —Palá Tupana puráka'alo ja'apátajeri Isaías michú i'imaká ripiyá iyukuna i'imaká. Iká la'añó inakuwá mapeja palá la'ajeñó ke ajopana ijlú chu, unká ñaké la'ajeñó kalé i'imaká e'iyonaja. Marí ke rilana'aká ipiyá i'imaká: "Nanuma chiyaja kalé mariruna kemaje Tupana nakú: 'Wephákare ja'apí riká', ke, eyá napechu nakú unká wani nawátalaje riká.
41007007	Unká na penaje kalé nawakono pajwa'atéchaka nawakáka'alo ñakarelana chu, nala'akáloje pu'ují napéchuwa Tupánajlo. Kaja pheñawilá michuna puráka'alomi nakú newíña'atakaloje ina'uké penájeja nawakono. 'Tupana puráka'alo japi riká', ke newíña'ataka neká rinaku", ke Isaías lana'akare i'imaká kemaká.
41007008	Jesús kemari piño najló: —Kaja iyurí iliyó Tupana puráka'alo a'akana inakojó, ila'akáloje rilanakiya pheñawilá michuna puráka'alo kemaká ke.
41007009	Riká aú, unká a'alá inakojó Tupana puráka'alo kemaká ke la'akana.
41007010	Moisés michú kemari i'imaká: "Iphá ichi'iná ja'apí. Pura'ajero pu'uwaré richi'iná nakú, nókana i'imajeri", ke.
41007011	Eyá iká unká a'alaño inakojó ilé kaje me'etení. Lanakiya palani ijló nayani kemaká nachi'inajlo: "Unká méño'ojo wa'alá iñaté liñeru kaje aú, wa'akale Tupánajlo waliñérute", ke.
41007012	Mapeja nemaká najló ñaké, unkale nephala nachi'iná ja'apí. E'iyonaja unká imalá najló, nephaka piyá na'apiwá nachi'inajlo.
41007013	Ilé ke ila'akale, unká a'alá inakojó Tupana puráka'alo. Kajrú nakaje ila'aká ñaké waja. Pheñawilá michuna puráka'alomi ja'apátakanaja iwe'epí itukumó. Apujlo, apujlo ke, i'imaká riyukuna yuwanajlo wa'ató. Unká wani paala ila'aká —ke rimaká najló.
41007014	Rejomi Jesús kemari ajopánajlo nawakákoloje rawa'ajé, rimá najló: —Chuwa jema'á, iwe'epichi rinakojé:
41007015	Piyukeja nakaje iná ajñakare iná numá chiyá aú, unká iná la'alá pu'uwaré. Rikaja kaja iná numá iná pura'ó chiyá pu'uwaré, riká la'arí iná pu'uwaré la'ajerí.
41007016	Ke'ejwiruna i'imajika ee, jema'á meke kemakánaka kele numíchaje nakú ijló —ke rimaká najló.
41007017	Rejomi Jesús ja'apáñaari neká, mujlúka'ari pají chojé. Re ra'apiyatéjena kemaño rijló: —¿Meke kemakana chi kele pimicha nakú wajló?
41007018	Rimá najló: —¿Unká kaja chi iwe'epila meke kemakana kele numíchaje nakú? ¿Unká chi iwe'epila a'ajnejí iná ajñakare nakojé? Iná numá chiyá riwitúka'a iná julá chojé.
41007019	Re ri'imá meketánaja, rejomi ra'apá iná e'iyayá. Ñakele unká a'ajnejí iná ajñakare kalé la'arí pu'uwaré iná pechu, iná la'akáloje pu'uwaré raú. (Ilé ke rimaká najló aú, rimá piyukeja a'ajnejí nakú: palani waja riká iná ajñákaloje penaje.)
41007020	Rimá piño najló: —Nakaje iná kemakare iná numá chiyá la'arí iná pu'uwaré la'ajerí.
41007021	Nakaje iná pechu nakú i'imakare, iná kemá nakú. Pu'uwaré péchuri iná i'imakale, iná i'ijnatá iná péchuwa pu'uwaré la'akaná nakú: ajopana nani jata'akana nakú ka'ajná, ajopana nókana nakú ka'ajná,
41007022	iná manaicho la'akana nakú ka'ajná, ajopana cha yerúka'akana nakú ka'ajná, apú wa'até pajlakana nakú ka'ajná, eyá yuwéra'akajo kaje nakú ka'ajná. Iná i'ijnatá kaja iná péchuwa chapú ajopana nakú ka'ajná, ajopana nakú chapújra'akano nakú ka'ajná. Eyá iná i'ijnatá kaja ka'ajná iná péchuwa iná nakuwá, ajopana chaje iná, ke. Iná pechu aú kaja unká iná i'ijnatala iná péchuwa rejeno waja ina'uké nakú palá.
41007023	Piyukeja ilé kaje jácho'oro iná pechu nakiyá. Ilé ke la'akana la'arí iná pu'uwaré la'ajerí —ke Jesús jewíña'ataka neká.
41007024	Reyá Jesús ja'apari ají ke Tiro, eyá Sidón, kele te'eré ejo. Riphaka rejo ejomi, rimujlúka'a pají chojé. Me'echú riwátakajla richojé mujlúka'akana, e'iyonaja unká méño'ojo rimicho'oló naliyá.
41007025	-
41007026	Re pajluwájaru, ajopana te'eré eyájeru ru'umaká, jema'ayó riyukuna. Rutu e'iyá re jiñá pechu i'imá. Ruká iphayo Jesús nakú, e rujláma'o ri'imá nakojé, mawó rumaká rijló: —Pila'á nojló nakaje. Piwakára'a jiñá pechu jácho'oko nutu e'iyayá.
41007027	Raú rimá rojló: —Piyurí Israel michú lakénami ajñaka paineko pan. Unká paala pan ka'akana naliyá, iná a'akáloje riká yawi pirakánajlo penaje.
41007028	—Ke jo'ó, wawakára'ajeri. E'iyonaja kalé yáwina ajñaño kaja pan mujrumi te'erí e'iyajé ja'akaro.
41007029	Raú Jesús kemari rojló: —Palá pimaká nojló. Pipa'ó chuwa piñakaré ejo, kaja jiñá pechu jácho'ocho pitu e'iyayá.
41007030	Raú rupa'ó ruñakaré ejo, iphayo, amayo rutu to'okó mana'ija rucamané chu. Kaja jiñá pechu ro'iyá i'imakare jácho'o ro'iyayá.
41007031	Jesús jácho'oro pajimila Tiro eyá, ja'apari piño ají ke Sidón te'eré yámojo. Iyamá thé'ela kele pajimila i'imaká rewá. Rawa'ayá ra'apá, iphari kaeja Galilea turenaje.
41007032	Rejé ajopana iphátaño pajluwaja me'ejwirú, eyá manumarú i'imaká, Jesús nakú. Nemá rijló rilamá'atakaloje riká penaje.
41007033	Raú Jesús wá'ari riká a'ajná ño'ojó kemachi ina'uké liyá. E rarúka'a riyatewana me'ejwirú i'ijwí chojé, rejomi rathupá rawi riyatewana nakojé, raú rijapa kele lená nakú.
41007034	E riyaka'o yenoje je'echú chojé, ejéchami rijña'aká re'iyayó kaphí, rimá rijló: —Efata. "Pijme'etó", ke kemakana ri'imaká napura'akó chu.
41007035	Reyá a'ajná ño'ojó palá rema'aká, palá kaja ripura'akó.
41007036	E Jesús kemari najló, ne'emaká piyá riyukuna ajopánajlo. Ilé ke rimájika najló, e'iyonaja richaje ke ne'emajika nakaje rila'ajíkare yukuna ajopánajlo.
41007037	Raú piyuke riyukuna jema'ajeño kemakeño: "Palá wani rila'alaka piyuke nakaje. Me'ejwiruna rilamá'ata nema'akáloje palá, eyá manumaruna rilamá'ata kaja napura'akóloje palá penaje".
41008001	Apú wakajé kajrú wani ina'ukena awakako piño Jesús nakojé. Eyá unká a'ajnejí i'imalá najló najñákaloje penaje, raú riwa'a ra'apiyatéjenajlo, najló rimá:
41008002	—Kajrú wani nuwe'epika mariruna mu'ují. Kaja weji ke kala cha nujwa'até neká, eyá kaja na'ajné tajnó.
41008003	Nuwakára'akela napa'akó nañakaré ejo me'epijí wa'até, unká natejmú iphálajla nephákaloje palá penaje. Re ne'iyajena i'ijnaño ya'ajnaya wani majó.
41008004	Raú ra'apiyatéjena kemaño rijló: —Eta, ¿méreya chi wephátajla najló a'ajnejí maárowa, unká na ñakaré i'imalá ewá?
41008005	Rimá najló: —¿Méka'ala chi pan ikapi maare? —Iyamá kuwá'ata ka'alaja (7).
41008006	E riwakára'a nayá'ako te'erí e'iyajé. Rejomi rijña'á rikápojo iyamá kuwá'ata ka'alá pan. E ripura'ó Tupana wa'até rinaku, rimá rijló: —Palá pila'aká weká marí pan aú. Rejomi ritupa'á rinakiyana, rejomi ra'á riká ra'apiyatéjenajlo, natamáka'atakaloje riká piyuke ina'ukejlo penaje.
41008007	Re kaja nale'ejé jíñana le'epé i'imaño mekeleja. Rinaku ripura'ó kaja Tupana wa'até, rejomi riwakára'a kaja natamáka'ataka riká najló.
41008008	-
41008009	Piyukeja re i'imakaño ajñaka na'ajnewá palá namano'oká ejená. Cuatro mil ewá ka'ajná ne'emaká ajñaño na'ajnewá re. Rejomi nawakata rijlupemí yuríkaro, iyamá kuwá'ata ka'alá kuwá'ala chojé pu'utheno waja.
41008010	Najñaka na'ajnewá ejomi, Jesús i'imari riyukuno najló. Rejomi riwitúka'a wapuru chojé ra'apiyatéjena wa'até. Reyá ne'ejná ají ke Dalmanuta te'eré ejo.
41008011	E kaja fariséona iphaño Jesús nakú. Nawata rinaku kulákatakano, raú nemá rijló mapeja rila'akáloje najló nakaje Tupánaja kalé we'epíkare la'akana rená penaje.
41008012	Raú rijña'á re'iyayó júpija, rimá najló: "¿Naje chi iwata nula'aká ijló nakaje Tupánaja kalé la'akare? Unká nula'alaje na ijló noná ke penaje", ke rimaká.
41008013	Raú ra'apáñaa neká, witúka'ari piño wapuru chojé rikuwá'akaloje kaeja pa'anajo pitá.
41008014	Riwakajé Jesús ja'apiyatéjena pechu kapicháñaari na'ajnewá ña'akana najwa'ató aú pajlúwa'ala ñánija pan i'imari nawapúrune chu.
41008015	E Jesús kemari najló: —Eko amá ikó palá fariséona le'ejé pan amúra'atajona (levadura) liyá, ñaké kaja Herodes le'ejé ramúra'atajona liyá.
41008016	Raú ra'apiyatéjena kemaño pajlokaka nekámika ke: —¿E jemi'ichaka mékeka rimaká wajló, unká pachá wajña'alacha wajwa'ató pan?
41008017	Riwe'epí mékeka napura'akó pajwa'atéchaka, raú rimá najló: —¿Naje chi imá: "Unká wajña'alacha wajwa'ató pan", ke? ¿Unká jo'ó chi iwe'epila na ina'ukeka nuká ijwa'até? ¿Unká jo'o wani chi riphala ipechu nakojé? ¿Rejo'okaja chi ijnú ipechu iwe'epikáloje rinakojé?
41008018	Kejluruna iká, e'iyonaja mejluruna ke iká; ke'ejwiruna kaja iká, e'iyonaja me'ejwiruna ke iká.
41008019	¿Unká wani chi iwe'epila nakaje nula'akare i'imaká nakojé nutupa'atake wakajé pajluwa thé'ela ka'alá pan riphákaloje piyuke cinco mil ina'ukena nakojé? ¿Méka'ala kuwá'ala imano'otá rijlupemí aú i'imaká? Nemá rijló: —Iyamá iphata ji'imaji nakojé ka'alá kuwá'ala wamano'otá phu'uteno waja raú i'imaká.
41008020	Rimá piño najló: —Apú wakajé nula'á kaja ñaké i'imaká. Nutupa'atá iyamá kuwá'ata ka'alá pan riphákaloje cuatro mil ina'ukénajlo i'imaká. ¿Méka'ala kuwá'ala imano'otá rijlupemí aú i'imaká? Nemá rijló: —Iyamá kuwá'ata ka'alá kuwá'ala wamano'otá rijlupemí aú pu'utheno waja i'imaká.
41008021	Rimá najló: —¿E'iyonaja chi unká jo'o wani iwe'epila na ina'ukeka nuká, la'arí ilé ke?
41008022	E kaja nephá Betsaida ejo. E ajopana iphátaño Jesús ejé pajluwa mejlurú. Mawó nemaká Jesusjlo: —Pila'á wajló nakaje: pa'apata marí ina'uké liyá mejlukaji.
41008023	Raú ripatá mejlurú riyáthe'ela nakiyá, rejomi riwa'a riká pajimila yámojo. Re ra'á rawi mejlurú ijlú chojé. Rejomi rito'otá riyáthe'ela rinakojé, rimá rijló: —¿E pamaka nakaje chuwa?
41008024	E riyaka'ojla ají ke, rimá Jesusjlo: —A'awaná ja'apákela keja nomaka ina'uké ja'apaka.
41008025	Jesús jápari piño rijlú chu riyáthe'ela aú. Rejomi riyaka'o piño, ejéchami ramaka palá piyuke nakaje.
41008026	Raú Jesús kemari rijló: —Chuwa pipa'ó piñakaré chojé. Apú ewá kalé pipa'ó, pa'apániña pajimila e'iyowá.
41008027	Ilé kaje ejomi Jesús ja'apari rijwa'atéjena wa'até Cesarea Filipo te'eré e'iyowá, apú pajimila ewá, apú pajimila ewá, ke. Nachira'akó nakuwá rimá ra'apiyatéjenajlo: —¿Meke jema'aká ajopana kemaká nunaku, na ina'ukeka nuká nemaká?
41008028	Nemá rijló: —Ne'iyajena kemaño pinaku: "Juan el Bautista riká", ke. Eyá ajopana kemaño: "Elías riká", ke. Ajopana kemaño kaja pinaku: "Tupana puráka'alo ja'apátajeño, júpimi i'imakaño nakiyana ka'ajná riká", ke.
41008029	—Eta iká, ¿meke imaká nunaku? Pedro kemari rijló: —Tupana wakára'akare majó we'ematájeri penaje piká.
41008030	Raú Jesús kemari najló: —¡Pa! Imaniña ajopánajlo nuyukuna, naka nuká, Tupana wakára'akare majó iná i'imatájeri penaje.
41008031	Rejomi Jesús kemari ra'apiyatéjenajlo mékeka nala'ajika riká chapú, rimá najló: —Ina'uké i'imakáloje nupalamane penaje i'imaká nuká. Pheñawilana, eyá sacerdótena wakára'ajeño, Tupana puráka'alo nakú jewíña'atajeño wa'até, unká wani wátalaño nuká. Ñakele napuráka'alo aú ajopana la'ajé nuká chapú. Nujña'ajé kajrú chapú kaje yajwé panaku, jimaje nenoje nuká, e'iyonaja weji ke kala i'imajemi numakápo'ojo piño nopumí chuwá.
41008032	Ilé ke Jesús i'imaká palá najló riyukuna nawe'epíkaloje penaje. Rejomi Pedro wá'ari riká a'ajná ño'ojó kemachi. Re rikeño'ó rakha'akana,
41008033	raú Jesús pajno'oró ra'apiyatéjena chaje yaká'ajo. Rejéchami rakha'akó rimaká Pédrojlo: —¡Pa'apá nuliyá, Jiñá Chi'inárikana pechu ke wani pipechu! Raú unká piwátala nula'aká nakaje Tupana pechu nakú ri'imaká ke. Piyukeja ina'ukena i'ijnataka napéchuwa ke wani pipechu.
41008034	Rejomi riwa'a ra'apiyatéjena ajopana wa'até rawa'ajó, rimá najló: —Iwátajika ee nujwa'atéjena i'imakana, iyureje iliyó piyuke nakaje la'akana ipechu nakú ri'imaká ke. Iwe'epíniña khaí inakuwá nenójika iká e'iyonaja, nupuráka'alo yukuna i'imakana jimaje.
41008035	Eyá unká yurílaje riliyó nakaje la'akana ripechu keja, kapichájero. Eyá nenójikare nuwátaka ke la'akana jimaje, nujwa'ateje ri'imakale, i'imajero.
41008036	Unká na penaje kajrú nakaje marí eja'awá chu i'imakare ña'akana i'imalá inajluwa, iná kapichájikole Tupana liyá rilanakiya.
41008037	Unká iná a'alajla nakaje Tupánajlo ri'imatakáloje iná riwemí aú kapichákajo liyá.
41008038	Ne'iyajena apáña'año no'opí pu'uwaré la'ajeñó, me'etení i'imakaño, e'iyá. Ñaké kaja napáña'ako nupuráka'alo ja'apí ne'iyá. Nupa'ajiko je'echú chiyá majó wakajé nopáña'ajo kaja na'apí ñaké. Ina'uké i'imakáloje nupalamane penaje i'imaká nuká. Piyukeja ina'ukena wakára'ajeri penaje nuphaje piño je'echú chiyá majó. Nora'apá wa'atéjena, je'echú chiyájena, wa'até nuphaje. Kajrú mejáma'atani kaje e'iyowá wephaje majó —ke rimaká najló.
41009001	Jesús kemari piño najló: —Iwe'epí marí: Nuwe'epí re ne'iyajena maare amájeño marí numakare nakú, unká chiyó nataka'á. Neká amájeño nujwa'atéjena la'aká kajrú nakaje Tupana wakára'aka ke —ke rimaká.
41009002	Pajluwa kuwá'ata (6) ke kala ja'apaka ejomi, Jesús jácho'oro ipuré ji'iwátaje. Rejo riwa'a rijwa'ató Pedro, Santiago, eyá re'ewé Juan, keleja. Nephaka rejo ejéchami, Jesús jimá apiyákako najimaje.
41009003	Jareni wani, sereni ke ra'arumaká amako rejéchami. Unká na i'imalá marí eja'awá chu jipárijla ñaké jareka a'arumakaji e'iyayá.
41009004	E mana'í chiyó namá Moisés, Elías wa'até, iphaka rawa'ajé rejé. Neká pura'añó Jesús wa'até.
41009005	E Pedro kemari Jesusjlo: —Wewíña'atajeri, ¡meke palá wani weká maare! I'ijná wala'achí weji kele ka'apejé maare: pajlúwa'ala wala'ajé pijló, apa'alá Moisesjlo, eyá apa'alá Elíasjlo.
41009006	(Rimakáchojonaja mapeja ñaké, kaja unká riwe'epila nájeka rimaká ñaké. Kajrú rikero'okó, ajopana rijwáke'ena wa'até.)
41009007	Ilé ke rimaká ejéchami, juni juwáka'ala ja'akó nachá. Re'iyayá nema'á Tupana kemaká najló: —Ilé Nu'urí, íki'ija nuwátakare, jema'á palá ra'apiyá.
41009008	Raú nayaká'ojla rejo, e'iyonaja unká na namala. Rikaja kalé Jesús namá.
41009009	E kaja nawitúka'a ipuré nakiyá. Napa'akó nakuwá Jesús kemari najló: —I'imaniña ta ajopánajlo nakaje amíchaje wajé yukuna. Numakápo'ojiko ejómiko, i'imá najló riyukuna. Ina'uké i'imakáloje nupalamane penaje i'imaká nuká.
41009010	Nema'á ra'apiyá, raú unká ne'emalá riyukuna ajopánajlo. Napura'ó pajwa'atéchaka nekámika ke nakaje rimakare rinakuwá najló nakú. Nemá pajlokaka: —Rimicha rinakuwá: "Numakápo'ojo piño", ke. ¿Meke kemakana ka'ajná riká?
41009011	E nemá rijló: —Tupana puráka'alo nakú jewíña'atajeño kemaño Elías michú nakú: "Riká waícha piño majó Tupana wakára'ajikare, ina'uké i'imatájeri penaje, tukumá", ke. ¿Naje chi nemá ilé ke?
41009012	-
41009013	Rimá najló: —Ilé ke jo'ó nemaká. Kaja Elías iphá majó nutukumá i'imaká, rila'akáloje nakaje nupé penaje, e'iyonaja unká nawátala ri'imaká. Tupana puráka'alo kemaká rinaku i'imaká, keja nala'aká chapú ri'imaká. Eyá ina'uké i'imajíkare palamane, nala'ajé chapú, Tupana puráka'alo lana'akéjami kemaká rinaku i'imaká, ke—ke Jesús kemaká najló rinakuwá.
41009014	E kaja napa'ó piño ajopana ra'apiyatéjena i'imaká ejo, amaño kajrú ina'ukena i'imaká najwa'até re. Ne'iyajena, Tupana puráka'alo nakú jewíña'atajeño, akha'ákaño ra'apiyatéjena wa'até.
41009015	Namaka aú Jesús iphaka rejé, necho'ó piyukeja rijimaje rajalákaje, pu'ují napechu i'imakale rinaku.
41009016	E rimá ra'apiyatéjena re yuríkañojlo: —¿Na jimaje chi akha'ákicho pajwa'atéchaka?
41009017	Unká chiyó na'ajipá rijló, pajluwa kemari rijló: —Wewíña'atajeri, majó nuwá'icha nu'urí pichaje. Re jiñá pechu re'iyá, nakojé unká meke la'ajé ripura'aló.
41009018	Jiñá pechu chá'atajika riká ejéchami, ra'ajiko kaphí wani kawakaje te'erí e'iyajé. Kajrú kaja kemu'ureni jeño'ojika rinuma chiyá. Rejéchami rajma'ajika raiwá kamachá, wa'ató ke kamachá kaja rinapona yuríjiko. Numíchajla pa'apiyatéjenajlo nawakára'akaloje riká jiñá pechu jácho'oko re'iyayá, e'iyonaja unká meke nala'alacha riká.
41009019	E Jesús kemari ra'apiyatéjenajlo: —¡Meke unká wani ipechu i'imalá Tupana chojé kaphí! ¿Meketana júpika chi nu'umajika rejo'okaja ijwa'até iwe'epíkaloje rinakojé nuliyá penaje? E rimá najló: —Iwá'icha majó ilé yuwají.
41009020	Raú nawa'a riká rejo. Jiñá pechu amaka aú Jesús, rikurúkata kaphí wani yuwají ri'imakare e'iyá, raú ra'ó kawakaje te'erí e'iyajé. Wa'ató ke kemu'ureni jeño'oká majó rinuma chiyá.
41009021	E Jesús kemari rara'apajlo; —¿Meketana cha júpika riká rijwa'até? —Rijyuwákoja rikeño'ó rijló i'imaká.
41009022	Pulapé cha jiñá pechu ka'aká riká jiyá chojé, ñaké kaja junápeje, rikapichátakaloje riká penaje. ¿E pila'akajla wajló nakaje? Piwe'epí wamu'ují.
41009023	Jesús kemari rijló: —¿Naje pimá?: "¿E pila'akajla wajló nakaje?", ke. Piyukeja Tupana la'ajika nakaje kaphí richojé péchurunajlo.
41009024	Raú rawíyo'oko, yuwají jara'apá kemaká rijló: —Kaphí nupechu Tupana chojé. Pa'á nuñaté nupechu i'imakáloje richaje richojé kaphí penaje.
41009025	Jesús amaka aú kajrucha ina'ukena awakako rejé, rimá jiñá pechu yuwají e'iyá i'imakárejlo: —Pipachá manumarú kele, me'ejwirú kaja riká. Ñakele chuwa pácho'o re'iyayá, pipa'aniño piño re'iyajé —ke riwakára'aka riká.
41009026	Raú jiñá pechu awíyo'ori, wa'ató ke rikurúkataka kaphí wani yuwají napona. Rejomi rácho'o re'iyayá, e yuwají tami yuriro matámiru ke. Piyukeja ramájeño kemaká rinaku: "Kaja ritaki'ichá", ke.
41009027	E'iyonaja Jesús patarí riyáthe'ela nakiyá riká. Riyá'ata riká, rejomi ritára'o. Palá ri'imaká reyá a'ajná ño'ojó.
41009028	E kaja Jesús mujlúka'ari pají chojé. Nekámika ke ne'emaká ra'apiyatéjena wa'até, e nemá rijló: —¿Naje chi unká méño'ojo wawakára'alacha ilé jiñá pechu jácho'oko re'iyayá?
41009029	Rimá najló: —Iná wakára'akaloje ilé kaje jiñá pechu jácho'oko ina'uké e'iyayá yámona, iná pura'ó Tupana wa'até.
41009030	-
41009031	E kaja nácho'o reyá, ja'apaño Galilea te'eré e'iyowá. Rimicho'ojnoja Jesús wátaka ra'apiyatéjena wa'até ja'apákana rewíña'atakaloje neká penaje. Rimá najló: —Ina'uké i'imakáloje nupalamane penaje i'imaká nuká. Na'ajé nupinánajlo nuká nenókaloje nuká penaje, e'iyonaja kalé weji ke kala i'imajemi numakápo'ojo piño nopumí chuwá.
41009032	Unká nawe'epila meke kemakánaka ilé ke rimakare rinakuwá najló nakojé. Unká kaja nakejá'ala riyukuna riliyá palá, nawó la'akole ra'apejé.
41009033	E kaja nephá pajimila Cafarnaúm ejo. Nañakaré chu ne'emá, e Jesús kemari ra'apiyatéjenajlo: —¿Na nakú chi ipuri'ichó wa'apíchaka ketana?
41009034	Unká na'ajipalá rijló, napáña'ako akuwaná. Na'apaka nakuwá, napura'ó pajwa'atéchaka naka i'imari ne'iyá, chá'atari neká nakaje la'akana aú nakú.
41009035	E Jesús yá'aro. Rejomi rawakata iyamá iphata ji'imaji nakojé (12) kele ra'apiyatéjena i'imakárena, rimá najló: —Wátajeri ajopana ina'ukena chá'atakana, la'ajeri rinakuwá ajopana ja'apejé ke, najwa'até jápajeri ke.
41009036	Eyá Jesús wá'ari pajluwaja yuwají ne'iyajé. Riyá'ata rikujyú nakojé riká.
41009037	Rimá najló: —Wátajeri marí yuwají, nujwa'ateje ri'imakale, wátajeri kaja nuká. Eyá wátajeri nuká, wátajeri kaja Tupana, wakára'ari nu'umaká majó —ke rimaká najló.
41009038	Juan kemari Jesusjlo: —Wewíña'atajeri, apú wakajé wamá pajluwa wakára'aka jiñana pechu jácho'oko ina'uké e'iyayá. Pipuráka'alo aú riwakára'a nácho'oko ne'iyayá. Unká wanakiyana kalé ri'imaká, raú wawíyo'o rijló ñaké la'akana cha.
41009039	Jesús kemari najló: —Unká paala imaká rijló ñaké. Nupuráka'alo aú pajluwa ka'ajná la'arí nakaje Tupánaja kalé we'epíkare la'akana. Ilé ke la'ajeri unká pura'aló nunaku pu'uwaré.
41009040	Unkachu na la'alá weká chapú, rila'á wanaku palá.
41009041	Jema'á marí: Apala pajluwa ka'ajná la'arí apú nakú palá, no'opiyá jema'ajeri ri'imakale. Ra'á ka'ajná rijló juni ri'irakáloje penaje. Ilé ke rila'akale rinaku palá, Tupana a'ajeri rijló riwemí —ke rimaká najló.
41009042	E Jesús kemari piño najló: "Chapú wani ri'imajika amátaño no'opiyá jema'ajeño pu'uwaré la'akaná aujlo. Palani naka'akela namátajeño junápeje kajruni jipa jepo'okeja nanúrupi nakú ke. Palani najló ilé ke nala'akana i'imakajla, chapú kaje yajwé namájikare ijlunami chojé.
41009043	Ñakele piyáthe'ela pachá ka'ajná pila'akachu pu'uwaré, palani rimata'akana pika'akáloje riká pinakiyó, pi'imakóloje kapichákajo liyá pajluwa pumitano wa'até. Palani ilé ke la'akana i'imakajla pijló, pikapichako piyá ripachá kera'athani unká yakálare chojé.
41009044	Re unká jamo'onana taka'alá, unká kaja kera'athani yakala.
41009045	Eyá pi'imá pachá ka'ajná pila'akachu pu'uwaré, palani kaja pajluwa pumitano mata'akana pika'akáloje riká pinakiyó. Unká paala ripachá piyukeja pinapona kapichákojla kera'athani unká yakálare chojé.
41009046	Re unká jamo'onana taka'alá, unká kaja kera'athani yakala.
41009047	Nakaje pamákare pijlú aú pachá ka'ajná pila'á pu'uwaré. Piyurí piliyó ilé ke la'akana. Pikawícha'akela pijlú majó pika'akáloje pinakiyó riká penaje, palani ri'imakajla pijló, piyukeja pinapona i'ijnaká piyá ripachá kera'athani unká yakálare chojé.
41009048	Re unká jamo'onana taka'alá, unká kaja kera'athani yakala".
41009049	Jesús kemari piño najló: "Piyuke piraji nenójikare nakára'atakaloje Tupánajlo, na'aké yukira paineko re'iyá. Ñaké la'akana i'imakale palani.
41009050	Palani kaja yukira ka'akana a'ajnejí e'iyajé, e'iyonaja rila'akochu uwi'ichí, unká méño'ojo iná la'alá piño kajiparé riká rapumí chuwá. Yukira i'imaká a'ajnejijlo, ke kaja iká ajopana ina'ukénajlo, ila'akachu neká palá. Eko ila'á palá pekowáaka", ke rimaká najló.
41010001	E kaja Jesús jácho'oro Cafarnaúm eyá ají ke Judea te'eré ejo, iphari juni Jordán pa'anajo pitá. Rejé kajrú ina'ukena awakako piño rinakojé. Richape rewíña'ata piño neká.
41010002	Fariséona nakiyana iphaño kaja rinaku rejé. Mapeja nawátaka yuku kejá'akana riliyá nema'akákaloje mékeka rimaká najló, raú nemá rijló: —¿E palani Tupánajlo iná yajalo yuríkana mapeja, iná wátaka kéchami?
41010003	Rimá najló: —¿Meke chi Moisés michú kemaká rinaku i'imaká?
41010004	Nemá rijló: —Riká michú kemari iná yurijla iná yajalo, iná a'akachu rojló puráka'aloji lana'akéjami. Richu iná kemá na pachaka iná yurika ruká, rejomi iná yurijla ruká.
41010005	Rimá najló: —Riwakajé ijnú wani nema'aká Tupana ja'apiyá i'imaká, akuwaná nawátake naluna yuríkana. Raú Moisés yurí najló rinakojé nayuríkaloje naluna penaje.
41010006	Tupana keño'ótaka eja'awá i'imaká wakajé, rikeño'ota achiñá, inanaru wa'até i'imaká.
41010007	Ñakele achiñá wá'akako ejomi, ranúka'o richi'iná liyá ri'imakáloje riyajalo wa'até.
41010008	Unká iyamá ina'ukena ke kalé wá'akajeñomi. Pajluwa japi keja neká pajwa'atéchaka.
41010009	Ilé ke ne'emakale, unká paala nayurika pekowáaka. Kaja Tupana la'á ne'emaká, ne'emakáloje pajluwa japi keja pajwa'atéchaka —ke rimaká najló.
41010010	E namujlúka'a pají chojé. Re ra'apiyatéjena kemaño rijló: —¿Meke kemakana chi kele pimíchaje nakú wajló wajé?
41010011	Rimá najló: —Pajluwa ka'ajná yuríkachu riyajalo riwá'akakoloje apa'awelo wa'até rulanakiya penaje, la'arí rimanaicho raú. Apa'awelo wa'até la'akana keja Tupánajlo riká.
41010012	Ñaké kaja apú lanakiya ka'ajná, riyajalo yuríkachu ruyajná, la'ayó kaja rumanaicho raú. Apú wa'até la'akana keja Tupánajlo riká —ke Jesús kemaká najló.
41010013	Ne'iyajena wá'año yuwaná Jesús ejo rito'otákaloje riyáthe'ela nanakojé, ripura'akóloje Tupana wa'até nanaku palá. E'iyonaja ra'apiyatéjena awíyo'oño najló richá, nawá'aka piyá richaje neká.
41010014	Raú Jesús yúcha'aro nachá, rimá najló: —Reja yuwaná i'ijnareja nuchaje, awíyo'oniña najló richá. Yuwaná ke i'imakaño i'imaño Tupana wa'atéjena, nawakára'ajeri ri'imakale.
41010015	Iwe'epí marí: Unká méño'ojo ina'uké i'imalajla Tupana wa'atéjena, unkachu napechu i'imalá yuwaná pechu ke kaja rinaku. Yuwaná wátaño Tupana nañaté a'ajerí penaje. Unká wátala Tupana riñaté a'ajerí penaje, unká méño'ojo i'imalajla rijwa'atéjena nakiyana rimujlúka'akaloje je'echú chojé penaje —ke rimaká najló.
41010016	E kaja riwa'a yuwaná pajluwano ke ritu'uwejo. E rito'otá riyáthe'ela nanakojé. Ripura'ó Tupana wa'até nanaku rila'akáloje neká palá penaje.
41010017	Jesús ja'apaka reyá e'iyowá ke pajluwa iphaka jecho'okelo rinaku. Riká tára'aro ri'irúpachi aú rijimaje, rimá rijló: —Wewíña'atajeri, palá la'ajerí piká. ¿Na chi nula'ajla nu'umakáloje ripalamane Tupana wa'até matajnako je'echú chu?
41010018	Jesús kemari rijló: —¿Naje chi pimá nunaku: "Palá la'ajerí", ke? Tupánaja kalé, pajluwaja, palá la'ajerí.
41010019	Kaja piwe'epí naka Tupana wakára'aka iná la'aká: "Pinóniña ina'uké; pila'aniña kaja pimanaicho apa'awelo wa'até; pata'aniña kaja; pipajlániña kaja apú nakú mapeja, ráu nala'akáloje chapú riká; piphá kaja pichi'iná ja'apí palá", ke.
41010020	E rimá Jesusjlo: —Wewíña'atajeri, nujyuwako eyá maárejecha nula'á piyukeja ilé pimíchaka ke.
41010021	Raú Jesús yaká'aro richaje, íki'ija riwátaka riká. E rimá piño rijló: —Rejo'okaja nakaje yuriro pijló pila'akáloje penaje. Eko pa'atá piyuke pinane riwemí aú, rejomi pa'akáloje raú kamu'ují la'akaño ñaté. Ilé ke pila'ajika ee, kajrú nakaje i'imajika palá pijló je'echú chu. Rejomi pipa'ajó piño majó pi'imakáloje nujwa'ateje penaje.
41010022	Ilé ke Jesús kemaká rijló aú, ripa'ó reyá. Kamu'ují wani ripechu la'akó. Unká ra'alá rinakojó ripuráka'alo, kajrú le'ejepelari ri'imakale.
41010023	Jesús yaká'aro riyámojo ra'apiyatéjena chaje, rimá najló: —Puwichani wani kajrú le'ejepelárunajlo nachó yuríkana i'imajika Tupánajlo ri'imakáloje nawakára'ajeri penaje.
41010024	Ilé ke rimaká najló aú, ne'ejnatá napéchuwa nakaje rimakare najló nakú, raú rimá piño najló: —Nujwáke'ena, re ne'iyajena pechu kaphí nale'ejépela chojé, raú puwichani najló nachó yuríkana i'imajika Tupánajlo ri'imakáloje nawakára'ajeri penaje.
41010025	Puwichani caméllonajlo luwirí aphú ñani chuwá ja'apákana. Richaje puwichaka kajrú le'ejepelárunajlo nachó yuríkana i'imajika Tupánajlo, ri'imakáloje nawakára'ajeri penaje.
41010026	Ilé ke rimaká najló aú, nemá pajlokaka: —¿Mékajena chi ka'ajná Tupana i'imataje rijluwa kapichákajo liyá?
41010027	Raú Jesús yaká'aro nachaje, rimá najló: —Unká méño'ojo ina'uké i'imatálaje nekó kapichákajo liyá. Tupánaja kalé i'imatájerijla neká, riwe'epíkale piyukeja nakaje la'akana.
41010028	E Pedro kemari Jesusjlo: —Wawakára'ajeri, weká yuriño piyukeja wanane i'imaká we'ejnakáloje pijwa'até penaje.
41010029	Jesús kemari najló: —Nala'akáloje nuwakára'aka neká ke penaje ne'iyajena yuriño nañakaré ka'ajná, nejena ka'ajná, nachi'iná ka'ajná, nate'eré ka'ajná. Ne'ejnañáa kaja ka'ajná nayani kaja ñapákaño. Ilé kaje nayurí nayámajo ne'emakáloje nupuráka'alo yukuna ajopánajlo.
41010030	Palá wani nakaje i'imajika ilé ke la'akáñojlo. Kajrú kaja Tupana a'ajika nañaté nakaje la'akana aú marí eja'awá chu. Nañakaré, nejena, eyá nate'eré nayuríkare i'imaká, chaje palaka nakaje i'imajika najló. Ajopana ka'ajná la'ajeño neká chapú nupuráka'alo jimaje. Kaja penaje nakaje i'imajé palá wani najló, Tupana wa'até ne'emajíkale je'echú chu matajnako.
41010031	Re kajrú ina'ukena, me'etení i'imakaño, pechu nanakuwá: "Ajopana chaje Tupana la'ajika wanaku palá", ke. E'iyonaja unká ñaké kalé ri'imajika najló, ajopana ja'apejé wani rila'ajíkale nanaku palá. Re kaja kajrú ina'ukena, me'etení i'imakaño, pechu nanakuwá: "Ajopana ja'apejé ka'ajná Tupana la'ajika wanaku palá", ke. Ilé ke péchuruna nanakuwajlo, unká ñaké kalé ri'imajika, ajopana chaje wani rila'ajíkale nanaku palá —ke Jesús kemaká najló.
41010032	Jesús ja'apari ra'apiyatéjena wa'até ají ke Jerusalén ejo. Riká i'ijnatari nekó. Kajrú ra'apiyatéjena i'ijnataka napéchuwa nakaje rimakare najló nakú. Ajopana, nápumi chu ja'apákaño, i'imaño kero'okajo nakú. E Jesús wá'ari iyamá iphata ji'imaji nakojé (12) kele ra'apiyatéjena a'ajná ño'ojó pani ajopana liyá, ri'imakáloje najló mékeka ina'ukena nakiyana la'ajika riká chapú yukuna.
41010033	Rimá najló: "Chuwa we'ejichaka Jerusalén ejo. Re sacerdótena wakára'ajeño, eyá Tupana puráka'alo nakú jewíña'atajeño, kélejlo na'ajé nuká nenókaloje nuká penaje. Rejomi na'ajé nuká ajopana te'eré eyájena, unká judíona kalejlo.
41010034	Neká la'ajeño namákaja nuká; naña'ataje nuká; nathupaje nunakojé; rejomi nenoje nuká. E'iyonaja kalé weji ke kala i'imajemi numakápo'ojo piño nopumí chuwá", ke rimaká najló rinakuwá.
41010035	Ra'apiyatéjena nakiyana i'imaño Santiago, eyá Juan. Zebedeo yaní ne'emaká. Neká i'ijnaño Jesús awa'ajé rijló kemaje: —Wewíña'atajeri, wawata pila'aká wajló nakaje.
41010036	Rimá najló: —¿Na chi iwata nula'aká ijló?
41010037	Nemá rijló: —Pi'imajika ina'uké wakára'ajeri wakajé, wawata piyurika wayá'ako pawa'á. Pajluwaja piyureje yá'ako pawa'á ka'añá chojó pitá, eyá apú pajrú chojó pitá.
41010038	Raú riimá najló: —Unká iwe'epila naka kele ikeja'a nuliyá. Chapú wani nala'ajika nuká. ¿E chi ijña'akajla panaku riká ñaké, nala'akela iká chapú?
41010039	Raú nemá: —A'a, wajña'akárejla riká panaku. Rimá piño najló: —Kewaka jo'ó. Nala'ajé kaja iká chapú, nala'ajika nuká ke kaja.
41010040	E'iyonaja kalé unká nuká kalé a'ajeri ina'uké nayá'akoloje nowa'á nuka'añare ejo pitá ka'ajná, eyá nupajrure ejo pitá ka'ajná. Tupana a'ajeri neká, rikaja kalé we'epíkale mékajenaka yá'ajiko nowa'á —ke rimaká najló.
41010041	Ajopana, iyamá thé'ela kele (10) ra'apiyatéjena kaja i'imakaño, jema'añó mékeka nemaká rijló. Raú nayúcha'o Santiago, Juan wa'até cha.
41010042	E Jesús kemari najló nawakákoloje rawa'ajé, rimá najló: —Kaja iwe'epí palá ajopana te'eré eyájena wakára'ajeño nakojé. Najwa'atéjena minaná keja neká najwa'até. Kaphí wani nachaje wakára'akaño wakára'aka najwa'atéjena.
41010043	Eyá ijló, unká ñaké kalé ri'imajika. Iwata ka'ajná inakiyana chaje i'imakana. A'ajeri inakiyana ñaté, chá'atajeri iká piyukeja.
41010044	Iwata ka'ajná inakiyana chaje i'imakana. La'ajeri rinakuwá inakiyana wa'até jápajeri ke, i'imajeri ajopana chaje.
41010045	Ina'uké i'imakáloje nupalamane penaje i'imaká nuká. Unká nuphala majó ina'uké la'akáloje nojló nakaje penaje. Nula'akáloje najló nakaje penaje nu'ujná majó. No'ojé nokó kajrú ina'ukena chaya penaje ne'emakóloje kapichákajo liyá raú —ke rimaká najló.
41010046	Iñe'epú chuwá na'apá pajimila Jericó e'iyowá. Jesús ja'apiyatéjena, kajrú ajopana wa'até, ja'apaño kaja rijwa'até. Nácho'oko pajimila eyá ee, nephata pajluwa ina'uké. Rií i'imari Bartimeo, Timeo i'irí ri'imaká. Mejlurú wani ri'imaká. Re riya'o iñe'epú turená liñeru kejá'akana nakú ajopana ina'ukena liyá.
41010047	Rema'aká aú nemaká: "Jesús ja'apari iñe'epú chuwá", ke, rawíyo'oko rimaká: —¡Jesús, David michú lakemi, piwe'epí numu'ují!
41010048	Raú cha'apá re i'imakaño nakiyana akha'añó riká, nemá rijló: —Pimanúma'o ta. E'iyonaja richaje wani rawíyo'oka: —¡Jesús, David michú lakemi, piwe'epí numu'ují!
41010049	Raú Jesús tajnaro rejé, rimá: —Majó iwá'icha riká. Raú ne'ejná Bartimeo wá'aje, nemá rijló: —Pila'á kaphí pipéchuwa, pácho'o. Rimicha pi'ijnakáloje rejo.
41010050	Raú rika'á ripayétane rinakiyó, jácho'oro Jesús ejo kiñaja.
41010051	E Jesús kemari rijló: —¿Meke piwátaka nula'aká piká? —Wewíña'atajeri, pa'apata nuliyá mejlukaji, nomachi piño.
41010052	Jesús kemari rijló: —Chuwa pi'ijná. Kaja mejlukaji ja'apicha piliyá, pipechu i'imakale kaphí nochojé. Richuwaja mejlukaji ja'apaka riliyá, e ri'ijná Jesús wa'até rápumichu.
41011001	E kaja nephá Jerusalén awa'ajé, pajimila Betfagé, eyá Betania, kele awa'ayá na'apá, iphaño yenuri Olivos ja'apejé. Rejéchami Jesús wakára'aka iyamá ra'apiyatéjena nakiyana i'ijnaká pajimila ejo, rimá najló:
41011002	—Ja'apá pajimila ejo watukumá. Iphájikaja rejo ee, amaje burrito, unká jo'ó wani na ja'apálare nakú, tára'ako a'akeja rimukú ke. Eko ikaráka'a riká iwá'akaloje riká majó.
41011003	Nemájika ee ijló: "¿Naje chi ikaráka'a riká?", ke, imaje najló: "Wawakára'ajeri wátari riká meketánaja, rejomi wapa'ataje piño riká rapumí chuwá", ke.
41011004	E kaja ne'ejná ají ke pajimila ejo. Jesús kemaká najló keja nephátaka riká. Re ritára'o pajimila numaná awa'á, iñe'epú punúmakana. Nephaka rejé ee, nakaráka'a riká.
41011005	Rawa'á lapa'akaño amaka aú nakaráka'aka riká, nemá najló: —¿Meke chi ila'aká riká, kele? ¿Naje chi ikaráka'a riká?
41011006	Raú nemá najló Jesús wakára'aka nemaká najló ke, raú nayurí najló riká.
41011007	E nawa'a riká Jesús ejo. Nephátaka rinaku riká ee, nayúma'a na'arumaká nakiyana burrito wajlé chojé. E Jesús jácho'oro riwajlé chojé yá'ajo ra'apákaloje rinaku ají ke iñe'epú chuwá.
41011008	Kajrú ina'ukena i'imaká re. Neká ayúma'año kaja na'arumaká nakiyana ra'apaka ewá. Eyá ajopana mata'añó wejirí wirulá paná, naka'akáloje riká iñe'epú chojé ripé penaje, palá ramákoloje penaje.
41011009	Ritukumá ja'apákaño, eyá rápumichu chira'akaño, awíyo'oño kajrú. Nawíyo'oko nemaká Jesús nakú: —¡Wephákare wani ja'apí, Tupana! ¡Wapura'achó palá riká, Tupana wakára'akare majó we'ematájeri penaje, nakú!
41011010	¡Palá wani riwakára'aka weká. David michú wakára'ajika wa'ajútaya michuna i'imajika, ke kaja riwakára'aka weká! ¡Wephákare wani ja'apí, Tupana! —ke nawíyo'oka.
41011011	Ilé ke Jesús iphaka Jerusalén e'iyajé. E rimujlúka'a Tupana ñakaré chojé. Ripalamata piyuke nakaje re i'imakare richu. Kaja najúwa'a, raú ri'ijná ají ke Betania ejo ra'apiyatéjena wa'até.
41011012	Muní ke nácho'oko Betania eyá napa'akóloje piño Jerusalén ejo. Iñe'epú chu kewí Jesusjlo me'epijí i'imaká.
41011013	E ramá a'ajnare ke paijí higuera tára'ako, raú ri'ijná rejo richa kulaje ripaná e'iyowá. Riphaka ra'apejé ee, ramá mecharú ri'imaká, ripánaja kalé i'imari kajrú rinaku. Unká jo'ó riphala rarúka'aka jená chojé.
41011014	E rimá rinaku: —Maáreya watukumá unká na ña'alaje picha i'imajika. Ra'apiyatéjena jema'añó mékeka rimaká rinaku.
41011015	Nephá piño Jerusalén ejo. E rimujlúka'a Tupana ñakaré chojé, e rikeño'ó richu i'imakaño nakú ja'apákana. Nakaje a'ajeño riwemí aú, eyá nakaje warúwa'ajeño, neká kajena nakú ra'apá richiyá piyuke. Liñeru apiyákajeño mesané ripajno'otá; túku'uchina pirakana a'ajeño ñáka'aru ripajno'otá kaja.
41011016	Rejomi unká riyurila najña'aká najwa'ató nakaje Tupana ñakaré chojé.
41011017	E rewíña'ata neká meke Tupana kemaká riñakaré nakú i'imaká. Rimá najló: —Tupana puráka'alo lana'akéjami kemari: "Re nuñakaré piyukeja ina'uké pura'akóloje nujwa'até richu penaje". E'iyonaja apichata riká, a'akale nakaje ajopánajlo richu riwemí aú. Richuwaja jata'ano pekowáaka. Jata'ajeño ñakaré ke wani ila'aká ijluwa riká —ke rimaká najló.
41011018	Eyá sacerdótena wakára'ajeño, Tupana puráka'alo nakú jewíña'atajeño wa'até, jema'añó Jesús ja'apaka nanaku yukuna. Raú ne'ejnatá napéchuwa nawe'epíkaloje meke la'ajémika nenókajla riká. Nawata rinókana, e'iyonaja nakero'ó ajopana piyá, kaja piyuke ina'uké pechu i'imajíkale pu'ují rinaku, rewíña'atajikale neká palá wani.
41011019	E kaja najúwa'a, raú Jesús jácho'oro piño pajimila eyá.
41011020	Muní ke lapiyami na'apá piño paijí higuera awa'ayá, amaño kaja kuwichila rínami i'imaká piyuke ra'apare wa'ató.
41011021	Riká awa'ayá na'apá. Rejéchami riphaka Pedro pechu nakojé lalemi ke Jesús yerúka'aka richaje, raú rimá rijló: —Wewíña'atajeri, pamá higuera piyerúka'akare chaje, kaja kuwichila riká.
41011022	Jesús kemari najló: — Palá Tupana la'aká nakaje kaphí richojé péchurunajlo.
41011023	Jema'á marí: Iná kemakela marí ipurejlo: "Pácho'o, pikojno'ó juni jalomi jakojé", ke. Ñaké ri'imakajla, kaphí Tupana chojé péchuruna kemakela ñaké. Unkachu iná pechu i'imalá kaphí Tupana chojé, iná kemajla ka'ajná: "Unká ri'imalaje ñaké", ke. E ñakeja ri'imajika.
41011024	Ñakele numá ijló: Piyukeja nakaje ikejá'ajikare Tupana liyá rijwa'até pura'akano kewá, ra'ajé ijló riká, ipechu i'imajika ee kaphí richojé
41011025	Tupana wa'até ipura'akó aú, amó ina'uké chaje chapú nala'akare iká liyá. Raú ñaké kaja Jara'apá, je'echú chu i'imakare, amájiko ichaje pu'uwaré ila'akare liyá.
41011026	Unkachu amalo apú chaje chapú rila'akare iká liyá, unká kaja Jara'apá, je'echú chu i'imakare, amálajo ichaje pu'uwaré ila'akare liyá —ke rimaká najló.
41011027	E kaja napa'ó piño Jerusalén ejo. E Jesús mujlúka'ari piño Tupana ñakaré chojé. Rejéchami sacerdótena wakára'ajeño, eyá Tupana puráka'alo nakú jewíña'atajeño, pheñawilana wa'até, awakako rinakojé.
41011028	Nemá rijló: —¿Na puráka'alo aú chi pila'á nakaje? ¿Na chi wakára'ari pila'aká ñaké?
41011029	Rimá najló: —Nukejá'aje kaja iliyá nakaje yukuna. A'ajipajika ee nojló palá riká, numaje kaja ijló naka nuwakára'ajeri.
41011030	Rimá piño najló: —¿Na wakára'ari Juan michú la'aká bautizar ina'uké i'imaká: Tupana ka'ajná, ina'uké ka'ajná?
41011031	Raú napura'ó pajwa'atéchaka nekámika ke, nemá pajlokaka: —Wemájika ee rijló: "Tupana wakára'ari ri'imaká", ke, rimaje ka'ajná wajló: "Eta, ¿naje kalé ta unká jema'alá ra'apiyá i'imaká?".
41011032	Eyá wemájika ee ka'ajná rijló: "Ina'uké puráka'alo aú", ke, e mariruna yúcha'ajeño ka'ajná wachá raú. Raú nakero'ó ilé ke rijló kemakana piyá, ajopana pechu i'imakale Juan michú nakú: "Tupana puráka'alo ja'apátajeri ri'imaká", ke.
41011033	Raú nemá rijló: —Kaapí, unká wawe'epila na puráka'alo aú ka rila'aké bautizar ina'uké. Jesús kemari najló: —Ñakele unká kaja numalaje ijló naka wakára'ari nula'aká nakaje.
41012001	E Jesús i'imari najló yuku, raú rewíña'atakaloje neká. Rimá najló: "Pajluwaja ina'uké ejátiyari kajmú kaje icha ijí ri'ikakapere e'iyowá. Rejomi richipúka'atiya kurara tujlá ke rinakuwá. Rili'ichá kaja ralá apáka'aruna. Rejomi rili'ichá rika'apó yenoje, richiyá riwa'aphena amákaloje riká palá penaje. E riyuricha rijwa'até jápajeño nakiyánajlo ri'ikakapere namákaloje rijló riká. E ri'ijichá reyá ya'ajnaje. Ri'ijichaka yámona, rimicha najló: 'Chuwa nu'ujichaka, eko amá palá nojló riká. Kajmú kaje icha nakiyana no'ojé ijló ramákana wemí'. E ri'ijichá ya'ajnaje reyá. Júpija ri'imichaka rewá.
41012002	E kaja waja kajmú icha ña'akana iphicha rená chojé, raú paminá wakári'icha rijwa'até jápajeri i'ijnaká richa ña'ajé rijló.
41012003	Raú ri'ijichá rimena amájeño ejo, iphíchari nanaku. Riphíchaka nanaku ee, napatiya riká, ne'ekatiya riwilá, rejomi nawakári'icha ripa'akó mapeja.
41012004	Raú paminá wakári'icha apú rijwa'até jápajeri rejo. Ñaké kaja nali'ichaka riká chapú. Ne'ekatiya riwilá jipa aú, e nenocha riká pewíla'aruya jipa aú.
41012005	E riwakári'icha piño apú rejo. Ilé nenocha. Rejomi riwakári'icha piño apú, apú ke rejo. Ñaké waja nali'ichaka neká chapú, ajopana riwakári'ichajena nali'ichaka ke kaja. Ne'iyajena naña'atiya, ne'iyajena nenocha.
41012006	E ri'irí wani, íki'ija riwátakare, yurícharo kaja penaje rijwa'até. Riká riwakári'icha nachaje kaja penaje. Kaja ripechu i'imichá nanaku: 'Nu'urí riká, raú nephaje ra'apí'.
41012007	E'iyonaja rimena amájeño amíchaka aú riká waíchaka, nemicha pajlokaka: 'Kele tajló riyureje rimena piyuke. I'ijná wenótachi riká ta rimenami yuríkoloje wajló', ke nemíchaka pajlokaka.
41012008	E kaja riphicha nanaku. E napatiya riká, nenocha kaja riká. Rejomi naki'ichá ritami rimena yámojo", ke Jesús i'imaká najló riyukuna.
41012009	Rejomi rimá najló: "¿Meke ka'ajná paminá la'ajika kele rimena amájeño riphájika nanaku wakajé? Ri'ijnajé rejo nakapichátaje. Rejomi riyureje rimena ajopánajlo, neká amákaloje piño rijló riká".
41012010	-
41012011	Jesús kemari piño najló: "Kaja iwe'epí mékeka Tupana puráka'alo kemaká nunaku: 'Pajluwaja ina'uké i'imajeri. Rinaku ne'iyajena kemaje: 'Unká ina'ukélari riká', ke. E'iyonaja kalé ajopana chaje ri'imajika, ilé kaje penaje Tupana a'ajíkale riká. Palani waja nakaje Tupana la'akare', ke Ripuráka'alo kemaká", ke Jesús kemaká najló.
41012012	Unká paala ripuráka'alo i'imaká ne'iyajénajlo. Yúkuja kalé ri'imá najló, e'iyonaja nawe'epí rimaká nanaku raú meke la'ajéñoka ne'emaká. Ñakele nawata ripatakana nawajákaloje riká penaje, e'iyonaja nakero'ó ina'uké piyá. Raú unká meke nala'alá riká. Rewaja nayurí riká.
41012013	Nawakára'a fariséona nanakiyana, eyá Herodes wa'atéjena nakiyana, i'ijnaká Jesús wa'até pura'ajó nakulákatakoloje rinaku, rijimaje nemakáloje rinaku: "Apo'ojó wani ripechu we'emakana liyá", ke.
41012014	Nemá rijló: —Wewíña'atajeri, wawe'epí kewákaje nakaje pewíña'atakare nakú. Nakaje Tupana wátakare iná la'aká, kaje nakú pewíña'ata ina'uké. Re wawakára'ajeño nakiyánajlo unká paala pipuráka'alo, e'iyonaja unká pa'alá neká pinakojó. Pajimato pewíña'ataka rejeno waja ina'uké Tupana wátaka ke la'akana nakú. Chuwa pimá wajló meke pipechu nakú liñeru nakejá'akare waliyá, na'akáloje riká we'emakana Césarjlo penaje. Romano nakiyana riká. ¿E chi palani liñeru a'akana rijló, unká ka'ajná?
41012015	Jesús we'epiri mékeka napechu i'imaká rinaku, nawátakale rimaká najló apo'ojó ne'emakana liyá, nala'akáloje raú riká chapú. Raú rimá najló: —¿Naje chi iwata numaká ijló ilé kaje nakú, rejomi imakáloje nunaku: "Apo'ojó wani ripechu we'emakana liyá", ke? Iya'atá nojló kele liñeru a'akare i'imakánajlo, nomachi.
41012016	Raú naya'atá Jesusjlo pajluwata. Riyaka'o richaje, e rimá najló: —¿Na jenami chi kari liñeru nakú? ¿Na ií chi lana'akéjami rinaku? Nemá: —We'emakana César jenami rinaku. Rií kaja rinaku.
41012017	Raú Jesús kemari najló: —A'á i'imakánajlo nakaje rijló penaje i'imakare. Eyá Tupánajlo a'á kaja nakaje rijló penaje i'imakare. Ilé ke rimaká aú najló, napechu i'imá: "¡Meke kapechú wani ra'ajipichaka wajló!", ke.
41012018	Rejomi saducéona nakiyana i'ijnaño Jesús chaje. Neká kemakeño kaja taka'akaño nakú: "Unká namakápo'olajo piño", ke. Raú nemá rijló:
41012019	—Wewíña'atajeri, Moisés puráka'alomi chu kemari: "Pajluwa ka'ajná taka'añáakachu riyajalo mayanikeru, palani rijmeremi ra'apiyajé wá'akakojla rujwa'até, re'ewé michú yanimínami yuríkoloje rapumí chojé ripalamane aú", ke ripuráka'alomi kemaká.
41012020	Ñaké riká. Maare pajluwaja ina'uké i'imari wajwa'até. Iyamá kuwá'ata kele ne'emaká rejena wa'até, achiñana waja. Phe'ejrí i'imaká wá'akaro paineko. Riká tajnáñari ruká mayanikéruja.
41012021	Rejomi ra'apejé i'imaká wá'akaro riyajálomi wa'até. Ñaké kaja rikapicháñaaka ruká mayanikeru kaja, raú ra'apejé i'imaká wá'akaro piño rujwa'até, kapicharo ñakeja kaja ruliyá.
41012022	Ají ke waja iyamá kuwá'ata kele ne'emaká wá'akako rujwa'até i'imaká. Neká piyukeja kapichaño ruliyá mayanikéruna waja. E kaja waja nayajalo penájerumi kapichayo nápumichu.
41012023	Eta, Tupana makápo'otajika piyuke ina'ukena kaja taka'akaño wakajé, ¿mékaje yajalo chi ru'umajika riwakajé? Iyamá kuwá'ata kele achiñana yajálomi ru'umaká.
41012024	Raú Jesús kemari najló: —Meke unká wani iwe'epila rinakojé. Unká pachá iwe'epila Tupana puráka'alo lana'akéjami nakojé, raú unká kaja iwe'epila nakaje rila'akare nakojé.
41012025	Piyukeja kaja taka'akaño makápo'ojiko piño wakajé, unká na wá'akalajo piño pajwa'atéchaka. Tupana wa'atéjena, je'echú chiyájena (ángeles), ke waja ne'emajíkale riwakajé.
41012026	Re kaja taka'akaño makápo'ojiko piño yukuna Tupana puráka'alo lana'akéjami, iwe'epíkare nakojé, e'iyá. ¿Unká chi ipura'aló rijwa'até? Ñaké kaja Moisés puráka'alomi kemaká kaja taka'akaño makápo'ojiko piño nakú. Jíma'alami kára'ako i'imaká e'iyayá Tupana pura'aró Moisés wa'até i'imaká, rimá rijló: "Nuká, Abraham, Isaac, Jacob, kele pechu i'imakare chojé kaphí", ke rimaká.
41012027	Unká méño'ojo kaja taka'akaño penájemina pechu i'imalá Tupana chojé kaphí. Kajmuruna jo'ó i'imakáñoja kalé pechu i'imárijla kaphí richojé. ¡Unká iwe'epila ta naka kewaka! —ke rimaká najló.
41012028	E kaja pajluwaja Tupana puráka'alo nakú jewíña'atajeri i'ijnari Jesús wa'até pura'ajó, rema'akale mékeka napura'akó pajwa'atéchaka i'imaká. Riwe'epí Jesús kemaká palá najló, raú ri'ijná rawa'ajé riliyá nakaje yukuna kejá'aje, rimá rijló: —Tupana puráka'alo lana'akéjami wakára'ari iná la'aká kajrú nakaje. ¿Na riwata wala'aká apú rimakare nakú chaje wani?
41012029	Jesús kemari rijló: —Tupana puráka'alo lana'akéjami kemari: "Wawakára'ajeri Tupana, rikaja kalé pajluwa iná Chi'inárikana.
41012030	Piwata íki'ija wani riká. Pi'ijnatá palá pipéchuwa rinaku. Pewíña'o kaja Ripuráka'alo nakú, ri'imakáloje palá rijló penaje. Pila'á rijló piyukeja nakaje palá, íki'ija piwátakale riká.
41012031	Eyá re apú nakaje ñakeja kemachi kaja Tupana wátakare iná la'aká. Riká kemari: "Piwata íki'ija piyukeja ina'uké, piwátaka pikó ke kaja" —ke rimaká rijló.
41012032	Raú Tupana puráka'alo nakú jewíña'atajeri kemari rijló: —Wewíña'atajeri, kewaka jo'ó kele pimá nakú. Palá pimíchaka wajló. Rikaja kalé pajluwa Tupana, iná wakára'ajeri, iná Chi'inárikana kaja.
41012033	Riká kaja iná wata íki'ija; rinákuja kaja iná i'ijnatá iná péchuwa; Ripuráka'alo nakú kaja iná jewíña'o ri'imakáloje palá rijló; iná la'á kaja piyuke nakaje palá ri'imakáloje palá rinaku. Ilé ke iná la'aká, iná wátakale riká íki'ija. Eyá iná wata kaja íki'ija piyuke ina'uké, iná wátaka iná ikó ke kaja. Pirájina nakára'atakare Tupánajlo, chaje palaka rijló ñaké la'akana. Nakaje iná a'akare mapeja rijló, chaje palaka kaja riká.
41012034	Jesús jema'arí kapechú rimaká rijló, raú rimá: —Yewicha pipechu kaphí Tupana chojé ri'imakáloje piwakára'ajeri penaje. Reyá a'ajná ño'ojó unká ajopana kejá'ake nakaje yukuna riliyá, nawó la'ajíkole ra'apejé nakaje yukuna kejá'akana aú.
41012035	Jesús jewíña'atari neká Tupana ñakaré chu, rimá najló: —Tupana wakára'ari pajluwaja majó ina'uké i'imatájeri penaje. Eta, ¿naje chi Tupana puráka'alo nakú jewíña'atajeño kemá rinaku: "David michú lakénami nakiyana riká", ke?
41012036	Marí ke Tupana Pechu wakára'aka David lana'aká riyukuna i'imaká: "Wawakára'ajeri wani Tupana kemari Nuwakára'ajeri nakú marí ke: 'Palá wani nupechu pinaku. Pi'imá nawakára'ajeri nujwa'até. Maare pi'imajé nowa'á, nuchá'atajika chapú pinaku péchuruna ejená', ke rimaká".
41012037	Jesús kemari piño najló: —David kemari: "Nuwakára'ajeri riká", Tupana wakára'ajikare ina'uké i'imatájeri penaje nakú. Ñakele unká rilakénami nakiyana wani kalé riká, nemaká rinakú ke —ke rimaká najló. Íki'iruna ina'ukena jema'añó Jesús puráka'alo. Palá wani napechu i'imaká ripuráka'alo nakú.
41012038	Jesús jewíña'atari piño neká, rimá najló: "Iwe'epí palá mékajenaka kewaka Tupana puráka'alo nakú jewíña'atajeño. Waphereni na'arumaká chu nachira'ó. Nawata kaja ina'uké ajalákaka neká palá, nachira'akó ewá. Le'ejepelaji ñakarelana e'iyowá na'apaka ee, ñaké kaja nawátaka najalákaka neká palá.
41012039	Najñákachu na'ajnewá ajopana ina'ukena wa'até, nawata nawakára'ajeño ñáka'aru chu yá'akano. Ajopana chá'atajeño ke nayá'ako nawakáka'alo ñakarelana chu. Ñaké kaja nale'ejé fiesta wakajé.
41012040	Napajlaka najwa'até ejomi, nata'á inaana iwakajílomina liyá nane. Eyá mapeja napura'akó júpija Tupana wa'até, palá ina'uké pechu i'imakáloje nanaku raú. Ilé ke nala'aká pachá, ajopana chaje wani Tupana wajájika neká", ke rimaká nanaku.
41012041	E Jesús yá'aro liñeru a'akuná awa'á Tupana ñakaré chu. Re ramá kajrú ina'ukena ka'aká liñeru richojé. Kajrú liñéruteruna ka'añó kajrú liñeru richojé.
41012042	Eyá ramá kaja apa'awelo iwakajílomi. Kamu'ují la'akayo wani ru'umaká. Ruká ka'ayó iyamata ñánija liñeru richojé, wejápaja wani rawakako.
41012043	Raú Jesús wá'ari ra'apiyatéjenajlo ne'ejnakáloje rawa'ajé. Rimá najló: —Jema'á marí: Ilerú iwakajílomi, kamu'ují la'akayo wani ruká. Ilé liñeru, wejápaja ruki'ichaje richojé aú ruchá'atiya ajopana.
41012044	Ajopana ki'ichaño naliñérute lupemí richojé, eyá ruká ki'ichayo piyuke ruliñérute richojé, a'ajnejí warúwa'ajona penaje i'imichákajla —ke rimaká najló.
41013001	Jesús jácho'oko Tupana ñakaré chiyá ejomi, pajluwaja ra'apiyatéjena nakiyana kemari rijló: —Wewíña'atajeri, pamá marí Tupana ñakaré. Jipa nakiyá la'akanami riká. ¡Palani wani riká!
41013002	Jesús kemari rijló: —Kele Tupana ñakaré, pamákare me'etení jipa nakiyá la'akanami, unká i'imalaje piño maare, a'ajná ño'ojó chami chapú péchuruna kajya'atájikale riká piyukeja. Rejomi unká wani pajluwaja ñani jipa yurílajo pacháaka rapukunami chu—ke rimaká rijló.
41013003	E Jesús i'ijnari yenuri Olivos ejo. Re ri'iwata nakú riya'o Tupana ñakaré ejo pitá nakojó. E Pedro, Santiago, Juan, Andrés, kele i'ijnaño richaje. Nekámika ke ne'emaká re, e nemá rijló:
41013004	—Pimá wajló mékechamika kele pimíchaje nakú wajló i'imajika, pimíchaka ke. ¿Na aú chi ina'uké we'epeje yewicha eja'awá kapichako jená?
41013005	Rimá najló: "Amá ikó palá wani, ajopana pajlaka piyá ijwa'até.
41013006	Kajrú wani ina'uké iphájika majó nanakuwá kemaje: "Tupana wakára'ari nuká majó ina'uké i'imatájeri penaje", ke. Kajrú wani kaja napajlájika ina'uké wa'até.
41013007	Jema'ajé kaja kajrú ajopana nókakako pajwa'atéchaka yukuna ya'ajnawa, ñaké kaja awa'awa. Ikero'oniño ilé kaje yukuna jema'akana aú. Kaja keja ri'imajika, e'iyonaja unká jo'ó wani eja'awá kapichájiko jená iphálaje riwakajé".
41013008	Rimá piño najló: "Ajopana te'eré eyájena nókajeño ajopana te'eré eyájena wa'até; kajrú te'erí ñakha'ajiko apú ewá, apú ewá ke; kajrú kaja ina'ukena taka'ajika me'epijí nakú. Ilé kaje aú nakeño'ojé chapú kaje yajwé ña'akana panaku.
41013009	A'á inakojó ikó. Nawá'aje ka'ajná iká iwakára'ajeño ejo, no'opiyá jema'ajeño i'imakale. Rejo naña'ataje iká ina'ukena awakáka'alo ñakarelana chu. Itára'ajo kaja iwakára'ajeño jimaje, ajopana, ajopana ke jimaje, nakulákatakoloje inaku penaje. Ilé ke nala'ajika iká, no'opiyá jema'ajeño i'imakale. Ilé kaje aú palá i'imajika nuyukuna najló.
41013010	Raú marí yuku, Tupana yukuna palani i'imakare, jema'ajero piyuke ina'uké te'eré nakuwá, raú nawe'epíkaloje meke riwátaka ina'uké i'imatákana kapichákajo liyá nakojé. Ilé ke ri'imajika wakajé, eja'awá iphaje rená chojé kaja penaje.
41013011	Nawá'ajika iká iwakára'ajeño ejo wakajé, iwó la'aniño mékeka imájika najló piyá, Tupana Pechu kemájikale ijló mékeka imájika najló riphájikaja rená chojé ijló ee. Unká imalaje najló ipechu keja. Ripechu aú Tupana kemaje ijló mékeka imájika nakaje nakú najló".
41013012	Rimá piño najló: "Ne'iyajena a'ajeño nejena nakiyana chapú nanaku péchurunajlo, nenókaloje neká penaje. Ne'iyajena chi'iná a'ajeño nayani nakiyana najló, nenókaloje kaja neká penaje. Ne'iyajena yaní a'ajeño najló nachi'iná, nenókaloje neká penaje. Ke ne'iyajena la'ajika riwakajé.
41013013	Kajrú ina'ukena pechu i'imajika inaku chapú, jema'akale no'opiyá. Unkájika ee jácho'o no'opiyá jema'akana chiyá itaka'ajika ejená ee, Tupana i'imataje iká kapichákajo liyá".
41013014	Rimá piño najló: "Tupana puráka'alo ja'apátajeri Daniel michú lana'arí marí ke i'imaká: 'Amájika ee nakaje kajrupi wani tára'ako Tupana ñakaré chu wakajé, iká Judea te'eré nakú i'imakaño ñaajeño ipuré e'iyajé', ke. Riwakajé iwe'epeje meke kemakánaka riká.
41013015	Eyá i'imajeri ka'ajná riwakajé riñakaré ji'iwata chu, palani riñaakó reyaja. Unká meke la'ajé riwitúka'alajla rinane ña'ajé riñakaré chiyá.
41013016	Apú ka'ajná i'imajeri riwakajé rimena e'iyá. Palani riñaakó reyaja, unkale meke la'ajé ripa'alojla riñakaré ejo ra'arumaká ña'ajé.
41013017	Riwakajé chapú wani ri'imajika kanupana inaana i'imajíkañojlo. Ñaké kaja ri'imajika chapú wani rejo'okaja yaní i'irakaño chu'uchujlo.
41013018	Ipura'ó Tupana wa'até ri'imaká piyá ñaké ijló yawijá i'imajika japi ka'ajná.
41013019	Riwakajé kajrú ina'ukena amájika chapú kaje yajwé. Tupana keño'ótaka eja'awá i'imaká, eyá maárejecha, unká jo'ó wani namala ñaké chapú kaje yajwé. Unká kaja namálaje ñaké reyá a'ajná ño'ojó.
41013020	Meketánaja namájika chapú kaje yajwé. Unkákela Tupana la'alajla ñaké, piyukeja ina'uké kapichájikojla. Íki'ija wani Tupana wátakale ina'uké ri'iwapakárena rijluwa i'imaká, raú meketánaja namájika chapú kaje yajwé.
41013021	Apala nemaje ka'ajná ijló: 'Iyaká'o a'ajná ño'ojó ke ka'ajná, ají ño'ojó ke ka'ajná, kele Tupana wakára'akare majó ina'uké i'imatájeri chaje'. Ilé ke nemájika ee ijló, jema'aniña na'apiyá.
41013022	Kajrú wani nephájika mapeja nanakuwá kemaje: 'Ina'uké i'imatájeri nuká', ke. Apú ka'ajná kemájeri rinakuwá: 'Tupana puráka'alo ja'apátajeri nuká', ke. Nala'ajé kaja kajrú nakaje unká méño'ojo ajopana la'alare kaje, raú napajlákaloje ijwa'até. Tupana i'iwapakárena rijluwa i'imaká wa'até napajlaje kaja, e'iyonaja kalé unká nema'alaje na'apiyá.
41013023	Iwe'epí marí numakare nakú: Unká chiyó ri'imá ñaké, numá ijló rinaku", ke Jesús kemaká najló.
41013024	Rimá piño najló: "Ilé ke namájika chapú kaje yajwé ja'apájika ejomi, unká kamú, eyá keri wa'até kamaré amálajo.
41013025	Iwijrina ja'ajeño kaja majó je'echú chiyá. Piyukeja nakaje je'echú chu i'imakare ñaka'ajiko.
41013026	Rejéchami namájika nuphaka majó juni juwáka'ala e'iyowá. Ina'uké i'imakáloje nupalamane penaje i'imaká nuká. Piyuke ina'ukena wakára'ajeri penaje nuphaje majó riwakajé. Kajrú mejáma'atani ke i'imajika nowa'ó.
41013027	Tupana wakára'ajeri kaja rijwa'atéjena, je'echú chiyájena, majó nawakátakaloje piyukeja nujwa'atéjena, nu'uwapakárena nujluwa ajopana ina'ukena e'iyayá i'imaká. Nawá'aje piyukeja neká ne'emajika ewá", ke Jesús kemaká najló.
41013028	Rejomi rewíña'ata piño neká marí ke: "Kaja iwe'epí paijí higuera nakojé. Nemá rinaku: 'Ri'iché pitúka'aka ripaná motho'okáloje rinakiyá penaje aú iná we'epí yewíchaja jarechí iphaka rená chojé'.
41013029	Ñaké kaja iwe'epíjika nupa'ajiko majó nakojé. Amájika wakajé nakaje i'imaká ilé numíchaka ijló rinaku ke aú, iwe'epeje yewíchaja riphaka rená chojé.
41013030	Jema'á marí: Unká chiyó ina'uké marí eja'awá chu i'imakaño tajnó, ri'imajé ilé numíchaka ijló rinaku ke.
41013031	Je'echú, eja'awá wa'até tajnájero, eyá nupuráka'alo unká tajnálajo. Numaká rinaku keja nakaje i'imajika.
41013032	"Unká na we'epila na wakajeka ri'imajika ñaké, na kamú jená japi ka. Tupana wa'atéjena, je'echú chiyájena wa'ató, unká kaja we'epila mékechamika ri'imajika. Nuká, Ri'irí, unká kaja we'epila riká. Rikaja kalé, Nora'apá, we'epiri mékechamika ri'imajika.
41013033	"Ilamá'ata palá ipéchuwa nupé maare. Ipura'ó kaja Tupana wa'até, unkale iwe'epílaje mékechamika nupa'ajiko piño majó jená.
41013034	Marí ke riká: Pajluwa ka'ajná i'ijnari ya'ajnaje. Rácho'oko yámona, rimá rijwa'até jápajeñojlo nala'akáloje rijló nakaje ya'ajná ri'imaká ketana. Apujlo, apujlo ke rimaká najló, nala'akáloje nakaje riwátakare kaje penaje. Pají wa'aphejlo rimá, riwátakaloje riká penaje. Rejomi ri'ijná ya'ajnaje", ke Jesús kemaká najló.
41013035	E rimá piño najló: "Ilamá'ata palá ipéchuwa nupé maare, unkale iwe'epílaje mékechamika nupa'ajiko piño majó. Apala nuphaje lapí ka'ajná, lapí jenaji ke ka'ajná; kapere apoka ee ka'ajná; apala lapiyami ka'ajná nuphaje. Unká na we'epila mékechamika nuphájika.
41013036	Apala mana'í chiyó nupa'ajó piño majó. Unká paala nomaka iká mapeja, unká nuwátakana nakú kalé.
41013037	Numá ijló: Ilamá'ata palá ipéchuwa nupé maare. Ñaké waja numaká piyukeja ina'ukénajlo nalamá'atakaloje napéchuwa nupé, nuphájika majó ejená", ke Jesús kemaká najló.
41014001	Iyamá kala yuriro natukumá nephákaloje nale'ejé fiesta Pascua jená ja'apejé. Riwakajé najñake pan mamúra'atakanaru. E kaja sacerdótena wakára'ajeño, eyá Tupana puráka'alo nakú jewíña'atajeño wa'até, i'ijnataño napéchuwa meke napatakajla Jesús, nakulákatakaloje rinaku, ripachá nenókaloje riká penaje.
41014002	Ne'iyajena kemaño: —Unká wapatalaje riká fiesta e'iyá. Wala'akela riká ñaké re'iyá, kajrú wani ina'uké yúcha'akojla wachá raú.
41014003	Pajimila Betania e Jesús i'imari Simón ñakaré chu. Napona patáka'ataro (lepra) rijló penájemi ri'imaká. Na'ajnewá ajñakana nakú ne'emaká ee, pajluwájaru iphayo Jesús awa'ajé. Nakaje jilami i'imari rukapi wíluru chu. Jipa alabastro nakiyá la'akanami wíluru i'imaká. Pu'uthé richu nardo jilami i'imaká. Kawemini wani, pu'umé amarí ri'imaká. E ruphá Jesús awa'ajé. Rujme'etá riká wíluru chaya. Rejomi rokho'ó Jesús wilá e'iyajé riká.
41014004	Re i'imakaño nakiyana amaka aú rula'aká ilé ke, nayúcha'o ruchá. Nemá pajlokaka: —¡Naje rujláma'ata mapeja wani kele pu'umé amarí!
41014005	Palani ra'akana i'imakajla, kawemini wani ri'imakale. Ro'okela ajopánajlo riká, rujña'ajla liñeru riwemí kajrú, pajluwa jarechí ketana iná jápaka'ala wemí ejé. Raú ro'ojla kamu'ují la'akaño ñaté. Kajrú nakha'aká rumaná raú.
41014006	E'iyonaja Jesús kemari najló: —Reja ru'umareja. ¿Naje chi ika'á pu'ují kaje rupechu nakiyá? Palá ruli'ichaka nuká raú.
41014007	Iwátajika ee kamu'ují la'akaño ñaté a'akana, ñakeja ne'emajika ijwa'até, eyá nuká unká ñakeja kalé nu'umajika ijwa'até maare.
41014008	Rupechu lokópa'ala ruli'ichaka nunaku palá. Rokho'ochá nardo jilá nuwilá e'iyajé, raú rulamá'atiya nunapona. Nato'otájika nutami támijimina to'otákelana chojé wakajejlo penaje ri'imajé.
41014009	Jema'á marí: Nujwa'atéjena i'ijnajeño Tupana i'imataka ina'uké kapichákajo liyá yukuna i'imajé ajopánajlo, ajopánajlo ke. Riwakajé ne'emajé kaja wajé ruli'ichaje nuká yukuna najló, napechu kapicháñaaka piyá ruká —ke Jesús kemaká najló.
41014010	Judas i'imari Jesús ja'apiyatéjena nanakiyana i'imaká. Iyamá iphata ji'imaje nakojé (12) kele ne'emaká. Riká i'ijnari ají ke sacerdótena wakára'ajeño ejo najló kemaje meke la'ajémika ra'akajla najló Jesús.
41014011	Ri'imaká aú riyukuna najló, palá napechu i'imaká rinaku raú. Nemá rijló: —Wa'ajé pijló liñeru, pa'ajika ee wañaté ripatakana aú. Reyá a'ajná ño'ojó Judas a'akeri rinakojó Jesús, ramákaloje mékechamika palani ra'akana najló.
41014012	E kaja nakeño'ó fiesta Pascua ja'apátakana. Rikeño'ojiko wakajé najñákeno pan mamúra'atakanaru. Nenoke kaja oveja i'irí Tupánajlo pu'uwaré nala'ajíkare chaya. E Jesús ja'apiyatéjena kemaño rijló: —¿Méreke chi piwata wala'aká fiesta Pascua a'ajnená?
41014013	Rimá iyamá ra'apiyatéjenajlo: —I'ijná pajimila ejo. Re amaje pajluwaja, juni riwakúla'apa ke iphátajika riká.
41014014	Eko i'ijná rápumichu, imujlúka'achi pají chojé rijwa'até. Rejomi imaje pají minajlo: "Wewíña'atajeri kemíchari pinaku: '¿Mere chi ukapú wajñákaloje Pascua a'ajnená richu no'opiyatéjena wa'até?", ke, ke imájika rijló.
41014015	Raú riya'ataje ijló ukapú ñópo'ojlo yenú, lamá'atakeja piyuke wani nakaje i'imajika richu. Riká chu ila'ajé wajló a'ajnejí —ke rimaká najló.
41014016	Raú ne'ejná pajimila ejo, amaño ukapú i'imaká rimaká najló ke. Richu nala'á Pascua a'ajnená.
41014017	Lapichami Jesús iphaka rejo iyamá iphata ji'imaje nakojé (12) kele ra'apiyatéjena wa'até.
41014018	Najñaka na'ajnewá ee, Jesús kemari najló: Me'etení numá ijló: Pajluwaja inakiyana ajñari ra'ajnewá nujwa'até maare, a'ajeri nupinánajlo nuká.
41014019	Raú kamu'ují napechu la'akó. —¿Nuká chi kele pimá nakú? —ke nemaká rijló pajewémichaka.
41014020	Jesús kemari najló: —Pajluwaja inakiyana a'ajeri nuká nupinánajlo. Ilé ejátari pan nuparatune chojé nujwa'até, numá nakú.
41014021	Ina'uké i'imakáloje nupalamane penaje i'imaká nuká. Nutaka'ajé Tupana puráka'alo lana'akéjami kemaká nunaku ke, e'iyonaja kalé chapú wani nakaje i'imajika ilé a'ajeri nuká nupinánajlo. Unkákela rimotho'ojla i'imaká, palani ri'imakajla rijló, raú unká Tupana wajálajla riká kajrú wani —ke Jesús kemaká najló.
41014022	Najñaka na'ajnewá ee, Jesús ña'arí rikápojo pan, rimá Tupánajlo: —Palá pila'aká weká marí pan aú. Rejomi ritupa'á rinakiyana, e ritamáka'ata najló pan. Rimá najló: —Ajñá riká. Marí nunapona.
41014023	Rejomi rijña'á rikápojo tiyela, kajmú jalá amúra'atakanami i'imakare chu. Rimá Tupánajlo: —Palá pila'aká weká marí aú. Rejomi ra'apata ra'apiyatéjenajlo riká. Piyuke ne'eraká rinakiyana.
41014024	Rimá najló: —Nura riká. Nura akho'ojero nophú chiyá kajrú ina'ukena chaya penaje. Ripalamane aú Tupana amajo nachaje, pu'uwaré nala'akare liyá.
41014025	Numá ijló: Unká nu'uralaje piño ijwa'até marí eja'awá chu marí kaje jalá. Tupana wa'até we'emajika je'echú chu wakajé, nu'urajé piño ijwa'até marí kaje re —ke Jesús kemaká najló.
41014026	Natanika Tupana yale ejomi, ne'ejná yenuri Olivos ejo.
41014027	E Jesús kemari najló: —Piyuke ipechu la'ajiko ujwí nuliyá. Iyureje kaja nuká nokoja. Tupana puráka'alo lana'akéjami kemari: "Nenoje ovéjana liyá nalamára'ajeri, raú makajmala neñáajika riká", ke rimaká.
41014028	Nenoje nuká, e'iyonaja numakápo'ojiko piño nopumí chuwá ejomi, nu'ujnajé Galilea ejo itukumá.
41014029	E Pedro kemari rijló: —Apala ajopana ka'ajná pechu la'ajero ujwí piliyá, nuká kalé unká wani pechu la'alajo ujwí piliyá.
41014030	Jesús kemari rijló: —Pema'á numaká pijló: Unká chiyó kapere yaka'á iyaampe chuwajá lapí, kaja weji ke pe cha pimicho'otájika nuchaya.
41014031	E'iyonaja mawó Pedro kemaká rijló: —Ewá kalé nenójika nuká pijwa'até, e'iyonaja unká wani numicho'otálaje pichaya. Ajopana ra'apiyatéjena kemaño ñaké kaja.
41014032	E kaja Jesús jácho'oro ra'apiyatéjena wa'até ají ke Getsemaní ejo. Re rimá najló: —Maare iya'o, nupura'ajiko Tupana wa'até ketana.
41014033	Riwa'a a'ajná ño'ojó kemachi rijwa'ató Pedro, Santiago, Juan, keleja. Rejéchami ripechu la'akó kamu'ují wani.
41014034	E rimá najló: —Kamu'ují wani nupechu me'etení nujluwa, chapú kaje yajwé nomájikare piyá aú. Maka'aní nutaka'aká rakuwaná. Iyuró maare, ikamátaniño kalé.
41014035	E ra'apáñaa neká a'ajná ño'ojó pani. Rejé rijláma'o te'erí jimaje. Ripura'ó Rara'apá wa'até, rimá rijló:
41014036	—Pa'ayú, piká we'epiri piyuke wani nakaje la'akana. Piwátajika ee, pi'imatá nuká marí chapú kaje yajwé amákana liyá. Ri'imaniña kalé nuwátaka ke; nuwata ri'imaká piwátaka ke.
41014037	E ripa'ó piño nachaje, amari nakamátako. Rimá Pédrojlo: —Simón Pedro ¿Pikamátako chi? ¿Unká chi méño'ojo pi'imalajla kajmuni nujwa'até pajluwa kamú jená ketana?
41014038	Rimá najló: —Ikamátaniño. Ipura'ó Tupana wa'até pu'uwaré la'akaná a'aká piyá ime'é rijluwa. Re ipechu nakú ila'akáloje palá penaje, e'iyonaja kalé unká méño'ojo ila'alajla palá ikoja —ke rimaká najló.
41014039	E ri'ijná piño Tupana wa'até pura'ajó. Ñakeja kaja rimaká rijló.
41014040	Ripa'ó piño nachaje, amari ne'emaká piño kamátakajo nakú, tapú chá'atakale neká. Nacháyomi riphá. Unká nawe'epila mékeka nemakajla rijló.
41014041	E ripa'ó piño Tupana wa'até pura'ajó. Rejomi ripa'ó piño nachaya, kaja weji ke pe la'aká nakú. E rimá najló: —Chuwa ikamato, iwatána'a chuwa. Kaja riphicha rená chojé nojló na'akáloje nuká chapú nula'ajéñojlo. Ina'uké i'imakáloje nupalamane penaje i'imaká nuká.
41014042	Jácho'o, chuwa i'ijná we'ejnachi. Kaja ilé a'ajeri nuká pu'uwaré la'ajéñojlo waicha —ke rimaká najló.
41014043	Rejo'okaja Jesús pura'akó ra'apiyatéjena wa'até ee, Judas iphari rinaku. Iyamá iphata ji'imaji nakojé (12) kele ra'apiyatéjena nakiyana ri'imaká. Kajrú ajopana ina'ukena wa'até riphá rejé. Jajalu, kujyúwa'ala, kaje nakapi ke nephaka. Sacerdótena wakára'ajeño, eyá Tupana puráka'alo nakú jewíña'atajeño, eyá pheñawilana, kele puráka'alo aú ne'ejná rejo ripataje.
41014044	Maapami ke Judas a'aká rijwa'até i'ijnakáñojlo jenaji, nawe'epíkaloje mékajeka napatájika penaje. Rimá najló: —Pu'uwaká nuchiño'ojika rijimá chiyá, riká ipataje. Eko amata riká ijlú chuwaja.
41014045	E kaja riphá Jesús awa'ajé, rimá rijló: —Wewíña'atajeri. Rejéchami richiño'oká rijimá chiyá.
41014046	E napatá Jesús, nawá'akaloje riká penaje.
41014047	Rejéchami pajluwaja re i'imakare jero'oká rijajálune ra'aruná chiyá. Riká aú rimatha'á pajluwa sacerdótena wakára'ajeri wa'até jápajeri i'ijwí.
41014048	-
41014049	Raú Jesús kemari najló: —¿Naje chi i'ijichá majó jajalu, kujyúwa'ala, kaje wa'até nupataje? ¿Jata'akachi ke wani chi ila'aká nuká ijluwa? We'echú ka'alá keja nowíña'atajika ina'uké Tupana ñakaré chu, e'iyonaja unká ipataké re nu'umajika. E'iyonaja kalé ila'ajé nuká ilé ke me'etení, ri'imakáloje júpimi Tupana puráka'alo lana'akéjami kemaká nunaku i'imaká ke —ke rimaká najló.
41014050	Rejéchami piyukeja ra'apiyatéjena ja'apáñaaka Jesús. Kaja neñaó reyá.
41014051	-
41014052	Wá'año Jesús ápumichu pajluwa walijímaka ja'apari. A'arumakaji mapíra'akeja rinaku ke ra'apaka. E napatajla riká ra'arumaká nakiyá, e'iyonaja ra'arumakámija kalé yuriro nakapi, ma'arumakaru riñakó reyá.
41014053	E kaja nawa'a Jesús sacerdótena wakára'ajeri wani ejo. Riñakaré chojé sacerdótena wakára'ajeño, ajopana pheñawilana, eyá Tupana puráka'alo nakú jewíña'atajeño, kele awakaño rijwa'até.
41014054	Eyá Pedro ja'apari rápumichu juká kemachi, iphari riñakaré kópeje. Rejé riya'o Tupana ñakaré wa'aphé i'imakaño a'anapaká jiyá ejé.
41014055	Phachu sacerdótena wakára'ajeño i'imaño piyuke judíona wakára'ajeño wa'até. Neká kulaño mapeja pura'akajo Jesús nakojé, ripachá nawakára'akaloje rinókana penaje. E'iyonaja unká nephátala na pura'akajo rinakojé.
41014056	Kajrú ina'ukena pajlaka rinaku. Mapeja nemaká Jesús nakú: "Pu'uwaré la'ajerí riká", ke. Ke'iyapé narukátaka najló riká, unká pajluwa chuwá kalé.
41014057	Ne'iyajena pajlaño rinaku mapeja, nemá najló:
41014058	—Rimá rinakuwá: "Nukajya'atajla Tupana ñakaré nala'akare i'imaká. Rejomi weji ke kala i'imajemi nula'ajla piño riká rapumí chuwá. Unká ina'uké kalé la'ajeri ri'imajika", ke rimaká —ke nemaká najló.
41014059	Unká kaja richuwá kalé nemá rinaku.
41014060	Ilé kaje aú sacerdótena wakára'ajeri wani tára'aro ne'iyajé, rimá Jesusjlo: —¿Unká chi papiyákalaje pinakojó neká? ¿Meke chi kele nemá nakú pinaku?
41014061	Unká Jesús a'ajipalá rijló, raú rimá piño rijló: —¿Piká chi kele Tupana wakára'akare majó ina'uké i'imatájeri penaje? ¿Ilé wephákare ja'api i'irí chi piká?
41014062	Jesús kemari rijló: —A'a, ilé pimaká nunaku, keja nuká, ina'uké i'imakáloje nupalamane penaje i'imaká nuká. Iká amájeño nuká Tupana awa'á. Piyuke la'aká riká. Rijwa'até nuwakára'aje ina'uké. Iká amájeño nupa'akó piño majó je'echú chiyá juni juwáka'ala e'iyowá.
41014063	Ilé ke rimaká aú sacerdótena wakára'ajeri wani yúcha'aro kajrú wani, akuwaná rijiyo'otá ra'arumaká rinaku i'imakare, rimá najló: —Pu'uwaré wani ilé ta pura'akó Tupana nakú. Unká na penaje kalé wakulá ajopana, nemakáloje wajló mékeka rimaká penaje.
41014064	Kaja wemi'ichá mékeka rimíchaka ta wajló pu'uwaré wani Tupana nakú. ¿Meke ijló riká? Raú piyukeja re i'imakaño kemaká rinaku: —Piwakára'a rinókana ta ilé kaje pachá.
41014065	E ne'iyajena athupaño nawi Jesús nakojé. Napára'a rijimá, ejomi naña'atá riká. Nemá rijló: —¿E piwe'epíchaka naka i'ichari piká? Ñaké kaja pají wa'aphé i'imakaño ña'ataka riká pajimaya nayáthe'ela aú.
41014066	Ilé ke nala'aká Jesús ee, Pedro i'imari nañakaré kopi ajopana wa'até. E apa'awelo iphayo nanaku. Sacerdótena wakára'ajeri wa'até jápajeyo ru'umaká.
41014067	Ruká iphayo nanaku, amayo Pedro a'anapaká najwa'até, raú ruyaká'o richaje, rumá rijló: —Nuwe'epí ilé Jesús, Nazaret eyaje, wa'ateje piká.
41014068	E'iyonaja Pedro micho'otari richayo, rimá rojló: —Unká nomána'apa kalé riká. Unká nuwe'epila na nakuka pipura'akó nujwa'até kele. E ra'apá ají ke rinumaná ejo. Rejéchami kapere yaka'aká.
41014069	Rejomi apa'awelo amayo piño riká, rumá kaja najló: —Ilé Jesús, Nazaret eyaje wa'ateje riká.
41014070	Rimicho'otá piño richayo. Meketánaja i'imajemi re i'imakaño kemaño piño rijló: —Rijwa'atéjena nakiyana jo'ó piká. Galilea eyaje riká, reyaje kaja piká.
41014071	Ilé kaje aú rimá najló kaphí: —Nuwata Tupana wajaka nuká, unkajika ee numá kewaka. ¡Unká wani nomána'apa kalé kele ta!, imá nakú nojló.
41014072	Rejéchami kapere yaka'aká piño, iyaampe la'aká nakú, raú riphá Pedro pechu nakojé mékeka Jesús kemaká rinaku maapami ke. Rimá rijló i'imaká: "Kapere yaka'ajika piyá iyaampe, piká micho'otájeri nuchaya weji ke pe". Rema'aká aú kapere yaka'aká, jupejeno riyaka.
41015001	E kaja najme'etá. Sacerdótena wakára'ajeño, ajopana pheñawilana, eyá Tupana puráka'alo nakú jewíña'atajeño, kele awakaño piño ajopana judíona wakára'ajeño wa'até. Napura'ó pajwa'atéchaka Jesús nakú. E nepo'otá ra'anapitá panakojéchaka. Nawa'a riká nate'eré eyá wakára'ajeri Pilato ejo.
41015002	Riká kemari Jesusjlo: —¿Judíona i'imakana chi piká? —A'a, pimaká nunaku keja nuká.
41015003	E sacerdótena wakára'ajeño arukátaño Jesús Pilátojlo, e'iyonaja unká rapiyákala neká.
41015004	Raú Pilato kemari piño rijló: —¿Unká chi papiyákalaje neká pinakojó? Kaja pemi'ichá meke narukátaka kajrú piká nojló.
41015005	Unká ra'ajipalá rijló, raú Pilato pechu i'imari: "¿Na ta ka'ajná kari nupura'ó wa'até?"
41015006	Fiesta Pascua wakajé keja Pilato jácho'otajikano ina'uké wajákelana chiyá pajluwaja ina'uké, judíona wátajikare rácho'otake najló.
41015007	Riwakajé pajluwa ina'uké i'imari ina'uké wajákelana chu ajopana wa'até. Rií i'imari Barrabás. Júpimi ke riká, rijwáke'ena wa'até, noka ina'uké nenókako ne'emakana wa'atéjena wa'até wakajé.
41015008	E kaja riphá rená chojé ne'emakánajlo rácho'otakaloje pajluwaja ina'uké wajákelana chiyá penaje. Raú ajopana iphaño Pilato nakú rijló kemaje.
41015009	E rimá najló: —¿E iwátaka nócho'otaka ijló ilé judíona i'imakana?
41015010	Rimá najló ñaké, riwe'epíkale chapú sacerdótena wakára'ajeño wo i'imaká Jesús cha, richá'atakale neká ripechu aú. Ñaké i'imakale, nawa'a rejo ri'imaká.
41015011	Kaja sacerdótena wakára'ajeño ka'átaño ina'uké e'iyajé paineko. Nemá Pilátojlo rácho'otakaloje Barrabás najló penaje.
41015012	E rimá najló: —¿Meke nula'ajika kele imakare nakú: "Judíona i'imakana riká", ke?
41015013	Raú nawíyo'oko kajrú nemaká rijló: —Piwakára'a rinókana iphakeja a'awaná apiyákakanami nakojé.
41015014	Rimá najló: —¿Naje iwata rinókana? ¿Na aú chi rila'á pu'uwaré? Raú richaje nawíyo'oka: —Piwakára'a rinókana iphakeja a'awaná apiyákakanami nakojé.
41015015	Raú Pilato jácho'otari najló Barrabás, riwátakale napechu i'imaká rinaku palá. E riwakára'a Jesús ña'atákana. Rejomi riyurí suráanajlo riká nenókaloje riká a'awaná apiyákakanami nakojé iphakeja.
41015016	E nawa'a Jesús ne'emakana ñakaré kópeje. Re nawakata piyuke wani suráana re i'imakaño.
41015017	Nala'akáloje riká namákaja penaje na'á rinakojé ipiralukuni a'arumakaji, nawakára'ajeñoja kalé a'ajíkare nanakuwá. Nachipúka'ata kaja riwíla'aru nakojé tujripi.
41015018	Rejomi nawíyo'oko nemaká rijló: —Judíona i'imakana, ¿piká?
41015019	Ne'eká riwilá ijijila ina aú pewíla'aruya. Nathupá kaja nawi rinakojé; natára'o kaja ne'erúpachi aú rijimaje; nakúwa'ata kaja newíla'aru rijló.
41015020	Namákaja nala'aká riká ejomi, naka'á piño ra'arumaká ipiralukuni rinakiyá. Rejomi na'á piño apú ra'arumaká rinakojé. E nawa'a riká nenókaloje riká iphakeja a'awaná apiyákakanami nakojé penaje.
41015021	Na'apá pajimila yámojo, re nepháako Simón wa'até. Cirene eyaje ri'imaká. Alejandro, Rufo, kele jara'apá ri'imaká. Riká nawakára'a wáko'oka a'awaná apiyákakanami Jesús chaya.
41015022	E nawa'a Jesús ají ke ina'uké nókelana, Gólgota ejo. "Ina'uké wíla'arumi aphinami", ke na'ajika rií napura'akó chu.
41015023	Re na'á rijló i'irakaje kajmú kaje jalá amúra'atakanami kechípa'akeja pujana kaje wa'até. Mirra pujana ií. Na'á rijló riká, e'iyonaja unká ri'iralá riká na'apiyá.
41015024	-
41015025	Pe'iyochami kamú jácho'oko ejéchami nephaka riká itapuwa aú a'awaná apiyákakanami nakojé. Rejomi suráana kátaño nakaje nakú, namákaloje mékeka natamáka'atajika najluwa ra'arumakami.
41015026	Nephá kaja lana'akéjami richá. Riká kemari na pachaka nenoka riká. Marí ke lana'akéjami kemaká: "Marí Jesús, judíona i'imakana".
41015027	Nephá kaja rejé Jesús awa'ajé iyamá jata'akáchina. Pajluwa pumitano pajluwa, eyá apú apo'ojó pitá ke.
41015028	Ilé ke nephaka rawa'ajé neká aú, nala'á riká Tupana puráka'alo lana'akéjami kemaká rinaku i'imaká ke. Rimá rinaku: "Unká ina'ukélaruna nakiyana ke namájika riká".
41015029	Rawa'ayá ja'apájikaño la'akeño namákaja riká. Nañaka'aké newíla'aru rijló, nemá rijló: —Piká kemakeri pinakuwá: "Nukajya'atajla Tupana ñakaré, eyá weji ke kala i'imajémija nula'ajla piño riká rapumí chuwá", ke.
41015030	Chuwa pi'imatá pikó. Piwitúka'a ilé a'awaná apiyákakanami nakiyá.
41015031	Ñaké kaja sacerdótena wakára'ajeño, Tupana puráka'alo nakú jewíña'atajeño wa'até, la'aká namákaja riká. Nemá pajlokaka: —¡Meke kalé ta ri'imataka ajopana kapichákajo liyá i'imaká, eta rikó unká méño'ojo ri'imatala!
41015032	Ajopana kemaño rinaku: —Israel michú lakénami wakára'ajeri ri'imajika ee, riwitúka'aje a'awaná apiyákakanami nakiyá. Ilé ke wamájika ee rila'aká, wema'ajé ra'apiyá. Jata'akáchina, nephákarena nakiyana rawa'ajé, pura'añó kaja rinaku pu'uwaré.
41015033	E kaja kalajeruni i'imari nachá piyuke eja'awá chu. Kaápu'uku, eyá pe'iyochami kamú to'okó ketana ne'emaká kalajerúwaka.
41015034	Pe'iyochami kamú to'okó ee, Jesús awíyo'ori kaphí wani. Napura'akó chu rimá: —Eloi, Eloi ¿lamá sabactani? Marí ke kemakánaka rimaká: "Tupana, nupechu i'imakare chojé kaphí, ¿na penaje piyurí nuká?"
41015035	Re i'imakaño nakiyana jema'añó rawíyo'oka, raú nemá: —Jema'á ilé wá'aka Tupana puráka'alo ja'apátajeri Elías michujlo.
41015036	Raú pajluwaja nanakiyana jecho'ótari i'irakaje rijló. Rejata nakaje jamára'apani kajmú kaje jalá amúra'atakanami jakú. Kéchami repo'oká ijijila lupukuje riká. Riká aú ra'á rijló riká ri'irakáloje re'iyayá penaje. Rimá najló: —Reja ri'imareja. Wamáijla, apala Elías michú iphájeri majó riwitúka'ataje.
41015037	Jesús awíyo'ori piño kaphí wani kaja penaje, ejé ritaka'á.
41015038	Wa'ató ke ya'ajná Tupana ñakaré chu a'arumakaji akúwa'akaro jiyo'okó pe'iyowá paliyáaka. Apa'alá ukapú ke penaje rakúwa'ako re. Rijiyo'ó yenuya ají ke kawakaje. Kaja iyamata ke riyuriko.
41015039	Kaja Jesús taka'á. Rijimaje suráana wakára'ajeri tára'aro. Romano nakiyana ri'imaká. Cien rile'ejena suráana i'imaká. Riká jema'arí Jesús awíyo'oka, ramá kaja ritaka'aká, raú rimá: —Tupana i'irí jo'ó ri'imaká, kele táki'ichari.
41015040	Kajrú inaana i'imaká a'ajnare ke. Jukáyaja nayaka'o rejo. Nanakiyana i'imaño María Magdalena, Salomé, María, kele. Apa'awelo María ru'umaká, Santiago, José, kele jaló. José i'imari rijmeremi.
41015041	Neká inaana a'akeño Jesús ñaté Galilea te'eré e ri'imaké wakajé. Neká penájemina i'ijnaño kaja rijwa'até Jerusalén ejo i'imaká. Neká i'imaño re kajrú ajopana inaana wa'até.
41015042	E kaja najúwa'a. A'ajnejí lamá'atakana jená e'iyá ne'emá riwakajé. Muní ke nale'ejé watána'akaje jená wakajé i'imaká.
41015043	José, Arimatea eyájeri, i'ijnari Pilato chaje. Riwe'epí Tupana i'imajika ina'uké nakiyana wakára'ajeri penaje, raú ri'imá riwátakana nakú. Riká penaje i'ijnari Pilato ejo Jesús tami kejá'aje riliyá, rito'otákaloje ritami támijimi to'otákelana chojé penaje.
41015044	Raú Pilato pechu i'imá: "¿Kaja chi ritaki'ichá?", ke. Raú riwa'a suráana wakára'ajeri maná, rimá rijló: —¿Kaja chi ritaki'ichá?
41015045	Suráana wakára'ajeri kemari rijló: —A'a, kaja ritaki'ichá. Raú Pilato yuriri Josejlo ritami, rijña'akáloje riká.
41015046	E José i'ijnari palá nojé a'arumakaji warúwa'aje, rejomi ripa'ó Jesús tami witúka'ataje. E riphila'á a'arumakaji ritami nakuwá. Rejomi rijña'á ritami támijimi to'otákelana ejo. Jipa ichákanami ri'imaká. Riká chojé rito'otá ritami. Kaja penaje natatá kajruni jipa rinumanaje, raú netá rinumaná.
41015047	Eyá a'ajnare ke María Magdalena, eyá María, José jaló ru'umaká, wa'até wojítaño riká namákaloje mérejeka nato'otaka ritami penaje.
41016001	Kaja watána'akaje i'imaká wakajé ja'apari. Muní ke najme'etaka. E María Magdalena, Salomé, María, Santiago jaló kele i'ijnaño pujana warúwa'aje naka'akáloje riká Jesús tami nakojé. Pu'umé amarí pujana i'imaká.
41016002	E kaja jápakaje keño'okó wakajé lapiyami, wajé kamú jeño'oká ee, inaana i'ijnaño ritami i'imaká ejo.
41016003	Ne'ejnaká nakuwá nemá pajlokaka: —¿Na ka'ajná jatatájeri wajló jipa támijimi to'otákelana numaná eyá?
41016004	E nayaka'o rejo jukaya, amaño kaja jipa i'imaká jatatákejami. Kajruni wani jipa ri'imaká.
41016005	Nephá rejo. E namujlúka'a ulawí chojé, amaño pajluwaja walijímaka, je'echú chiyaje, yá'ako ritami pukunami chu. Ka'añá ejo pitá riya'o. Jaré nojé, waphereni ra'arumaká i'imaká. Namaka riká aú nakero'ó.
41016006	E rimá najló: —Ikero'oniño. Nuwe'epí i'ijichaka majó Jesús, Nazaret eyaje, tami amaje, riká nephákare a'awaná apiyákakanami nakojé i'imaká. Unká ri'imalá maare, kaja rimakápo'ocho piño. Iyaká'o, amicha rapukúnami.
41016007	E rimá piño najló: —Chuwa ipa'ó, i'imichá marí ke riyukuna ra'apiyatéjenajlo, Pédrojlo wa'até: "Kaja ri'ijichá natukumá Galilea ejo. Re namaje riká, rimaká najló i'imaká ke".
41016008	E nácho'o richiyá kero'okajo nakú. Kajrú nakurúkaka, ñakele neñaó reyá. Unká ne'emalá riyukuna ajopánajlo na'apaka ewá, nakero'okó akuwaná.
41016009	Jápakaje keño'okó wakajé, jareni jácho'oko ee, Jesús makápo'oro i'imaká. Paineko riya'ató María Magdalénajlo. Ro'iyayá rika'á iyamá kuwá'ata kele jiñana pechu i'imaká.
41016010	Riya'atako rojló ejomi, ru'ujná riyukuna i'imajé ra'apiyatéjenajlo. Chapú kaje yajwé amákana nakú ne'emá Jesús taka'añáakale neká. Kajrú neyaka riká, e'iyá ruphá nanaku riyukuna i'imajé najló.
41016011	Rumá najló: —Kaja rimakápo'ocho piño, nomicha riká. E'iyonaja unká nema'alá ro'opiyá.
41016012	Ya'ajná Jesús ya'ató kaja iyamá ra'apiyatéjena pajimila yámajo chira'akáñojlo.
41016013	Rejomi neká pa'añó piño kaja napumí chuwá riyukuna i'imajé nanakiyánajlo, e'iyonaja unká kaja nema'alá na'apiyá. Jesús a'aká ra'apiyatéjena Ripuráka'alo ja'apátajeño penaje yukuna marí:
41016014	Rejomi riya'ató pajluwa iphata ji'imaji nakojé (11) kele ra'apiyatéjenajlo. Re ne'emá na'ajnewá ajñakana nakú. Rakha'á neká, unkale nema'alá ajopana amaño ri'imaká rimakápo'oko piño ejomi, ja'apiyá.
41016015	E rimá najló: "Eko i'ijná ajopana te'eré ejo, ajopana te'eré ejo ke Tupana i'imataka ina'uké kapichákajo liyá yukuna i'imakana nakú najló.
41016016	Jema'ajeri Tupana ja'apiyá, ri'imataje kapichákajo liyá. Riká ila'ajé bautizar. Eyá, unká jema'alaje Tupana ja'apiyá, riwajaje.
41016017	Marí ke no'opiyá jema'ajeño la'ajika nakaje nawe'epéjona penaje: Nupuráka'alo aú nawakára'aje jiñana pechu jácho'oko ina'uké e'iyayá; napura'ajó puráka'aloji unká nema'aláreno napura'akó chu;
41016018	napatájika wakajé jeína puwiruna i'imajíkaño, unká meke nala'alajo raú; ne'erajé ka'ajná nakaje jalá puini, unká kaja meke nala'alajo raú; nato'otaje nayáthe'ela natámina nakojé, raú natejmo'otajo", ke Jesús kemaká najló.
41016019	Ilé ke nawakára'ajeri Jesús kemaká najló ejomi, Tupana wá'ari riká ají ke je'echú chojé. Chuwa Tupana wa'atéjena wakára'ajeri riká rijwa'até re.
41016020	E kaja ra'apiyatéjena i'ijnakeño apú ewá, apú ewá ke riyukuna i'imakana nakú ajopánajlo. Tupana i'imataka ina'uké kapichákajo liyá Jesucristo palamane aú yukuna ne'emaké najló. Nawakára'ajeri Jesucristo a'akeri nañaté nakaje la'akana aú, raú ripalamane nala'aké nakaje Tupánaja kalé we'epíkare la'akana. Nená penaje ri'imaké, raú ajopana we'epike kewákaka napuráka'alo i'imajika. Maárejeja riyukuna San Marcos lana'akare i'imaká.
42001001	Kajrú ina'ukena maárowa i'imakaño wátaka Jesucristo yukuna lana'akana. We'iyowá ri'imaké wakajé nakaje rila'ajikare kaje yukuna nawata lana'akana palá.
42001002	Piyukeja nakaje rila'akare i'imaká amájeño, penájemina i'imakeño riyukuna najló. Riká yukuna nalana'á na'apiyá i'imaká. Rikeño'oká rijápaka'ala la'akana i'imaká wakajé eyá ne'emá rijwa'até. Piyukeja nakaje rewíña'atajikare nakú neká nema'aké ra'apiyá. Neká i'imakeño riyukuna ajopánajlo, ajopánajlo ke. Wajló wa'ató ne'emá kaja riyukuna.
42001003	Eyá nuká kejá'ari palá riyukuna ajopana ina'ukena liyá i'imaká, rijyuwakami yukuna wa'ató.
42001004	Ñakele, Teófilo, nuwata piyukeja riyukuna lana'akana palá pijló piwe'epíkaloje palá kewákaje puráka'aloji nakojé. Kaja nowíña'ata pi'imaká rinaku piwe'epíkaloje rinakojé palá raú.
42001005	Herodes i'imaká judíona i'imakana wakajé, sacerdote Zacarías i'imaká. Sacerdote Abías nakiyana ri'imaká. Riyajalo ií i'imari Elisabet. Sacerdote kaja Aarón michú i'imaká. Rilakénami nakiyana ru'umaká.
42001006	Palá Tupana pechu i'imajika Zacarías nakú, riyajalo wa'até. Palá nema'ajika ra'apiyá. Nala'aké nakaje Tupana puráka'alo lana'akéjami kemájika ke, raú palá la'ajeñó ne'emaká Tupánajlo.
42001007	Unká nayani i'imaké, mewakú riyajalo i'imajíkale. Riwakajé kaja pheñawilana wani ne'emaká.
42001008	Zacarías la'akeri rijápaka'ala Tupánajlo. Pajewémichaka ke nala'ajikano riká ajopana wa'até, riwakajé riká, rijwáke'ena wa'até, la'añó najápaka'ala.
42001009	Tupana ñakaré chu ne'emá. E nawakára'a Zacarías mujlúka'aka ukapú chojé, rikára'akaloje a'awaná iká reyá i'imajemi.
42001010	Re rikára'aka a'awaná iká ketana, ajopana ina'ukena pura'akó Tupana wa'até apa'alá ukapú chu.
42001011	E'iyowá ke Tupana wa'atéjeri, je'echú chiyaje, ya'atakó rijló. Re mesa kaje i'imaké, jipa nakiyá la'akanami. Riká nakojé nakára'ake a'awaná iká. Ka'añá chojó mesa tujré ejo pitá nakojó ritára'o, e mana'í chiyó Tupana wa'atéjeri iphari rejé.
42001012	E Zacarías amari ritára'ako. Rinakojé ripechu kapicháñaa rijápaka'ala, kajrú wani rikero'okole.
42001013	Rejéchami Tupana wa'atéjeri pura'akó rijwa'até. Rimá rijló: —Zacarías, pikero'oniño, palá Tupana jema'aká pipura'akó rijwa'até, chuwa ra'ajika piñaté. Rimicha pinaku: "Chuwa ilerú piyajalo i'irí i'imajika. Ñakele rimotho'ojika wakajé pa'ajé rií Juan.
42001014	Pu'ují wani pipechu i'imajika rimotho'ojika wakajé, ñaké kaja ajopana pechu la'ajiko pu'ují raú.
42001015	Palá wani Tupana pechu i'imajika pi'irí nakú. Unká ri'iralaje nakaje jalá amúra'atakanami. Unká chiyó rimotho'ó, kaja Ripechu i'imajé rijwa'até.
42001016	Ri'imajé Tupana yukuna piyuke Israel michú lakénamijlo, napajno'otákaloje napéchuwa rinakojé, nawe'epíkaloje piño rinakojé, iná wakára'ajeri wani ri'imakale.
42001017	Ra'apátaje ina'ukejlo Ripuráka'alo yukuna. Ina'uké i'imatájeri penaje Tupana wakára'ajikare, tukumá ri'imajé najló riyukuna. Kaphí Elías michú pechu i'imajika Ripuráka'alo ja'apátakana nakú ina'ukejlo i'imaká. Ripechu i'imaká ke kaja pi'irí pechu i'imajika ra'apátakana nakú. Ra'apátaje ina'ukejlo Ripuráka'alo yukuna, raú nayani pechu pala'akóloje piyukeja nachi'iná wa'até. Unká jema'alaño ra'apiyá, nema'akáloje ra'apiyá penaje, ri'imajé kaja riyukuna najló.
42001018	E Zacarías kemari rijló: —¿Na aú chi nuwe'epeje kewaka kele pimakare nakú nojló? Phíyu'uke wani nuká, phíyu'ukeru kaja nuyajalo, kaja unká méño'ojo wayani i'imalajla.
42001019	Raú Tupana wa'atéjeri kemari rijló: —Gabriel, Tupana wa'atéjeri nuká, la'arí nakaje riwakára'aka nula'aká ke. Riká wakári'ichari nuká majó pichaje riyukuna i'imajé pijló. Palani wani riyukuna,
42001020	e'iyonaja unká pachá pila'alacha kewaka nupuráka'alo no'opiyá, piyurejo chuwa manumaruja a'ajná pi'irí motho'ojika ejená. Ilé numíchaka pijló keja pi'irí i'imajika. Ñakele riphájika rená chojé wakajé rimotho'ojé.
42001021	Ilé ke napura'akó pajwa'atéchaka ketana, ajopana ina'ukena i'imaká Zacarías wátakana nakú apa'alá ukapú chu. E napechu i'imá: "¿Na ka'ajná rila'alá jupi wani richu?", ke.
42001022	E kaja waja rácho'o richiyá. Reyá a'ajná ño'ojó unká méño'ojo ripura'aló. Riyáthe'ela aú ja ripura'ó najwa'até, manumarú ri'imakale. Raú nemá rinaku: "¿Na ka'ajná ya'atíyaro rijló ukapú chu, li'ichari riká ilé ke?".
42001023	E kaja riphá rená chojé najló, apú jápakaloje Tupana ñakaré chu rapumí chojé. Raú ripa'ó riñakaré ejo.
42001024	E meketánaja i'imajemi riyajalo i'imayo kanupá, raú unká rócho'olo nañakaré chiyá pajluwa thé'ela keta keri ketana.
42001025	Pu'ují rupechu la'akó kanupá ru'umakale. Rumá: "Kaja Tupana la'á nunaku palá, ajopana ina'ukena iphákaloje no'opí penaje. Kaja unká nephake no'opí, mewakú nu'umajíkale".
42001026	Pajluwa kuwá'ata keta keri ketana cha Elisabet i'imaká kanupá wakajé, Tupana wakára'ari rikaja kaja Gabriel, je'echú chiyaje, i'ijnaká pajimila Nazaret ejo. Galilea te'eré nakú riká pajimila.
42001027	Tupana wakára'ari riká rejo María chaje. Inaya jo'ó ru'umaká riwakajé, unká jo'ó ruwá'akalo i'imaká. Napura'ó rinaku José wa'até, nawá'akakoloje pajwa'atéchaka penaje. David michú lakénami nakiyana José i'imaká.
42001028	E kaja Tupana wa'atéjeri iphari María nakú. Rimá rojló: —Pajalákaje nu'ujichá majó. Palá wani Tupana pechu pinaku, piñaté a'ajerí ri'imakale. Ajopana inaana chaje wani rila'aká pinaku palá.
42001029	Ilé ke rimaká rojló aú rupechu i'imá: "¿Meke ka'ajná kaji rimá nakú nojló? ¿Naje chi rimá nojló ilé ke?"
42001030	E rimá piño rojló: —María, piwe'epíniña pijluwa, palá Tupana pechu pinaku.
42001031	Chuwa piyuríjiko kanupá, achiñá pi'irí i'imajika. Eko pa'á rií Jesús.
42001032	Palá wani rila'ajika piyukeja ina'ukena nakú. Nemaje rinaku: "Tupana i'irí riká. Ajopana chaje wani wakára'aka i'irí riká", ke. Tupana a'ajeri riká ne'emakana penaje. David michú i'imaká ne'emakana, ke kaja ri'imakáloje penaje.
42001033	Ñakeja wani ri'imajika Israel michú lakénami wakára'ajeri. Unká ritajnálajo i'imajika; unká kaja rácho'olajo richiyá.
42001034	Raú rumá rijló: —¿Meke chi kele pimá nakú nojló, ñaké unká jo'ó nu'umalá achiñá wa'até?
42001035	Rimá rojló: —Tupana Pechu i'imajeri pijwa'até. Riká makápo'ojeri Ri'irí piwó chojé. Ilé kaje aú pi'irí i'imajeri Tupana i'irí.
42001036	Eyá pe'eweló Elisabet, phíyu'ukeru wani ruká, e'iyonaja Tupana palamane kanupá ruká me'etení, mewakú ru'umaká e'iyonaja. Pajluwa kuwá'ata keta keri cha ruká kanupá.
42001037	Tupana we'epiri piyuke wani nakaje la'akana —ke rimaká rojló.
42001038	—Ñaké riká. Pimíchaka nojló keja ri'imajika, Tupana wátaka ke la'ajeyo nuká. Ilé ke rumaká rijló ejomi, ripa'ó.
42001039	E kaja María i'ijnayo tu'ujné ají ke apú pajimila ejo, Judea te'eré nakú yenuri e'iyowá pajimila i'imakare ejo.
42001040	Ruphaka rejo ee, rumujlúka'a Zacarías ñakaré chojé, e rojalaka Elisabet.
42001041	Raú Elisabet i'irí ñani kawitari rowó chu. Tupana Pechu i'imakale rujwa'até,
42001042	raú kaphí rumaká Maríajlo: —Palá wani Tupana la'aká piká. Ajopana inaana chaje rila'aká piká palá. Ñaké kaja rila'ajika palá pi'irí i'imajíkare.
42001043	Nuwakára'ajeri jaló penájeru piká. ¡Palá wani pili'ichaka nuká majó nuchaje i'ijnakana au!
42001044	Pajalákichaka nuká ee, nu'urí ñani kawitíyari nowó chu, pu'ují ripechu i'imichákale.
42001045	Rumá piño rojló: —Pu'ují pipechu, pa'akale pinakojó Tupana puráka'alo, rimakare pinaku i'imaká. Wawakára'ajeri kemaká pinaku ke ri'imajika pijló.
42001046	María kemayo rojló: —Pu'ují wani nupechu Tupana nakú,
42001047	ri'imatákale nuká kapichákajo liyá.
42001048	Palá nupechu, riwe'epíkale nuká. Mapeja i'imakayo nuká; rijló jápajeyo keja. Chuwa marí kaje ejomi piyukeja ina'ukena kemájika nunaku: "Meke palá wani Tupana la'alaka runaku", ke.
42001049	Palá wani jo'ó Tupana la'aká nunaku. Piyukeja wani we'epika palá nakaje la'akana riká. Unká méño'ojo rila'alá pu'uwaré.
42001050	Ñakeja wani riwe'epika ra'apí iphájeño mu'ují.
42001051	Piyukeja wani la'ajeri riká. Re ina'uké nakiyana, la'añó nanakuwá kajrú nakaje nakojé we'epéjeño ke. Ilé ke péchuruna pechu rapichata najló, nala'aká piyá nawátaka ke.
42001052	Ne'emakana wani rácho'otaje ne'emakana kaje chiyá. Eyá mapeja i'imakaño ñaté ra'ajé palá.
42001053	Kamu'ují la'akáñojlo ra'ajé nakaje palani. Eyá kajrú le'ejepeláruna riwakára'aje a'ajná ño'ojó mapeja, unká na i'imalaje nakapi.
42001054	Tupana le'ejena ina'uké, Israel michú lakénami, ñaté ra'ajé, riwe'epíkale namu'ují.
42001055	Rimaká najló i'imaká ke Tupana we'epika namu'ují. Unká riyurila Abraham michú mu'ují we'epíkana i'imaká. Ñaké kaja riwe'epíjika rilakénami mu'ují piño —ke María pura'akó palá Tupana nakú.
42001056	Weji keta keri ketana María yuriko Elisabet wa'até i'imaká, rejomi rupa'ó reyá.
42001057	E kaja Elisabet iphayo roná chojé ruwá'akaloje ru'urí penaje.
42001058	Pu'ují pajñakani ne'emakárena wa'até pechu la'akó raú, Tupana la'akale palá wani runaku, raú ne'ejná ruchaje ruyájlepana la'ajé.
42001059	E kaja weji ke kuwá'ata ke (8) kala cha ri'imaká ejomi, ne'ejná keráko'opa chinuma mata'ajé. Nawata rií a'akana rara'apá ií ke kaja.
42001060	E'iyonaja raló kemayo najló: —Unká wa'alaje rií rara'apá ií ke. Wa'ajé rií Juan.
42001061	Raú nemá rojló: —¿Naje chi pa'á rií Juan? Unká na pejena nakiyana ií i'imalá ñaké.
42001062	Rejéchami nemaká nayáthe'ela aú keráko'opa jara'apajlo, namákaloje naka ra'aká rií.
42001063	Raú rikejá'a naliyá papera riyá'atakaloje najló rií richojé. E riyá'ata rií Juan, ke, raú ajopana pechu i'imá: "¿Meke chi kaji?"
42001064	Rejéchami Zacarías puráka'alo iphaka ripura'akóloje piño. E ripura'ó palá Tupana nakú.
42001065	Ilé ke rawa'á i'imakaño amaka aú, kajrú nakero'okó. Ilé kaje ejomi piyuke Juan motho'oká yukuna jema'akó rewá. Judea te'eré ewájena, eyá yenuri e'iyowá i'imakaño, wa'ató jema'añó riyukuna piyukeja.
42001066	Piyuke riyukuna jema'ajeño i'ijnataka napéchuwa rinaku kajrú. Nemá pajlokaka rinaku: "¿Na penaje ka'ajná kele keráko'opa motho'ó?" Nemá rinaku ñaké, nawe'epíkale kajrú Tupana a'ajika riñaté.
42001067	Kajrú Tupana Pechu i'imaká kele keráko'opa jara'apá wa'até. Ñakele riwakára'aka ke ripura'akó ra'apiyá, raú rimá:
42001068	"Wapura'achó palá Tupana nakú. Israel michú lakénami wakára'ajeri riká. Rile'ejena ina'ukena kaja weká. Wachi'inárikana riká. Chuwa ri'imatájika weká kapichákajo liyá.
42001069	Ra'ajé wajló pajluwaja ina'uké we'ematájeri penaje. Piyuke la'ajeri ri'imajika. Tupana wa'até jápajeri, David michú lakénami nakiyana, ri'imajika.
42001070	Riyukuna Tupana i'imaké ripiyá Ripuráka'alo ja'apátajeño michúnajlo.
42001071	Rimaké najló wanaku: "Nu'umataje neká napinana liyá. Chapú nanaku péchuruna liyá wa'ató nu'umataje neká", ke.
42001072	Rimaké kaja wachi'iná michuna nakú: "Nuwe'epeje imu'ují. Unká nupechu kapicháñaalaje nakaje numakare nakú ijló i'imaká. No'ojé iñaté", ke Tupana kemaká najló i'imaká.
42001073	Rimá kaja wa'ajuta Abraham michujlo nakaje rila'ajíkare nakú.
42001074	Rijló rimá wanaku i'imaká: Ri'imataje weká wapinana liyá, raú unká wakero'olajo napiyá. Raú wala'ajé palá nakaje Tupánajlo.
42001075	Ilé ke rila'ajika wanaku palá, wala'akáloje riwátaka ke penaje. Palá la'ajeñó we'emajika raú, we'emajika marí eja'awá chu ketana", ke Zacarías kemaká Tupana nakú.
42001076	Rejomi Zacarías kemari ri'irí ñánijlo: "Nu'urí ñani, pinaku nemaje: 'Tupana puráka'alo ja'apátajeri penaje riká', ke. Ajopana wakára'ajeño wakára'ajeri chaje Tupana. Riká puráka'alo ja'apátajeri pi'imajika. Ñakele pi'ijnajé wawakára'ajeri wani tukumá riyukuna i'imajé ina'ukejlo, napala'atákaloje napéchuwa pu'uwaré nala'akare liyá ripé.
42001077	Pi'imajé riyukuna najló, raú nawe'epíkaloje Tupana amako nachaje pu'uwaré nala'akare liyá, ra'apiyá jema'akana aú ne'emakóloje kapichákajo liyá.
42001078	Palá wani Tupana we'epika wamu'ují, ñakele wajé nakaje chuwá we'emajé maare eyá a'ajná ño'ojó.
42001079	Unká méño'ojo ina'uké i'imatala nekó kapichákajo liyá. Chuwa nawe'epíjika re pajluwa ne'ematájeri penaje. Riká la'ajeri kaja wapechu palá, we'emakáloje palá pajwa'atéchaka ripalamane aú", ke Zacarías kemaká Tupana Pechu ja'apiyá ke.
42001080	Ri'irí tawá'aro i'imaká. Ewá riñapaka, kajrú ripechu i'imaká rijluwa. Desierto chuja ri'imaké, ewá riphaka rená chojé rijló ra'apátakaloje Tupana puráka'alo yukuna ajopana ina'ukénajlo. Ñaketana ri'imaká desierto chu.
42002001	Jesús motho'oká i'imaká wakajé, nawakára'ajeri ií i'imari Augusto. Riká wakára'ari ina'uké lapa'atákana piyukeja riwe'epíkaloje mekeleka ne'emaká.
42002002	Eyá Siria te'eré eyájena wakára'ajeri ií i'imari Cirenio. Riwakajé nakeño'ó piyukeja ina'ukena lapa'atákana.
42002003	Raú pajluwano ke napa'akó nachi'iná michuna ñakajelami ejo nayá'atakaloje neí papera chojé.
42002004	Raú José jácho'oro pajimila Nazaret eyá. Galilea te'eré nakú Nazaret. Reyá ri'ijná ají ke Judea te'eré ejo, iphari pajimila Belén ejo. Re ne'emakana David michú motho'orí i'imaká. Rilakénami nakiyana José i'imaká, ñakele ripa'ó Belén ejo.
42002005	José iphari rejo María, riyajalo penájeru i'imajíkayo, wa'até. Kanupá ru'umaká, i'ijnayo rijwa'até rejo nayá'atakaloje neí papera chojé.
42002006	Belén e ne'emaká ee, María iphayo roná chojé ruwá'akaloje ru'urí penaje.
42002007	Riká i'imari paineko ru'urí. E ropo'otá riká ñani ritóka'aru aú, rejomi roto'otá riká pirájina a'ajné a'akuná chojé. Pirájina ñakarelana chuja nayuró, unkale napukuna i'imalá nakamátakoloje pají chu ajopana wa'até.
42002008	Belén awa'á re ovéjana wa'aphé i'imakaño i'imaño desierto chu lapí.
42002009	E mana'í chiyó pajluwaja Tupana wa'atéjeri, je'echú chiyaje, ya'ató najló. Wa'ató ke kajrú kamareji ke pataká nanakojé. Kajrú nakero'okó raú.
42002010	Rimá najló: "Ikero'oniño. Palani yuku nuphátiya majó ijló, piyukeja ina'ukena pechu la'ajiko pu'ují raú.
42002011	Wajé pajluwa keráko'opa motho'ochaka David michú ñakajelami, pajimila Belén e. Ina'uké wakára'ajeri wani penaje riká motho'ochari. Tupana wakára'ari riká majó ina'uké i'imatájeri penaje.
42002012	Re amaje rito'okó pirájina a'ajné a'akuná chu, jepo'otákeja ritóka'aru aú. Amájika ee riká marí numaká ijló ke, e iwe'epeje riká riká", ke Tupana wa'atéjeri kemaká najló.
42002013	Rejéchami kajrú ajopana Tupana wa'atéjena, je'echú chiyájena, ya'atakó najló. Je'echú chiyá nawitúka'a apú awa'ajé, apú awa'ajé ke. Palá wani napura'akó Tupana nakú, nemá najló:
42002014	¡Palani wani nakaje Tupana la'akare! Yenú riká, je'echú chu. Ina'ukena, marí eja'awá chu i'imakaño, pu'ují ripechu i'imakárena nakú, i'imajeño palá pajwa'atéchaka", ke nemaká Tupana nakú najló.
42002015	Rejomi Tupana wa'atéjena pa'añó napumí chuwá je'echú chojé. E kaja ovéjana wa'aphé i'imakaño $ kemaño pajlokaka: —I'ijná kiñaja, we'ejnachi Belén ejo, wamíchachijla mékeka kele wawakára'ajeri kemíchaje nakú wajló.
42002016	Raú ne'ejná peyajwé rejo, iphaño nanaku, amaño María, José wa'até i'imaká re. Namá kaja keráko'opa ñani to'okó pirájina a'ajné a'akuná chu.
42002017	Rejomi nácho'o reyá ajopánajlo, ajopánajlo ke, keráko'opa namákare yukuna i'imakana nakú. Ne'emá kaja najló mékeka Tupana wa'atéjeri, je'echú chiyaje, kemaká najló rinaku yukuna.
42002018	Riyukuna jema'ajeño jema'aká aú mékeka nemaká rinaku, napechu i'imá: "¡Meke piyuke wani Tupana la'alaka!"
42002019	María pechu nakuja kalé nakaje nemakare nakú i'imá.
42002020	E kaja ovéjana wa'aphé i'imakaño pa'añó piño napumí chuwá. Palá wani napura'akó Tupana nakú, namákale Ri'irí. Tupana wa'atéjeri kemaká najló rinaku i'imaká, ke namaka ri'imaká. Raú napura'ó Tupana nakú palá.
42002021	Weji ke kuwá'ata ke kala cha ne'emaká keráko'opa motho'oká i'imaká ejomi wakajé namata'á richinuma. Na'á rií Jesús. Kaja unká chiyó rimotho'ó, Tupana wa'atéjeri kemari Maríajlo i'imaká, na'akáloje ñaké rií.
42002022	E kaja riphá rená chojé Josejlo riyajalo María wa'até la'akáloje Moisés michú puráka'alomi kemaká ke, raú ne'emakáloje lamá'atakejana ke Tupánajlo. Raú ne'ejná ají ke Jerusalén ejo. Nawa'a kaja keráko'opa najwa'ató rejo na'akáloje riká Tupánajlo.
42002023	Tupana puráka'alo lana'akéjami kemakeri kaja keráko'opana chi'iná nakú, na'akáloje Tupánajlo nale'ejé keráko'opana achiñana, paineko motho'okaño, ne'emakáloje Tupánajlo penaje. Raú ne'ejná rejo ñaké la'ajé.
42002024	Ne'ejná kaja nakaje a'ajé Tupánajlo. Ripuráka'alo lana'akéjami kemari kaja wajé i'irí motho'okaño chi'iná nakú, na'akáloje iyamá uku'ukúrina, iyamá kaja túku'uchina wa'até, Tupánajlo. Ilé kaje la'ajé ne'ejná rejo.
42002025	Re pajluwaja ina'uké i'imari Jerusalén e, rií i'imari Simeón. Palájne'eke wani ri'imaká; palá kaja ripechu i'imajika Tupana nakú. Riwe'epí Tupana wakára'ajika pajluwaja ina'uké, Israel michú lakénami i'imatájeri penaje. Riká wátakana nakú ri'imaké. Tupana Pechu i'imakeri rijwa'até.
42002026	Kaja Ripechu kemari rijló i'imaká: "Pitaka'ajika piyá, pamaje kele, Tupana wakára'ajikare majó, ina'uké i'imatájeri penaje", ke.
42002027	E Tupana Pechu kemari kaja rijló ri'ijnakáloje Tupana ñakaré ejo, raú ri'ijná rejo riwakajé. Re riphákako Jesús chi'iná wa'até. Rejo ne'ejná nala'akáloje Tupana puráka'alo lana'akéjami kemaká ke.
42002028	Simeón amaka aú keráko'opa, riwa'a rikápojo riká. E ripura'ó palá Tupana nakú, rimá rijló:
42002029	"Nuwakára'ajeri Tupana, chuwa kaja mana'ija nutaka'ajika. Kaja nomicha kele pimakare nakú nojló i'imaká. Piwátaka ke la'ajerí nuká.
42002030	Kaja nomicha riká i'imatájeri ina'uké kapichákajo liyá.
42002031	Piyukeja ina'ukena i'imatájeri penaje riphá majó.
42002032	Palá rila'ajíkare nakaje aú ajopana, unká judíona kalé i'imakaño, we'epéjeño kaja mékajeka piká, Tupana. Palá kaja napechu i'imajika wanaku, Israel michú lakénami we'emakale".
42002033	Ilé ke Simeón kemaká rinaku aú José, Jesús jaló wa'até, pechu i'imá: "¡Meke palá wani ripuri'ichako keráko'opa ñani nakú!", ke.
42002034	Eyá Simeón kemari kaja nanaku Tupánajlo rila'akáloje nanaku palá. E rimá piño Maríajlo: "Marí keráko'opa palamane kajrú Israel michú lakénami nakiyana i'imajiko kapichákajo liyá, nema'ajika ee ra'apiyá. Eyá unká jema'alájeño ra'apiyá, kapichájeño Tupana liyá. Ripalamane kajrú kaja ajopana ina'ukena i'imajiko kapichákajo liyá. Ripalamane kaja ina'uké we'epeje mékajeka riká, Tupana. Kajrú ina'uké unká wátalajeño ri'imajika.
42002035	Napura'ajó rinaku pu'uwaré. Ñaké napura'ajiko aú, iná we'epeje mékajena ina'ukeka neká. Chapú nala'ajíkare penaje ri'imajika. Kamu'ují wani pipechu la'ajiko raú; kajrú piwajwé majáka'ajiko rakuwaná", ke Simeón kemaká rojló.
42002036	Apa'awelo inanaru i'imayo kaja re. Tupana puráka'alo ja'apátajeyo ru'umaká. Ruí i'imari Ana, Fanuel michú ítumilomi ru'umaká. Aser runamana ií i'imaká. Kaja phíyu'ukeru wani ru'umaká. Inaya ru'umaká wakajé ruwá'ako i'imaká, e'iyonaja kalé meketánaja ru'umaká ruyajná michú wa'até. Iyamá kuwá'ata kele jarechí ketánaja ne'emaká pajwa'atéchaka, ejéchami ritaka'añaka ru'umaká.
42002037	Reyá a'ajná ño'ojó ruyuró iwakajilo. Riwakajé ochenta y cuatro jarechí cha ru'umaká. Unká rócho'oloja Tupana ñakaré chiyá; ríchuja ru'umaké we'echú, eyá lapí wa'ató. Tupana nakuja rupechu i'imaké; rijwa'até pura'akano nakuja ru'umaké; ro'ojné liyá i'itakano nakuja kaja ru'umaké.
42002038	Ruká iphayo Jesús chi'iná nakú Tupana ñakaré chojé. Paineko rumá Tupánajlo: "Palá pila'aká weká", ke. Rejomi ru'umá rowa'á i'imakáñojlo, keráko'opa Jesús yukuna. Nawe'epí Tupana wakára'ajika pajluwa ina'uké Jerusalén eyájena i'imatajeri penaje. Riká wátakana nakú ne'emaké.
42002039	E kaja Jesús chi'iná ñapátaño Tupana puráka'alo lana'akéjami kemaká ke la'akana. Raú nácho'o Jerusalén eyá napa'akóloje piño napumí chuwá ají ke pajimila Nazaret ejo. Galilea te'eré nakú ri'imaká.
42002040	E Jesús keño'orí tawá'akajo. Ewá richaje, richaje ke ripechu i'imaká rijluwa. Kapechuni wani ri'imaká. Palá wani Tupana la'ajika rinaku.
42002041	E kaja nale'ejé fiesta, Pascua rií, iphari rená chojé najló. Raú Jesús chi'iná i'ijnaño Jerusalén ejo fiesta ja'apátaje ajopana ina'ukena wa'até. Jarechí keja ne'ejnajíkano rejo ra'apátaje.
42002042	Riwakajé iyamá iphata ji'imaji nakojé kele (12) jarechí cha Jesús i'imaká. Riwakajé ri'ijná najwa'até fiesta ja'apátaje richape. Re ne'emá meke kálaja.
42002043	Fiesta tapúrenami napa'ó piño napumí chuwá, e'iyonaja Jesús yuriro Jerusalén e, unká richi'iná we'epílaja.
42002044	Kaja napechu i'imá: "Ajopana wa'ateja pi riká wápumi chu", ke. Ají ke na'apaka pajluwa kala ketana, ejéchami namaka rapumí. Raú nakeño'ó rikulákana nejena e'iyowá, rijwáke'ena kajena e'iyowá.
42002045	Unká nephátala riká, raú napa'ó piño napumí chuwá ají ke Jerusalén ejo rikulaje.
42002046	Kaja ewaja nephata riká weji ke kala i'imajemi. Tupana ñakaré chu riya'o Tupana puráka'alo nakú jewíña'atajeño wa'até. Napura'akó jema'akana nakú riya'o nawa'á. Rikejá'a kaja naliyá nakaje yukuna.
42002047	Ajopana jema'añó palá Jesús kejá'aka nakaje yukuna naliyá, raú napechu i'imá rinaku: "¡Meke kapechuni wani riká! Palá rikejá'aka riyukuna, palá kaja rapiyákaka neká".
42002048	E richi'iná amaño riká najwa'até, kaja nejlú jeño'otó richaje yaká'akano nakú. E raló ajalákayo riká, rumá: —Nu'urí, ¿naje chi pila'á weká ilé ke wani? Kajrú wawó ka'akó para'apá wa'até, ají ño'ojó ke weká pikulákana nakú.
42002049	Jesús kemari najló: —¿Na penaje ikulá nuká? ¿Unká chi iwe'epila maare nuká nula'akáloje Nora'apá wani kemaká nojló ke penaje?
42002050	Unká nawe'epila meke kemakánaka kele rimakare nakú najló i'imaká.
42002051	Raló pechu nakuja kalé ri'imá. Raú ripa'ó najwa'até Nazaret ejo. Palá rema'ajika richi'iná ja'apiyá.
42002052	Palá ritawá'ako, ewá richaje ke, richaje ke ripechu i'imaká rijluwa. Palá Tupana pechu i'imaká rinaku, ñaké kaja ina'uké pechu i'imajika rinaku.
42003001	Riwakajé nawakára'ajeri ií i'imari Tiberio. Pajluwa thé'ela kele iphata ji'imaji nakojé kele (15) jarechí cha ri'imaká nawakára'akana nakú. Eyá Poncio Pilato wakára'akeri riwakajé Judea te'eré eyájena. Eyá Herodes wakára'akeri Galilea te'eré eyájena. Re'ewé Felipe wakára'akeri Iturea te'eré, eyá Traconite, kele te'eré eyájena. Eyá Lisanías wakára'akeri Abilinia te'eré eyájena.
42003002	Eyá Anás, Caifás wa'até, i'imaño sacerdótena wakára'ajeño. Ilé ke ne'emaká. Riwakajé desierto chu Tupana yuriri Juan el Bautístajlo ripuráka'alo, ra'apátakaloje riká ina'ukejlo. Zacarías michú i'irimi ri'imaká.
42003003	E kaja Juan i'ijnari ají ke juni Jordán cha ñakajelárunajlo Tupana yukuna i'imajé. Rimaké najló: "Ipajno'otá ipéchuwa Tupana ejo, pu'uwaré ila'akare liyá, raú Tupana amajo ichaje piyukeja riliyá. Kewaka ipajno'otájika ee ipéchuwa, rejomi nula'ajé bautizar iká", ke rimájikano najló.
42003004	Júpimi ke ripiyá Tupana puráka'alo ja'apátajeri Isaías michú lana'aká riyukuna marí ke i'imaká: "Nema'ajé pajluwaja ina'uké awíyo'oka desierto chu. Rimaje piyukeja ina'ukejlo: "Chuwa ipala'atá ipéchuwa palá wawakára'ajeri pe. Ipajno'otá kaja ipéchuwa Tupana ejo, pu'uwaré ila'akare liyá.
42003005	Piyukeja ina'uké, eyá nawakára'ajeño kajena wa'ató, pala'atájeño napéchuwa palá ripé. Iyurí iliyó piyuke pu'uwaré ila'akare, raú i'imakáloje palá Tupánajlo. Ilé ke ipala'atájika ipéchuwa ripé.
42003006	Tupana wakára'ajeri majó pajluwaja, ri'imatákaloje ina'uké kapichákajo liyá. Piyukeja ina'uké jema'ajika riyukuna", ke Isaías lana'aká riyukuna ripiyá i'imaká.
42003007	Kajrú ina'ukena i'ijnajika Juan ejo rila'akáloje neká bautizar penaje. Ne'iyajena unká yuríkeño naliyó pu'uwaré la'akaná, e'iyonaja ne'ejnaké kaja najwa'até rila'akáloje neká bautizar penaje. Neká iphaka rinaku ee, rimá najló: —¡Pajlákachina ta wani iká! Íki'ija wani Tupana wajájika pu'uwaré la'akaño. ¿Na kemari ijló i'imajiko riliyá, ke?
42003008	Ila'á palá, raú iná we'epíkaloje kewaka kaja iyurika iliyó pu'uwaré la'akaná. Imaniña kaja inakuwá: "Abraham michú lakénami nakiyana weká, ñakele unká kapichákajo penájena kalé weká Tupana liyá", ke, unká ñaké kalé ri'imajíkale ijló. Unká Tupana i'imatálaje iká kapichákajo liyá ilé kaje aú. Riwátakela, rewíña'atajla marí jipa ri'imakáloje Abraham lakénami nakiyana penaje.
42003009	Kaja puwe'ení wani me'etení peru, iná i'ikatákaloje raú paijí mecharú i'imakare iná mená e'iyayá. Rimakára'ajiko ejomi, iná kára'ataje riká piyuke ra'apare wa'ató. Ñaké kaja Tupana wajájika pu'uwaré la'ajeñó.
42003010	Raú nemá Juanjlo: —Eta, ¿meke chi wala'akajla?
42003011	Rimá najló: — Iyamá ikamichare i'imajika ee, a'á pajluwaja unká le'ejé i'imalájejlo. Kajrú a'ajnejí i'imajika ee ijló, a'á rinakiyana unká le'ejé i'imalájejlo.
42003012	E liñeru ña'ajeño ne'emakánajlo i'ijnaño kaja Juan ejo, rila'akáloje kaja neká bautizar. Nephaka rinaku ee, nemá rijló: —Wewíña'atajeri, ¿Na wala'ajla we'emakáloje lamá'atakejana ke Tupánajlo raú?
42003013	Rimá najló: —Ika'aniña mapeja ina'uké liyá kajrú liñeru. Ilé iwakára'ajeri kemaká ijló ejenaja ijña'á naliyá riká.
42003014	Suráana nakiyana kemaño kaja rijló: —¡Eta weká! ¿Meke wala'ajika? Rimá najló: —Ila'aniña chapú ajopana, ijña'akáloje naliyá ijluwa nakaje. Imaniña kaja mapeja nanaku: "Pu'uwaré nala'aká", ke, na'akáloje ijló liñeru, multa wemí raú. Ipechu i'imá palá liñeru na'akare ijló ijápaka'ala wemí wa'até.
42003015	Unká nawe'epike palá naka Juan i'imajika. Napechu i'imaké rinaku: "Apala riká ka'ajná Tupana wakára'akare majó ina'uké i'imatájeri penaje", ke. Raú Juan kemari najló:
42003016	—Nuká la'arí bautizar ina'uké juni aú, kewaka napajno'otákachu napéchuwa Tupana ejo pu'uwaré nala'akare liyá, raú ajopana we'epíkaloje mékajenaka neká. Riká penaje nula'á bautizar neká. Rejomi apú iphaje nopumí chojé. Íki'ija wani nuphákare ja'apí riká, nuchaje wani ri'imakale. Riká a'ajeri ina'ukejlo Tupana Pechu, nala'aká piyá pu'uwaré ra'apiyá i'imakana aú. Rikaja kaja wajájeri pu'uwaré la'ajeñó eja'awá tajnájiko jená wakajé.
42003017	Nopumí chojé iphájika la'ajeri trigo a'arú ka'ajeño la'aká ke. Te'erí ichajona kaje aú nácho'ota trigo, karená apho'okáloje ra'arumi re'iyayá penaje. Rejomi paminá lamá'ata riká wani riñakarelana chojé. Ra'arumi rikupá kera'athani chojé. Ilé ke kaja nopumí chojé iphájika la'ajika ina'uké nakiyana. Palá la'ajeñó i'imajeño rijwa'até, eyá pu'uwaré la'ajeñó rika'ajé kera'athani unká yakálare chojé.
42003018	Ilé ke Juan i'imajika najló Tupana i'imataka iná kapichákajo liyá yukuna.
42003019	Re'iyowá ke Juan akha'aká ne'emakana Herodes, rika'akale rijmeremi liyá riyajalo. Herodías ruí i'imaká. Apú rimanaicho rila'akare, eyá pu'uwaré rila'akare, kaje chona wa'ató rakha'á riká.
42003020	E'iyonaja unká Herodes a'alá rinakojó riká. Kaja ewaja rika'á Juan ina'uké wajákelana chojé. Ilé ke rila'aká riká aú rila'á piño richaje pu'uwaré.
42003021	Unká chiyó naka'á Juan ina'uké wajákelana chojé, rila'aké bautizar kajrú ina'ukena. Jesús wa'ató rila'á bautizar. Jesús iphari rinaku rejé, rila'akáloje bautizar riká. E Jesús pura'aró Tupana wa'até, rejéchami je'echú me'etako.
42003022	Riká chiyá Tupana Pechu witúka'ari ají ke majó. Túku'uchi witúka'aka nakaje nakojé, ke riwitúka'aka Jesús nakojé. E Tupana kemari je'echú chiyá: "Piká Nu'urí, íki'ija wani nuwátakare, pu'ují wani nupechu pinaku", ke rimaká rijló.
42003023	Jesús keño'oká Tupana puráka'alo ja'apátakana wakajé ri'imá treinta jarechí cha. Nemaké rinaku: "José i'irí riká", ke, rilamára'akale ri'imaká. Elí i'irimi José i'imaká.
42003024	Elí jara'apá i'imari Matat. Eyá Matat i'imari Leví i'irí. Leví i'imari Melquí i'irí. Melquí i'imari Janai i'irí. Janai i'imari José i'irí.
42003025	José i'imari Matatías i'irí. Matatías i'imari Amós i'irí. Amós i'imari Nahúm i'irí. Nahúm i'imari Eslí i'irí. Eslí i'imari Nagai i'irí.
42003026	Nagai i'imari Máhat i'irí. Máhat i'imari Matatías i'irí. Matatías i'imari Semeí i'irí. Semeí i'imari José i'irí. José i'imari Judá i'irí.
42003027	Judá i'imari Johanán i'irí. Johanán i'imari Resá i'irí. Resá i'imari Zarobabel i'irí. Zarobabel i'imari Salatiel i'irí. Salatiel i'imari Nerí i'irí.
42003028	Nerí i'imari Melquí i'irí. Melquí i'imari Adí i'irí. Adí i'imari Cosam i'irí. Cosam i'imari Elmadam i'irí. Elmoda i'imari Er i'irí.
42003029	Er i'imari Josué i'irí. Josué i'imari Eliezer i'irí. Eliezer i'imari Jorim i'irí. Jorim i'imari Matat i'irí.
42003030	Matat i'imari Leví i'irí. Leví i'imari Simeón i'irí. Simeón i'imari Judá i'irí. Judá i'imari José i'irí. José i'imari Jonan i'irí. Jonan i'imari Eliakim i'irí.
42003031	Eliaquim i'imari Meleá i'irí. Meleá i'imari Mená i'irí. Mená i'imari Matatá i'irí. Matatá i'imari Natán i'irí.
42003032	Natán i'imari David i'irí. David i'imari Jesé i'irí. Jesé i'imari Obed i'irí. Obed i'imari Booz i'irí. Booz i'imari Sélah i'irí. Sélah i'imari Nahasón i'irí.
42003033	Nahasón i'imari Aminadab i'irí. Aminadab i'imari Admín i'irí. Admín i'imari Hesrón i'irí. Hesrón i'imari Fares i'irí. Fares i'imari Judá i'irí.
42003034	Judá i'imari Jacob i'irí. Jacob i'imari Isaac i'irí. Isaac i'imari Abraham i'irí. Abraham i'imari Térah i'irí. Térah i'imari Nacor i'irí.
42003035	Nacor i'imari Serug i'irí. Serug i'imari Ragau i'irí. Ragau i'imari Péleg i'irí. Péleg i'imari Heber i'irí. Heber i'imari Sala i'irí.
42003036	Sala i'imari Cainán i'irí. Cainán i'imari Arfaxad i'irí. Arfaxad i'imari Sem i'irí. Sem i'imari Noé i'irí. Noé i'imari Lámec i'irí.
42003037	Lámec i'imari Matusalén i'irí. Matusalén i'imari Enoc i'irí. Enoc i'imari Jared i'irí. Jared i'imari Mahalaleel i'irí. Mahalaleel i'imari Cainán i'irí.
42003038	Cainán i'imari Enós i'irí. Enós i'imari Set i'irí. Set i'imari Adán i'irí. Tupana keño'ótakare Adán i'imaká. Kele i'imaño Jesús a'ajútaya michuna nakiyana.
42004001	Juan la'aká bautizar Jesús juni Jordán jakojé i'imaká ejomi, Tupana Pechu wá'ari riká ají ke desierto ejo.
42004002	Re ri'imá iyamá ina'ukena le'ejé ke (40) kala ketana. Ñaketana unká rajñala ra'ajnewá, raú kewí wani me'epijí i'imaká rijló.
42004003	Rejéchami Jiñá Chi'inárikana iphaka rinaku rika'átakaloje re'iyajé, rila'akáloje pu'uwaré penaje. Rimá rijló: —Kewaka Tupana i'irí pi'imajika ee, piwakára'a marí jipa jewíña'ako a'ajnejí penaje.
42004004	Raú Jesús kemari rijló: —Tupana puráka'alo lana'akéjami chu kemari: "Unká a'ajnejí palamane aú ja kalé iná i'imajla. Piyukeja Tupana puráka'alo ja'apiyá jema'akana aú iná i'imá kaja".
42004005	Rejomi Jiñá Chi'inárikana wá'ari riká ají ke ipuré ji'iwátaje, yenoje wani. Reyá a'ajemi riya'atá rijló ajopana te'eré, ajopana te'eré ke. Piyuke marí eja'awá chu i'imakaño ñakajela riya'atá rijló reyá i'imajemi.
42004006	E rimá piño Jesusjlo: —No'ojé pijló piyukeja mariruna te'eré pi'imakáloje nawakára'ajeri penaje. Reyá kaja piyuke nakaje yuréjero pijló marí eja'awá chu i'imakare. Nule'ejé waja ri'imakale, no'ojla riká nuwátakarenajlo.
42004007	Piphájika ee no'opí, pitára'ajiko ee pi'irúpachi aú nujimaje, no'ojé pijló riká piyuke.
42004008	Raú Jesús kemari rijló: —Tupana puráka'alo lana'akéjami kemari: "Tupana ja'apija kalé iná iphá, iná wakára'ajeri wani ri'imakale. Riká ja'apiyaja kalé iná jema'á palá".
42004009	Rejomi Jiñá Chi'inárikana wá'ari riká Jerusalén ejo ají ke Tupana ñakaré ji'iwátaje. Re rimá rijló: —Kewaka Tupana i'irí pi'imajika ee, peño'ó maáreya kawakaje te'erí e'iyajé.
42004010	Ri'irí pi'imajika ee, unká meke pila'alajo. Kaja Ripuráka'alo lana'akéjami kemari pinaku: "Tupana wakára'ajeri rijwa'atéjena, je'echú chiyájena, a'aká nanakojó piká.
42004011	Neká patajeño piká pa'akó piyá kaphí wani jipa nakojé", ke ripuráka'alo kemaká pinaku —ke Jiñá Chi'inárikana kemaká rijló.
42004012	Raú Jesús kemari rijló: —Re kaja Tupana puráka'alo lana'akéjami e'iyá kemari: "Pila'aniña apo'ojó wani nakaje, raú pamákaloje mékeka piwakára'ajeri Tupana a'aká piñaté".
42004013	Jiñá Chi'inárikana amárijla mékeka rika'atákajla Jesús e'iyajé, e'iyonaja unká rema'alá ra'apiyá. Raú riyurí riká mana'ija meketánaja.
42004014	-
42004015	E kaja Jesús pa'aró piño Galilea te'eré ejo. Tupana Pechu kemájikano rijló ke rila'ajíkano nakaje. Rewíña'atake ina'uké Tupana nakú nawakáka'alo ñakarelana chu. Apú chojé, apú chojé ke rewíña'atajika neká rewá. Piyuke rewá i'imajíkaño pura'ajiko rinaku palá. Kajrú riyukuna jema'ajiko piyuke nate'eré ewá.
42004016	E Jesús i'ijnari Nazaret ejo. Re ritawá'o i'imaká. E watána'akaje i'imaká wakajé ri'ijná piño nawakáka'alo ñakarelana chojé. Re ritára'o ripura'akóloje Tupana puráka'alo lana'akéjami wa'até najló.
42004017	Na'á rijló riká, Ripuráka'alo ja'apátajeri Isaías michú lana'akare i'imaká. E riphata puráka'aloji kemari marí ke:
42004018	"Nujwa'até Tupana Pechu. Riwakára'a nuká nu'umakáloje palani yuku unká we'epílaño Tupana nakojejlo. Riwakára'a kaja nuká nupala'atákaloje kamu'ují péchurunajlo napechu. Tupana jácho'otari ina'uké pu'uwaré la'akaná chiyá. Riwakára'a kaja nuká riyukuna i'imajé najló. Riwakára'a kaja nuká no'opátakaloje mejluruna liyá mejlukaji. Riwakára'a kaja nuká nu'umatákaloje ina'uké chapú nala'ajeño liyá.
42004019	Riwakára'a kaja nuká nu'umakáloje najló palá Tupana la'ajíkare neká yukuna", ke riká puráka'aloji ripura'akaro wa'até kemaká.
42004020	Riñapátakaja rijwa'até pura'akano, e riphila'á piño panakojéchaka kele papera kaje. Ra'á nawakáka'alo ñakarelana chu jápajerijlo riká, rejomi riya'o. Piyuke richu i'imakaño yaká'ako richaje.
42004021	Raú ri'imá riyukuna najló, rimá: —Chuwajá Tupana puráka'alo lana'akéjami, wajé nupuri'ichajo wa'até, iphíchaka rená chojé ñaké ri'imakáloje penaje. Rimíchaka ke ri'imajika e'iyowá chuwaka —ke rimaká najló.
42004022	Palá wani napechu i'imaká Jesús nakú, ñaké kaja ripuráka'alo nakú. Ne'iyajena kemaño pajlokaka rinaku: —¿Unká chi José i'irí kalé riká?
42004023	E Jesús kemari najló: —Apala imaje ka'ajná nojló nakaje nakú imakano maárowa pajlokaka ke: "Pujána'ajeri piká, eko pitejmo'ota pikó", ke. Imaje kaja ka'ajná nojló: "Wema'á nakaje pila'akare yukuna Cafarnaúm e pi'imaká wakajé. Chuwa wawata kaja pila'aká maare pite'eré nakú ñaké kaja", ke ka'ajná imájika nojló.
42004024	E'iyonaja numá ijló: —Piyuke ina'ukena, ajopana te'eré eyájena, iphaka Tupana puráka'alo ja'apátajeri ja'apí. Nekaja kalé, rite'eré eyájena, eyá rejena, riñakaré chiyájena wa'até, kele unká iphálaño ra'apí —ke rimaká najló —.
42004025	Tupana puráka'alo ja'apátajeri Elías michú i'imaké wakajé, kajrú Israel michú lakénami nakiyana inaana i'imaká iwakajílomina. Riwakajé unká juni ja'aló weji kele jarechí, eyá apú pe'iyojé ketana, raú kajrú wate'eré ewá i'imajíkaño michuna ña'ajika me'epijí panaku.
42004026	Riwakajé unká Tupana wakára'ala Elías a'aká iwakajílomina, wate'eré ewá i'imakaño ñaté. Riwakára'a ri'imaká apa'awelo ejo, rimakápo'okaloje rojló ru'urí michú, ajopana nakiyana ru'umaká e'iyonaja. Pajimila Sarepta e, Sidón awa'á ruñakaré i'imaké.
42004027	Eyá apú Tupana puráka'alo ja'apátajeri i'imari. Rií i'imari Eliseo. Riwakajé ñaké kaja kajrú natámina i'imajika lepra nakú Israel te'eré ewá. Unká Eliseo tejmo'ótala ne'emaká. Rikaja kalé, Naamán, ritejmo'ota i'imaká. Ajopana te'eré, Siria eyaje ri'imaká. Rikaja kalé i'imaró ritami kaje liyá —ke Jesús i'imaká riyukuna najló.
42004028	Ilé ke rimaká najló aú, piyuke nawakáka'alo ñakarelana chu i'imakaño yúcha'ako richá.
42004029	Akuwaná nácho'o Jesús pataje. Napataká riká ejomi,nawa'ariká ají ke pajimila yámojo yenuri ji'iwátaje, reyá naka'akáloje riká ají ke kawakaje.
42004030	E'iyonaja ra'apá pu'ukuja ne'iyowá. Reyá ra'apáñaa neká.
42004031	Jesús ja'apari reyá ají ke pajimila Cafarnaúm ejo, Galilea te'eré ejo. Watána'akaje i'imaká wakajé rewíña'atake re neká Tupana nakú.
42004032	"¡Meke palá wani rewíña'atalaka weká! Palá wani kaja riwe'epika rinakojé", ke napechu i'imajika rinaku.
42004033	Re kaja nawakáka'alo ñakarelana chu pajluwaja i'imari najwa'até. Jiñá pechu i'imakeri re'iyá,
42004034	raú rawíyo'oko rimaká Jesusjlo: —Jesús, Nazaret eyaje, ¿naje chi pikawíla'a wanaku? ¿Wakapichátaje chi piphá majó? Nomána'apa piká, unká la'alá pu'uwaré. Tupana i'irí piká.
42004035	—Pimanúma'o, pácho'o ilé ina'uké e'iyayá —ke Jesús akha'aká jiñá pechu. Rejéchami jiñá pechu ka'aká kele ina'uké kawakaje te'erí nakojé najimaje, wa'ató ke rácho'oko re'iyayá. Unká rila'alá riká chapú, rácho'oko re'iyayá ejomi.
42004036	"¡Meke piyuke wani rila'alaka kari!", ke ramájeño pechu i'imaká Jesús nakú. Nemá pajlokaka: —¡Meke ripuráka'alo aú ja riwakára'a jiñana pechu jácho'oko ina'uké e'iyayá!.
42004037	Ilé ke rila'aká ejomi, kajrú riyukuna jema'akó rewá.
42004038	E Jesús jácho'oro nawakáka'alo ñakarelana chiyá, reyá ri'ijná Simón Pedro ñakaré ejo. Re Simón Pedro yajneru to'oyó jelo'okajo nakú. E nemá Jesusjlo: —Rutami wani ruká.
42004039	Raú ri'ijná rowa'ajé. Riwakára'a jelo'okajo ja'apaka ruliyá, ejéchami jelo'okajo mata'aká runakiyá. E rócho'o rutamáka'atakaloje najló a'ajnejí.
42004040	Kaja najúwa'a re. Kamú ja'akó ejéchami nawá'aka piyuke natámina i'imakaño Jesús ejo. Ke'iyapejé nayaripune wa'até ne'emaká. E rito'otá nanakojé riyáthe'ela apú nakojé, apú nakojé ke, raú piyukeja natámina i'imakaño tejmo'otako natami kaje liyá.
42004041	Ne'iyajena e'iyá jiñana pechu i'imá. Neká riwakára'a kaja jácho'oko ne'iyayá, raú nawíyo'oko nemaká rijló: —¡Tupana i'irí piká! Jesús kemari jiñana péchujlo, ne'emaká piyá nakaje rila'akare yukuna. Unká riyurila napura'akó, nawe'epíkale Tupana wakára'akare ri'imaká ina'uké i'imatájeri penaje.
42004042	E muní ke lapiyami luúchiphika iná me'etaka ee, Jesús jácho'oro ají ke pajimila yámojo, re ri'imakáloje rikoja penaje. A'apona ke ne'iyajena i'ijnaká rikulaje. Kaja ewaja nephata riká, nemá rijló: —Pi'ijnañáaniña weká, maare piyuró wajwa'até.
42004043	Jesús kemari najló: —Chuwa nu'ujnajika apú ewá, apú ewá ke, Tupana i'imataka ina'uké kapichákajo liyá yukuna i'imajé najló. Riká penaje nuphá majó i'imaká.
42004044	E ra'apá re'iyowá nawakáka'alo ñakarelana chojé, apa'alá chojé, apa'alá chojé ke, Tupana yukuna i'imakana nakú najló.
42005001	Apú wakajé Jesús i'imari Genesaret e kaeja turená. Kajrú ina'ukena awakako rejé rinakojé Tupana puráka'alo jema'ajé.
42005002	E Jesús amari a'ajnare ke iyáma'aku wapuru kúwa'ako kaeja jakú ke'epé nakú. Unká na i'imalá richu. Kaja maapami ke jiña jana'ajeño jácho'oko richiyá nawenare e'iyayá jipaje.
42005003	E Jesús witúka'ari pajlúwa'aku wapuru chojé. Pedro wapúrune ri'imaká. Riká chojé riya'o, rimá rijló: —Para'á riká pe'iyojó kemachi. Richiyá i'imajemi rewíña'ata ina'uké Tupana puráka'alo nakú.
42005004	Riñapátaka newíña'atakana ejomi, rimá Pédrojlo: —Chuwa pa'apata piwapúrune ají ke juniphuni ejo, rejé ika'akáloje iwenare pijwáke'ena wa'até ijña'akáloje jíñana richojé.
42005005	Raú Pedro kemari rijló: —Wewíña'atajeri, wajme'etiya wawenare ka'akana nakú, unká wani na wajña'alacha richojé. E'iyonaja piwakára'akale rika'akana rejo, nuka'ajé piño riká.
42005006	E kaja Pedro, rijwáke'ena wa'até ja'apátaño nawapúrune ají ke rimaká rijló ejo. Rejé naka'á nawenare junápeje, ejéchami kajrú wani jíñana ja'akó richojé. Nakachicha ja'apiyá nawenare keño'orí jiyo'otákajo.
42005007	A'ajnare ke najwáke'ena i'imaká apa'akú wapuru chu. Najló naka'á nayáthe'ela ne'ejnakáloje nañaté a'ajé. Raú ne'ejná rejo nácho'otakaloje jíñana najwa'até wapuru chojé. Iyáma'aku wapuru ñópo'ojlo nojé i'imaká namano'otá jíñana aú. Ujú kaje chiyó iyáma'aku nawapúrune pajno'ojla jíñana kachicha ja'apiyá.
42005008	Simón Pedro amaka aú kajrú wani jíñana tami yá'ako wapuru chu, ritára'o ri'irúpachi aú Jesús jimaje, rimá rijló: —Pa'aniña pinakojó nuká, unká ina'ukélari wani nu'umakale.
42005009	-
42005010	Pedro, rijwáke'ena Santiago, eyá Juan, Zebedeo yaní ne'emaká, kero'oñó kaja, namaka aú kajrú wani jíñana. Jesús amaka aú Pedro kero'okó, rimá rijló: —Pikero'oniño. Jiña ña'akana nakú jápajeri piká. Chuwa no'ojika pijló apú jápakaje. Piwá'aje nojló ina'uké, ne'emakáloje no'opiyá jema'ajeño penaje —ke rimaká rijló.
42005011	Rejomi nachíra'a nawapúrune pe'iyojó juni turenajo, reyá ne'ejná Jesús wa'até. Rejeja nayurí piyukeja nanane.
42005012	Jesús i'imaká pajimila e wakajé, pajluwaja ina'uké iphari rinaku. Ritami ri'imaká lepra nakú, rinapona nakiyana patáka'ataro rijló. Ramaka aú Jesús, rijláma'o ri'imá nakojé. E mawó rimaká rijló: —Wawakára'ajeri, piwátajika ee, pa'apata nuliyá nuyaripune.
42005013	Raú Jesús jápari rinaku riyáthe'ela aú, rimá rijló: —No'opátaje piliyá riká, kaja pinapona pali'ichó pijló. Ilé ke rimaká rijló eja, rinapona pala'ó rijló. Jesús kemari rijló:
42005014	—Pi'imaniña nuyukuna ajopánajlo. Chuwa pi'ijná sacerdote ejo, ramachi piká. Rejomi pa'á Tupánajlo nakaje pinapona pali'ichako wemí, Moisés michú wakára'aka ke. Raú nawe'epeje kaja pinapona pala'akó palá pijló—ke rimaká rijló.
42005015	Rejéchami kajrú nema'aká riyukuna, raú kajrú wani ne'ejnaká Jesús puráka'alo jema'ajé. Ne'iyajena i'ijnaño richaje ra'apátakaloje nayaripune nanakiyá. Ilé kaje la'akana nakuja ri'imaké. Raú kajrú nephájikano rinaku.
42005016	Ñakele Jesús jácho'oñakeri neká meketánaja ri'ijnakáloje rikoja Tupana wa'até pura'ajó.
42005017	Apú wakajé Jesús jewíña'atari piño kajrú ina'ukena Tupana nakú. Riwakajé fariséona nakiyana i'imaño najwa'até re. Re kaja Tupana puráka'alo nakú jewíña'atajeño i'imá najwa'até re. Apú pajimila eyájena, apú pajimila eyájena, ke ne'emaká. Galilea, Judea, eyá Jerusalén, kele te'eré eyájena ne'emaká. Tupana palamane aú kajrú Jesús tejmo'ótajika natámina.
42005018	E kaja ajopana iphaño rejo, achiñana waja ne'emaká. Neká wáko'oño kuwana nakú pajluwaja kamachá napona taka'aká rijló. Nawata rimujlúka'atakana pají chojé, nato'otákaloje riká Jesús jimaje, ritejmo'ótakaloje riká penaje.
42005019	E'iyonaja unká mere ewá namujlúka'atala riká pají chojé, kaja wani ina'uké mano'otákale pají Jesús i'imakare chu. Raú ne'ejrá ñakareji ne'emakare chu ji'iwátaje. Reyá najiyo'ó riká, richiyá nawitúka'atakaloje ritami ina'uké e'iyajé Jesús awa'ajé.
42005020	Riwe'epí kaphí napechu i'imaká richojé ritejmo'ótakaloje riká penaje, raú rimá ritámijlo: —Kaja nomicho pichaje pu'uwaré pila'akare liyá.
42005021	Ilé ke rimaká rijló aú Tupana puráka'alo nakú jewíña'atajeño, eyá Fariséona, kele pechu i'imá: "¡Meke unká wani paala rimaká ta! Tupánaja kalé ko amárojla iná chaje pu'uwaré iná la'akare liyá. Eyá unká Tupana kalé riká", ke napechu i'imaká rinaku.
42005022	Jesús we'epiri mékeka napechu i'imaká rinaku, raú rimá najló: —¿Naje chi i'ijnatá ipéchuwa ilé ke?
42005023	Mapeja apujlo kemakana: "Kaja nomicho pichaje pu'uwaré pila'akare liyá", ke. Eyá puwichani inajlo iná wakára'akaloje ritami jácho'oko ra'apákaloje penaje, Tupánaja kalé we'epíkale natámina tejmo'ótakana.
42005024	Ina'uké i'imakáloje nupalamane penaje i'imaká nuká. Tupana kemari nunaku nomákoloje ina'uké chaje pu'uwaré nala'akare liyá. Nakaje nula'akare me'etení aú iwe'epeje kewaka numaká nunakuwá. E rimá kamachá napona taka'akajlo: —Chuwa pácho'o, pa'apá, pijña'á pikuwanare pijwa'ató, pipa'achó.
42005025	Rejéchami rácho'oko nejlú chuwaja. Rijña'á kaja rijwa'ató rikuwanare nephátakare nakú riká rejé. E ripa'ó ají ke riñakaré ejo. Palá ripura'akó Tupana nakú.
42005026	Rácho'oko aú, ramájeño pechu i'imá Jesús nakú: "¡Meke piyuke wani rila'alaka!", ke. Nemá pajlokaka: —¡Unká wani wamala apú la'aká marí rila'aká ke kaja!
42005027	E kaja Jesús ja'apari piño reyá, amari Mateo yá'ako rijápaka'ala la'akana, liñeru ña'akana nakú ina'uké liyá ne'emakánajlo penaje. E Jesús iphari rinaku rejé, rimá rijló: —Pi'ijná nujwa'até.
42005028	Raú riyurí rejeja piyukeja rinane ri'ijnakáloje Jesús wa'até.
42005029	Rejomi Mateo wakára'ari nala'aká kajrú a'ajnejí ajopana ajñákaloje na'ajnewá Jesús wa'até riñakaré chu. Raú kajrú nawakako riñakaré chojé. Re kaja liñeru ña'ajeño ne'emakánajlo i'imaño re Jesús wa'até na'ajnewá ajñakana nakú.
42005030	Re kaja Fariséona nakiyana i'imaño, Tupana puráka'alo nakú jewíña'atajeño wa'até. Neká akha'añó Jesús ja'apiyatéjena, nemá najló: —Naje chi ajñá a'ajnewá liñeru ña'ajeño we'emakánajlo wa'até, unká ina'ukélaruna ta neká kele.
42005031	Raú Jesús kemari najló: —Peyajwéruna i'imakaño unká i'ijnalaño pujána'ajeri ejo; natámina i'imakáñoja kalé i'ijnaño richaje.
42005032	Ñaké kaja nuká ina'ukejlo. Re ina'uké, natámina ke neká Tupánajlo, pu'uwaré nala'akare pachá. Re ne'iyajena pechu nanakuwá: "Kewaka, pu'uwaré la'ajeñó weká", ke. Ilé ke péchuruna i'imakaño nanakuwajlo nu'ujná majó Tupana yukuna i'imajé, napajno'otákaloje napéchuwa pu'uwaré nala'akare liyá Tupana ejo.
42005033	E ajopana kemaño Jesusjlo: —Methú ke Juan ja'apiyatéjena, fariséona ja'apiyatéjena wa'até, i'itajíkono na'ajné liyá, riwakajé napechu i'imakáloje Tupana nakuja. Methú ke kaja napura'ajiko Tupana wa'até. Eyá pa'apiyatéjena, na'ajnewá ajñakana nakuja, unká ne'etaló na liyá.
42005034	Raú Jesús kemari najló: —Nawá'akako wakajé, piyuke nayukupéra'akarena pechu pu'ují waja. Unká ne'etaló a'ajnejí liyá ruwá'akajikaro wa'até penaje i'imakale re najwa'até.
42005035	Ñaké kaja riká nujwa'atéjenajlo. Najwa'até nu'umajika ketana, unká na penaje ne'etaló na'ajné liyá. Tupana wá'ajikaja nuká naliyá ejomi, ne'etajó na'ajné liyá —ke rimaká najló.
42005036	Rimá najló: "Unká na kalé mata'arí wajé a'arumakaji nakiyana jupichumi tepé penaje. Re'iyayá jipakana ejéchami, jupichumi jiyo'otako wajé liyá, raú kaja penaje jiyo'otákeja piyukeja a'arumakaji yuriko.
42005037	Unká kaja iná akho'olá nakaje jalá wajé amúra'atakanami jupichumi ra'akuná chojé, iná lamá'atakaloje riká richojé penaje. Kamejeri ímami nakiyá la'akanami ra'akuná, ñakele iná akho'okachu wajé nakaje jalá jupichumi ra'akuná chojé, rijiyo'otá riká riñapaka ejéchami. Rejeja rikapichó piyuke.
42005038	Eyá wajé ra'akuná chojé iná akho'okachu wajé nakaje jalá amúra'atakanami, unká rijiyo'otala riká. Wajé ra'akuná i'imakale, rijña'á panaku riká raú unká na kapichalo.
42005039	Unká na kalé wátarijla nakaje jalá wajé amúra'atakanami i'irakana, piyukeja nemakale jupichumi amúra'atakanami nakú: 'Riká palani, wajé amúra'atakanami chaje palaka' ", ke rimaká najló, unkale ne'iyajena wátala wajé Tupana puráka'alo ja'apiyá jema'akana.
42006001	Watána'akaje i'imaká wakajé, Jesús ja'apari ají ke iñe'epú chuwá ra'apiyatéjena wa'até. Iñe'epú na'apákare chuwá ja'apari ajopana mená e'iyowá. Re'iyá kajrú trigo i'imaká. Na'apaka re'iyowá nakuwaja, nachíra'a wejapa trigo icha nakiyana nakápojo. Riká natojro'ó nakápojo najñákaloje penaje.
42006002	Fariséona nakiyana ja'apaño kaja najwa'até. Ilé ke namaka ra'apiyatéjena chíra'aka trigo icha nakiyana aú, nemá najló: —Chuwajá watána'akaje jená, e'iyonaja ijapa. ¿Naje unká ila'alá Moisés michú puráka'alomi lana'akéjami kemaká ke?
42006003	Raú Jesús kemari najló: —Palá iwe'epika mékeka Tupana puráka'alo lana'akéjami kemaká David michú nakú i'imaká. Kewí rijló me'epijí i'imaká, ñaké kaja rijwa'até chira'akáñojlo.
42006004	Akuwaná rimujlúka'a Tupana ñakaré chojé pan ajñaje, Tupánajlo na'akare ri'imaká e'iyonaja. Sacerdótenaja kalé ajñákeñojla ri'imajika, e'iyonaja rajñá ri'imaká. Ra'á kaja rijwa'atéjenajlo rinakiyana.
42006005	Ina'uké i'imakáloje nupalamane penaje i'imaká nuká. Ñakele nuká kemari naka la'akana palani watána'akaje wakajé i'imajika japi —ke rimaká fariséona nakiyánajlo. Jesús lamá'ataka kaja yáthe'ela a'amitakó rijló yukuna marí: (Mt 12.9-14; Mc 3.1-6)
42006006	Apú watána'akaje i'imaká wakajé, Jesús mujlúka'ari piño nawakáka'alo ñakarelana chojé. Re rewíña'ata neká Tupana nakú. Re kaja najwa'até pajluwaja i'imari, kaja yáthe'ela ka'añá ejo pitari a'amitakó.
42006007	Re kaja Tupana puráka'alo nakú jewíña'atajeño, eyá fariséona, kele i'imaño. Neká kejíla'año Jesús namákaloje e ka'ajná rilamá'atajika rijló riyáthe'ela, watána'akaje jená wakajé, unká ka'ajná. Rilamá'atajika ee riká riwakajé, nemakáloje rinaku: "Pu'uwaré la'ajerí riká", ke.
42006008	Jesús we'epiri mékeka napechu i'imaká rinaku, raú rimá yáthe'ela a'amitárojlo: —Pácho'o majó wajimajo. Raú rácho'o, ritára'o najimaje.
42006009	E rimá ajopánajlo: —¿Na chi la'akana palani watána'akaje jená i'imaká wakajé? ¿Meke chi Tupana puráka'alo lana'akéjami kemaká rinaku? ¿E chi palani iná la'aká palá apú nakú riwakajé japi? ¿Chapú chi ka'ajná iná la'aká riwakajé ajopana rapi? ¿E chi palani iná i'imataka ina'uké kapichákajo liyá riwakajé? ¿Iná yurijla chi ka'ajná ina'uké taka'aká mapeja riwakajé japi? E'iyonaja unká na'ajipalá rijló.
42006010	Raú Jesús yaká'aro rawa'á i'imakaño chaje. E rimá ritámijlo: —Piya'atá nojló majó piyáthe'ela. Raú riya'ataka rijló riká, ejéchami riyáthe'ela pala'akó rijló palá.
42006011	Raú ajopana yúcha'año kajrú Jesús cha. Nakeño'ó rinaku pura'akano nawe'epíkaloje mékeka nala'ajika riká chapú.
42006012	Jesús jácho'oro yenuri ji'iwata nakojé, reyá i'imajemi ripura'akóloje Tupana wa'até. Re ripura'ó rijwa'até pajluwaja lapí ketana.
42006013	Rejomi muní ke riwa'a rijwa'até ja'apákaño penájemina ne'ejnakáloje richaje. Re ri'iwapá rijluwa ne'iyayá iyamá iphata ji'imaji nakojé kele (12) achiñana ne'emakáloje ra'apiyatéjena penaje.
42006014	Marí kele ri'iwapakárena ra'apiyatéjena penaje i'imaká: Simón. Rejomi rapiyaka rií Pedro, ke. Apú ií i'imari Andrés, Simón e'ewé ri'imaká. Ajopana i'imaño: Santiago, Juan, Felipe, Bartolomé,
42006015	Mateo, Tomás, Santiago (apú Santiago ri'imaká, Alfeo i'irí). Apú i'imari Simón, cananista nakiyana ri'imaká.
42006016	Eyá apú i'imari Judas, Santiago e'ewé. E kaja penaje i'imari Judas Iscariote. Nenoka Jesús i'imaká wakajé, riká wá'ari ripinana ri'imaká ejo, napatakáloje riká penaje. Kele ne'emaká.
42006017	E kaja Jesús witúka'ari yenuri ji'iwata nakiyá ra'apiyatéjena wa'até, tajnaño palámatani chojé. Re kajrú ina'ukena i'imaká ajopana, ajopana ke. Ne'iyajena i'imaño Judea te'eré eyájena, eyá ajopana pajimila Jerusalén eyájena. Re juni jalomi cha iyamá pajimila i'imaká. Pajluwa ií i'imari Tiro, eyá apú ií i'imari Sidón. Riká pajimila jiwami chu ñakajélaruna i'imaño kaja re najwa'até. Natámina i'imakaño i'ijnaño kaja richaje ra'apátakaloje nayaripune naliyá.
42006018	Ne'iyajena e'iyá re jiñana pechu i'imaké. Neká e'iyayá riwakára'ake nácho'oko.
42006019	Ajopana natámina i'imajíkaño jápakeño kaja rinaku. Neká ritejmo'ótake ripechu aú ja. Ñakele piyukeja natámina i'imajíkaño wátajika Jesús nakú jápakana natejmo'otákoloje raú penaje.
42006020	E Jesús yaká'aro ra'apiyatéjena chaje, rimá najló: "Pu'ují péchuruna we'epiño pu'uwaré la'ajéñoka neká, raú unká meke la'ajé nala'alajla palá nekó, raú nawata Tupana a'aká nañaté. Ilé ke péchuruna nanakuwá i'imajeño Tupana yaní nakiyana.
42006021	Pu'ují péchuruna ña'añó kajrú me'epijí panaku me'etení, palá najñájikale na'ajnewá a'ajná ño'ojó chami i'imajika. Pu'ují péchuruna, kamu'ují péchuruna i'imakaño me'etení, kajrú ne'echajíkale a'ajná ño'ojó chami i'imajika.
42006022	Apala ne'iyajena pechu i'imajé chapú inaku, jema'akale no'opiyá. Rijimaje ka'ajná napechu i'imajé inaku: "Mapeja i'imakaño ta neká", ke ka'ajná, no'opiyá jema'ajeño i'imakale. Palani ijló ñaké ila'akana i'imajika, no'opiyá jema'ajeño i'imakale. Ina'uké i'imakáloje nupalamane penaje i'imaká nuká.
42006023	Ilé ke nala'ajika ee iká, ipechu i'imá pu'ují inakuwá. Jeño'okelo arápa'a raú, palani wani nakaje i'imajíkale ijló je'echú chu. Ilé ke kaja nala'ajika chapú a'ajútaya michuna nakiyana i'imajika, Tupana puráka'alo ja'apátajeño kaja ne'emajíkale.
42006024	Chapú wani kaja nakaje i'imajika kajrú le'ejepelárunajlo. Marí eja'awá chu ne'emajika ketánaja kalé napechu i'imajika pu'ují.
42006025	Chapú wani kaja nakaje i'imajika kajrú a'ajnejí i'imakárena me'etenijlo, a'ajná ño'ojó chami, kajrú najña'ajíkale me'epijí panaku. Chapú wani kaja nakaje i'imajika kajrú i'ichakaño me'etenijlo, kajrú neyájikale a'ajná ño'ojó chami, kamu'ují napechu i'imajíkale.
42006026	Apala me'etení ka'ajná kajrú ina'ukena pura'akó inaku palá, unkale jema'alá no'opiyá. Chapú wani nakaje i'imajika ijló Tupana wajájika ina'uké wakajé. Ñaké kaja ichi'iná michuna nakiyana pura'ajiko palá pajlákachina nakú i'imajika. Mapeja ne'iyajena kemájika nanakuwá: 'Tupana puráka'alo ja'apátajeño weká', ke. Neká nakú ichi'iná michuna pura'akó palá", ke Jesús jewíña'ataka neká.
42006027	Rimá piño najló: "Nupuráka'alo jema'ajéñojlo numá: Iwata íki'ija chapú péchuruna inaku. Ila'á palá nanaku.
42006028	Yerúka'año ichaje chaya ipura'ó Tupana wa'até, chapú nala'aká iká e'iyonaja.
42006029	Pajluwa ña'ajika ee ka'ajná iká pajimaya pajluwa pitanó ka'ajná ee, ipajno'otá kaja rijló apo'ojó pitari riña'akáloje kaja iká reyá. Najña'ajika ee ikamichare iliyá, ra'apejé i'imaká wa'ató a'á najló.
42006030	Nemájika ee ijló iya'atákaloje najló nakaje, iya'atá najló riká. Najña'ajika ee iliyá nakaje, imaniña najló napa'atákaloje ijló riká penaje.
42006031	Ila'á palá ina'uké nakú, iwátaka nala'aká inaku palá ke kaja.
42006032	Iwátakachu íki'ija wátaño ikaja kalé, unká Tupana a'alaje ijló riwemí, unkale ila'alá palá raú. Ñaké kaja unká ina'ukélaruna la'aká, nawátakale íki'ija palá péchuruna nanákuja kalé.
42006033	Palá ka'ajná ila'aká la'añó inaku palaja kalé. Nekaja kalé ila'akachu palá, unká Tupana a'alaje ijló riwemí. Unká ina'ukélaruna la'añó kaja ñaké.
42006034	Iya'atákachu liñeru pa'ataño ijló rapumí chojéjloja kalé, unká Tupana a'alaje ijló ilé ke ila'ajíkare wemí, unkale ila'alá palá. Unká ina'ukélaruna la'añó kaja ñaké.
42006035	Iwata íki'ija chapú péchuruna inaku; ila'á nanaku palá; iya'atá najló liñeru. Ipechu i'imaniña nanaku: '¿E ka'ajná napa'atájika nojló rapumí chojé?', ke. Ilé ke la'akana aú Tupana a'ajé ijló palá ila'ajíkare wemí. Ajopana chaje wani wakára'ajeri Tupana. Riká la'arí palá unká kemalaño rijló: 'Palá pila'aká nuká', ke nakú. Rila'á kaja palá chapú péchuruna rinaku nakú. Ila'á rila'aká ke kaja.
42006036	Iwe'epí ajopana ina'ukena mu'ují, Tupana we'epika namu'ují ke kaja.
42006037	Imaniña mapeja ina'uké nakú: 'Pu'uwaré la'ajeñó neká', ke. Raú unká kaja Tupana kemalaje inaku: 'Pu'uwaré la'ajeñó neká', ke. Amó ajopana chaje chapú nala'akare iká liyá, raú Tupana amajo kaja ichaje pu'uwaré ila'akare liyá.
42006038	A'á ajopánajlo nakaje, raú Tupana a'ajé kaja ijló nakaje. Kajrú ra'ajika ijló riká, unká wejápaja kalé. Unká rinakiyánaja kalé ra'ajé ijló. Ajopánajlo a'aká nakaje, ke kaja Tupana a'ajika ijló nakaje", ke Jesús kemaká najló.
42006039	Ri'imá kaja marí yuku najló: "Unká méño'ojo pajluwa mejlurú pako'otálajla apú mejlurú. Ripako'otákela riká, iyamano na'akojla ulawí chojé.
42006040	Unká wajé jewíña'ako iphátalajla rewíña'atajeri pechu. Riñapátakaja jewíña'akajo ejomi riphátajla rewíña'atajeri pechu", ke rimaká najló.
42006041	Rimá piño najló: "Apú ka'ajná la'arí nakaje unká kemachi paala, raú ka'ajná pimá rinaku: 'Pu'uwaré la'ajerí riká', ke. Eyá piká, pu'uwaré wani la'ajerí, e'iyonaja unká pimalá pinakuwá: 'Kewaka, pu'uwaré la'ajerí kaja nuká', ke.
42006042	Pu'uwaré wani la'ajerí piká. Eta, ¿meke la'ajé chi pimajla pinakiyánajlo: 'Piyurí piliyó pu'uwaré la'akana', ke? !Pajlákachi wani ta piká! Paineko piyurí piliyó pu'uwaré wani la'akaná, rejomi pimakáloje pe'ewejlo riyuríkaloje riliyó wejápaja pu'uwaré la'akaná", ke Jesús jewíña'ataka neká.
42006043	Ri'imá piño najló yuku marí ke: "Unká méño'ojo palani a'awaná a'alajla richawá pu'uwaré a'awaná a'aká richawá ke kaja. Unká kaja méño'ojó pu'uwareni a'awaná a'alajla richawá palani a'awaná icha ke kaja.
42006044	Richa aú iná we'epí mékajeka a'awaná palani, eyá mékajeka pu'uwareni. Unká méño'ojo kukuná icha arúka'alajla pipirí icha ke kaja. Unká kaja meke la'ajé lukú arúka'alajla kajmú icha ke kaja.
42006045	Ñaké kaja iná we'epika palá mékajenaka ina'uké napuráka'alo aú. Palá péchuri pura'aró palá nojé puráka'aloji nakú. Ri'ijnatá kaja ripéchuwa palani nakaje nakú, ñaké kaja rimaká palá nakaje nakú. Eyá pu'uwaré péchuri pura'aró pu'uwaré nojé puráka'aloji nakú. Ri'ijnatá kaja ripéchuwa pu'uwaré kaje nakú, raú ñakeja kaja rimaká pu'uwaré nakaje nakú", ke ri'imaká riyukuna. Iyamá pají la'ajeñó yukuna marí:
42006046	Jesús kemari piño najló: "¿Naje chi imá nojló: 'Wawakára'ajeri', ke, e'iyonaja unká jema'alá no'opiyá?
42006047	Ne'iyajena i'ijnaño nuchaje nupuráka'alo jema'ajé. Nupuráka'alo a'ajeño nanakojó i'imajeño palá. Chuwa nu'umajika ijló yuku iwe'epíkaloje raú mékeka no'opiyá jema'ajeño la'aká palá nakaje no'opiyá jema'akana aú:
42006048	"Kapechuni la'arí palá riñakaró i'imaká. Ñaké kaja palá no'opiyá jema'ajeño la'aká kapechú nakaje. Marí ke rila'aká riñakaró i'imaká: Paineko ritára'ata riñakaré pana jipa e'iyajé, ritára'akoloje kamachá penaje. Riká nakú rila'á riñakaró. Kajrú juni ja'akó wakajé, kaphí ta'akheni iphaka riñakaré ja'apejé. Kaphí wani ra'apaka riñakaré ja'apiwá, e'iyonaja unká riñakaré kojno'olá raú, jipa nakú ripana tára'akole. Ilé ke rila'akale riká palá, unká rikapichalo raú. Ñaké kaja nupuráka'alo a'ajeño nanakojó la'aká palá nakaje, no'opiyá jema'ajeño ne'emakale.
42006049	Eyá ajopana jema'añojla nupuráka'alo, e'iyonaja unká nala'alá rimaká ke. Unká paala ne'emajika, unká pachá nema'alá no'opiyá. Apú la'akajla riñakaró i'imaká la'arí rikó chapú, ke kaja nala'aká chapú nekó. Marí ke rila'aká riñakaró i'imaká: Ke'epé e'iyajé ritára'ata riñakaré pana. Rinákuja rila'á riñakaró. Kajrú juni ja'akó wakajé, kaphí ta'akheni iphaka riñakaré ja'apejé, raú riñakaré kojno'ó junápeje, raú rikapichako piyukeja", ke Jesús jewíña'ataka ne'emaká.
42007001	Jesús ñapátaka newíña'atakana ejomi, ri'ijná pajimila Cafarnaúm ejo.
42007002	Re pajluwa romano nakiyana, suráana wakára'ajeri i'imaké. Riká wa'até jápajeri, íki'ija wani riwátakare, i'imari ritami wani.
42007003	E'iyowá ke yuku iphaka rikariwate nakú: "Jesús iphíchari majó", ke. Raú riwa'a Jesús maná ri'ijnakáloje rejo rijwa'até jápajeri tejmo'ótaje. E riwakára'a pheñawilana judíona nakiyana i'ijnaká riwá'aje.
42007004	Raú ne'ejná rejo, iphaño Jesús nakú. Nawata wani ri'ijnaká najwa'até rejo ritejmo'ótakaloje nawakára'ajeri wa'ateje. Raú mawó nemaká rijló: —Palájne'eke wani wawakára'ajeri, ñakele palani pa'aká riñaté.
42007005	Íki'ija riwátaka weká'ana, raú ra'á liñeru najló i'imaká nala'akáloje wawakáka'alo ñakarelana raú —ke nemaká Jesusjlo.
42007006	Raú Jesús i'ijnari najwa'até rejo. Juká jo'ó ne'emaká riñakaré awa'ayá ee, nawakára'ajeri wakára'ari iyamá rijwa'atéjena Jesús jimajo. Palá péchuruna rinaku ne'emaká. Rimá najló: —Marí ke imájika nunaku rijló: "Wawakára'ajeri, unká nuwátala pinaku kawíla'akana. Unká kaja nuwátala pimujlúka'aka nuñakaré chojé, mapeja i'imaká nuká.
42007007	Raú unká nu'ujnalá nokó pijwa'até pura'ajó. Ñakele iléreya i'imajémija piwakára'a ritejmo'otako.
42007008	Re kaja nuwakára'ajeño. Suráana wakára'ajeri nuká, ñakele numakachu pajlúwajlo: 'Pi'ijná ají ño'ojó', ke, ri'ijná rejo. Eyá numakachu apujlo: 'Majó pi'ijná', ke, ri'ijná nuká ejo. Nuwakára'akachu nujwa'até jápajeri la'aká nakaje, rila'á riká numaká rijló ke", ke rimaká najló, nemakáloje ñaké Jesusjlo.
42007009	Raú ne'ejná Jesús jimaje. Nemá rijló nawakára'ajeri wakára'aka nemaká rijló ke, raú Jesús pechu i'imá rinaku: "¡Meke kaphí wani ripechu Tupana chojé!" E riyaka'o riyámojo rápumichu chira'ajeño chaje, rimá najló: —Kaphí wani ripechu Tupana chojé ra'akáloje riñaté penaje. Unká nuphátala apú Israel michú lakénami nakiyana e'iyá riká ke wani péchuri.
42007010	Reyá napa'ó piño napumí chuwá nawakára'ajeri ñakaré ejo, amaño kaja rijwa'até jápajeri tejmo'otako.
42007011	Rejomi Jesús ja'apari ají ke pajimila Naín ejo ra'apiyatéjena wa'até. Kajrú kaja ajopana i'ijnaká najwa'até rejo.
42007012	E kaja riphá pajimila ejé. Re ramá nawáko'oka támijimi kaichama kaje chu ají ke támijimina to'otákelana ejo. Kajrú pajimila eyájena ja'apaka najwa'até pajñakani. Pajluwájaru iwakajílomi i'irí taka'añaari ru'umaká. Rikaja kalé, pajluwaja ru'urí i'imaká.
42007013	Jesús amari kajrú wani ruyaka ru'urí michú, raú riwe'epí runaku kamu'ují, rimá rojló: —Piyániña.
42007014	E ri'ijná kaichama kaje awa'ajé, rijapa rinaku, raú riwáko'ojeño tajnaño. E rimá támijimijlo: —Walijímaka, pácho'o.
42007015	Raú kaja taka'aká penájemi i'imaká jácho'oro yá'ajo, rejéchami rikeño'oká pura'akajo. E Jesús pa'atari ralojlo riká.
42007016	Ilé ke namaka aú piyuke re i'imakaño kero'okó. Rejomi palá napura'akó Tupana nakú. Ne'iyajena kemaño rinaku pajlokaka: —Ajopana Tupana puráka'alo ja'apátajeño chaje wani kari wajwa'até me'etení. Kaja Tupana iphá chuwá majó rile'ejena ina'ukena ñaté a'ajé.
42007017	Rejéchami kajrú wani Jesús yukuna jema'akó Judea te'eré e'iyowá. Rawa'á i'imakaño, eyá ajopana te'eré e'iyowá i'imakaño ewá wa'ató, riyukuna jema'ó.
42007018	Juan i'imaká ina'uké wajákelana chu wakajé, ra'apiyatéjena i'imaño rijló piyuke nakaje Jesús la'akare yukuna, raú riwakára'a iyamá nanakiyana ne'ejnakáloje Jesús ejo.
42007019	Rimá najló: —Eko ikeja'a nojló riliyá palá riyukuno, imá rijló: "¿Piká chi riká kele nemakare nakú i'imaká, iphájeri majó we'ematájeri penaje, wawátaje ka'ajná rejo'okaja apú? ¿Meke chi riká?", ke imájika rijló.
42007020	-
42007021	Raú ne'ejná rejo, iphaño Jesús nakú. Kajrú natámina i'imaká re. Neká tejmo'ótakana nakú ri'imá. Riwakára'a kaja jiñana pechu jácho'oko kajrú ina'ukena e'iyayá; ra'apata kaja mejlukaji mejluruna liyá. Ilé kaje la'akana nakú ri'imaká ee, nephá rinaku, nemá rijló: —Juan el Bautista wakári'ichari weká majó pichaje. Rimicha pinaku: "¿Piká chi riká kele nemakare nakú i'imaká, iphájeri majó? Wawátaje ka'ajná rejo'okaja apú. ¿Meke chi riká?", ke rimíchaka pinaku.
42007022	Jesús kemari najló: —Ipa'ó Juan ejo, i'imá rijló mékeka amíchaka nula'aká nakaje yukuna. Nakaje nowíña'atakare nakú yukuna wa'ató i'imá kaja rijló. Eko imá rijló nunaku: "Mejluruna i'imakaño liyá ra'apata mejlukaji namákaloje palá penaje. Unká meke la'ajé ja'apálaño ritejmo'ota na'apákaloje palá. Napona patáka'atakarojlo ripala'atá napona palá. Unká jema'alaño liyá ra'apata kaja me'ejwíkaje nema'akáloje palá. Támijimina nakiyana rimakápo'ota kaja. Kamu'ují la'akáñojlo ri'imá Tupana i'imataka iná kapichákajo liyá yukuna. Ilé kaje la'akana nakú riká", ke imájika rijló nunaku.
42007023	"Pu'ují péchuruna neká unká la'alaño ujwí napéchuwa nuliyá", ke imájika Juanjlo.
42007024	E napa'ó. Rejomi Jesús kemari ripuráka'alo jema'ajéñojlo Juan nakú: "Iká i'ijnakeñono desierto ejo ripuráka'alo jema'ajé. Unká i'ijnaké rejo, amákaloje iyamá chuwá péchuri penaje, unká iyamá chuwá péchuri kalé ri'imakale.
42007025	¿Palá a'arumakari amákaloje penaje chi i'ijnaké rejo? Unká kaja palá a'arumakari kalé ri'imaká. Kaja iwe'epí palá mékajenaka palá a'arumakáruna. Nawakára'ajeño ñakaré chiyájena a'arumaká palá nojé.
42007026	Eta ¿naje chi i'ijnaké rejo ramaje? ¿Amákaloje Tupana puráka'alo ja'apátajeri penaje chi i'ijnaké rejo? Riká jo'ó riká. Ajopana Tupana puráka'alo ja'apátajeño michuna i'imaká chaje wani riká.
42007027	Tupana puráka'alo lana'akéjami kemari rinaku: 'Nuwakára'aje pajluwaja ina'uké i'ijnaká pitukumá, rilamá'atakaloje ina'uké pechu pipé, pu'uwaré nala'akare liyá', ke Tupana kemaká Juan nakú i'imaká, unká chiyó ri'imá i'imaká", ke Jesús kemaká najló.
42007028	Rimá piño najló, "Jema'á marí: Marí eja'awá chu unká na i'imalaje chá'atajeri Juan, ri'imakáloje richaje penaje. Eyá je'echú chu, na'apejé wani i'imaká nakiyana i'imajeri Juan chaje.
42007029	Juan i'imaká Tupana yukuna najló wakajé, kajrú ina'ukena jema'ajika ripuráka'alo. Liñeru ña'ajeño ne'emakánajlo wa'ató jema'akeño kaja ripuráka'alo. Neká a'akeño nanakojó Tupana puráka'alo. Ñaké kaja ajopana i'imajika, raú Juan la'aké neká bautizar.
42007030	Eyá fariséona nakiyana, Tupana puráka'alo nakú jewíña'atajeño nakiyana wa'até, unká wátakeño nakaje Tupana la'akare a'akana nanakojó. Raú unká nemaké Juanjlo rila'akáloje bautizar neká penaje", ke Jesús kemaká najló. Rimá piño najló:
42007031	-
42007032	"Marí ke ina'uké me'etení i'imakaño: Yuwaná yá'año le'ejepelaji ñakarelana chu kátakajo nakú, keja neká. E nawa'á i'imakaño, najwáke'enajlo nemá: 'Wapho'ó ijló kewirí chojé i'imaká, e'iyonaja unká arápa'ala. Wataní kaja ijló jemakaji i'imaká, e'iyonaja unká ipechu la'aló kamu'ují rema'akana aú', ke nemaká najló. Ñaké kaja ina'uké nakiyana la'aká me'etení. Mapeja nakha'aká wamaná, kayukújne'ekena wani ne'emakale.
42007033	Paineko Juan i'imaké ijló Tupana yukuna. Ri'itakó kaja ra'ajné liyá ripechu i'imakáloje Tupana nakuja penaje. Unká kaja ri'iraké nakaje jalá amúra'atakanami, e'iyonaja imaké rinaku: 'Jiñá pechu re'iyá', ke.
42007034	Eyá nuká iphari majó ina'uké i'imakáloje nupalamane penaje. Ajñaka a'ajnewá ke kaja nojñaka no'ojnewá. Ñaké kaja nu'uraká nakaje jalá amúra'atakanami, raú imá nunaku: 'Kawale'eké ta wani riká; i'irakachi ta kaja riká; unká ina'ukélaruna wáke'ewe kaja riká; liñeru ña'ajeño ne'emakánajlo wáke'ewe kaja riká', ke imaká nunaku.
42007035	E'iyonaja iná we'epí piyukeja nakaje Tupana la'akare jácho'ojiko palá", ke Jesús kemaká najló.
42007036	Pajluwaja fariséona nakiyana kemari Jesusjlo ri'ijnakáloje rijwa'até ra'ajnewá ajñaje. Raú ri'ijná rijwa'até. Re riya'o ra'ajnewá ajñakana nakú rijwa'até.
42007037	Rikaja kaja pajimila e pajluwájaru ñuju'ukeru i'imayo. Ruká jema'ayó Jesús ajñaka ra'ajnewá fariséona nakiyana wa'até yukuna, raú ru'ujná rejo, iphayo Jesús nakú. Wíluru i'imari rukapi, jipa alabastro nakiyá la'akanami ri'imaká. Nakaje jilami, pu'umé amarí, i'imari richu.
42007038	Ruká iphayo Jesús awa'ajé, e rujláma'o ri'imá nakojé. Kaja rojata ri'imá rujlú jalá aú. Kéchami rolákaka rinakiyá ruwilá aú, rejomi ruchiño'ó ri'imá nakiyá. Rokho'ó kaja nakaje jilá, pu'umé amarí, ri'imá nakojé.
42007039	Ilé ke fariséona nakiyana yukupéra'ari Jesús i'imaká, amaka aú mékeka rula'aká riká, ripechu i'imá: "Tupana puráka'alo ja'apátajeri ri'imakela, riwe'epijla mékajeruka kelerú inanaru ta. Ñuju'ukeru, unká ina'ukélaru ta ruká".
42007040	Jesús we'epiri mékeka ri'ijnataka ripéchuwa rinaku, raú rimá: —Simón, nuwata nakaje nakú kemakana pijló. Rimá Jesusjlo: —Wewíña'atajeri, pimá nojló.
42007041	Raú Jesús i'imari rijló yuku: —Iyamá ina'ukena lewérichaño kajrú wani nakariwátejlo. Pajluwa lewérichari rijló ñó'ope wani liñeru. Iyamá jarechí ketana ka'ajná rijápichakajla ra'atakáloje rilewérikare rijló wemí. Eyá apú lewérichari rijló wejápaja kemachi. Riká jápicharijla iyamata keri ketánaja ka'ajná ra'atakáloje rilewérikare rijló wemí.
42007042	Unká méño'ojo na'alacha rijló liñeru nalewérichaje wemí, raú nakariwate lamá'atiyari neká raú. Ilé ke ri'imaká rijló yuku ejomi, rimá Simonjlo: —Iyamá ne'emaká. ¿Mékaje pechu la'aró pu'ují wani rikariwate nakú raú?
42007043	—Kaapí, apala kele kajrú wani lewérika i'imaká rijló ka'ajná, pechu la'aró pu'ují rinaku. —Ke jo'ó —ke Jesús kemaká rijló.
42007044	E riyaka'o kelerú inanaru chaje, rimá Simonjlo: —¿E pamíchaka meke marirú li'ichaka? Nuphíchaka piñakaré chojé ee, unká pa'alacha nojló juni nupákaloje nu'umá nakiyá raú penaje. Eyá marirú ejátiyayo nu'umá rujlú jalá aú, kéchami rolákichaka riká ruwilá aú.
42007045	Unká kaja pajalákalacha nuká nujimá chiyá chiño'okana aú. Eyá marirú iphíchayo, chiño'ochayo nu'umá nakiyá kajrú. Nu'umá nakiyá chiño'okana nakuja ru'umichá.
42007046	Unká kaja pakho'olacha nakaje jilá nuwilá e'iyajé. Eyá marirú akho'ochayo nu'umá nakojé nakaje jilá, pu'umé amarí.
42007047	Ilé ke ruli'ichaka nuyájlepana, nomíchakole ruchaje kajrú wani rumanaicho rula'akare liyá. Ñakele pu'ují wani rupechu nunaku. Re ka'ajná ajopana, nala'á pu'uwaré wejápaja. Nomó kaja nachaje pu'uwaré nala'akare liyá. Neká penájena la'añó wejápaja kaja nuyájlepana, wejápaja kaja pu'ují napechu nunaku —ke Jesús kemaká rijló.
42007048	E Jesús kemari rojló: —Kaja nomicho pichaje pu'uwaré pila'akare liyá.
42007049	Raú rijwa'até yá'akaño nakiyana kemaño pajlokaka: —¿Na ka'ajná riká kaji amaro iná chaje pu'uwaré iná la'akare liyá?
42007050	Jesús kemari piño rojló: —Kaja Tupana i'imatiya piká kapichákajo liyá, pipechu i'imakale kaphí nochojé. Chuwa pi'ijná palá ka'ajnó.
42008001	Jesús ja'apákeri pajimila kajrú nojé e'iyowá; ra'apake kaja pajimila kapajé nojé e'iyowá. Ilé ke ra'apájika Tupana i'imataka iná kapichákajo liyá yukuna i'imakana nakú najló, raú ne'emakáloje rijwa'atéjena penaje. Iyamá iphata ji'imaji nakojé kele (12) ra'apiyatéjena i'imaká wa'até ra'apake.
42008002	Inaana nakiyana ja'apákeño kaja rijwa'até. Riwakára'akarena e'iyayá jiñana pechu jácho'oko penájemiruna ne'emaká. Ñaké kaja ajopana ritejmo'ótakarena nakiyana i'ijnaká rijwa'até. María Magdalena i'imayo kaja najwa'até, Jesús wakára'akare e'iyayá iyamá kuwá'ata kele jiñana pechu jácho'oko penájemiru ru'umaká.
42008003	Apa'awelo i'imayo Juana, Cuza yajalo ru'umaká. Cuza i'imari Herodes wa'até jápajeri. Apa'awelo i'imayo Susana. Ajopana i'imaño kaja najwa'até, cha'apá ne'emaká. Neká piyukeja a'akeño Jesús ñaté. Na'aké rijló, ra'apiyatéjenajlo wa'até, a'ajnejí mapeja napechu keja.
42008004	Apú pajimila eyá, apú pajimila eyá ke ina'uké iphájika Jesús nakú. Kajrú cha nawakako rinakojé rejé. E ri'imá najló yuku rewíña'atakaloje neká Tupana nakú. Rimá najló:
42008005	"Pajluwaja ina'uké i'ijichari nakaje icha ijí ejátaje. Te'erí mojyo'okéjami e'iyowá ri'ijichá rejátaje. Rika'akana nakú ri'ijichá. Richa ijí riki'ichaje nakiyana ja'acharo iñe'epú chojé. Richuwá ina'uké ja'apíchaño. Neká payákataño richá, eyá kupira'aphana iphíchaño kaja rajmílo'otaje piyuke.
42008006	Apú richa ijí riki'ichaje nakiyana ja'acharo jipa nakojé. Wejapaja te'erí i'imichákale rinaku aú kiñaja reño'ochákajla, e'iyonaja kamú meríya'atiya riká kiñaja, unkale ra'apare i'imalacha palá.
42008007	Eyá apú richa ijí riki'ichaje nakiyana ja'acharo pu'uwareni jimichi e'iyajé. Riká jimichi iphíchari nakaje icha ijí rejátiyaje wa'até. Riká tawáña'ichari riká, raú riwajri'ichá re'iyajé, unká rarúka'alacha.
42008008	Eyá apú richa ijí riki'ichaje nakiyana ja'acharo palani te'erí e'iyajé. Ilé iphíchari palá; palá kaja ritawá'ichako; palá kaja rarúki'ichaka; ke'iyapé rarúki'ichaka. Re'iyajé a'achari cien ka'alá ewá richawá". Ilé ke Jesús i'imaká yuku najló, rejomi rimá kaphí rema'ajéñojlo: "Jema'á palá, a'á inakojó riyukuna".
42008009	Riñapátakaja najló yuku i'imakana ejomi, ra'apiyatéjena kemaño Jesusjlo: —¿Meke kemakánaka chi kele yuku pi'imichá yukuna wajló?
42008010	Rimá najló: —Ijló Tupana a'arí pu'uwaká nakaje me'echú i'imakare, iwe'epíkaloje rinakojé penaje. Eyá ajopánajlo me'echú jo'ó riká me'etení. Yuku aú nowíña'ata neká me'etení. Nema'ajla riyukuna, e'iyonaja unká nawe'epílajla nakaje namákare nakojé. Unká kaja nawe'epila meke kemakánaka riká.
42008011	E rimá najló: "Marí ke kemakana kele yuku nu'umichaje ijló: Nakaje icha ijí rejátakare te'erí jimawa, Tupana puráka'alo yukuna na'apátakare ina'ukejlo, ke riká.
42008012	Nakaje icha ijí iñe'epú chojé ja'akaro, ke kaja Tupana puráka'alo ne'iyajénajlo. Nema'á riyukuna, e'iyonaja kalé kiñaja Jiñá Chi'inárikana ka'aká napechu nakiyá Ripuráka'alo nema'akare, napechu i'imaká piyá kaphí richojé ne'ematájeri penaje.
42008013	Eyá richa ijí jipa wejápaja te'erí i'imakare nakojé ja'akaro, ña'arí panaku meketánaja riphaka ejomi, ke kaja ne'iyajena jema'añó palá Tupana puráka'alo. Pu'ují napechu la'akó raú. Meketánaja kalé napechu palá rinaku, e'iyonaja namákale chapú kaje yajwé, nayurí naliyó riká unkale napechu i'imalá kaphí richojé.
42008014	Eyá richa ijí nakiyana pu'uwareni jimichi e'iyajé ja'akaro, iphari meketana i'imajemi. E'iyonaja riwajra'á re'iyajé, raú unká rarúka'ala. Ke kaja ne'iyajena Tupana puráka'alo jema'ajeño. Nakeño'ó ra'apiyá jema'akana palá, e'iyonaja kajrú na'aká nanakojó nakaje marí eja'awá chu i'imakare. Ñó'ope liñeru, le'ejepelaji, kaje maká nawata najluwa. Riká nawe'epí natukumó. Ilé ke péchuruna ne'emakale, unká na'alá nanakojó Tupana puráka'alo, nala'akáloje palá ra'apiyá i'imakana aú.
42008015	Eyá richa ijí nakiyana palani te'erí e'iyajé ja'akaro, jeño'orí palá. Ina'uké nakiyana ke kaja riká. Nema'á Tupana puráka'alo; nawe'epí kaja meke kemakánaka riká; na'á kaja nanakojó riká, raú nala'á palá ra'apiyá i'imakana aú", ke Jesús jewíña'ataka neká.
42008016	Rimá piño najló: "Iná lukúna'akachu iná kamaré, unká iná yá'atala riká i'ichí lájma'atakeja ja'apejé. Unká kaja iná yá'atala riká iná camané ja'apejé. Yenoje iná yá'ata riká, pají chojé mujlúka'akaño amákaloje piyukeja palá rikamaré chojé.
42008017	Re Tupana puráka'alo nakiyana, me'etení puichani ke rinakojé we'epíkana ina'ukejlo, rejomi kalé nawe'epeje palá rinakojé.
42008018	Ñakele jema'á palá Tupana puráka'alo. A'ajeño nanakojó riká, rila'ajé pechu palá, nawe'epíkaloje richaje, richaje, ke rinakojé. Eyá unká a'alájeño nanakojó riká, pechu nakiyá rika'ajé wejápaja nawe'epíkare rinakojé, napechu i'imakale nanakuwá: 'Wawe'epíkare riyukuna', ke, e'iyonaja unká ñaké kalé napechu nakú riká", ke rimaká najló.
42008019	Jesús jaló, rejena wa'até, i'ijnaño richaje rijwa'até pura'ajó. Kajrú ina'ukena nakojé unká méño'ojo nephala rinaku.
42008020	E pajluwa kemari Jesusjlo: —Paló iphíchayo pejena wa'até. Nawata pamákana, raú nawá'icha pimaná.
42008021	Rimá najló: —Jema'añó nupuráka'alo, eyá la'añó kaja nakaje Tupana wakára'aka ke, neká noló, eyá nojena ke nojló —ke rimaká najló.
42008022	Muní ke Jesús witúka'aka wapuru chojé ra'apiyatéjena wa'até, rimá najló: —I'ijná wakuwá'achi kaeja pa'anajo pitá. Raú nakuwa'a.
42008023	Nakuwá'aka ketana Jesús kamátako. Rejéchami mana'í chiyó karená i'imaká nachá kaphí wani. Riká yoko'orí kajrú juni, raú kajrú juni jamo'okó wapuru chojé, yewíchaja nejaká.
42008024	Wajé wani nakeño'oká ejakaje ee, napota riká, nawíyo'oko nemaká rijló: —Wewíña'atajeri, ¡wejaká, chuwaka wakapichako junápeje! Raú Jesús jácho'oro, rimá karená, eyá juni yokólajlo: —¡Pa'apá! Raú karená ja'apari, wa'ató ke unká juni yoko'oló. Mana'ija ri'imaká piño rapumí chuwá.
42008025	E rimá ra'apiyatéjenajlo: —¿Naje chi unká wani ipechu i'imalá kaphí nochojé? Kero'okajo nakú jo'ó ne'emaká, e nemá pajlokaka: —¿Na ka'ajná kari? Ripuráka'alo aú ja riwakára'a karená, eyá juni yokola wa'ató ja'apaka. Palá kaja rema'aká ra'apiyá —ke nemaká.
42008026	E kaja nephá pa'anajo pitá, Gerasa te'eré ejo. Galilea te'eré loko'opani ri'imaká.
42008027	Rejé narúka'o. Jesús jácho'oro wapuru chiyá, rejéchami pajluwa ina'uké iphaka rinaku, pajimila eyaje ri'imaká. Kaja jupi cha jiñana pechu i'imaká re'iyá, raú richira'akó ma'arumakáruja. Unká kaja ri'imaké pají chu. Támijimina ka'akelana ewaja ri'imaké.
42008028	Riká penájemi iphari Jesús nakú. Ramaka aú Jesús, ritára'o ri'irúpachi aú rijimaje. Rawíyo'oko rimaká rijló: —¿Naje pikawíla'a nunaku? Tupana, je'echú churí i'irí piká. Jesús piká. Pijló numá, pila'aniña nuká chapú wani me'etení.
42008029	Ilé ke rimaká Jesusjlo, riká kemakale jiñá péchujlo rácho'okoloje re'iyayá penaje. Pulapé jiñá pechu patajika kele ina'uké. Yurí wani ri'imajika raú, ñakele na'á ajopana ramájeri penaje. Nepo'otake riká kureti aú riyáthe'ela nakiyá, ri'imá nakiyá wa'ató, e'iyonaja rimata'atake rinakojó riká. Rejomi jiñá pechu wá'ake riká ají ke desierto chojé.
42008030	E Jesús kemari rijló: —¿Na pií? —Legión nuí. Ilé ke rimaká rijló, íki'iruna jiñana pechu i'imakale re'iyá.
42008031	Jiñana pechu kemaño Jesusjlo: —Piwakára'aniña weká kawakala, ulawí unká tajáka'alo i'imalare chojé.
42008032	A'ajnare ke kajrú je'eruna pirakana chira'akó yenuri nakuwá na'ajnewá kulakana nakú. Mawó jiñana pechu kemaká Jesusjlo: —A'ajnáruna je'eruna e'iyajé piwakára'a weká. —Ñaké riká —ke Jesús kemaká najló.
42008033	Raú jiñana pechu jácho'oño re'iyayá, ja'añó je'eruna pirakana e'iyajé. Na'akó aú ne'iyajé, je'eruna jecho'oñó yenuri ji'iwátaje, reyá na'ó ají ke kaeja jakojé. Rejeja nakapichó piyukeja junápeje.
42008034	Nalamára'ajeño penájemina amaka aú nakapichako, neñaó reyá. E ne'emá riyukuna rewá i'imakáñojlo, pajimila eyájenajlo wa'até.
42008035	Raú ne'ejná rejo, iphaño Jesús nakú, amaño kele ina'uké jiñana pechu i'imakare e'iyá penájemi yá'ako Jesús ji'ilá. Ka'arumakani ri'imaká, palá kaja ripechu i'imaká. Ilé ke namaka aú riká, nakero'ó.
42008036	Re i'imakaño amaño maapami ke Jesús wakára'aka jiñana pechu jácho'oko re'iyayá. Neká penájena i'imaño wajé iphákañojlo riyukuna.
42008037	Piyukeja Gerasa te'eré eyájena kero'okó Jesús piyá kajrú, raú mawó nemaká rijló: —Pácho'o wate'eré nakiyá. Raú riwitúka'a wapuru chojé ripa'akóloje.
42008038	Rejéchami riwakára'akare e'iyayá jiñana pechu jácho'oko penájemi, wátaka mawó rijwa'até i'ijnakana, e'iyonaja rimá rijló:
42008039	—Pipa'ó piñakaré ejo pi'imakáloje mékeka palá wani Tupana li'ichaka pinaku yukuna najló rewá. Raú ripa'ó, i'ijnari piyuke pajimila nakuwá riyukuna i'imakana nakú najló.
42008040	E kaja Jesús kuwá'ari piño rapumí chuwá ají ke kaeja pa'anajo pitá. Re kajrú ina'ukena i'imaká riwátakana nakú. Pu'ují napechu i'imaká namaka aú riká.
42008041	E mana'í chiyó Jairo iphari Jesús nakú. Nawakáka'alo ñakarelana chiyá wakára'ajeri ri'imaká. Riká iphari Jesús nakú, e rijláma'o Jesús ji'imá nakojé. Mawó rimaká rijló: —Pila'á nojló nakaje. Pi'ijná nujwa'até nuñakaré ejo, pitejmo'ótachi nutu nojló.
42008042	Akíchajeru wani ruká. Unká apa'awelo nutu i'imalá, rukaja kalé pajluwájaru. Iyamá iphata ji'imaji nakojé kele jarechí cha ruká. Raú Jesús i'ijnari rijwa'até. Kajrú ajopana i'ijnaká rápumichu, unká meke la'ajé ra'apala palá nanakojé.
42008043	Najwa'até apa'awelo ja'apayo kaja. Iyamá iphata ji'imaji nakojé kele (12) jarechí ketana cha ru'umaká rutami. Jirá ja'apákeri runakiyá. Ruka'aké piyuke ruliñérute rupujána'akana wemí nakojé, e'iyonaja ñakeja ru'umajíkano.
42008044	Ajopana wa'até ro'opá Jesús ápumichu. Ina'ukena jiwami chiyaja rujapa ra'arumaká ji'imá nakú rupechu i'imakale: "Ra'arumaká nakú jápakana aú ja nutejmo'otajo". E rujapa rinaku, rejeja jirá yurí runakiyá ja'apákana.
42008045	E Jesús kemari najló: —¿Na pajaká jápichari nunaku? —Unká nuká kalé —kewaja nemaká piyukeja. Eyá Pedro kemari rijló: —Wewíña'atajeri, kajrú ina'ukena ja'apaka pijwa'até, eta naje chi pimá: "¿Na jápichari no'orumaká nakú?", ke.
42008046	E'iyonaja Jesús kemari najló: —¿Na pajaká jápichayo nunaku? Nuwe'epí nutejmo'ótiyaka pajluwájaru inanaru nupechu aú.
42008047	Jápayo rinaku pechu i'imá: "Kaja riwe'epicha mékeka nuká", ke. Kajrú rukurúkaka, wa'até rutára'o ru'urúpachi aú rijimaje. Re piyuke i'imakaño awa'á ru'umá riyukuna rijló nájeka rujápicha ra'arumaká nakú. Rumá kaja najló mékeka rutejmo'otíyako raú.
42008048	E Jesús kemari rojló: —Kaja pitejmo'otiyo pitami kaje chiyá, pipechu i'imakale kaphí nochojé. Chuwa pi'ijná palá ka'ajnó.
42008049	Ilé ke rimaká rojló e'iyowá ke, apú iphaka nanaku, Jairo ñakaré chiyaje ri'imaká. Rimá Jáirojlo: —Kaja pitu taki'ichá maapami, ñakele unká na penaje kalé pikawíla'a wewíña'atajeri nakú ruchaya.
42008050	Jesús jema'arí mékeka rimaká rijló, raú rimá Jáirojlo: —Piwó ka'aniño, pila'á pipéchuwa kaphí nochojé. Pitu i'imajeyo piño.
42008051	-
42008053	E na'apá ají ke riñakaré ejo. Unká Jesús yurila ajopana mujlúka'aka rijwa'até richojé. Pedro, Santiago, Juan, rora'apami, rolomi, keleja riyurí mujlúka'aka rijwa'até. Kajrú nala'aká naminano. E rimá najló: —Iyániña ruká. Unká rutaka'alacha, rukamátakoja. Raú ne'echá rinaku nawe'epíkale kaja rutaki'ichaka.
42008054	E rimujlúka'a ukapú támijimi i'imakare chojé. Riphá támijimi awa'ajé. Ripatá rutami ruyáthe'ela nakiyá, rimá támijimijlo: —Yuwaló, pácho'o.
42008055	Raú ja rócho'o. E rimá ajopánajlo: —A'á rojló a'ajnejí, rojñachi.
42008056	Ruchi'iná pechu i'imá: "¡Meke piyuke wani la'alaka riká!" E rimá najló: —¡Pa! I'imaniña riyukuna ajopánajlo.
42009001	E rawakata iyamá iphata ji'imaji nakojé kele (12) ra'apiyatéjena i'imakaño. Najló ra'á péchuji, raú nawakára'akaloje jiñana pechu jácho'oko ina'uké e'iyayá. Raú kaja natejmo'ótakaloje natámina i'imakaño ke'iyapejé nayaripune liyá.
42009002	Riwakára'a ne'emaká Tupana yukuna ajopánajlo, raú nayuríkaloje nachó rijló ri'imakáloje nawakára'ajeri penaje, natejmo'ótakaloje kaja natámina ke'iyapejé nayaripune liyá.
42009003	Rimá najló: "Mapeja i'ijnajika, unká na ijña'alaje ijwa'ató. Unká kaja ijña'alaje ikutiware, itulané, a'ajnejí, liñeru, kaje ijwa'ató. Pajluwaja a'arumaká chuja i'ijnajé.
42009004	Iphájika pajimila ejo wakajé, iyurejo ajopana wa'até nañakaré chu. Najwa'ateja iyurejo, a'ajná i'imajika re ketana.
42009005	Unkájika ee pajimila iphájikare ejo eyájena wátalaje iká, jácho'ojiko reyá yámona, itaka'ajé ji'ima'ulá nakiyá mu'upé najimaje, raú nawe'epíkaloje pu'uwaré la'ajeñó neká, unkale nawátala ipuráka'alo jema'akana", ke rimaká najló.
42009006	E nácho'o reyá, i'ijnaño apú ewá, apú ewá ke. Rewá ne'emá Tupana i'imataka ina'uké kapichákajo liyá yukuna najló. Natejmo'óta kaja natámina.
42009007	Rejéchami kajrú wani nakaje Jesús la'akare yukuna jema'akó rewá. Ne'emakana Herodes jema'arí kaja riyukuna. Ne'iyajena kemakeño Jesús nakú: "Apala Juan el Bautista penájemi ka'ajná kele makápo'oro piño rapumí chuwá". Ilé kaje aú unká Herodes we'epike palá na wanika Jesús i'imaká.
42009008	Eyá ajopana kemakeño rinaku: "Apala pajluwa Tupana puráka'alo ja'apátajeri, Elías michú i'imaká penájemi, ka'ajná kele makápo'oro piño iphari majó", ke. Eyá ajopana kemakeño rinaku: "Apala Tupana puráka'alo ja'apátajeño michuna nakiyana ka'ajná riká, makápo'oro piño".
42009009	Eyá Herodes kemari rinaku: "Nuká wakára'ari Juan michú núrupi mata'akana i'imaká. Eta, ¿mékaje ta chi kele nemá nakú: 'Piyuke wani la'aká riká'?", ke rimaká. Ñaké i'imakale, riwata wani Jesús amákana.
42009010	E kaja Jesús ja'apiyatéjena, riwakára'akarena i'imaká penájemina, pa'añó piño napumí chuwá. Piyukeja nakaje nala'akare rewá i'imaká yukuna ne'emá rijló. E riwa'a neká ají ke pajimila Betsaida ejo, rewá ne'emakáloje nekámika.
42009011	E'iyonaja ajopana we'epiño méño'ojoka ne'ejnaká, raú ne'ejná kaja nápumichu pe'iyowa, iphaño nanaku. Re rewíña'ata neká Tupana nakú nawátakaloje riká nawakára'ajeri penaje. Ritejmo'ota kaja natámina i'imakaño.
42009012	E kaja najúwa'a. E ra'apiyatéjena, iyamá iphata ji'imaji nakojé kele (12), i'ijnaño Jesús awa'ajé, nemá rijló: —Piwakára'a napa'akó pajimila ejo nawarúwa'akaloje a'ajnejí najluwa reyá, ñaké kaja nakulákaloje napukuno nakamátakoloje rejo. Unká na i'imalá najló maare.
42009013	E'iyonaja rimá najló: —Unká napa'alajo, iká a'ajeño najló a'ajnejí. Raú nemá rijló: —Pajluwa thé'ela ka'alá ñani pan, eyá iyajmela ñani jíñanaja kalé maare. ¿E piwátaka we'ejnaká a'ajnejí warúwa'aje najló? ¡Íki'iruna wani ta neká maare!
42009014	Cinco mil ka'ajná achiñana waja lapa'atako. Re kaja inaana, yuwaná wa'até, i'imaño najwa'até re. E Jesús kemari ra'apiyatéjenajlo: —Iwakára'a nayá'ako pajwa'atéchaka cincuéntano ke waja.
42009015	Raú nawakára'a nayá'ako ñaké.
42009016	Rejomi Jesús ña'arí rikápojo pajluwa te'ela ka'alá pan, iyajmela jíñana wa'até. E riyaka'o je'echú chojé, rimá Tupánajlo: —Palá pila'aká weká marí a'ajnejí aú. Rejomi ritupa'atá najló pan; riyupha'atá kaja jiña jepo'oná najló. Ra'á ra'apiyatéjenajlo riká natamáka'atakaloje piyuke ina'ukejlo riká penaje.
42009017	Piyukeja neká ajñaño na'ajnewá namano'oká ejé. Rejomi ra'apiyatéjena awakátaño rijlupemí yuríkaro. Iyamá iphata ji'imaji nakojé kele (12) kuwá'ala namano'otá rijlúpemi aú pu'utheno waja.
42009018	E apú wakajé piño Jesús i'imari ra'apiyatéjena wa'até nekámika ke. Re ripura'ó Tupana wa'até, rejomi rimá najló: —¿Meke jema'aká ajopana ina'ukena kemaká nunaku, na ina'ukeka nuká nemaká? Raú nemá rijló:
42009019	—Ne'iyajena kemaño pinaku: "Juan el Bautista riká", ke. Eyá ajopana kemaño pinaku: "Elías riká", ke. Ajopana kemaño kaja pinaku: "Tupana puráka'alo ja'apátajeño nakiyánami makápo'okaro riká", ke.
42009020	E Jesús kemari najló: —Eta iká, ¿meke imaká nunaku? Pedro kemari rijló: —Tupana wakára'akare majó we'ematájeri penaje piká.
42009021	Raú Jesús kemari najló: —¡Pa!, imaniña ajopánajlo nuyukuna, naka nuká.
42009022	Rejomi rimá najló: —Ina'uké i'imakáloje nupalamane penaje i'imaká nuká. Kajrú nujña'ajika chapú kaje yajwé panaku. Pheñawilana, eyá sacerdótena wakára'ajeño, Tupana puráka'alo nakú jewíña'atajeño wa'até, unká wani wátalaño nuká. Neká la'ajeño chapú wani nuká. Nawakára'aje nonókana, e'iyonaja weji ke kala i'imajemi numakápo'ojo piño nopumí chuwá.
42009023	E rimá piño najló: —Iwátajika ee nujwa'atéjena i'imakana, iyureje iliyó piyuke nakaje la'akana ipechu nakú ri'imaká ke. Unká kaja iwe'epílaje khaí inakuwá, nenójika iká nupuráka'alo yukuna i'imakana jimaje.
42009024	Eyá unká yurílaje riliyó nakaje la'akana ripechu keja, kapichájero. Eyá nenójikare nuwátaka ke la'akana jimaje, nujwa'ateje ri'imakale, i'imajero.
42009025	Unká na penaje inajlo kajrú nakaje ña'akana inajluwa, piyuke nakaje marí eja'awá chu i'imakare, iná kapichájikole Tupana liyá rilanakiya.
42009026	Apáña'aro no'opí ajopana e'iyá, ñaké kaja apáña'aro nupuráka'alo ja'apí ne'iyá, nupa'ajiko je'echú chiyá majó wakajé, ñaké kaja nopáña'ajiko ra'apí. Ina'uké i'imakáloje nupalamane penaje i'imaká nuká. Piyukeja ina'ukena wakára'ajeri penaje nuphaje piño je'echú chiyá majó. Nora'apá wa'atéjena, je'echú chiyájena, wa'até nuphaje. Kajrú mejáma'atani kaje e'iyowá wephaje majó.
42009027	Tupana i'imajeri ina'uké nakiyana wakára'ajeri. Nuwe'epí re ne'iyajena maare amájeño marí numakare nakú, unká chiyó nataka'á. Neká amájeño nujwa'atéjena la'aká kajrú nakaje Tupana wakára'aka ke —ke rimaká.
42009028	Weji ke kuwá'ata ke (8) kala ka'ajná ja'apaka ejomi, Jesús jácho'oro ipuré ji'iwátaje Tupana wa'até pura'ajó. Riwá'a rijwa'ató Pedro, Santiago, Juan, keleja.
42009029	E kaja nephá rejo. Jesús pura'akó Tupana wa'até ketana rijimá apiyákako. Jareni wani, sereni ke ra'arumaká amako rejéchami.
42009030	-
42009031	E mana'í chiyó iyamá achiñana iphaño rinaku rejé kajrú mejáma'atani kaje wa'até. Moisés, Elías wa'até ne'emaká. Neká pura'añó Jesús wa'até chapú kaje yajwé rijña'ajíkare nakú panaku Jerusalén e, Tupana pechu nakú ri'imaká ke.
42009032	A'apona ke tapú chá'ataka Pedro, rijwa'até i'imakaño wa'até, e'iyonaja unká nakamátalo. Raú namá kajrú mejáma'atani ke i'imaká Jesús nakú, ñaké kaja rijwa'até i'imakaño nakú.
42009033	Rejéchami iyamá iphaño rawa'ajé kapichako Jesús awa'ayá sujwí ke. Rejomi Pedro kemari Jesusjlo: —Wewíña'atajeri, ¡meke palá weká maare! I'ijná wala'achí weji kele ka'apejé maare wajluwa: pajlúwa'ala wala'ajé pijló, apa'alá Moisesjlo, eyá apa'alá Elíasjlo. (Rimakáchojonaja mapeja ñaké, kaja unká riwe'epila nájeka rimaká ñaké.)
42009034	Ilé ke Pedro kemaká, ejéchami juni juwáka'ala itaká nachá, raú nakero'ó.
42009035	Re'iyayá Tupana kemari najló: —Marí Nu'urí, íki'ija nuwátakare. Jema'á palá ra'apiyá.
42009036	Ilé ke rimaká najló ejomi, Jesús ja kalé namá. E napa'ó. Unká ne'emalá ajopánajlo riyukuna, napechu nakuja ri'imá.
42009037	Rejomi nawitúka'a ipuré nakiyá, e muní ke kajrú ina'ukena iphaka piño Jesús nakú.
42009038	E pajluwaja nanakiyana kemari kaphí Jesusjlo: —Wewíña'atajeri, pila'á nojló nakaje, pamá kaji nu'urí. Pajluwaja ñani riká.
42009039	Re jiñá pechu re'iyá. Richá'atakachu riká, kajrú rawíyo'oka, wa'ató ke ritaka'atako. Rejéchami kemu'ureni jeño'oká rinuma chiyá. Chapú wani jiñá pechu la'aká riká, unká riwatána'atala riká.
42009040	Kaja numíchajla pa'apiyatéjenajlo naka'akáloje riká re'iyayá, e'iyonaja unká meke nala'alacha riká.
42009041	E Jesús kemari ra'apiyatéjenajló: —¡Meke unká wani ipechu i'imalá Tupana chojé kaphí! ¿Unká jo'ó chi iwe'epila palá naka la'akana palani, eyá naka la'akana unká paala? ¿Meketana júpika nujña'ajika panaku iká? ¿Meketana júpika nu'umajika rejo'okaja ijwa'até iwe'epíkaloje rinakojé nuliyá? E rimá kele yuwají jara'apajlo: — piwá'icha pi'irí.
42009042	Raú riwa'a ri'irí rejo. Eja jiñá pechu kojno'ótari pajimó kele yuwají te'erí e'iyajé, wa'ató ke ritaka'atako. E Jesús akha'arí jiñá pechu re'iyá i'imakare, raú rácho'o re'iyayá, rejomi peyajweni ri'imaká reyá a'ajná ño'ojó. E rimá rara'apajlo: —Marí pi'irí.
42009043	Raú ramájeño pechu i'imá Jesús nakú: "¡Meke piyuke wani rila'alaka Tupana Pechu aú!" Kajrú ina'ukena i'ijnatájika napéchuwa nakaje Jesús la'ajíkare nakú. E Jesús kemari ra'apiyatéjenajlo:
42009044	—Jema'á marí palá. Ipechu kapicháñaaniña marí: Ina'uké i'imakáloje nupalamane penaje i'imaká nuká. Na'ajé nupinánajlo nuká nala'akáloje chapú nuká nawátaka ke penaje.
42009045	E'iyonaja unká ra'apiyatéjena we'epila meke kemakánaka nakaje rimakare rinakuwá najló nakojé, me'echuje jo'ó ri'imakale najló. Unká kaja nakejá'ala riliyá riyukuna, nawó la'akole ra'apejé.
42009046	E kaja ra'apiyatéjena akha'ákaño pajwa'atéchaka naka chá'atari nakaje la'akana aú ne'iyá. Jimaje nakha'ako pajwa'atéchaka.
42009047	Jesús we'epiri mékeka napechu i'imaká, raú riwa'a pajluwaja yuwají rejo, rejomi ritára'ata riká rawa'ajó.
42009048	E rimá najló: —Wátajeri marí yuwají, nujwa'ateje ri'imakale, wátajeri kaja nuká. Eyá wátajeri nuká, wátajeri kaja Tupana, wakára'ari nu'umaká majó. Unká la'alá rikó kajrú la'aká ke, i'imari ajopana nujwa'atéjena chaje.
42009049	E Juan kemari rijló: —Wewíña'atajeri, a'ajná ño'ojó wamá pajluwa wakára'aka jiñana pechu jácho'oko ina'uké e'iyayá. Pipuráka'alo aú riwakára'a nácho'oko re'iyayá. Unká wanakiyana kalé ri'imaká, raú wawíyo'o rijló ñaké la'akana cha.
42009050	Jesús kemari rijló: —Unká paala imaká rijló ñaké. Unkachu rila'alá weká chapú, rila'á weká palá. Wanakiyana riká.
42009051	Yewíchaja riphaka Jesusjlo rená rácho'okoloje je'echú chojé. Ñakele rila'á kaphí ripéchuwa ri'ijnakáloje Jerusalén ejo penaje.
42009052	Riwakára'a ajopana iyamá ritukumó pajimila ejo, Samaria te'eré eyá, ne'ejnakáloje pají kulaje nakamátakoloje richu, napunana chu.
42009053	Raú ne'ejná rejo pají kulaje. E'iyonaja re i'imakaño, Samaria eyajena, unká wátalaño Jesús i'imaká re ne'iyá, Jerusalén ejo ri'ijnakale.
42009054	Raú napa'ó riyukuna i'imajé najló. Santiago, Juan wa'até kemaño Jesusjlo: —Wawakára'ajeri, ¿e piwátaka wakapichátaka neká kera'athani je'echú chiyaje aú ripachá? Elías michú wakára'aka júpimi kera'athani ja'akó je'echú chiyá ajopana chaje ke kaja. ¿E piwátaka wakapichátaka neká ñaké kaja?
42009055	Raú riyaka'o nachaje, rakha'akó rimaká najló: —Unká nuwe'epila nájeka ipechu apo'ojó wani. Ina'uké i'imakáloje nupalamane penaje i'imaká nuká.
42009056	Unká nukapichátakaloje ina'uké penaje kalé nuphá majó. Nu'umatákaloje neká kapichákajo liyá penaje nuphá —ke rimaká najló. Reyá ne'ejná apú pajimila ejo.
42009057	Reyá na'apá ají ke iñe'epú chuwá ajopana wa'até. E pajluwaja kemari Jesusjlo: —Wawakára'ajeri, nuwata pijwa'até i'ijnakana méño'ojoka pi'ijnajika ewá. Jesús kemari rijló:
42009058	—Re kamejérinajlo pukunaji nakamátakoloje richu penaje. Kupira'aphánajlo re kaja nañakaré. Eyá nojló, unká pukunaji i'imalá nuwatána'akaloje richu penaje. Ina'uké i'imakáloje nupalamane penaje i'imaká nuká —ke rimaká rijló.
42009059	E rimá apujlo: —Pi'ijná nujwa'até. Raú rimá Jesusjlo: —Paineko nuwata nuñakaré ejo pa'akano nujá'akaloje nora'apá tami ritaka'ajika wakajé.
42009060	Jesús kemari rijló: —Unká we'epílaño Tupana nakojé, kaja taka'akaño ke neká nojló. Neká já'areja kaja taka'akaño tami. Pijló numá pi'ijnakáloje Tupana yukuna i'imajé ajopánajlo, ne'emakáloje rijwa'atéjena penaje.
42009061	E apú kemari piño Jesusjlo: —Nuwata pijwa'até i'ijnakana, e'iyonaja kalé piyurí nupa'akó nuñakaré ejo nuyukuno i'imajé nojénajlo.
42009062	Jesús kemari rijló: —Pajluwa ka'ajná keño'orí nuwátaka ke la'akana we'epíkana ritukumó, e'iyonaja kalé ñaké kaja riwátaka nakaje la'akana rijluwa. Ilé ke i'imakaño unká meke la'ajé i'imalájeño Tupana wa'atéjena nakiyana.
42010001	E kaja Jesús i'iwapari achiñana e'iyayá iyamano ke, riwakára'akaloje neká ritukumó penaje. Kaja riwata wani pajimila ejo i'ijnakana, raú riwakára'a neká, setenta y dos ina'ukena i'ijnaká ritukumó.
42010002	Rimá najló: "Re kajrú wani ina'ukena marí eja'awá chu jema'añojla Tupana ja'apiyá, ajopana i'imakela riyukuna najló, e'iyonaja unká riyukuna i'imajeño i'imalá. Re neká wejápaja. Ipura'ó Tupana wa'até riwakára'akaloje ina'uké riyukuna i'imajé ajopánajlo, ajopánajlo ke.
42010003	Chuwa i'ijná. Mayuchéruna iká, e'iyonaja nuwakára'a i'ijnaká yuriná i'imakaño ejo.
42010004	Ijña'aniña ijwa'ató liñeru, itulané, ji'ima'ulá kaje. Imalára'ataniña kaja ikó iñe'epú chuwá ajopana ajalákana nakú.
42010005	Imujlúka'ajika ee nañakaré chojé, ajalaka richu i'imakaño. Imá Tupánajlo, rila'akáloje palá napechu.
42010006	Palá péchuruna inaku ne'emajika ee, nakaje palá imájikare nakú najló i'imajeri ñaké najló. Eyá unká paala péchuruna ne'emajka ee inaku, ñake péchurunaja ne'emajika.
42010007	Palá péchuruna inaku i'imajíkaño ñakaré chu iyurejo najwa'até. Ajñaje a'ajnejí na'ajíkare ijló. I'irajé kaja i'irakaje na'ajíkare ijló. Nakaje ila'ajíkare najló wemí, na'ajé ijló a'ajnejí. Iphájika ee palá péchuruna inaku ñakaré chojé, re iyurejo najwa'até. I'ijnaniña apú chojé, apú chojé ke.
42010008	Iphaje ka'ajná apú pajimila ejo, palá ka'ajná reyájena pechu i'imajika ee inaku, iyurejo najwa'até. Ajñaje kaja a'ajnejí na'ajíkare ijló.
42010009	Natámina i'imajika ee re, itejmo'ótaje neká. Marí ke imájika najló: 'Meketana i'imajemi Tupana i'imajeri ina'uké nakiyana wakára'ajeri', ke.
42010010	Iphaje ka'ajná apú pajimila, chapú péchuruna inaku i'imakaño, ejo. Ilé ke ne'emajika ee, ja'apaje pajimila nakuwá. Marí ke imájika najló:
42010011	'Mu'upé, marí pajimila nakú patakaro we'emá nakojé, wataka'á we'emá nakiyá ijimaje, raú iwe'epíkaloje pu'uwaré ila'aká, unkale iwátala weká', ke imájika najló. Imaje kaja najló: 'Iwe'epí kalé marí: Meketana i'imajemi Tupana i'imajeri ina'uké nakiyana wakára'ajeri'.
42010012	Tupana wajájika pu'uwaré la'ajeñó wakajé, kajrú riwajájika neká unká wátalajeño iká. Kajrú riwajaka pajimila Sodoma eyájena michuna i'imaká, pu'uwaré la'ajeñó ne'emakale. Richaje riwajájika neká unká wátalajeño iká", ke rimaká najló.
42010013	Jesús akha'arí pajimila eyájena maná marí ke: "Chapú wani nakaje i'imajika pajimila Corazín eyájenajlo. Ñaké kaja ri'imajika pajimila Betsaida eyájenajlo. Kajrú namaka nula'aká Tupana Pechu aú nakaje rewá, rikaja kalé we'epíkare la'akana. Nula'akela ñaké kaja nakaje pajimila Tiro ewá, pajimila Sidón ewá wa'até, reyájena pajno'otajla napéchuwa raú pu'uwaré nala'akare liyá. Na'ajla nanakuwá pu'uwaré nojé a'arumakaji. Naka'ajla kaja nachó pa'ilá, raú ina'uké we'epíkaloje kaja napajno'otaka napéchuwa pu'uwaré nala'akare liyá Tupana ejo.
42010014	Tupana wajájika pu'uwaré la'ajeñó wakajé riwajaje richaje wani Corazín eyájena, ñaké kaja Betsaida eyájena. Kajrú riwajaka pajimila Tiro eyájena michuna, Sidón eyájena michuna wa'até i'imaká, pu'uwaré la'ajeñó wani ne'emakale. Chaje wani riwajájika Corazín eyájena, Betsaida eyájena wa'até.
42010015	Eyá pajimila Cafarnaúm e i'imakaño pechu i'imá nanakuwá: "Je'echú chu i'imajíkaño penájena weká", ke, e'iyonaja unká ñaké kalé ne'emajika. Kawakala ejo naka'ajé neká nakapichákoloje rejé penaje", ke Jesús kemaká nanaku.
42010016	E rimá ra'apiyatéjenajlo: "Ja'apátaje ka'ajná ajopánajlo nupuráka'alo. Pu'uwaká nema'ajika ee ja'apiyá, nema'ajé kaja no'opiyá. Eyá unká wátalajeño iká, unká kaja wátalajeño nuká. Unká wátalaño nuká, unká kaja wátalaño Tupana, wakára'ari nu'umaká majó".
42010017	E kaja setenta y dos ina'ukena, Jesús wakára'akarena i'imaká ne'ejnakáloje apú ewá, apú ewá ke penaje, pa'añó piño napumí chuwá. Pu'ují napechu i'imaká, nemá Jesusjlo: —Wawakára'ajeri, pipuráka'alo aú palá jiñana pechu jema'aká wa'apiyá. Palá wawakára'aka nácho'oko ina'uké e'iyayá.
42010018	Rimá najló: —Nuká amari Jiñá Chi'inárikana ja'akó je'echú chiyá i'imaká. Pichaní kamaré ja'akó ke kaja ra'akó kawakaje.
42010019	Nuká chá'atari ina'ukejlo Jiñá Chi'inárikana. Jeí ajma'ajika iká wakajé unká meke ila'alajo raú. Eyá ipijí i'irajika ee iká, unká kaja meke ila'alajo raú.
42010020	Pu'ují ipechu me'etení, iwakára'akale jiñana pechu jácho'oko ina'uké e'iyayá. Ipechu i'imaniña pu'ují ilé kaje aú ja. Ipechu i'imá pu'ují, i'imajíkale Tupana wa'até je'echú chu. Kaja lana'akeja ií ripapérane chu, re i'imajeño penájena i'imakale —ke rimaká najló.
42010021	Rejéchami Tupana Pechu la'aká Jesús pechu pu'ují, raú rimá Tupánajlo: "Nora'apá, eja'awá, je'echú wa'até minárikana piká. Palá pila'aká nuká, pila'akale ina'uké nakiyana pechu palá. Yuwaná pechu keja péchuruna neká, pila'akale napechu palá. Nawe'epí kewákaje puráka'aloji numakare nakú najló nakojé. Eyá kajrú jewíña'akaño, kapechúrunajlo me'echuje jo'ó riká, kaja keja piwátakale najló ri'imaká", ke rimaká Tupánajlo.
42010022	Rimá piño re i'imakáñojlo: "Nora'apá kemari nojló piyukeja puráka'aloji nakú. Unká na kalé we'epiri na wánika nuká, Tupana i'irí. Nora'apaja kalé we'epiri naka nuká. Unká kaja na kalé we'epiri na wánika Nora'apá. Nuká, Ri'irija kalé, we'epiri naka riká. Nu'umá nuwátakarenajlo riyukuna nawe'epíkaloje naka riká penaje", ke rimaká najló.
42010023	Eyá ripajno'ó ají ke ra'apiyatéjena ejo. Najloja kalé rimá marí ke: "Meke palá wani ijló nakaje amákale palá, nakaje nula'akare e'iyowá.
42010024	Ñaké kaja kajrú Tupana puráka'alo ja'apátajeño michuna, eyá ne'emakánana michuna wa'até, wátakajla nakaje amákana ne'emaká marí eja'awá chu i'imaká wakajé, e'iyonaja unká méño'ojo namala ri'imaká riwakajé i'imaká. Ñaké kaja nawátakajla nupuráka'alo jema'akana, jema'aká riká me'etení ke kaja, e'iyonaja unká nema'alá ri'imaká ñaké riwakajé", ke Jesús kemaká najló.
42010025	E kaja pajluwaja Tupana puráka'alo nakú jewíña'atajeri iphari Jesús nakú. Riwata nakaje yukuna kejá'akana riliyá ramákaloje mékeka rimájika rijló penaje. Raú rimá rijló: —Wewíña'atajeri, ¿meke chi nula'akajla nu'umakáloje matajnako je'echú chu penaje?
42010026	E Jesús kemari rijló: —¿Meke Tupana puráka'alo lana'akéjami chu kemaká? ¿Meke pipechu rinaku?
42010027	Raú Tupana puráka'alo nakú jewíña'atajeri kemari rijló: —Ripuráka'alo lana'akéjami chu kemari: "Wawakára'ajeri Tupana. Rikaja kalé pajluwa iná Chi'inárikana wani. Ñakele piwata riká íki'ija; piwajwé kaja ri'imare; pi'ijnatá kaja pipéchuwa rinákuja; pewíña'o kaja Ripuráka'alo nakú pila'akáloje palá raú. Pila'á rijló piyukeja nakaje palá, íki'ija piwátakale riká. Piwata kaja íki'ija piyuke ina'uké, piwátaka pikó ke kaja".
42010028	Raú Jesús kemari rijló: —Palá pimíchaka nojló. Pila'á ilé pimíchaka nojló ke, raú pi'imajé matajnako je'echú chu.
42010029	Tupana nakú jewíña'atajeri pechu i'imari rinakuwá: "Palá la'ajerí nuká", ke. Raú rimá piño Jesusjlo: —¿Mékajena ina'ukena chi iná wátajla íki'ija, iná ikó ke kaja?
42010030	Raú Jesús i'imari marí yuku rijló: —Pajluwaja ina'uké jácho'ocharo Jerusalén eyá ají ke iñe'epú chuwá kawakajo, pajimila Jericó ejo. Iñe'epú chuwá riphákicho ajopana jata'akáchina wa'até. Neká jati'iyaño riliyá piyuke rinane, ra'arumaká wa'ató. Kajrú naña'atíyaka riká rinane chona. Rejomi na'apáñaicha riká. Rejeja nayuricha ritami iñe'epú turenaje. Ujú kaje chiyó nenóchajla riká.
42010031	E rikaja kaja iñe'epú chuwá apú ina'uké ja'apíchari ají ke ritami loko'opani. Sacerdote ri'imichaka. Ramicha ritami to'okó, e ra'apicha pu'ukuja rawa'ayá.
42010032	E apú piño ja'apíchari rikaja kaja iñe'epú chuwá. Levita michú lakénami nakiyana ri'imichaka. Nañaté a'ajeri Tupana ñakaré chu ri'imichaka. Riká ja'apíchari ají ke, amíchari ritami to'okó re. Riyaká'icho richaje meketánaja, ejomi ra'apicha piño.
42010033	E apú piño i'ijichari rikaja kaja iñe'epú chuwá. Samaria te'eré eyaje ri'imichaka. Riká we'epíchari rinaku kamu'ují ramíchaka aú ritami to'okó.
42010034	Ritajicho ritami nakojé. Eyá ripujáni'icha riká. Rako'ochá nakaje jilami raphú chojé, nakaje jalá amúra'atakanami wa'até. Rejomi repo'otiya raphú a'arumakaji jítami aú, e rácho'otiya riká ají ke rikawarute janapeje. Rinaku riwá'icha riká a'ajná ño'ojó apú ñakaré chojé. Re riwojítiya riká.
42010035	E muní ke ra'apíchaka yámona, ra'achá pají minajlo liñeru. Rimicha rijló: "Eko piwojita marí ina'uké. Marí liñeru chaje pika'ajika ee rinakojé, nunakuwá nupa'ataje pijló rapumí chojé", ke rimíchaka rijló.
42010036	Marí kaje aú Jesús kemari piño kele Tupana puráka'alo nakú jewíña'atajerijlo: —Weji kele ne'emaká amaño chapú jata'akáchina la'akare tami to'okó. ¿Mékaje chi wátari riká íki'ija, riwátaka rikó ke kaja?
42010037	Raú rimá rijló: —Ilé we'epiri rinaku kamu'ují, wátari riká, riwátaka rikó ke kaja. Jesús kemari rijló: —Palá piwe'epíchaka rinakojé. Chuwa pila'á kaja palá ajopana ina'ukena nakú, rila'aká rinaku palá i'imaká ke kaja.
42010038	Jesús ja'apari piño ra'apiyatéjena wa'até ají ke pajimila Marta ñakaré i'imakare ejo. Ruká wátayo Jesús i'ijnaká nachaje nañakaré ejo, raú ri'ijná rejo.
42010039	Re María, Marta e'eweló, yá'ayo Jesús ji'ilá roma'akáloje ripuráka'alo penaje.
42010040	Eyá Marta kawíla'ayo rujápaka'ala nakojé, raú ru'ujná Jesús awa'ajé, rumá rijló: —Wewíña'atajeri, ¿Meke pijló kelerú? Unká ro'olá nuñaté, nuchaja ruyurí kajrú jápakaje aú. Piwakára'a ro'oká nuñaté.
42010041	Raú rimá rojló: —Marta, ¿naje pikawíla'o kajrú wani nakaje nakojé? Mawó wani pila'aká pikó rinakojé.
42010042	Re nakaje palani inajlo apú ijlunami chojé. Marirú we'epiyo mékajeka riká. Ruká jema'ayó nupuráka'alo. Unká na kalé kemárijla rojló, roma'aká piyá nupuráka'alo —ke rimaká rojló.
42011001	Apú wakajé Jesús pura'aró piño Tupana wa'até. Riyurika rijwa'até pura'akano ejomi, pajluwaja ra'apiyatéjeri nakiyana kemari rijló: —Wawakára'ajeri, pewíña'ata weká Tupana wa'até pura'akano nakú, Juan michú jewíña'atajika ra'apiyatéjenami i'imaká ke kaja.
42011002	Jesús kemari najló: "Ipura'ajiko ee Tupana wa'até, imaje rijló marí ke: "Wara'apá, je'echú chu i'imakare. Iná iphákare wani ja'apí piká. Wawata piwakára'aka pijwa'atéjena marí te'erí nakú i'imakaño, piwakára'aka pijwa'atéjena je'echú chu i'imakaño ke kaja.
42011003	Pa'á wajló a'ajnejí chuwajajlo i'imakare wajñákaloje penaje.
42011004	Pamó wachaje pu'uwaré wala'akare liyá, wamako ajopana chaje chapú nala'akare weká liyá ke kaja. Piyuríniña pu'uwaré la'akaná a'aká wame'é rijluwa, wala'akáloje ñaké penaje. Pi'imatá kaja weká pu'uwaré la'ajeñó wakára'ajeri liyá", ke rewíña'ataka neká Tupana wa'até pura'akano nakú.
42011005	Rimá piño najló: "Apala re ka'ajná pajluwa inakiyana i'ijnari lapí jenaji ke palá rinaku péchuri nakú ejo a'ajnejí kejá'aje riliyá. Riphaka rinaku ee, ka'ajná rimá rijló: 'Majó nu'ujichá pichaje a'ajnejí chaya.
42011006	Wajé nuteló iphíchaka nunaku ya'ajnaya wani, eyá unká no'ojné i'imalá no'okáloje rijló', ke rimaká rijló.
42011007	Raú ka'ajná rimaje rijló riñakaré chiyá i'imajemi: '¡Pikawíla'aniña nunaku, nukamátako wani nuyani wa'até. Kaja chawína'akeja pají numaná, unká méño'ojo nócho'olo pijló nakaje a'ajé me'etení', ke ka'ajná rimájika rijló".
42011008	Jesús kemari piño najló: "Numá ijló, apala unká rácho'olajo kiñaja rijló nakaje a'ajé, palá rinaku péchuri ri'imakale. Mawó la'ajemi rácho'ojiko piyuke nakaje riwátakare a'ajé rijló.
42011009	Ñakele numá ijló: Ikeja'a nakaje Tupana liyá, raú ra'ajé ijló riká. Ikulá kaja nakaje Tupana liyá, raú iphátaje riká. Imá kaja rijló rijme'etákaloje ijló nakaje apu, raú rijme'etaje ijló rapu.
42011010	Riliyá nakaje kejá'ajeñojlo, ra'ajé nakaje; riliyá nakaje kulájeño, iphátajeño nakaje; rijló kemájeñojlo, rijme'etaje rapu.
42011011	Unká na kalé a'arí ri'irijlo jeí, rikejá'akachu riliyá jiña.
42011012	Unká kaja na kalé a'arí ri'irijlo ipijí, rikejá'akachu riliyá kapérejwe.
42011013	Pu'uwaré la'ajeñó iká, e'iyonaja iwe'epí palá iyánijlo nakaje a'akana. Chaje wani Jara'apá je'echú chu i'imakare we'epika palá nakaje a'akana rijwa'atéjenajlo. Ra'ajé riliyá kejá'ajeñojlo Ripechu", ke Jesús kemaká najló.
42011014	Jesús wakára'ari jiñá pechu jácho'oko pajluwa ina'uké e'iyayá. Jiñá pechu nakojé unká meke la'ajé ripura'akó. Riwakára'aka rácho'oko re'iyayá i'imaká ejomi, palá ripura'akó. Raú ramájeño pechu i'imá Jesús nakú: "¡Meke piyuke wani rila'alaka!", ke.
42011015	E'iyonaja ne'iyajena kemaño rinaku: "Beelzebú, jiñana wakára'ajeri pechu aú riwakára'a jiñana pechu jácho'oko ina'uké e'iyayá".
42011016	Ajopana wátaño piño ratá'akana. Nawata rila'aká nakaje Tupánaja kalé we'epíkare la'akana. Rená ke penaje nawata rila'aká ñaké, nawe'epíkaloje riká raú.
42011017	Riwe'epí mékeka napechu i'imaká rinaku, nemakale: "Jiñana wakára'ajeri pechu aú riwakára'a jiñana pechu jácho'oko ne'iyayá", ke. Raú rimá najló: "Pajluwa wa'atéjena nókakelo nekámika ke pajwa'atéchaka, nakapichátajla kajrú pekowáaka raú. Ñaké kaja iná ejena nókakelo pajwa'atéchaka, nakapichátajla kaja pekowáaka raú.
42011018	Ñaké kaja riká Jiñá Chi'inárikanajlo. Rijwa'atéjena piyuke jiñana pechu. Riwakára'akela nácho'oko ina'uké e'iyayá, rila'ajla chapú rikó raú. Rejéchami unká meke rila'alajla, unkale rijwa'atéjena i'imalá. Numá ijló ilé ke imakale nunaku: 'Beelzebú, jiñana wakára'ajeri pechu aú riwakára'a jiñana pechu jácho'oko ina'uké e'iyayá', ke.
42011019	Imaká nunaku, ¿ke kaja chi imaká ja'apiyatéjena nakú? Naka'á kaja jiñana pechu ina'uké e'iyayá. Neká we'epiño kaja unká kewaka kalé riká imakare nakú.
42011020	Tupana Pechu aú nuwakára'a jiñana pechu jácho'oko ina'uké e'iyayá, ñakele ilé kaje aú iná we'epí Tupana keño'oká ina'uké nakiyana wakára'ajeri i'imakana", ke rimaká najló.
42011021	-
42011022	Jesús i'imari najló marí yuku raú nawe'epíkaloje richá'ataka Jiñá Chi'inárikana. Rimá najló: "Unká na kalé mujlúka'arijla katejmuni ina'uké ñakaré chojé rilekare rikapi ke rinane ña'ajé riliyá. Apú richaje katejmuka iphákela rinaku, riká jepo'otárijla riká, ka'arijla riliyá rilekare ri'imakare chojé kaphí. Kéchami rijña'atákajla rinane riliyá. Rejomi ritamáka'atakajla riká ajopánajlo". Ilé ke Jesús i'imaká yuku najló raú nawe'epíkaloje richá'ataka Jiñá Chi'inárikana.
42011023	Rimá piño najló: "Unkachu ne'iyajena wátala nuká, chapú napechu nunaku. Unkachu nala'alá palá ina'uké nakú nujwa'até, napajno'otá napechu Tupana liyá apo'ojó", ke rimaká najló.
42011024	Rimá najló: "Jiñá pechu jácho'ochako pajluwaja ina'uké e'iyayá ejomi, ra'apicha desierto chuwá pukunaji kulakana nakú rijluwa re riwatána'akaloje penaje, e'iyonaja unká riphátalacha riká. Raú rimicha: 'Nupa'ajíkoja piño nuñakaremi ejo, ilé ina'uké nócho'okaro i'imaká e'iyayá ejo', ke.
42011025	Raú ripi'ichó piño rapumí chuwá, amíchari palani ri'imichaka, palá lamá'atakeja ke ri'imichaka ripé.
42011026	Raú ri'ijichá iyamá kuwá'ata kele jiñana pechu wá'aje rijwáke'ena penaje. Richaje chapújne'ekenaka ne'emichaka. Neká piyukeja mujlúki'ichaño ilé ina'uké e'iyajé, ne'emakáloje riwakára'ajeño penaje. E kaja penaje chapújne'eke wani ilé ina'uké i'imichaka na'apiyá i'imakana aú. Júpimi ri'imaká chaje wani ri'imichaka chapújne'eke na'apiyá", ke Jesús i'imaká najló yuku.
42011027	Ilé ke Jesús i'imaká yuku kajrú ina'ukénajlo ee, pajluwájaru inanaru iphayo rinaku. Rowíyo'oko rumaká rijló: —¡Pu'ují wani péchuru ilerú inanaru wá'ayo pi'imaká, lamára'ayo pi'imaká, pechu! —ke rumaká rijló raló nakú.
42011028	E Jesús kemari rojló: —Chaje pu'ují péchuruna neká jema'añó Tupana puráka'alo, eyá a'añó kaja nanakojó riká.
42011029	Richaje, richaje ke ina'uké awakako Jesús nakojé aú, rimá najló: "¡Meke apú kajena wani ina'ukena me'etení i'imakaño nakiyana! Nemá nojló nula'akáloje najló nakaje Tupánaja kalé we'epíkare la'akana, e'iyonaja unká nula'alaje najló riká. Kajrú Tupana la'aká nakaje júpimi Jonás michujlo i'imaká. Ñaké kaja rila'ajika piño nojló nakaje. Riká aú iwe'epeje nuká.
42011030	Tupana la'arí nakaje Jonasjlo i'imaká, Nínive e i'imakáño we'epíkaloje Tupana nakojé raú. Ina’uké i'imakáloje nupalamane penaje i'imaká nuká, raú Tupana la'ajé kaja nojló nakaje, me'etení i'imakaño we'epíkaloje nunakojé raú.
42011031	Pajluwájaru i'imayo júpimi i'imaka. Kawakajo pitá i'imakaño i'imakánaru ru'umaká. Ruká micholo i'ijnayo ya'ajnaje Salomón michú chaje ripuráka'alo jema'ajé. We'epiri wani ri'imakale, ru'ujná rejo. Eyá maare nuká me'etení ijwa'até, Salomón chaje wani nuwe'epika nakaje nakojé, e'iyonaja unká a'alá inakojó nupuráka'alo. Rijimaje ilerú ne'emakánaru kemájeyo inaku Tupánajlo, riwajákaloje iká riwajájika ina'uké wakajé.
42011032	Ñaké kaja Jonás i'imaká Tupana yukuna Nínive e i'imakáñojlo i'imaká. Raú napajno'otá napéchuwa pu'uwaré nala'akare liyá Tupana ejo. Eyá maare nuká me'etení ijwa'até. Jonás i'imaká chaje nuká, i'imari ijló Tupana yukuna, e'iyonaja unká ipajno'otala ipéchuwa pu'uwaré ila'akare liyá Tupana ejo. Rijimaje Nínive e i'imakáño kemájeño inaku Tupana wajákaloje iká penaje. Me'etení i'imakaño nakú nemaje rijló riwajájika ina'uké wakajé", ke Jesús kemaká najló.
42011033	"Unká iná lukúna'ala iná kamaró, rejomi iná yá'atakaloje riká me'echú. Unká kaja iná yá'atala riká i'ichí láma'atakejami ja'apejé. Yenoje iná yá'ata riká, piyuke iphaño phachojé amákaloje rikamaré chojé palá.
42011034	Iná pechu lokópa'ala iná la'á nakaje. Palá iná pechu i'imakachu, iná la'á kaja palá nakaje. Unkachu iná pechu i'imalá palá, unká kaja iná la'alá palá nakaje.
42011035	Piwe'epí mékeka pipechu. Apala unká paala ka'ajná pipechu, e'iyonaja pimá pinakuwá: 'Palani nupechu nujluwa', ke.
42011036	Ñakele palá péchuri pi'imajika ee, piyukeja nakaje pila'ajíkare i'imajika palá waja ajopánajlo. Kamareji chojé palá iná amaka nakaje, ke kaja ajopana amájika palá nakaje pila'ajíkare", ke rimaká najló.
42011037	Jesús ñapátaka yuku i'imakana najló ejomi, pajluwaja fariséona nakiyana kemari rijló ri'ijnakáloje rijwa'até riñakaré ejo rajñákaloje ra'ajnewá rijwa'até. Raú ri'ijná rijwa'até. Nephaka rejo ee, rimujlúka'a riñakaré chojé. Re riya'o rajñákaloje ra'ajnewá najwa'até.
42011038	Ilé fariseo amaka aú unká Jesús ipalá riyáthe'ela chiyá rajñaka ra'ajnewá piyá, pheñawilana michuna wakára'aka ke, ripechu i'imá: "¿Naje ka'ajná rila'á ilé ke? Unká paala", ke.
42011039	E Jesús kemari rijló: —Pajluwa ka'ajná jipari riparatune wajlé nakiyaja kalé, ñakeja kaje ri'iraka'akú wajlé nakiyaja. Eyá richiyá unká ripalá. Ñaké kaja iká fariséona. Iká jipañono iyáthe'ela chiyá, ñaké kaja inapona nakiyá, e'iyonaja rila'akana aú unká ilamá'atala ipechu Tupánajlo. Iká wátaño ijluwa waja piyuke nakaje ña'akana. Chapú ila'aká ina'uké ijña'akáloje naliyá ijluwa nakaje.
42011040	¡Mapechúruna wani iká ta! Tupana la'arí piyukeja nakaje i'imaká. Rila'á iná pechu; rila'á kaja iná napona.
42011041	A'á kamu'ují la'akáñojlo nakaje raú i'imakáloje palá la'ajeñó.
42011042	Rimá kaja najló: "¡Chapú wani nakaje i'imajika iká fariséonajlo! Iyamá thé'ela kele a'ajnejí puní ejátakare nakiyana a'ano pajluwaja Tupánajlo. Raú ka'ajná ipechu inakuwá: 'Palá la'ajeñó weká', ke. E'iyonaja unká paala ila'aká, unkale iwátala Tupana íki'ija. Unká kaja ila'alá palá ajopana ina'ukena nakú. Chuwa ila'á palá; iwata kaja Tupana íki'ija. Ilé ke ila'ajika ee, piyuke nakaje a'akáreno Tupánajlo i'imajeri palani ijló.
42011043	"¡Chapú wani nakaje i'imajika iká fariséonajlo, iwátakale ajopana pechu i'imaká inaku: 'Ajopana chaje i'imakaño neká', ke! Ñakele iwata natukumá yá'akano awakáka'alo ñakarelana chu. Iwata kaja ina'uké ajalákaka iká palá ja'apaka kewá le'ejepelaji ñakarelana e'iyowá.
42011044	¡Chapú wani nakaje i'imajika iká me'etení jewíña'ataño Tupana puráka'alo nakujlo, pajlákachina wani i'imakale! Iká la'añó inakuwá palá la'ajeñó ke ina'uké ijlú chu, unká ñaké la'ajeñó kalé i'imaká e'iyonaja. Raú ajopana pechu i'imakáloje inaku: 'Palájne'ekena wani neká', ke, e'iyonaja chapújne'ekena iká. Re ka'ajná támijimina to'otákelana. E'iyonaja ka'ajná unká ne'iyajena we'epila támijimina to'otákelanaka riká, raú ka'ajná na'apá re'iyowá mapeja. Ñaké kaja iká ina'uké e'iyowá. Unká iwe'epila chapújne'ekenaka iká", ke Jesús kemaká najló.
42011045	Raú pajluwa Tupana puráka'alo nakú jewíña'atajeri kemari Jesusjlo: —Wewíña'atajeri, ¿ilé ke pimíchaka wanaku aú chi pimicha: "Pu'uwaré la'ajeñó weká"? ke.
42011046	Jesús kemari rijló: —Ñaké iká. ¡Chapú wani nakaje i'imajika iká Tupana puráka'alo nakú jewíña'atajeñojlo! Chapú ri'imajika ijló, ila'akale pu'uwaré marí ke: Iká wakára'año ajopana la'aká nakaje puwichá nojé. Unká kaja meke la'ajé iká la'alárejla kaje iwakára'a la'akana. Rimá piño najló:
42011047	"Chapú wani nakaje i'imajika ijló, iwakára'akale júpimi nala'aká támijimina to'otákelana palá nojé, richojé naka'akáloje Tupana puráka'alo ja'apátajeño michuna aphinami, ichi'iná michuna nókarena i'imaká.
42011048	Iwakára'akale naphinami ñakarelana la'akana aú, ina'uké we'epiño pala ipechu chapú, nala'akare Tupana puráka'alo ja'apátajeño michuna i'imaká, nakú.
42011049	"Kapechuni wani Tupana, ñakele rimá inaku marí ke júpimi i'imaká: 'Nuwakára'aje nachaje nupuráka'alo ja'apátajeño. Ne'iyajena nenoje; ne'iyajena nala'ajé chapú', ke Tupana kemaká inaku júpimi i'imaká.
42011050	Rimaká nanaku i'imaká keja riwakára'aka ne'emaká. Neká, ichi'iná michuna nótaño piyuke i'imaká. Pachá Tupana wajaje iká, chapú ichi'iná michuna la'akale ne'emaká. Eja'awá keño'okó wakajé i'imaká eyá maárejecha, nenókarena i'imaká pachá riwajaje kaja pu'uwaré la'akaño, me'etení i'imakaño.
42011051	Abel michú nókana eyá rikeño'ó najló i'imaká. Pumí chiyó ajopana piño, ajopana piño ke noka pekowáaka. Kaja penaje nenó Zacarías michú i'imaká. Tupana ñakaré kópeje, mesa yámojo ukapú awa'ajé nenó ri'imaká. Numá ijló, Tupana wajaje pu'uwaré la'akaño, me'etení i'imakaño wa'ató, neká ichi'iná michuna nókarena i'imaká pachá.
42011052	"¡Chapú wani nakaje i'imajika iká Tupana puráka'alo nakú jewíña'atajeño me'etení i'imakáñojlo! Tupana puráka'alo chu kemari mékeka ri'imataka ina'uké kapichákajo liyá. E'iyonaja unká jewíña'atala neká palá rinaku, raú unká nawe'epila palá rinakojé. Unká kaja iká we'epila palá rinakojé, raú itá ajopana liyá rapu, nawe'epika piyá rinakojé ", ke Jesús kemaká najló.
42011053	Ilé ke rimaká najló aú, Tupana puráka'alo nakú jewíña'atajeño, fariséona wa'até yúcha'año kajrú Jesús cha. Rejomi namake chapú riká, e ra'apá reyá.
42011054	Rejéchami nakulákatako mapeja rinaku nemakáloje rinaku: "Pu'uwaré la'ajerí riká", ke, rimakale nanaku: "Unká paala ila'aká", ke.
42012001	Íki'ija wani ina'ukena awakako rejé, miles e miles ewá ka'ajná ne'emaká. Kajrú napayákataka pe'emáchaka, e Jesús kemari ra'apiyatéjenajlo: —Iwe'epí ta palá mékeka fariséona la'akano nanakuwá mapeja palá la'ajeñó ke, unká ñaké kalé la'ajeñó ne'emaká e'iyonaja. Pu'uwaré la'ajeñó neká.
42012002	Piyukeja nakaje, me'echú ke i'imakare me'etení, yukuna nakojé ajopana we'epéjeño. Piyukeja nakaje, me'echú ke i'imakare me'etení, a'ajero kaja pu'uwakaje.
42012003	Nakaje, imájikare nakú apujlo lapí, yukuna nema'ajé we'echú kamú kamaré japi. Nakaje, imájikare nakú apujlo ri'ijwí chojé kachuwa, nakaje itakeja ichá ke, yukuna ne'emajé kaja ajopánajlo kaphí nawakájiko ee —ke Jesús kemaká najló.
42012004	Jesús kemari piño najló: "Ijló numá: ikero'oniño ina'uké nójeño piyá. Iná napónaja kalé nakapichata, eyá iná pechu unká meke la'ajé nakapichátalajla.
42012005	Numá ijló na piyaka ikero'okojla: Tupana piyá. Riká kapichátarijla iná napona, iná pechu wa'até, kera'athani unká yakálare chojé, iná taka'aká ejomi. Ñakele ripiyaja ikero'ó.
42012006	Iná warúwa'akachu iyamá kuphira'aphana, mawemiru nácho'oko, e'iyonaja palá Tupana amaka neká.
42012007	Kupira'aphana chaje wani íki'ika riwátaka iká. Piyukeja wani Tupana we'epika nakaje nakojé. Riwe'epí kaja palá mekeleka iná wilá, iná wíla'aru nakú. Ñakele ikero'oniño ajopana ina'ukena piyá, ra'akale rinakojó iká", ke rimaká najló.
42012008	Jesús kemari piño najló: "Re ka'ajná pajluwa nujwa'ateje unká apáña'alo no'opí ajopana ina'ukena e'iyá. Raú rimá najló nunaku: 'Rijwa'ateje nuká', ke. Ñaké kaja numájika rinaku Tupana wa'atéjena, je'echú chiyájenajlo: 'Nujwa'ateje riká', ke.
42012009	Eyá apú nujwa'ateje ka'ajná apáña'aro no'opí ajopana ina'ukena e'iyá. Raú ka'ajná rimá najló nunaku: 'Unká rijwa'ateje kalé nuká', ke. Ilé ke kaja numájika rinaku Tupana wa'atéjena, je'echú chiyájenajlo: 'Unká nujwa'ateje kalé riká', ke.
42012010	"Ina'uké i'imakáloje nupalamane penaje i'imaká nuká. Pu'uwaré ina'uké pura'ajíkaro nunaku, liyá Tupana amójla nachaje. Eyá pu'uwaré nemájikare Tupana Pechu nakú, liyá unká wani Tupana amálajo nachaje.
42012011	"Nujwa'atéjena i'imakale, ne'iyajena wá'aje iká nawakáka'alo ñakarelana chojé ka'ajná, iwakára'ajeño ejo ka'ajná, nawajákaloje iká penaje. Ilé ke ri'imajika ijló wakajé, iwó ka'aniño mékeka imájika najló aú.
42012012	Riphájika ijló rená chojé wakajé ipura'akóloje najwa'até ichayo penaje, rejéchami Tupana Pechu kemájika ijló mékeka imájika najló", ke Jesús kemaká najló.
42012013	Kajrú ina'ukena i'imaká re. E pajluwa kemari Jesusjlo: —Wewíña'atajeri, pimá no'owejlo ra'akáloje nojló nakaje nojló penaje i'imakare, wara'apá michú yuríkare wajló i'imaká.
42012014	Jesús kemari rijló: —Unká na kalé a'arí nuká puráka'aloji lamá'atajeri penaje. Unká kaja nakaje tamáka'atajeri penaje kalé nuká.
42012015	Rimá piño najló: —Re ne'iyajena piyuke nakojéruna, kamejéne'ekena kaja neká. Najlúwaja nakaje ña'akana nawe'epí natukumó. Ilé kajena liyá amaje ikó, i'imaká piyá neká ke kaja. Unká kajrú nakaje i'imajika iná kapi aú kalé iná i'imajé kapinaka eja'awá chu. Unká kaja riká kalé la'ajeri pu'ují iná pechu —ke rimaká najló.
42012016	E Jesús i'imari piño najló yuku marí ke, rewíña'atakaloje neká raú: "Pajluwaja ina'uké i'imichari. Kajrú le'ejepelari ri'imichaka. Kajrú wani kaja ajñakaje penaje i'imichaka rimena e'iyowá rijña'akáloje re'iyayá rijluwa penaje.
42012017	Raú ri'ijnatiya ripéchuwa: '¿Meke nula'alájika chuwa kele nakaje icha, kajrú wani i'imakare nojló, wa'até? Nuwe'epí unká riphálaje riñakarelana chojé nulamá'atakaloje riká piyukeja penaje'.
42012018	Rejomi ri'ijnatiya piño ripéchuwa: 'Palani ka'ajná nukajya'atájika piyuke riñakarelana nula'akáloje apú richaje ñópo'ojloka rapumí chojé, richojé nulamá'atakaloje piyuke nakaje icha, nujña'ajíkare numena e'iyayá, nunane wa'ató.
42012019	Nuñapátajikaja riká piyukeja wakajé numaje: 'Chuwa re kajrú ajñakaje penaje nojló. Júpija wani ri'imajika, ñakele chuwa nuwatána'ajika nujápaka'ala liyá. Kajrú no'ojnewá ajñakana nakuja nu'umajé; yuwéra'akajo nakuja kaja nu'umajé; keyajupa nu'umajika', ke ripechu i'imichaka.
42012020	E'iyonaja Tupana kemíchari rijló: 'Unká wani ina'ukélari piká, chuwajá lapí pitaka'ajé. Eyá, nakaje pilamá'atakare pijluwa i'imaká, ¿najlo chi riyurejo?', ke Tupana kemíchaka rijló", ke Jesús i'imaká najló riyukuna.
42012021	E rimá piño najló: "Ñaké kaja nakaje i'imajika kajrú wátakaño najluwa nakájejlo. Je'echú chu, unká na i'imalaje najló", ke rimaká najló.
42012022	E Jesús kemari ra'apiyatéjenajlo: "Iwó ka'aniño a'ajnejí, i'irakaje, kaje wa'até i'imakáloje raú penaje. Iwó ka'aniño kaja a'arumakaji a'ajíkare inakuwá wa'até.
42012023	A'ajnejí chaje inajlo kajmuchaji, eyá a'arumakaji chaje inajlo iná napona.
42012024	Iwe'epí mékeka kupira'aphana: unká nejátala nakaje icha ijí najluwa; unká kaja nalamá'atala nakaje icha ijí. E'iyonaja we'echú ka'alá keja Tupana a'aká najló ajñakaje. Kupira'aphana chaje íki'ika riwátaka iká.
42012025	Iwó ka'akochu nakaje nakú, unká ra'alá iñaté i'imakáloje richaje júpika marí eja'awá chu penaje.
42012026	Unká kaja iwe'epila naka iná la'ajla, iná i'imakáloje richaje júpika marí eja'awá chu penaje. Mapéjari riká. Eta ¿naje iwó ka'ó apú nakaje nakú?
42012027	"Iwe'epí kaja mékeka a'awaná iwí. Unká rijápala, unká kaja rila'alá rijluwa a'arumakaji ra'akáloje rinakuwá penaje, e'iyonaja richá'ata a'arumakaji ripalacha aú. Kajrú wani le'ejepelari ne'emakana Salomón michú i'imaká, e'iyonaja unká richá'atala a'awaná iwí palacha ra'arumaká aú i'imaká.
42012028	Meketánajloje penaje a'awaná iwí. Chuwajá ke iná amaka riká palá, eyá muní ke kaja riwijíño'oko, e'iyonaja palá amákanami riká Tupana palamane. A'awaná iwí ra'aká rinakojó, chaje íki'ika ra'aká rinakojó iká, a'arumakaji i'imakáloje ijló penaje. ¡Meke wejápaja wani ipechu Tupana chojé kaphí!
42012029	Palá Tupana a'aká rinakojó iká, ñakele iwó ka'aniño nakaje nakú. Ipechu i'imaniña kaja: '¿Na wajñaje ka'ajná? ¿Na we'erajé ka'ajná?', ke.
42012030	Unká we'epílaño Tupana nakojeja kalé we'epiño ilé kaje natukumó. Eyá iká, palá Tupana we'epika, ra'akáloje ijló nakaje ila'akare nakú kamu'ují.
42012031	Iwe'epí itukumó Tupana wakára'aka ke la'akana, riwátaka ke la'akana kaje. Raú ra'ajé ijló a'ajnejí, a'arumakaji, kaje maká piyuke", ke Jesús kemaká najló.
42012032	Jesús kemari piño najló: "Wejápaja iká nujwa'atéjena me'etení, e'iyonaja kalé ikero'oniño. Kaja Nora'apá kemá inaku i'imakáloje rijwa'até je'echú chu penaje. Palani rijló ilé ke ila'akana palá.
42012033	Eko a'á ajopánajlo inane riwemí aú, rejomi a'akáloje riká liñeru aú kamu'ují la'akaño ñaté. Ilé ke ila'ajika ee, Tupana a'ajé ijló nakaje je'echú chu i'imajika wakajé. Re unká nakaje tajnálajo iliyá i'imajika; unká kaja jata'akáchina mujlúka'alaje rejo nakaje jata'ajé iliyá; unká kaja pi'iréjina apichátalaje iliyá inane kaje re.
42012034	Palá iná i'ijnataka iná péchuwa nakaje íki'ija iná wátakare nakú. Iná wátakachu íki'ija nakaje je'echú chu i'imakare inajluwa, iná i'ijnatá kaja iná péchuwa rinaku. Eyá iná wátakachu íki'ija nakaje marí eja'awá chu i'imakare inajluwa, iná i'ijnatá kaja iná péchuwa rinaku", ke rimaká najló.
42012035	-
42012036	E Jesús kemari piño najló: "Marí ke ilamá'atajika nupé: Nakariwate ka'ajná i'ijichari lapí ajopana chaje nawá'akako amaje. Keyajupa ri'imichaka, Re ka'ajná rajicha ra'ajnewá najwa'até kajrú. Re ri'imichaka najwa'até ketana, rijwa'até jápajeño i'imichaka riwátakana nakú. Lukúna'akeja nakamaré ke ne'emichaka riwátakana nakú. Ka'arumakáruna kaja ne'emichaka riwátakana nakú. Namíchaka riká waíchaka aú najme'etiya rijló pají numaná.
42012037	Raú palá rili'ichaka nanaku. Riwakári'icha najñaka na'ajnewá palá. Pu'ují napechu li'ichako raú.
42012038	Apala lapí jenaji ke ka'ajná riphíchakajla, apala iná me'etaka chojónaja ka'ajná. E'iyonaja ramicha kajmuruna jo'ó ne'emichaka riwátakana nakú, raú rili'ichá nanaku palá. Pu'ují napechu li'ichako raú.
42012039	-
42012040	Ina'uké i'imakáloje nupalamane penaje i'imaká nuká. Nukaja kaja pa'ajero piño majó. Ñaké i'imakale, ilamá'ata palá ipéchuwa maare nupé. Unká iwe'epílaje mékechamika nuphájika piño majó. Pajluwa ka'ajná mujlúka'ari apú ñakaré chojé rinani jata'ajé. Paminá we'epíkela mékechamika riphájika, unká riyurílajla rimujlúka'aka riñakaré chojé. Ñaké kaja ijló ri'imajika. Unká kaja iwe'epílaje noná, wajátakajo nuphájikale majó ichaje", ke Jesús kemaká najló.
42012041	E Pedro kemari Jesusjlo: —¿Mékajena chi neká pimá nakú wajló yuku chu, i'imajeño piwátakana nakú? ¿Wanaku chi pimá, piyukeja ina'uké nakú ka'ajná pimá?
42012042	Jesús i'imari najló marí yuku: "Re ka'ajná pajluwa wa'até jápajeri kapechuni wani, raú rili'ichá palá. Rikariwate i'ijichaka yámona, riyuricha riká riñakaré chiyá wakára'ajeri penaje. Riká kaja riyuricha a'ajnejí tamáka'atajeri rijwa'até jápajeñojlo penaje.
42012043	E kaja rikariwate i'ijichá reyá ají ke ya'ajnaje. Júpija ri'imichaka rewá. E kaja waja ripi'ichó rapumí chuwá, iphíchari rijwa'até jápajeri nakú, amíchari rila'aká palá riwakára'aka ri'imaká ke.
42012044	Raú rikariwate li'ichari rinaku palá. Riyuricha riká piyuke rinane amájeri penaje.
42012045	Eyá unká ina'ukélari ri'imichákela, rimíchajla ka'ajná rikariwate nakú ya'ajná ri'imaká ketana: 'Meke júpija wani nuwakára'ajeri malára'ataka rikó rewá. Unká riphálaje kiñaja'. Ilé ke ripechu i'imichákela, rikeño'ochajla rikariwate wa'até jápajeño ña'atákana, achiñana, inaana wa'até. Kajrú ra'ajnewá ajñakana nakú ka'ajná ri'imichajla; kajrú i'irakaje i'irakana nakú ka'ajná ri'imichajla; yuwéra'akajo nakú ka'ajná ri'imichajla.
42012046	Wajátakajo rikariwate iphákela rinaku, riwajajla riká kajrú wani. Ajopana, unká jema'alaño nawakára'ajeri ja'apiyá, wa'até rijña'ajla chapú kaje yajwé panaku.
42012047	Re ka'ajná apú wa'até jápajeri, we'epiri palá naka rikariwate wátaka rila'aká, e'iyonaja unká rema'alá ra'apiyá. Unká kaja rikulala rila'ajona, rila'akáloje riká penaje. Ilé ke rila'aká pachá, rikariwate ña'atájeri riká kajrú wani.
42012048	Re ka'ajná apú, unká we'epila palá naka rikariwate wátaka rila'aká. Raú rila'á riká mapeja menáwaka, unká paala rila'aká. Ilé kaje pachá wejápaja rikariwate wajájika riká. Apú ka'ajná we'epiri palá kemachi nakaje riwakára'ajeri wátakare la'akana nakojé. Ripechu lokópa'ala riwakára'ajeri wátaka rila'aká rijló nakaje", ke Jesús i'imaká najló riyukuna rewíña'atakaloje neká raú.
42012049	Jesús kemari piño najló: "Nuká i'ijnari majó Tupana Pechu a'ajé ina'uké nakiyánajlo. Palani ri'imakela nojló, ri'imajla ñaké me'etení.
42012050	Akijñojo nujña'ajé chapú kaje yajwé panaku. Kamu'ují nu'ujnataka nupéchuwa a'ajná nuphájika richojé ejená.
42012051	Apala ipechu nunaku: 'Riká la'ajeri palá ina'uké pechu, nayúcha'ako piyá pacháaka', ke. Ipechu i'imaniña ilé ke. Unká ilé ke kalé ri'imajika. Nupuráka'alo a'akana rinakojó jimaje, chapú ne'iyajena pechu i'imajika no'opiyá jema'ajeño nakú.
42012052	Maáreya a'ajná ño'ojó ina'uké pechu i'imajé chapú panakuwáaka. Marí ke ri'imajika: Pajluwa ka'ajná i'imajeri riyajalo wa'até. Re ka'ajná weji kele riyani i'imajika. Pajluwa te'ela kele neká piyukeja riyani wa'até. Weji kele nanakiyana pechu i'imajé ka'ajná iyamá nakú chapú. Eyá iyamá pechu i'imajeri ka'ajná weji kele nakú chapú.
42012053	Nupuráka'alo ja'apiyá jema'akana jimaje ka'ajná rara'apá pechu i'imajé ri'irí nakú chapú. Ri'irí pechu ka'ajná i'imajé chapú rara'apá nakú. Chapú ka'ajná roló pechu i'imajika rutu nakú. Rutu pechu ka'ajná i'imajé roló nakú chapú; ruyajneru pechu ka'ajná i'imajé chapú ru'urinó nakú; ru'urinó pechu ka'ajná i'imajé chapú ruyajneru nakú. Ilé ke ne'emajika pajwa'atéchaka, nanakiyana a'akale nanakojó nupuráka'alo", ke Jesús kemaká najló.
42012054	Jesús kemari piño najló: "Amákachu juni juwáka'ala keño'ótako kamú to'okó ejo, imá: 'Juni ja'ajero me'etení', ke. Imaká keja ra'akó.
42012055	Karená apho'okachu riwilaphe ejo, imá: 'Ima'aní i'imajeri', ke. Imaká keja ima'aní moko'oká.
42012056	¡Unká ina'ukélaruna ta iká, la'añó inakuwá mapeja palá la'ajeñó ke ina'uké ijlú chu, unká ñaké kalé la'ajeñó i'imaká e'iyonaja! Palá iwe'epika mékechamika juni ja'ajiko je'echú chojé yaká'akano aú. Ñaké kaja iwe'epika nakaje nakojé te'erí chaje yaká'akano aú. Eta, maare nuká ijwa'até me'etení, e'iyonaja unká iwe'epila na penájeka Tupana wakára'aka nuká majó", ke Jesús kemaká najló.
42012057	Rejomi Jesús kemari najló: "Ilamá'ata ikó puráka'aloji pajwa'atéchaka.
42012058	Apú ka'ajná arukátajeri piká. Rimaje ka'ajná pinaku: 'Pu'uwaré la'ajerí riká', ke, unká pachá pa'alá pilewérikare wemí rijló. Rijimaje ka'ajná riwátaje piwá'akana iwakára'ajeri chaje. Pilamá'ata rijwa'até riká iñe'epú chuwá rejo i'ijnakana nakuwá, riwá'aka piyá piká iwakára'ajeri ejo. Riwá'akela piká rejo, ra'apátajla piká policíanajlo naka'akáloje piká ina'uké wajákelana chojé.
42012059	Numá pijló, unká pácho'olajo richiyá, a'ajná pa'atájika piyukeja pilewérikare wemí rijló ejená".
42013001	E kaja re i'imakaño nakiyana i'imaño yuku Jesusjlo. Mékeka Pilato noka ajopana ina'ukena i'imaká yukuna ne'emá rijló marí ke: —Kajrú wani Pilato nótaka Galilea eyájena i'imaká. Pu'uwaré nala'akare chaya nenó Tupánajlo napirana nakiyana i'imaká. Ilé ke nala'aká aú Pilato wakára'a nenótakana. Rejomi rikechípa'a nérami napirana michuna írami wa'até.
42013002	Jesús kemari najló: —Apala ipechu Pilato nótakarena nakú: "Ajopana chaje wani ka'ajná nala'ajika pu'uwaré i'imaká, pachá ka'ajná nala'á ñaké ne'emaká", ke.
42013003	Unká ripachá kalé nakapichó i'imaká. Unkájika ee ipajno'otá ipéchuwa pu'uwaré ila'akare liyá Tupana ejo, ñaké kaja ikapichájiko.
42013004	Siloé e pají i'imari, yenoje wani. Riká kojno'orí mana'í chiyó. Dieciocho ina'ukena cha rikojno'ó i'imaká, raú nakapichó piyukeja. Apala ipechu nakú i'imá: "Ajopana Jerusalén eyájena chaje ka'ajná nala'ajika pu'uwaré i'imaká, pachá ka'ajná nakapichó", ke.
42013005	Numá ijló unká ripachá kalé nakapichó. Unkájika ee ipajno'otá ipéchuwa pu'uwaré ila'akare liyá, ñaké kaja ikapichájiko —ke Jesús kemaká najló.
42013006	Jesús i'imari najló marí ke yuku: "Pajluwa i'imichari. Rimena e'iyá pajluwánaja paijí tári'icharo. Higuera rií i'imichaka. Riwe'epíchakaja richa ña'akana jená iphíchaka wakajé, ri'ijichá rejo. E rikulíchajla ripaná e'iyowá richa, amíchari unká richa i'imalacha.
42013007	Raú rimicha rimena e'iyá jápajerijlo: 'Kaja weji kele jarechí ketana cha i'imajemi nu'ujichá majó richa kulaje, e'iyonaja unká richa ta i'imalá. Eko pi'iká riká. Unká na penaje kalé a'awaná mecharú ta tára'o numena e'iyá mapeja', ke rimíchaka rijló.
42013008	-
42013009	E'iyonaja rijwa'até jápajeri kemicha rijló: 'Reja ri'imareja pajluwaja jarechí ketana rejo'okaja. Eko nuchá ri'ilaya, nuka'akáloje ri'ilaje a'awaná, jimichi tami kaje patáka'alomi, raú ka'ajná rarúka'aje. Unká jika ee rarúka'a, nu'ukajé riká', ke rimíchaka rikariwátejlo", ke Jesús i'imaká najló riyukuna.
42013010	Apú watána'akaje i'imaká wakajé Jesús jewíña'atari ina'uké nawakáka'alo ñakarelana chu.
42013011	Pajluwájaru inanaru i'imayo re najwa'até. Dieciocho jarechí ketana cha ru'umaká rutami kaje wa'até. Jiñá pechu i'imakeri ro'iyá, riká la'akeri rutami ruká. Kúwa'akano ro'opájika. Rinakojé unká méño'ojo rutára'ako pu'ukú.
42013012	Jesús amaka ruká aú, riwa'a rojló. Raú ru'ujná rawa'ajé, rimá rojló: —Chuwa kaja pitami kaje ja'apájika pinakiyá.
42013013	E rito'otá riyáthe'ela runakojé. Rejechami rutára'ako pu'ukú, rupura'ó palá Tupana nakú.
42013014	E'iyonaja nawakáka'alo ñakarelana chiyá wakára'ajeri yúcha'aro Jesús cha, ritejmo'ótakale ina'uké watána'akaje i'imaká wakajé japi. Raú rimá najló: —Re pajluwa kuwá'ata ke (6) kala we'echú, riká japi iná la'akáloje iná jápaka'ala penaje. Riwakajé japi iká itámina i'imakaño i'ijnajé richaje, ritejmo'ótakaloje iká penaje. Eyá watána'akaje i'imajika wakajé re natámina tejmo'ótakana nakojé i'imajé.
42013015	Raú Jesús kemari rijló: —¡Pajlákachina wani iká! Iká la'añó inakuwá mapeja palá la'ajeñó ke ina'ukejlo, unká ñaké la'ajeñó kalé i'imaká e'iyonaja. Ipirana, jema pirakana ka'ajná, kawarú ka'ajná, i'imakela nañakarelana chu watána'akaje i'imaká wakajé, jácho'otajla kaja neká richiyá riwakajé juni i'irajé.
42013016	Eyá marirú, Abraham michú lakélomi, kaja dieciocho jarechí ketana cha ro'opaka kúwa'akano, Jiñá Chi'inárikana wakára'akale rutami kaje rojló ru'umakáloje ñaké penaje. Ñakele palani ra'apátakana ruliyá watána'akaje i'imaká wakajé e'iyonaja.
42013017	llé ke rimaká aú, rapáña'ata chapú péchuruna rinaku nakú. Ajopana ina'uké pechu la'aró pu'ují rijwa'até, namaka aú palá wani ritejmo'ótaka ruká.
42013018	Jesús i'imari piño najló yuku marí ke: "Chuwa nu'umajika ijló marí yuku iwe'epíkaloje mékeka Tupana wa'atéjena i'imajika. Ina'uké nakiyana wakára'ajeri Tupana. Wejápaja rijwa'atéjena me'etení, a'ajná ño'ojó chami richaje ne'emajika.
42013019	Mostaza icha ijí ñani, nejátakare ne'ekakapere e'iyowá, ke neká. Kapajé nojé wani richa ijí, e'iyonaja jíma'alami yenuna nojé ketana kaja ritawá'ako. Ripaná e'iyowá kupira'aphana la'añó nañakaró", ke rimaká najló.
42013020	Jesús kemari piño najló marí ke: "Ina'uké nakiyana wakára'ajeri Tupana. Wejápaja rijwa'atéjena me'etení, a'ajná ño'ojó chami richaje rijwa'atéjena i'imajika. Chuwa nu'umajika ijló apú yuku, raú iwe'epíkaloje rinakojé:
42013021	Wejápaja inaana ka'aká pan amúra'atajona (levadura) kajrú harina e'iyajé, e'iyonaja kajrú ramúra'atako. Ñaké kaja Tupana yukuna jema'akó kajrú ina'ukena e'iyowá nema'akáloje ra'apiyá penaje, ne'emakáloje rijwa'atéjena raú", ke Jesús jewíña'ataka neká.
42013022	Jesús i'ijnajika Jerusalén ejo wakajé, ra'apake kajrú nojé pajimila e'iyowá, eyá kapajé nojé pajimila e'iyowá wa'ató. Ra'apájika ewá rewíña'atake ina'uké Tupana nakú.
42013023	E pajluwa kemari Jesusjlo: —Wawakára'ajeri, ¿mekeleja chi ina'uké Tupana i'imataje kapichákajo liyá? Raú Jesús kemari rijló, ajopánajlo wa'até:
42013024	—Ila'á kaphí ipéchuwa imujlúka'akaloje kamu'ujini rinumaná chuwá je'echú chojé. Numá ijló, kajrú ina'ukena atá'ajikajla richuwá mujlúka'akana, e'iyonaja unká méño'ojo namujlúka'alaje richuwá.
42013025	Pají miná ke Tupana. Riká jácho'ojero rinumaná jitaje. Rejomi ikeño'ojé awakákano waka'apeje rinumaná awa'ajé. E iwá'aje rijló rijme'etákaloje ijló rinumaná penaje. Imaje rijló: "Wawakára'ajeri, pijme'etá wajló rinumaná", ke. Raú rimaje ijló: "Unká nuwe'epila méreyajenaka iká".
42013026	Rejéchami imájika piño rijló: "Wajñake wa'ajnewá pijwa'até; we'eraké kaja nakaje jalá pijwa'até i'imajika; pewíña'atake kaja we'emajika pajimila e", ke imájika rijló.
42013027	E'iyonaja rimaje piño ijló: "Kaja numicha ijló: 'Unká nuwe'epila méreyajenaka iká', ke. ¡I'ijná nuliyá a'ajná ño'ojó, pu'uwaré la'ajeñó ta iká!"
42013028	Tupana wa'atéjena i'imajeño rijwa'até je'echú chu. Abraham, eyá Isaac, Jacob wa'até, piyuke Tupana puráka'alo ja'apátajeño penájemi i'imajika re. Amájika ee neká re, kajrú iyájika. Kajrú kaja ajma'ajika aiwá. Neká i'imajeño je'echú chu, eyá iká i'imajeño kupákejanami ke waka'apé naliyá.
42013029	Ajopana, ajopana ke, piyukeja marí eja'awá chu i'imakaño nakiyana, i'imajika je'echú chu nawakára'ajeri Tupana wa'até. Re najñaje na'ajnewá Tupana ja'apiyá jema'ajeño wa'até.
42013030	Ajopana ina'uké ja'apejé i'imakaño me'etení, i'imajeño riwakajé ajopana chaje —ke Jesús kemaká najló.
42013031	Jesús jewíña'ataka neká ee, fariséona nakiyana iphaño rinaku, nemá rijló: —Pácho'o maáreya, Herodes wátari pinókana chuwa.
42013032	-
42013033	Raú Jesús kemari najló: —Chuwajá, eyá muní wa'até wakajé, nu'umajé jiñana pechu wakára'akana nakú nácho'okoloje ina'uké e'iyayá. Nutejmo'ótaje kaja natámina a'ajná apakala ejená. Ilé kaje la'akana nakú nu'ujnajé Jerusalén ejo. Rewá nenó Tupana puráka'alo ja'apátajeño michuna i'imaká. Apú pajimila ewá unká nenola ñaké ne'emaká. Ñaké kaja nenójika nuká rejo. Chuwa ipa'ó, i'imichá riyukuna Heródesjlo —ke Jesús kemaká.
42013034	Marí ke rimaká Jerusalén e i'imakaño nakú: "Tupana wakára'ajikano Ripuráka'alo ja'apátajeño michuna Jerusalén eyájena ejo, e'iyonaja nenoke nanakiyana. Ne'iyajena cha naka'aké jipa. Pulapé nuwátakajla awakátakana i'imakáloje no'opiyá jema'ajeño penaje. Kapere awakátaka ruyani ruyuphé ja'apejé, ke kaja nuwátakajla awakátakana i'imakáloje no'opiyá jema'ajeño penaje, e'iyonaja unká iwátala.
42013035	Ñakele chuwa unká na i'imalaje amájeri penaje. Meñaru amájika nopumí chuwa. Kaja numá inaku: 'Unká amálaje nuká', ke. Amájika piño nuká wakajé, imaje nunaku: 'Palájne'eke wani riká Tupana wakára'akare majó i'imaká' ", ke Jesús kemaká najló.
42014001	-
42014002	E pajluwa watána'akaje i'imaká wakajé Jesús i'ijnari apú fariséona wakára'ajeri ñakaré ejo ra'ajnewá ajñaje rijwa'até. Re pajluwa i'imari ritami. Ra'anapitá, ritajné wa'até jenátaro rijló, nakú ri'imá ritami. Ajopana re i'imakaño yaká'año Jesús chaje namákaloje mékeka rila'ajika riká watána'akaje i'imaká wakajé.
42014003	Tupana puráka'alo nakú jewíña'atajeño, eyá fariséona, kele ne'emaká. Jesús kemari najló: —¿Meke chi Moisés puráka'alomi lana'akeja kemaká natámina tejmo'ótakana nakú? ¿E chi iná la'aká neká chapú iná tejmo'ótakachu neká watána'akaje i'imaká wakajé japi?
42014004	Unká na'ajipalá rijló, raú ripatá ritami i'imaká riyáthe'ela nakiyá. Ritejmo'óta riká, ejomi rimá rijló: —Chuwa pi'ijná palá ka'ajnó.
42014005	E rimá najló: —Re ka'ajná ulawí juniphuni, re kaja juni richu. Pi'irí ka'ajná, pematé nakiyana ka'ajná, ja'akelo richojé watána'akaje i'imaká wakajé, ¿unká chi jácho'otalajla riká richiyá riwakajé?
42014006	Raú namanúma'o rijló.
42014007	Pajluwa yukupéra'ari ne'iyajena ne'ejnakáloje richaje, raú ne'ejná riñakaré ejo. Re ne'emaká ee, Jesús amari nakulaka najluwa palá nojé ñáka'ajori, raú rila'á nenakú marí ke:
42014008	"Apala nayukupéra'aje ka'ajná iká i'ijnakáloje a'ajnewá ajñaje najwa'até nawá'akajiko wakajé. Iphájika ee rejo, ikulániña ijluwa palá nojé ñáka'ajori iyá'akoloje richu penaje. Apala nawátaje riká ñáka'ajori apú ichaje i'imakáñojlo.
42014009	Apala yukupéra'ari iká kemaje ka'ajná ijló: 'Nujwáke'ena, a'ajná apú ñáka'ajori chu iya'o, unká ijló penaje kalé kele ñáka'ajori iyá'icho chu', ke. Raú paí kaje wa'até i'ijnajé mapéjarunajlo penaje ñáka'ajori chu yá'ajo.
42014010	Lanakiya iká la'ajeño apo'ojó marí ke: Iphájika ee, iyá'ajo mapéjaruna i'imakaño ñáka'aro chu paineko. Pu'uwaká rikoja, paminá kemájika ijló: 'Nujwáke'ena, a'ajná ñáka'ajori chu iyá'icho. Íki'ija nuphákarena ja'apijlo kele ñáka'ajori, raú ijwa'até yá'akaño iphájeño ja'apí', ke.
42014011	Iná pechu i'imakachu iná nakuwá: 'Nuká chá'atari ajopana', ke, Tupánajlo na'apejé ke iná pechu. Eyá iná pechu i'imakachu iná nakuwá: 'Ajopana chá'ataño nuká', ke, Tupánajlo ajopana chaje ke iná pechu", ke Jesús la'aká nenakú.
42014012	E Jesús kemari piño paminajlo: —Piwakára'ajika ee kajrú a'ajnejí la'akana ajopana ina'ukénajlo, piyukupéra'aniña mari kajena: piwátakarena, pejena, pawa'á ñakajeláruna, kajrú le'ejepeláruna, kajena. Pimaniña ilé kajénajlo, ne'ejnakáloje na'ajnewá ajñaje pijwa'até. Rejomi neká yukupéra'ajeño piño piká pajñákaloje pa'ajnewá najwa'até. Ilé ke apiyákajika a'ajnewá ajñakana pajwa'atéchaka.
42014013	Marí kajena piyukupéra'a najñákaloje na'ajnewá pijwa'até: Kamu'ují la'akaño, apicháka'alo motho'okaño, unká méño'ojo ja'apálaño palá, mejluruna, kajénajlo pimá najñákaloje na'ajnewá pijwa'até.
42014014	Ilé ke la'akana aú Tupana la'ajé pinaku palá. Tupana makápo'otajika piño palá la'ajeñó michuna wakajé, ra'ajé pijló palá pila'akare nanaku wemí —ke Jesús kemaká rijló.
42014015	Na'ajnewá ajñakana nakú ne'emá re. Rawa'á yá'ako jema'arí mékeka rimaká najló, raú rimá Jesusjlo: —Pu'ují péchuruna, ajñájeño na'ajnewá Tupana wa'até je'echú chu i'imajika.
42014016	Raú Jesús i'imari rijló marí yuku: "Pajluwa wakári'ichari ajopana i'ijnaká kajrú ina'ukena yukupéra'aje, ne'ejnakáloje na'ajnewá ajñaje rijwa'até.
42014017	Kaja ewaja riphicha rená chojé, raú riwakári'icha rijwa'até jápajeri riyukupéra'akarenajlo kemaje, rimakáloje najló. 'Kaja a'ajnejí ñapicha', ke.
42014018	Raú ri'ijichá najló kemaje, e'iyonaja ijnú nawátiyaka rejo i'ijnakana. Paineko riphíchaje nakú kemíchari rijló: 'Wajé nuwarúwi'ichaka apú liyá rimena, raú nu'ujnajé ramaje me'etení. Ñakele unká nu'ujnalaje rejo', ke.
42014019	E ra'apicha piño apú chaje. Riká kemíchari rijló: 'Iyamá te'ela kele (10) jémana pirakana nuwarúwi'icha, raú nuwata natá'akana nomákaloje e ka'ajná nachíra'aka palá nakaje. Ñakele riwátaniña nuká ka'ajnó', ke.
42014020	Apú kemíchari piño rijló: 'Wajé wani nuwá'akichako, ñakele unká méño'ojo nu'ujnalá rejo', ke.
42014021	'Unká nu'ujnalaje', ke waja nemíchaka rijló. Raú ripi'ichó rikoja riwakára'ajeri ñakaré ejo. Ri'imichá rijló mékeka nemíchaka rijló yukuna, raú riyúchi'icho nachá. E rimicha rijwa'até jápajerijlo: 'Chuwa pi'ijná kiñaja apú pajimila ejo chi'itaje iñe'epú chuwá, kamu'ujini iñe'epú chuwá wa'ató. Piwá'icha majó kamu'ují la'akaño, apicháka'alo motho'okaño, unká méño'ojo ja'apálaño palá, mejluruna, kajena piwá'aje majó', ke rimíchaka rijló.
42014022	Raú ri'ijichá piño ajopana wá'aje. Neká i'ijichaño rijwa'até. Rejomi rijwa'até jápajeri kemíchari rijló: 'Kaja nuli'ichá pimíchaka ke, rejo'okaja kalé pukunaji ajopánajlo', ke rimíchaka.
42014023	Raú riwakára'ajeri kemíchari rijló: 'Pi'ijná piño ilé iñe'epú pajimila yámojo to'okó chuwá. Pimicha ajopánajlo, ne'ejnakáloje majó, namano'otákaloje nuñakaré.
42014024	Numá pijló, ileruna nuyukupéra'akarena paineko i'imaká, unká wani najñálaje na'ajnewá nujwa'até maáreya watukumá', ke rimíchaka rijwa'até jápajerijlo", ke Jesús i'imaká yuku najló.
42014025	Kajrú ina'ukena ja'apájika Jesús wa'até ri'ijnajika ejo. E ripajno'ó ají ke riyámojo yaká'ajo, rimá najló:
42014026	"Wátaño nujwa'atéjena i'imakánajlo numá: Iwata nuká íki'ija, apú nakaje chaje; iwata nuká íki'ija, ichi'iná chaje; iwata kaja nuká íki'ija, iyajalo, iyani, kele chaje; iwata kaja nuká íki'ija, ejena chaje; iwata nuká íki'ija, iwátaka ikó chaje. Unkájika ee iwata nuká íki'ija ileruna chaje, unká meke la'ajé i'imalajla nujwa'atéjena.
42014027	Apala nenoje ka'ajná nujwa'atéjena nakiyana, nema'akale no'opiyá. We'epiri khaí rinakuwá, unká meke la'ajé ri'imalajla nujwa'ateje.", ke Jesús kemaká najló.
42014028	Rimá najló: "Pajluwa ka'ajná wátari pají la'akana. Raú ri'ijnatá palá ripéchuwa rinaku, ramákaloje mérejeka riwemí jácho'ojiko piyuke rijló. Raú riwe'epí e ka'ajná riliñérute iphájika riñapátakana lokópa'ala, unká ka'ajná.
42014029	Unkachu ri'ijnatala ripéchuwa palá, rika'á ka'ajná piyuke riliñérute jipa ayúma'akana ra'apiwá wemija. Rejomi unká riliñérute iphala riñapátakana lokópa'ala. Ñaké ajopana amájika ee riká mañapátakanaru, ne'echajé rinaku.
42014030	Nemaje rinaku: 'Rikeño'ó pají la'akana e'iyonaja unká riliñérute iphala riñapátakana lokópa'ala', ke.
42014031	Ñaké kaja apú i'ijnataka ripéchuwa. Ajopana te'eré eyájena wakára'ajeri wátakela ajopana te'eré eyájena wa'até nókakano, ri'ijnatajla paineko palá ripéchuwa rinaku. Apala rile'ejé suráana diez mil ja ka'ajná. Eyá, ¿meke la'ajé chi ri'ijnajla veinte mil le'ejena suráana wa'até nókajo? Ilé ke ri'imajika ee, palani nalamá'ataka puráka'aloji pajwa'atéchaka.
42014032	Rimá ka'ajná: 'Unká méño'ojo wachá'atalajla neká', ke. Palani apú wakára'akana rejo rijwa'até pura'ajó, ya'ajná jo'ó ne'emanoja. Palani rijwa'até pura'akano, nakeño'oká pajwa'atéchaka nókakano piyá. Ilé ke ri'ijnataka ripéchuwa palá.
42014033	Ñaké kaja riká piyukeja wátaño nujwa'atéjena i'imakánajlo. Paineko ne'ejnatá palá napéchuwa mékeka nawátaka la'akana nakú. Unkájika ee nawata piyuke nakaje yuríkana naliyó ne'emakáloje nujwa'atéjena penaje, unká méño'ojo ne'emalaje nujwa'atéjena", ke Jesús kemaká najló.
42014034	"Palani yukira ka'akana a'ajnejí e'iyajé, e'iyonaja rila'akochu uwi'ichí, unká méño'ojo iná la'alá piño kajipareni riká rapumí chuwá.
42014035	Unká na penaje kalé nakaje uwi'ichini. Iná ka'akachu riká te'erí e'iyajé, unká kaja na penaje ri'imalaje, unkale ra'alá te'erí ñaté. Nakaje mujrumi e'iyajé rika'akana, unká kaja paala. Rikupákanaja kalé palani. Iká kapechúruna, jema'á riká", ke Jesús kemaká najló.
42015001	Kajrú liñeru ña'ajeño ne'emakánanajlo awakako Jesús nakojé tujlá ke ripuráka'alo jema'ajé. Ajopana, nemakárena nakú: "Unká ina'ukélaruna", ke, wa'ató awakaño kaja rejé.
42015002	Fariséona, eyá Tupana puráka'alo nakú jewíña'atajeño wa'até, amaño natára'ako Jesús awa'á, raú nachapújra'o rinaku. Nemá pajlokaka: —¡Amá riká, unká ina'ukélaruna ta wa'até! E'iyonaja unká meke rimalá najló. Mana'ija rajñaka ra'ajnewá najwa'até.
42015003	Raú Jesús i'imari najló marí yuku rewíña'atakaloje neká penaje:
42015004	"Re ka'ajná pajluwa ina'uké pirana cien ovéjana. Nanakiyana ka'ajná kapicharo pajluwaja. Paminá amíchaka aú unká pajluwa i'imalacha najwa'até, riyuricha ajopana noventa y nueve ovéjana na'ajnewá ajñakana nakú ri'ijnakáloje kapicharo ne'iyayá kulaje riphátajika riká ejená.
42015005	Riphátiyaka riká aú pu'ují wani ripechu li'ichako. Rejomi riki'ichá riwakúla'apajo riká ripa'atákaloje riká rapumí chuwá.
42015006	E kaja ripi'ichó rijwa'até riñakaré ejo. Rejomi rawakátiya rijwáke'ena, palá ripechu i'imakárena nakú, piyuke riñakaré awa'á i'imakaño wa'até, rimakáloje najló: 'I'imá keyajupa nujwa'até. Kaja nuphátiya nupirá kapicharo i'imaká', ke rimaká.
42015007	Rejomi Jesús kemari piño najló: "Ñaké kaja Tupana wa'atéjena, je'echú chiyájenajlo riká. Pu'ují wani napechu la'akó pajluwaja pu'uwaré la'ajerí pajno'otákachu ripéchuwa pu'uwaré rila'akare liyá Tupana ejo. Eyá ilé noventa y nueve yuriño mana'ija wa'até, unká ñaké kalé napechu i'imaká pu'ují".
42015008	E ri'imá piño yuku najló marí ke: "Pajluwájaru inanaru i'imichayo. Iyamá the'ela keta (10) ruliñérute kawemí nojé wani i'imichaka. Pajluwata rinakiyana kapiícharo, raú rulukúni'icha rukamaré. Rolákicha ruñakaré chiyá a'ajná ruphátiyaka riká ejená.
42015009	Ruphátiyaka riká ejomi, rowakátiya ina'uké, palá rupechu i'imakárena nakú, ruñakaré awa'á i'imakaño wa'até. Rumicha najló: 'I'imá keyajupa nujwa'até. Kaja nuphátiya nuliñérute nakiyana kapicharo i'imaká', ke.
42015010	E Jesús kemari najló: "Pu'ují rupechu i'imaká, ruphátakale ruliñérute. Numá ijló, ñakeja kaja Tupana wa'atéjena, je'echú chiyájena, pechu la'akó pu'ují pajluwaja pu'uwaré la'ajerí pajno'otákachu ripéchuwa Tupana ejo".
42015011	Jesús i'imari piño yuku najló marí ke: "Pajluwaja ina'uké i'imichari. Iyamá riyani i'imichaka.
42015012	E kaja najmeremi kemíchari rara'apajlo: 'Pa'ayú, chuwata nuwata pa'aká nojló pinane nakiyana, pimakare nakú nojló penaje i'imajíkare'. Raú ritamáka'atiyaka pajñakani riyánijlo rinane nakiyana.
42015013	Rejomi ne'emichá meketánaja. E najmeremi awakátiyari rile'ejépela piyuke ra'akáloje riká ajopánajlo riwemí aú. E kaja ri'ijichá reyá ají ke ya'ajnaje ajopana te'eré ejo. Unká wani paala rili'ichaka rewá. Piyuke rikupátiyaka riliñérute mapeja.
42015014	E kaja waja riliñérute tajnáñaichari riká. Wa'ató ke kamu'ují nali'ichaka rewá a'ajnejí nakú. E nakeño'ochá me'epijí nakú taka'akana. Ñaké kaja rikeño'ochaka me'epijí ña'akana panaku.
42015015	Akuwaná rikulicha jápakaje rijluwa rewá, raú reyaje a'achari rijló jápakaje. Je'eruna pirakana lamára'akana nakú ri'imichá.
42015016	Najicha a'ajnejí mujrumi kupákejami ra'apiyá. Kakáme'e ri'imichaka na'ajné ajñakana nakú, unkale na a'alacha rijló a'ajnejí.
42015017	E kaja waja ri'ijnatiya ripéchuwa: 'Ya'ajná, pa'ayú wa'até jápajeño ajñaño palá na'ajnewá me'etení. Unká kaja a'ajnejí tajnáñaala neká, eyá maare nutaka'á me'epijí ta nakú.
42015018	Ñakele chuwa nupa'ajiko pa'ayú ejo. Nuphájika rejo ee, numaje rijló: 'Pu'uwaré wani nula'aká Tupana. Ñaké kaja nula'aká chapú piká.
42015019	Unká ina'ukélari nuká, ñakele unká pi'irí ke kalé nu'umajika. Pijwa'até jápajeri keja nu'umajika', ke numájika rijló', ke ri'ijnatíyaka ripéchuwa.
42015020	Raú rácho'ocho reyá, ripa'akóloje ají ke rara'apá ñakaré ejo. E kaja ripi'ichó. Juká ri'imanoja, rara'apá amicha riká waíchaka majó. E riwe'epicha kamu'ují rinaku, raú recho'ochó rijimaje, iphíchari rinaku. E rimawílo'ocha riká, richiño'ochá kaja rijimá chiyá.
42015021	Rejéchami ri'irí kemíchaka rijló: 'Pa'ayú, pu'uwaré wani nula'aká Tupana, ñaké kaja nula'aká piká chapú. Unká ina'ukélari nuká, ñakele unká pi'irí ke kalé nu'umajika chuwa'.
42015022	E'iyonaja unká rara'apá jema'alacha ra'apiyá. Rimicha rijwa'até jápajeñojlo: 'Iji'ichá kiñaja majó a'arumakaji patá nojé, a'achí nu'urí nakú riká. Iji'ichá kaja anillo a'akáloje riyatewana nakojé. Iji'ichá kaja ji'ima'ulaji, a'achí ri'imá nakojé riká.
42015023	Rejomi ikulicha jema pirakana i'irí pe'iyochá tawá'ako ñópo'ojlo. Inochi riká wajñákaloje ri'imi. Keyajupa wajñájika wa'ajnewá pajwa'atéchaka.
42015024	Kaja taka'aká ke kaji nu'urí i'imaká nuliyá, eyá chuwa nuphátiya piño riká', ke rimíchaka rijwa'até jápajeñojlo. Ri'irí iphíchaka aú keyajupa ne'emichaka pajwa'atéchaka.
42015025	A'apona ke re'ewé phe'ejrí iphíchaka namena e'iyayá nañakaré kópeje, jemi'ichari kajrú narápi'ichaka.
42015026	Raú riwá'icha pajluwa rara'apá wa'até jápajerijlo. Rimicha rijló: '¿Meke chi ila'aká kele?'
42015027	Rimicha rijló: 'Pijmeremi iphíchari aú para'apá wakári'icha wenoka jema pirakana i'irí ñópo'ojlo pe'iyochá tawá'ako, palá riphíchakale rinaku peyajweni', ke rimíchaka.
42015028	Raú re'ewé yúchi'icharo kajrú wani, unká riwátalacha pají chojé mujlúka'akana. Raú rara'apá i'ijichá rijwa'até pura'ajó rimujlúka'akaloje penaje.
42015029	Rimicha rara'apajlo: 'Palá piwe'epika meketana júpichaka nujápaka pijwa'até maare. Palá noma'aká pa'apiyá, e'iyonaja unká na pa'alá nojló nu'umakáloje nujwáke'ena wa'até keyajupa raú. Ñaké kaja, pa'akela nojló kawayá pirakana, palani ri'imakajla nojló.
42015030	Eyá kele pi'irí ta iphíchari. Kaja rikupata piyukeja piliñérute inaana ñuju'ukéruna wa'até, e'iyonaja piwakári'icha jema pirakana i'irí ñópo'ojlo nókana rijló riphíchaka aú', ke rimíchaka rara'apajlo.
42015031	Raú rimicha rijló: 'Nu'urí, nujwa'ateja wani piká. Re piyuke nakaje i'imakare nukapi, pile'ejé waja riká.
42015032	Chuwa palani we'emakáloje keyajupa pajwa'atéchaka, pijmeremi iphíchakale. Kaja taka'aká ke ri'imaká nuliyá; kaja nuphátiya chuwa riká', ke rimíchaka rijló", ke Jesús i'imaká yuku najló.
42016001	Jesús i'imari marí yuku ra'apiyatéjenajlo: "Pajluwaja ina'uké i'imichari kajrú wani le'ejepelari. E kaja ajopana iphíchaño rikariwate nakú. Nemicha rijló: 'Unká paala pa'apiyateje la'aká piká. Mapeja rikupátaka piliñérute, pinane wa'ató'.
42016002	Raú rikariwate wá'icha rimaná. Riphicha rinaku, e rimicha rijló: '¿Piká chi nemá nakú la'arí unká paala? Chuwa pa'á nojló papera, piyá'atakare chojé nalewérikare nojló nakaje najña'akare wemí. Kaja ketana pi'imajika no'opiyateje', ke rimíchaka rijló.
42016003	Raú ra'apiyateje pechu i'imichá: 'Chuwa ta ¿meke nula'ajika? Chuwa nukariwate jácho'otajika nuká. ¿Na nakú ka'ajná nujápaje rejomi? Unká nutejmú iphala te'erí ichakana lokópa'ala. Eyá liñeru kejá'akana ajopana ina'ukena liyá, unká paala nojló. Nopáña'o rikejá'akana ja'apí.
42016004	Kaja nuwe'epí mékeka nula'ajika chuwa, ajopana ina'ukena pechu i'imakáloje nunaku palá raú. Rejéchami nemájika nojló nuyuríkoloje najwa'até nañakaré chu nukariwate jácho'otajika nuká ejomi', ke ripechu i'imichaka.
42016005	E kaja riwá'icha apú ke, apú ke maná lewériño rikariwátejlo. Paineko iphíchakajlo rimicha: '¿Méreje pilewérika wakariwátejlo?'
42016006	Rimicha rijló: 'Nulewérika rijló cien canecas olivos jilá aú'. E ra'apiyateje kemíchari rijló: 'Chuwa cincuéntaja pilewérika rijló. Piyá'o, ejomi piyá'ataje pipapérane chojé cincuéntaja nulewérika rijló', ke.
42016007	E apú iphíchari rinaku, rijló rimicha: 'Piká ta, ¿méreje pilewérika rijló?' 'Cien medidas de trigo, ke rimíchaka. E ra'apiyateje kemíchari rijló: 'Chuwa pilewérika ochenta medidas'. Ilé ke rilamá'atiyaka nalewérikare.
42016008	E kaja waja riyukuna iphíchari rikariwate nakú. Raú ripechu i'imichá: '¡Meke kapechuni wani kele unká ina'ukélari ta!' ", ke. E Jesús kemari najló: "Kewaka, re ne'iyajena unká jema'alaño Tupana ja'apiyá nakiyana, kapechúruna neká nanakiyana wa'até pajlákana aú. Raú nachá'ata Tupana ja'apiyá jema'ajeño.
42016009	Ñakele numá ijló, a'á kamu'ují la'akaño ñaté nakaje ikapi i'imakare, aú kaje i'imakáloje ijló matajnako je'echú chu i'imajika wakajé.
42016010	La'arí palá wejápaja nakaje rikapi aú, la'ajeri kaja palá kajrú nakaje i'imakela rijló aú. Eyá unkachu rila'alá palá wejápaja nakaje rikapi i'imakare aú, unká kaja rila'alajla palá, kajrú nakaje i'imakela rijló aú.
42016011	Unkachu ila'alá palá nakaje marí eja'awá chu i'imakare wa'até, unká kaja ila'alaje palá nakaje je'echú chu i'imakare wa'até.
42016012	Unkachu ila'alá palá ajopana nane wa'até, unká kaja Tupana a'alaje ijló nakaje ijló penaje i'imakare.
42016013	Unká méño'ojo pajluwaja ina'uké jápalajla iyamá rikariwátenajlo pajñakani. Riwátakachu íki'ija Tupana, unká riwátalaje íki'ija liñeru. Riwátakachu íki'ija liñeru, unká riwátalaje íki'ija Tupana. Iná we'epíkachu iná tukumó liñéruja awakátakana inajluwa, unká iná we'epílaje Tupana wátaka ke la'akana iná tukumó. Unká méño'ojo iná pechu i'imalá iyamá chuwá", ke Jesús kemaká najló.
42016014	Ilé ke rimaká aú, fariséona i'ichaño rinaku, íki'i ja nawátakale liñeru.
42016015	E Jesús kemari najló: "Iká la'añó inakuwá mapeja palájne'ekena ke ina'ukejlo, napechu i'imakáloje palá inaku penaje, e'iyonaja Tupana we'epiri mékajenaka iká. Ina'ukena nemakárena nakú: 'Palájne'ekena neká wajló', ke, apala unká wani Tupana wátalarena ka'ajná neká", ke rimaká najló.
42016016	Jesús kemari piño najló: "Tupana puráka'alo, Moisés michú lana'akare i'imaká, yuriro piyuke ina'ukejlo penaje. Ñaké kaja Ripuráka'alo ja'apátajeño michuna lana'akare i'imaká, yuriko najló. Juan michú i'imaká ejená, riyuró najló. Tupana i'imatari ina'uké kapichákajo liyá ne'emakáloje rijwa'atéjena raú. Riyukuna Juan keño'orí i'imakana najló i'imaká. Chuwa kajrú ina'ukena la'aká napechu ejé ne'emakáloje Tupana wa'atéjena raú penaje.
42016017	Piyuke nakaje, Tupana puráka'alo lana'akéjami kemakare nakú, i'imajeri rimaká rinaku ke. Unká ri'imalaje apo'ojó. Eja'awá kapichájero, je'echú kapichájero kaja, eyá ripuráka'alo unká kapichálajo. Rimaká rinaku ke ri'imajika. Nakaje ripuráka'alo kemakare nakú wejápaja ñani, i'imajeri rimaká keja", ke Jesús kemaká najló.
42016018	Jesús kemari piño najló: "Pajluwa yuríkachu riyajalo riwá'akakoloje apa'awelo wa'até rulanakiya penaje, la'arí rimanaicho raú. Apa'awelo wa'até la'akana keja riká Tupánajlo. Apú ka'ajná wá'akaro riyajálomi, riyuríkareru penájeru wa'até, la'arí kaja rimanaicho raú. Apa'awelo wa'até la'akana keja riká Tupánajlo, apú yajalo jo'ó ru'umakale rijló", ke Jesús kemaká najló.
42016019	Jesús i'imari piño najló yuku marí ke rewíña'atakaloje neká Tupana nakú raú: "Pajluwaja ina'uké i'imichari. Kajrú le'ejepelari ri'imichaka. Palá nojé a'arumakaji kaja ra'aké rinakuwá; we'echú ka'alá keja rajñájika ra'ajnewá kajrú; palá nojé, kawemí nojé a'ajnejí ajñakana nakuja ri'imaké. Piyuke wani nakaje i'imichaka rikapi.
42016020	Eyá re kaja apú ina'uké i'imichari. Rií i'imichari Lázaro. Kamu'ují la'aká ri'imichaka. Kajrú wani mujumujuna i'imichaka rinaku. Kajrú le'ejepelari ñakaré numaná awa'á riyá'ajiko te'erí e'iyá.
42016021	Rimesané nakiyá kajrú a'ajnejí mujrumi kujrúka'ajika. Kakáme'e kamu'ují la'aká i'imajika rajñakana nakú ra'apiyá, rimano'otákaloje riwó raú. Rejé nayawitena iphákeño rinaku raphú chiyá apíro'oje.
42016022	E kaja kamu'ují la'aká taki'ichá. Rejomi Tupana wa'atéjena, je'echú chiyájena, wá'ichaño ripéchumi ají ke je'echú chojé, Abraham i'imaká ejo. Rejomi kajrú le'ejepelari taki'ichari kaja. E naji'ichá ritami.
42016023	Pu'uwaré la'ajeñó, namanaicho la'ajeñó péchumi apo'ojó palá la'ajeñó liyá. Rejo ripéchumi i'ijichá. Chapú kaje yajwé ña'ajé panaku ri'ijichá rejo. Raú riyaká'icho ají ño'ojó, e ramicha juká riliyá Abraham, Lázaro wa'até i'imichaka.
42016024	E riwá'icha Abrahamjlo rawíyo'oko: 'Chuchú Abraham, piwe'epí numu'ují. Piwakára'a majó ilé Lázaro, riyá'achi riyatewana manáure juni jakojé, rejátakaloje nulená raú. Kajrú wani nomaka ima'aní yajwé maare jiyá chu', ke rawíyo'ochaka rijló.
42016025	E'iyonaja Abraham kemíchari rijló: 'Nulaké, piwe'epí mékeka nakaje i'imajika pikapi piyuke wani kajmuni pi'imaká wakajé. Eyá Lázaro i'imakeri kamu'ují wani riwakajé. Eyá chuwa palá riká maare, eyá piká amari chuwa chapú kaje yajwé. Kaja keja ri'imajika pijló.
42016026	Unká meke wala'alá. Kajrú wani te'erí mata'aká, riká itari wapu paliyáaka. Ñakele unká méño'ojo iná kuwá'ala ilé ño'ojó maáreya, ñaké kaja ilé eyá majó', ke rimíchaka rijló.
42016027	E kajrú le'ejepelari kemíchari piño rijló: 'Chuchú Abraham, pila'á nojló nakaje. Piwakára'a Lázaro i'ijnaká nora'apami ñakaré ejo.
42016028	Re nojénami pajluwa thé'ela kele. Piwakára'a riká rejo rimakáloje najló, ne'ejnaká piyá majó, kajrú wani iná amákale chapú kaje yajwé maare', ke rimíchaka rijló.
42016029	E'iyonaja Abraham kemíchari piño rijló: 'Re nakapi Tupana puráka'alo, Moisés lana'akare i'imaká. Re kaja nakapi Ripuráka'alo, ra'apátajeño michuna lana'akare i'imaká. Nema'ajika ee ra'apiyá, ne'emajé palá', ke rimíchaka rijló.
42016030	E kajrú le'ejepelari kemíchari rijló: 'Ke jo'ó, chuchú. E'iyonaja pajluwaja kaja taka'aká penájemi i'ijnakela najló riyukuna i'imajé, napajno'otajla napéchuwa pu'uwaré nala'akare liyá', ke rimíchaka rijló.
42016031	Raú rimicha piño rijló: 'Moisés, eyá Tupana puráka'alo ja'apátajeño wa'até, lana'añó Tupana puráka'alo i'imaká, ina'uké a'akáloje nanakojó riká. Unkajika ee nema'á ra'apiyá, unká kaja nema'alajla pajluwaja taka'arí penájemi makápo'oro ja'apiyá', ke rimíchaka rijló", ke Jesús i'imaká najló riyukuna.
42017001	Jesús kemari ra'apiyatéjenajlo: "Re marí eja'awá chu nakaje unká paala inajlo rila'akana, pu'uwaré iná la'akale raú. Re ka'ajná ne'iyajena amátaño no'opiyá jema'ajeño pu'uwaré la'akaná aú. Chapú wani nakaje i'imajika najló ilé ke la'akana pachá.
42017002	Palani naka'akela namátajeño junápeje, kajruni jipa jepo'okeja nanúrupi nakú. Palani najló ilé ke nala'akana i'imakajla, chapú kaje yajwé namájikare ijlunami chojé. Eyá Jesús kemari piño marí ke najló:
42017003	"Iwe'epí marí palá: Pijwáke'ewe la'akachu chapú piká, pakha'á riká. Ripajno'otákachu ripéchuwa pu'uwaré rila'akare liyá, pamó richaje.
42017004	Apala iyamá kuwá'ata ke (7) pe ka'ajná rila'ajika piká chapú pajluwa kala japi. Ñaké pe pamájiko richaje. Rila'aká piká chapú kewá ka'ajná rimájika pijló: 'Unká nula'alaje piño piká chapú', ke. Rimájika pijló ke pe pamájiko richaje", ke Jesús kemaká najló.
42017005	Jesús ja'apiyatéjena kemaño rijló: —Pa'á wañaté wapechu i'imakáloje richaje kaphí Tupana chojé.
42017006	Raú Jesús kemari najló: —Kamu'ujuni wani mostaza icha ijí ñani, e'iyonaja yenuna wani rina tawá'ako. Ñaké kaja wejápaja ñani ipechu i'imakela kaphí Tupana chojé, imajla marí a'awanajlo: "Pero'ó pikó te'erí e'iyayá, rejomi panúka'o juni jalomi jakojé". Raú rema'ajla ja'apiyá —ke rimaká najló.
42017007	Jesús kemari piño najló: "Re ka'ajná pajluwa wa'até jápajeri iphari rikariwate nakú lainchu. Te'erí mojyo'okana nakú rijapa, ripirana lamára'akana nakú wa'até. Riká iphari lainchu rinaku. ¿Meke ka'ajná rikariwate kemájika rijló?: 'Majó pi'ijná, piyá'icho maare, pajñachi pa'ajnewá'. ¿Ke chi rimájika rijló?
42017008	Unká rimalaje rijló ilé ke. Rimaje rijló: 'Chuwa pimotho'ó nojló a'ajnejí, nojñachi no'ojnewá. Pilamá'ata kaja pikó palá. Nojñájika no'ojnewá ketana, pi'imajika nowa'á pa'apátakaloje nojló nakaje nuwátajikare. Nujewémiko pajñá pa'ajnewá', ke rimájika rijló.
42017009	Unká kaja rimalaje rijwa'até jápajerijlo: 'Palá pili'ichaka nuká', ke, rila'ajika kewá riwakára'aka riká ke, rijwa'até jápajeri ri'imakale.
42017010	Ñaké kaja ijló riká, ila'akachu Tupana wátaka ke. Imá inakuwá: 'Mapeja rijwa'até jápajeño weká; riwakára'aka ke la'ajeñó weká' ". Jesús tejmo'ótaka iyamá thé'ela kele natámina yukuna marí:
42017011	E kaja Jesús ja'apari piño. Riwata Jerusalén ejo i'ijnakana, raú ra'apá ají ke iñe'epú Samaria te'eré eyá, Galilea te'eré jiwami chuwá,
42017012	iphari apú pajimila nakojé. Rejé riphá iyamá thé'ela kele (10) ina'ukena awa'ajé. Natámina ne'emaká, nanapona patáka'ataro najló. E juká ri'imanoja nawá'aka rijló.
42017013	Nawíyo'oko nemaká rijló: —Jesús, wewíña'atajeri, piwe'epí kamu'ují wanaku.
42017014	Ramaka aú neká, rimá najló: —I'ijná, iya'atiya ikó sacerdótenajlo. Raú ne'ejná ají ke rejo. Na'apaka rejo nakuja natejmo'otó.
42017015	Eja pajluwaja, Samaria eyaje, we'epiri kaja ritejmo'otako, raú ripa'ó rapumí chuwá. Rawíyo'oko rimaká Tupana nakú: —¡Meke palá wani Tupana li'ichaka nuká!
42017016	E riphá Jesús nakú. Ritára'o ri'irúpachi aú rijimaje. Rakúwa'ata riwíla'aru ají ke kawakaje, rimá rijló: —Palá wani pili'ichaka nuká. Samaria eyaje ri'imaká, kemari rijló ilé ke.
42017017	Raú Jesús kemari rawa'á i'imakáñojlo: —Iyamá thé'ela kele ina'ukena tejmo'otíyaño i'imichaka. Eta, ¿mere chi ajopana? Pa'u ke kuwá'ata kele (9) unká pa'aláchaño majó.
42017018	Rikaja kalé pajluwaja pi'icharo Tupánajlo kemaje: "Palá pili'ichaka nuká", ke, ajopana te'eré eyaje ri'imaká e'iyonaja.
42017019	E rimá ritejmo'ótakarejlo: —Pácho'o, pipa'ó. Peyajweni piká chuwa, kaphí pipechu i'imichákale nochojé —ke rimaká rijló.
42017020	E fariséona nakiyana kemaño Jesusjlo: —¿Mékechami chi Tupana i'imajika piyukeja ina'ukena wakára'ajeri? Jesús kemari najló: —Ina'uké nakiyana wakára'ajeri Tupana me'etení. Unká pu'uwaká kalé iná amaka riwakára'aka rijwa'atéjena.
42017021	Unká na kemalajla: "Maare Tupana wakára'a neká", ke, eyá, "a'ajnare riwakára'a kaja neká", ke. Numá ijló: re rijwa'atéjena maare e'iyowá me'etení.
42017022	E rimá ra'apiyatéjenajlo: —Ina'uké i'imakáloje nupalamane penaje i'imaká nuká. Maare nuká me'etení ijwa'até. Akijñojo unká nu'umalaje ñaké ijwa'até. Riwakajé iwátajejla nomákana, amaka nuká me'etení ke, e'iyonaja unká amálaje nuká maare ijwa'até.
42017023	Apala riwakajé ne'iyajena kemájeño ka'ajná ijló nunaku: "Maare riká", ke. Ajopana ka'ajná kemájeño: "A'ajná ño'ojó riká", ke. I'ijnaniña rejo ramaje; i'ijnaniña kaja najwa'até.
42017024	Pichaní kamaré pataká je'echú chiyá majó, ke kaja amájika nuphaka majó, nuphájika noná chojé wakajé. Ina'uké i'imakáloje nupalamane penaje i'imaká nuká.
42017025	Paineko nujña'ajé chapú kaje yajwé panaku. Ina'ukena, me'etení i'imakaño nakiyana, la'ajeño nuká chapú.
42017026	Eyá akijñojo nuphájika majó wakajé, Noé michú i'imaká wakajé, ke kaja ri'imajika nupa'ajiko yámona.
42017027	Noé i'imaké wakajé Tupana wakára'ari kajrú juni ja'akó pu'uwaré la'ajeñó kapichákoloje rakojé penaje. Unká chiyó kajrú juni ja'ó, mana'ija ina'uké i'imajika na'ajnewá ajñakana nakú. Nakaje jalá i'irakana nakú ne'emaké; wá'akakajo nakú ne'emaké pajwa'atéchaka. Ilé kaje nakú ne'emaké mana'ija. E Noé mujlúka'ari riwapúrune chojé, ejéchami mana'í chiyó, unká i'imalaño wapuru chu, kapichako i'imaká.
42017028	Ñaké kaja ina'uké la'ajika Lot michú i'imaké wakajé. Najñake na'ajnewá; ne'eraké nakaje jalá; nawarúwa'ake nakaje paliyáaka; nejátake nakaje icha ijí ne'ekakapere e'iyá; nala'aké nañakaró. Kaje nakú ne'emaké. E mana'í chiyó nakapichako, unká nawe'epila nakapichájiko jená i'imaká.
42017029	Lot jácho'oko pajimila Sodoma eyá i'imaká wakajé, kajrú kera'athani kujrúka'aka majó je'echú chiyá azufre wa'até. Kajrú rikujrúka'aka pajimila eyájena cha, raú piyukeja nakapichó i'imaká.
42017030	Ñaké kaja ri'imajika piño ina'ukejlo yewicha nuphájika piño majó wakajé. Unká kaja nawe'epílaje nuphájika majó jená. Ina'uké i'imakáloje nupalamane penaje i'imaká nuká.
42017031	'Riwakajé ka'ajná ne'iyajena i'imajeño pají ji'iwata chu. Nanane ka'ajná i'imajeri pají chu. Nawitúka'aniña rijña'ajé richiyá. Riwakajé ka'ajná ne'iyajena i'imajeño namena e'iyá. Napa'aniño piño nañakaré chojé.
42017032	Iwe'epí mékeka Lot yajalo micholo kapichako i'imaká, ruyaká'akole ruyámojo.
42017033	Ñaké kaja ijló riká me'etení. Wátajeri rikó mejñátakana kapichájero nuliyá. Unká we'epila khaí rinakuwá ri'imakáloje nujwa'ateje penaje i'imajeri nujwa'ateje.
42017034	Nuphájika wakajé apala iyamá ka'ajná kamátajeño pajluwa cama chu. Nujwa'atéjena, je'echú chiyájena, wá'ajeño pajluwaja nanakiyana nujwa'ateje ri'imakale. Apú yuréjero, unkale rema'alá no'opiyá.
42017035	Riwakajé kaja iyamá inaana ka'ajná tujla'ajeño nakaje pajñakani ritujlájona chu. Nawá'aje pajluwájaruja, nujwa'atéjeru ru'umakale. Apa'awelo yuréjeyo, unkale roma'alá no'opiyá.
42017036	Riwakajé kaja iyamá achiñana ka'ajná i'imajeño namena e'iyá. Nawá'aje pajluwaja nanakiyana, nujwa'ateje ri'imakale. Apú yuréjero, unkale rema'alá no'opiyá.
42017037	Raú nemá rijló: —¿Méño'ojo chi ri'imajé ilé pimá nakú? Raú rimá najló: —Mérowaka támijimi i'imaká ewá, re wayuna awakaño. Ñaké kaja ina'uké we'epíjika nuphájika piño majó nakojé.
42018001	Jesús i'imari yuku najló rewíña'atakaloje neká, nayurika piyá Tupana wa'até pura'akano, napechu la'akó piyá kaja ujwí riliyá.
42018002	Raú ri'imá marí yuku najló: "Pajluwaja ina'uké i'imichari pajimila e. Puráka'aloji lamá'atajeri ina'uké wa'até ri'imichaka. Unká riphálacha Tupana ja'apí; unká kaja riphálacha ina'uké ja'apí.
42018003	Rikaja kaja pajimila e'iyá pajluwájaru i'imichayo. Iwakajílomi ru'umichaka. Chapú pajluwa ina'uké la'ajika ruká, raú methú ke ru'ujichákano riyukuna i'imajé rijló. Mawó ruli'ichaka riká rilamá'atakaloje rojló riká.
42018004	Ruphákeno rinaku, e'iyonaja unká ra'aké rinakojó ruká. Júpija unká riwátalacha rilamá'atakana rojló. Kaja ewaja ripechu i'imichá: 'Unká nuphala Tupana ja'apí; unká kaja nuphala ina'uké ja'apí.
42018005	E'iyonaja no'ojé ilerú iwakajílomi ñaté, rukawíla'akale wani nunaku. Nupura'ajó ruchaya, ru'ujnaká piyá methú ke wani majó, roya'átaka piyá nuká', ke ripechu i'imichaka", ke Jesús i'imaká yuku.
42018006	Rejomi rimá piño najló: "Unká ina'ukélari ilé puráka'aloji lamá'atajeri i'imaká, e'iyonaja rimá: 'No'ojé ruñaté', ke.
42018007	Ñakeja Tupana a'ajika neká, ri'iwapakárena ajopana ina'ukena e'iyayá rijluwa, ñaté. Kaja nakaje riliyá kejá'ajeño neká. We'echú, lapí wa'ató, nemá rijló ra'akáloje nañaté. Ñakele unká rimalára'atalaje jupi rikó nañaté a'akana aú.
42018008	Kiñaja ra'ajika nañaté. Ilé ke ijló riká, e'iyonaja nupa'ajiko majó wakajé, apala unká nuphátalaje kaphí Tupana chojé péchuruna. Ina'uké i'imakáloje nupalamane penaje i'imaká nuká", ke rimaká najló.
42018009	Marí ke ne'iyajena ina'uké pechu nanakuwá: "Ajopana chaje palá i'imakaño weká, eyá ajopana wejapúruna ta neká", ke napechu nanakuwá. Ñakele Jesús i'imari najló marí yuku, raú rewíña'atakaloje neká Tupana nakú:
42018010	"Iyamá ina'ukena i'ijichaño Tupana ñakaré chojé Tupana wa'até pura'ajó. Pajluwa i'imichari fariséona nakiyana, eyá apú i'imichari liñeru ña'ajeri ne'emakánajlo.
42018011	Riká fariseo puri'icharo rijwa'até marí ke: 'Tupana, palá pila'aká nuká. Re ne'iyajena unká wani ina'ukélaruna; re kaja piro'okéjina; re kaja kalúyuna nakú kawíla'ajeño. Unká neká kaje kalé nuká, raú pila'á nunaku palá. Unká kaja kele tára'aro, liñeru ña'ajeri we'emakánajlo, ke kalé nuká.
42018012	Nuká i'itarono no'ojné liyá iyaampeno ke pajluwaja jápakaje japi, pipechu i'imakáloje nunákuja palá raú. Liñeru nukánakare aú nula'á marí ke: Iyamá thé'ela (10) keta nukánakachu, no'ono pijló rinakiyana pajluwátano ke', ke ripuri'ichako Tupana wa'até.
42018013	Eyá liñeru ña'ajeri ne'emakánajlo tári'icharo juká pani ajopana awa'ayá. Riwó li'icharo je'echú chojé yaká'akano piyá. Ritujli'ichá rikó pe'ekuya, ujwí ripechu i'imichákale rinakuwá. E marí ke rimíchaka Tupánajlo: 'Tupana, piwe'epí numu'ují. Pu'uwaré la'ajerí wani nuká, unká ina'ukélari kaja nuká', ke rimíchaka rijló".
42018014	Rejomi Jesús kemari piño najló: "Liñeru ña'ajeri ne'emakánajlo pa'aró palá riñakaré chojé, palá Tupana pechu i'imakale rinaku. Eyá apú, fariséona nakiyana nakú unká Tupana pechu i'imalá palá. Unká paala rijló, iná pechu i'imakachu iná nakuwá: 'Nuká chá'atari ajopana', ke, Tupánajlo iná i'imá ajopana ja'apejé ke. Iná pechu i'imakachu iná nakuwá: 'Ajopana chá'ataño nuká', ke, rijló iná i'imá ajopana chaje ke", ke Jesús kemaká najló.
42018015	Ne'iyajena wá'año yuwaná Jesús ejo rito'otákaloje riyáthe'ela nanakojé, ripura'akóloje Tupana wa'até nanaku palá. Ra'apiyatéjena amaka aú nawá'aka neká rejo, nawíyo'o najló richá, nawá'aka piyá richaje neká.
42018016	E'iyonaja Jesús wá'ari yuwanajlo ne'ejnakáloje richaje penaje. Rimá ra'apiyatéjenajlo: —Reja yuwaná i'ijnareja nuchaje, awíyo'oniña najló richá. Yuwaná ke i'imakaño i'imaño Tupana wa'atéjena, nawakára'ajeri ri'imakale.
42018017	Iwe'epí marí: Unká méño'ojo ina'uké i'imalajla Tupana wa'atéjena, unkachu napechu i'imalá yuwaná pechu ke kaja rinaku. Yuwaná wátaño Tupana nañaté a'ajerí penaje. Unká wátala riká riñaté a'ajerí penaje, unká méño'ojo i'imalaje rijwa'atéjena nakiyana rimujlúka'akaloje je'echú chojé penaje —ke rimaká najló.
42018018	Pajluwaja nawakára'ajeño nakiyana kemari Jesusjlo: —Wewíña'atajeri, palá la'ajerí piká. ¿Na chi nula'ajla nu'umakáloje ripalamane Tupana wa'até matajnako je'echú chu?
42018019	Jesús kemari rijló: —¿Naje pimá nunaku: "Palá la'ajerí", ke? Tupánaja kalé, pajluwaja, palá la'ajerí.
42018020	Kaja piwe'epí naka riwakára'a iná la'aká: "Pinóniña ina'uké; pila'aniña kaja pimanaicho apa'awelo wa'até, apa'awelo wa'até ke; pata'aniña kaja; pipajlániña kaja apú nakú mapeja, ráu nala'akáloje chapú riká; piphá kaja pichi'iná ja'apí palá".
42018021	E rimá Jesusjlo: —Nujyuwako eyá maárejecha nula'á piyukeja ilé pimíchaka ke.
42018022	Ilé ke rimaká aú, Jesús kemari rijló: —Rejo'okaja nakaje yuriro pijló pila'akáloje penaje. Eko pa'atá piyuke pinane riwemí aú, rejomi pa'akáloje raú kamu'ují la'akaño ñaté. Ilé ke pila'ajika ee, kajrú nakaje i'imajika palá pijló je'echú chu. Rejomi pipa'ajó piño majó pi'imakáloje nujwa'ateje penaje.
42018023	Ilé ke Jesús kemaká rijló aú, kamu'ují wani ripechu la'akó. Unká ra'alá rinakojó ripuráka'alo, kajrú le'ejepelari ri'imakale.
42018024	Jesús amaka kamu'ují ripechu i'imaká aú, rimá ajopánajlo: —Puwichani wani kajrú le'ejepelárunajlo nachó yuríkana Tupánajlo ri'imakáloje nawakára'ajeri penaje.
42018025	Puwichani caméllonajlo luwirí aphú ñani chuwá ja'apákana. Richaje puwichaka kajrú le'ejepelárunajlo nachó yuríkana i'imajika Tupánajlo ri'imakáloje nawakára'ajeri penaje.
42018026	Raú ripuráka'alo jema'ajeño kemaño: —¿Mékajena chi ka'ajná Tupana i'imataje rijluwa kapichákajo liyá?
42018027	E Jesús kemari najló: —Unká méño'ojo ina'uké i'imatala nekó kapichákajo liyá. Tupánaja kalé i'imatájerijla neká, riwe'epíkale piyuke nakaje la'akana.
42018028	E Pedro kemari rijló: —Wawakára'ajeri, weká yuriño piyukeja wanane i'imaká we'ejnakáloje pijwa'até penaje.
42018029	Jesús kemari rijló: —Nala'akáloje nuwakára'aka ke penaje ne'iyajena yuriño nañakaré ka'ajná. Ne'iyajena unká kaja wá'akalo. Nayurí kaja nejena ka'ajná, nachi'iná ka'ajná, nate'eré ka'ajná, kaje. Ne'ejnañáa kaja ka'ajná nayani kaja ñapákaño.
42018030	Palá wani nakaje i'imajika ilé ke la'akáñojlo. Kajrú kaja Tupana a'ajika nañaté nakaje la'akana aú marí eja'awá chu. Kaja penaje nakaje i'imajé palá wani najló, Tupana wa'até ne'emajíkale je'echú chu matajnako —ke rimaká najló.
42018031	Jesús wá'ari ra'apiyatéjena juká pani ajopana liyá. E rimá najló: —Chuwa we'ejichaka Jerusalén ejo. Rejo nala'ajé nuká chapú Tupana puráka'alo ja'apátajeño michuna lana'aká nuyukuna i'imaká ke. Ina'uké i'imakáloje nupalamane penaje i'imaká nuká.
42018032	Re na'ajé nuká ajopana te'eré eyájena, unká judíona kalejlo. Neká la'ajeño namákaja nuká; napura'ajó nunaku pu'uwaré; nathupaje kaja nuká;
42018033	kajrú naña'atájika nuká. Rejomi nenoje nuká, e'iyonaja kalé weji ke kala i'imajemi numakápo'ojo piño nopumí chuwá —ke rimaká najló rinakuwá.
42018034	E'iyonaja unká ra'apiyatéjena we'epila meke kemakánaka nakaje rimakare nakú najló i'imaká. Me'echú ri'imaká najló, unká riphala napechu nakojé.
42018035	E kaja Jesús iphari pajimila Jericó ejé. Re iñe'epú turená pajluwaja ina'uké yá'aro liñeru kejá'akana nakú ajopana ina'ukena liyá. Mejlurú wani ri'imaká.
42018036	E rema'á kajrú ina'ukena ja'apaka rawa'ayá iñe'epú chuwá mejé, raú rimá najló: —¿Naje chi ina'uké ja'apá maárowa kajrú wani?
42018037	Raú nemá rijló: —Jesús, Nazaret eyaje, ja'apari marí iñe'epú chuwá.
42018038	Raú rawíyo'oko riwá'aka rijló: —Jesús, David michú lakemi, piwe'epí numu'ují.
42018039	Jesús tukumá ja'apákaño akha'añó riká: —¡Pimanúma'o ta! E'iyonaja richaje wani rawíyo'oka: —David michú lakemi, piwe'epí numu'ují.
42018040	Raú Jesús tajnaro rejé. Rimá najló nawá'akaloje riká rawa'ajé. Riphaka rinaku ee, rimá rijló:
42018041	—¿Meke piwátaka nula'aká piká? Mejlurú kemari rijló: —Wawakára'ajeri, pa'apata nuliyá mejlukaji, nomachi piño.
42018042	Jesús kemari rijló: —Piyaka'o chuwa. Kaja no'opátiya piliyá mejlukaji, pipechu i'imichákale kaphí nochojé no'opátakaloje piliyá riká.
42018043	Rejéchami mejlurú penájemi amaka palá, raú ri'ijná Jesús wa'até. Palá ripura'akó Tupana nakú. Ñaké kaja piyukeja Jesús wa'até chira'akaño pura'akó Tupana nakú palá.
42019001	E kaja Jesús iphá pajimila Jericó e'iyajé. E ra'apá ají ke pajimila e'iyowá.
42019002	Re pajluwaja ina'uké i'imari. Kajrú liñéruteri ri'imaká. Rií i'imari Zaqueo. Liñeru ña'ajeño ne'emakánajlo wakára'ajeri ri'imaká.
42019003	Riká wátarijla Jesús amákana, e'iyonaja kajrú wani ina'ukena chipúka'aka rinaku tujlá ke. Wajáka'alami ri'imaká, ñakele unká méño'ojo ramala ne'iyayá Jesús.
42019004	Raú recho'ó ají ke a'ajná ño'ojó natukumajo, i'ijrari a'awaná nakuwá ramákaloje riká reyá i'imajemi. A'awaná ri'ijrakare nakuwá ií i'imari sicómoro. Jesús ja'apákare iñe'epú turená ritára'o.
42019005	Riphaka riloko'opáneje ee, riyaka'o richaje, amari ripato'okó a'awaná nakú, rimá rijló: —Zaqueo, piwitúka'a majó kiñaja, chuwajá nuyurejo pijwa'até piñakaré chu.
42019006	Raú riwitúka'a ri'iwátaya. Rimá Jesusjlo ri'ijnakáloje rijwa'até riñakaré ejo. Pu'ují ripechu i'imaká rinaku.
42019007	Ajopana amaka aú Jesús i'ijnaká rijwa'até, nakha'á rimaná, nemá rinaku: —Chuwa ri'ijichaka unká ina'ukélari ta wa'até ri'imakáloje rijwa'até riñakaré chu penaje.
42019008	E kaja meketánaja ne'emaká riñakaré chu. E Zaqueo tára'aro, rimá Jesusjlo: —Pema'á, pe'iyojé nunane i'imakare nakiyana no'ojé kamu'ují la'akáñojlo. Júpimi nupajlake ajopana wa'até i'imaká, nujña'akáloje nujluwa naliñérute nakiyana penaje. Chuwa nupa'atájika piño najló naliñérute. Pajluwata liñeru nujña'akárena liyajlo nupa'ataje pa'u keta richaje rapumí chojé ñaké waja.
42019009	Raú Jesús kemari Zaquéojlo: —Chuwajá maare piñakaré chu Tupana i'imatíyari piká rijluwa kapichákajo liyá. Abraham michú lakemi wani piká.
42019010	Ina'uké i'imakáloje nupalamane penaje i'imaká nuká. Nu'ujná majó nu'umatákaloje ina'uké kapichákajo liyá penaje —ke rimaká rijló.
42019011	Na'apaka nakuwá Jesús i'imari najló yuku. Yewicha nephaka Jerusalén ejo, raú rijwa'até chira'ajeño pechu i'imá: "Yewíchaja riphaka rená chojé Tupánajlo ri'imakáloje piyuke ina'uké wakára'ajeri penaje". Ñaké i'imakale, Jesús i'imari najló yuku nawe'epíkaloje rinakojé.
42019012	Marí ke ri'imaká najló: "Pajluwaja ina'uké i'imichari nawakára'ajeri i'irí. Riká i'ijichari ya'ajnaje ajopana te'eré ejo, re na'akáloje riká nawakára'ajeri penaje. Rejomi riwátiya rapumí chuwá pa'akano.
42019013	Ri'ijichaka yámona, riwá'icha rijwa'até jápajeño maná. Iyamá thé'ela kele ne'emichaka. Raú ne'ejichá rejo. Riyámona ritamáka'atiya najló kajrú liñeru apujlo, apujlo ke. Rejeno waja ra'achaka najló riká. E rimicha najló: ‘Kaja no'ochá ijló liñeru, raú iwarúwa'akaloje nakaje, ikánakaloje richaje liñeru nu'umajika ya'ajná ketana', ke rimíchaka najló.
42019014	Rejomi ri'ijichá. Unká wani rite'eré eyájena nakiyana wátalacha riká. Chapú napechu i'imichaka rinaku, raú nawakári'icha ina'uké rápumichu rijló kemaje: 'Unká wawátala piká we'emakana penaje', ke.
42019015	E'iyonaja ya'ajná ajopana a'achaño riká ne'emakana penaje, rejomi ripi'ichó rite'eré ejo. E kaja riphicha piño nanaku. E riwá'icha rijwa'até jápajeño ra'akárenajlo liñeru i'imaká maná. Riwátiya riliñérute yukuna kejá'akana naliyá, apú liyá, apú liyá ke, ramákaloje mérejeka nakánaka richaje liñeru.
42019016	Paineko iphíchaka rinaku kemíchari rijló: 'Wawakára'ajeri, liñeru pa'akare nojló i'imaká aú nujapa palá. Raú kajrú wani nukánaka, ilé liñeru pa'akare nojló i'imaká, chaje ñó'opeka. Pajluwata ñani aú iyamá thé'ela keta (10) richaje awakó, keja waja rawakako nojló.
42019017	Raú ne'emakana kemíchari rijló: 'Palani nujwa'até jápajeri piká. Palá pila'aká wejápaja liñeru nuyuríkare pijló aú, ñakele chuwa no'ojika piká ne'emakana penaje. Iyamá thé'ela kele pajimila eyájena wakára'ajeri penaje no'ojé piká', ke.
42019018	Rejomi apú piño iphíchari rinaku. Rimicha rijló: 'Wawakára'ajeri, liñeru piyuríkare nojló i'imaká aú nujapa palá. Raú ñó'ope nukánaka richaje. Pajluwata ñani aú pajluwa thé'ela keta richaje awakó, keja wani rawakako nojló'.
42019019	Raú rimicha rijló: 'Pajluwa thé'ela kele pajimila eyájena wakára'ajeri penaje no'ojé piká', ke.
42019020	Eyá apú iphíchari piño rinaku, rimicha rijló: 'Marí piliñérute. Palá nulamá'ataka pijló riká nulejuné chu jepo'otákeja.
42019021	Nukero'ó pipiyá, kaphí piwakára'akale ina'uké. Piwakára'a nejátaka pijló nakaje icha ijí, richa i'imakáloje pijló penaje. Unká pijápala pimena e'iyá, e'iyonaja re nakaje pijló', ke rimíchaka ne'emakánajlo.
42019022	Raú rimichá rijló: '¡Meke unká wani ina'ukélari piká ta kele!' Ilé ke pimíchaka nunaku aú nuwe'epí unká wani paala pila'aká. Piwe'epí marí: Kewaka kaphí nuwakára'aka ina'uké. Piwe'epí kaja ajopana ejátaka nojló nakaje icha ijí, richa i'imakáloje nojló. Piwe'epí kaja unká nujápala numena e'iyá, e'iyonaja re nakaje nojló.
42019023	Kaja piwe'epí ilé kaje nuká. Eta, ¿naje unká piyurila kele liñeru riñakarelana chojé, na'akáloje riñaté penaje? Naya'atajla ajopánajlo riká, rejomi napa'atajla pijló riká richaje kemachi wa'até. Ilé ke pila'akela, pipa'atajla nojló nuliñérute richaje wa'até', ke rimíchaka rijló.
42019024	Raú rimicha re i'imichákañojlo: 'Ijña'á riliyá kele liñeru, a'achí riká ilé ñó'ope kánaka liñeru i'imakajlo'.
42019025	Raú nemicha rijló: 'We'emakana, kaja kajrú riliñérute me'etení', ke.
42019026	Raú rimicha najló: 'Numá ijló, kajrú kapi i'imajíkajlo no'ojé richaje. Eyá unká na kapi i'imalare liyá nuka'ajé wejapa nakaje rikapi i'imakare wa'ató', ke rimíchaka najló.
42019027	E rimicha piño najló: 'Re nupinana chapú péchuruna nunaku, unká wátalaño nuká ne'emakana penaje. Chuwa iwá'icha neká majó, inochi neká nujimaje', ke nawakára'ajeri kemíchaka najló", ke Jesús i'imaká yuku najló.
42019028	Jesús ñapátaka yuku i'imakana najló ejomi, ra'apá natukumá Jerusalén ejo.
42019029	E riphá iyamá pajimila awa'ajé, Betfagé, Betania wa'até. Yenuri Olivos ja'apí ri'imá. Rejéchami riwakára'aka iyamá ra'apiyatéjena pajimila ejo.
42019030	Rimá najló: —I'ijná ají ke pajimila ejo watukumá. Re amaje pajluwa burrito tára'ako a'akeja rimukú ke, unká jo'ó na ja'apálare nakú riká. Eko ikaráka'a riká iwá'akaloje riká majó.
42019031	Nemájika ee ijló: "¿Naje chi ikaráka'a riká?", ke, imaje najló: "Wawakára'ajeri wátari riká meketánaja".
42019032	Raú ne'ejná ají ke a'ajná ño'ojó natukumá, amaño riká Jesús kemaká najló ke.
42019033	Nakaráka'aka riká aú, paminana kemaño najló: —¿Naje chi ikaráka'a riká?
42019034	Nemá najló: —Wawakára'ajeri wátari riká.
42019035	Raú nawa'a riká Jesús ejo. Nayúma'a na'arumaká nakiyana burrito wajlé chojé. E Jesús jácho'oro riwajlé chojé yá'ajo ra'apákaloje rinaku.
42019036	Kajrú ina'ukena i'imaká re. Neká ayúma'año kaja na'arumaká nakiyana ra'apaka ewá. Palá napechu i'imakale rinaku, nala'á ñaké.
42019037	Ají ke na'apaka Jerusalén ejo. E kaja waja nephá yenuri Olivos keñóka'ala ejé. Re piyuke ra'apiyá jema'ajeño, rijwa'até ja'apákaño wa'até, awíyo'oño kajrú, pu'ují napechu i'imakale Jesús nakú. Kaja namá rila'ajika kajrú nakaje Tupánaja kalé we'epíkare la'akana. Raú napura'ó Tupana nakú palá.
42019038	Nawíyo'oko nemaká Jesús nakú: —Wapura'achó palá riká, Tupana wakára'akare majó we'ematájeri penaje, nakú! Pu'ují piyuke je'echú chu i'imakaño pechu rinaku. ¡Wephákare wani ja'apí, Tupana.
42019039	Fariséona nakiyana i'imaño kaja re najwa'até. Nema'aká aú nawíyo'oka ñaké Jesusjlo, nemá: —Wewíña'atajeri, pimá pijwa'atéjenajlo, nawíyo'oka piyá.
42019040	Raú Jesús kemari najló: —Numájika ee najló namanúma'akoloje penaje, napumí chojé jipa awíyo'ojla kaja.
42019041	E kaja Jesús iphari Jerusalén ejé. Ramaka pajimila ejéchami ra'akó re i'imakaño iyaje.
42019042	Rimá nanaku: —Iwe'epíkela me'etení na ina'ukeka la'arí iná pechu palá, palá wani ri'imakajla ijló. Me'echú jo'ó wani ijló me'etení we'epíkana naka nuká.
42019043	Akijñojo ipinana awakajo marí pajimila nakojé. Neká jitajeño apu, jácho'oko piyá richiyá.
42019044	Rejéchami nakapichátajika piyuke pajimila eyájena; nakajya'ataje kaja pajimila piyuke, unká nayurílaje pajluwaja ñani jipa nakiyana yuriko pacháaka. Ilé ke nala'ajika iká, unká pachá iwe'epila mékechamika Tupana i'imaká ijwa'até, ri'imatákaloje iká kapichákajo liyá penaje —ke Jesús kemaká Jerusalén eyájena nakú.
42019045	E kaja nephá pajimila ejo, e Jesús mujlúka'ari Tupana ñakaré chojé. Re ramá kajrú ina'ukena a'aká nakaje pajlokaka riwemí aú. Neká nakú ra'apá richiyá piyuke.
42019046	Rimá najló: —Tupana puráka'alo lana'akéjami kemari: "Re nuñakaré, piyukeja ina'uké pura'akóloje nujwa'até richu penaje", ke. E'iyonaja iká apichátaño riká, a'akale nakaje ajopánajlo richu rewemí aú. Richuwaja jata'á kaja neká. Jata'ajeño ñakaré ke ila'aká ijluwa riká —ke rimaká najló.
42019047	We'echú ka'alá keja Jesús jewíña'atájika neká Tupana ñakaré chu. Eyá sacerdótena wakára'ajeño, Tupana puráka'alo nakú jewíña'atajeño wa'até, pajimila eyá wakára'ajeño, kele i'imaño re. Neká i'ijnataño napéchuwa rinaku namákaloje mékeka nenókajla riká.
42019048	Unká napechu iphala rilokópa'ala, wechi ina'uké jema'ajíkale ripuráka'alo.
42020001	Apú wakajé Jesús i'imari piño Tupana ñakaré chu. Re rewíña'ata ina'uké Tupana nakú. Mékeka ri'imataka iná kapichákajo liyá yukuna ri'imá najló. E'iyowá ke sacerdótena wakára'ajeño, eyá Tupana puráka'alo nakú jewíña'atajeño, eyá pheñawilana, kele iphaño rinaku.
42020002	Nemá rijló: —¿Na puráka'alo aú chi pila'á nakaje? ¿Na chi wakára'ari pila'aká ñaké?
42020003	Jesús kemari najló: —Nukejá'aje kaja iliyá nakaje yukuna nuwata kalé a'ajipaká nojló riká.
42020004	¿Na wakára'ari Juan michú la'aká bautizar ina'uké i'imaká: Tupana ka'ajná, ina'uké ka'ajná?
42020005	Raú napura'ó pajwa'atéchaka nekámika ke. Nemá pajlokaka: "¿Meke wemájika rijló? Wemajika ee rijló, 'Tupana wakára'ari ri'imaká', ke, rimaje ka'ajná wajló: '¿Eta, naje kalé ta unká jema'alá ra'apiyá i'imaká?', ke.
42020006	Eyá wemájika ee rijló: 'Ina'uké puráka'alo aú', ke, e mariruna yúcha'ajeño ka'ajná wachá raú. Naka'ajé ka'ajná jipa wachá rijimaje, nawe'epíkale Tupana puráka'alo ja'apátajeri Juan i'imaká".
42020007	Raú nemá Jesusjlo: —Kaapí. Unká wawe'epila na puráka'alo aú ka rila'aké bautizar ina'uké. Jesús kemari najló:
42020008	—Ñakele unká kaja numalaje ijló naka wakára'ari nula'aká nakaje.
42020009	E Jesús i'imari najló yuku raú rewíña'atakaloje neká. Rimá najló: "Pajluwaja ina'uké ejátiyari kajmú rimena e'iyá. E kaja riyuricha rijwa'até jápajeño nakiyánajlo ri'ikakapere, namákaloje rijló riká penaje. E kaja ri'ijichá ajopana te'eré ejo. Ri'ijichaka yámona, rimicha najló: 'Chuwa nu'ujichaka, eko amá palá numena nojló. Kajmú icha nakiyana ko no'ó ijló ramákana wemí', ke rimíchaka najló. E kaja ri'ijichá ya'ajnaje. Júpija ri'imichaka rewá.
42020010	E kaja richa ña'akana iphíchari rená chojé. Raú paminá wakári'icha pajluwa rijwa'até jápajeri nakiyana i'ijnaká richa ña'aje rijló. Raú ri'ijichá rejo. Riphíchaka nanaku ee, rimena amájeño i'ikatíyaño riwilá. Rejomi nawakári'icha ripa'akó mapeja.
42020011	Raú paminá wakári'icha piño apú rijwa'até jápajeri rejo. Ñaké kaja nali'ichaka riká chapú. Ne'ekatiya kaja riwilá. Rejomi nawakári'icha ripa'akó mapeja kaja.
42020012	Rejomi paminá wakári'icha piño apú rejo. Ñaké kaja nali'ichaka riká chapú. Kewí nali'ichaka rinapona, kéchami naki'ichaka ritami rimena yámojo.
42020013	Raú paminá pechu i'imichá: '¿Meke nula'ajika chuwá? Palani ka'ajná nuwakára'aka rejo nu'urí íki'ija nuwátakare. Riká ja'apí ka'ajná nephaje', ke ripechu i'imichaka.
42020014	Raú riwakári'icha ri'irí rejo. Rimena amájeño amíchaka aú riká waíchaka a'ajnáreje chami ke, nemicha pajlokaka: '¡Pa!, ri'irí waíchaka. Rijló ta rara'apá yureje rimena. I'ijná wenótachi riká ta raú rimenami yuríkoloje wajló', ke nemíchaka pajlokaka.
42020015	E kaja riphicha nanaku, e napatiya riká. Nawá'icha riká rimena yámojo, rejé nenocha riká", ke Jesús i'imaká yuku najló. E rimá piño najló: "Marí ke paminá la'ajika rimena amájeño:
42020016	Riphaje nakapichátaje piyuke. Rejomi riyureje ajopánajlo rimena, neká amákaloje piño rijló riká", ke rimaká najló. Raú ripuráka'alo jema'ajeño kemaño Jesusjlo: —Ri'imaniña ilé ke wajló.
42020017	Raú riyaka'o nachaje, rimá najló: —Marí ke Tupana puráka'alo lana'akéjami kemaká nunaku: "Pajluwaja ina'uké i'imajeri. Ne'iyajena kemájeño rinaku: 'Unká ina'ukélari riká', ke. E'iyonaja ajopana chaje ri'imajika", ke rimaká nunaku.
42020018	Neká, unká jema'alaño no'opiyá, kapichájeño Tupana liyá. Chapú wani nakaje i'imajika najló. Unká wátalaño nuká, amájeño chapú kaje yajwé nupuráka'alo aú —ke Jesús kemaká najló.
42020019	Rejéchami sacerdótena wakára'ajeño, eyá Tupana puráka'alo nakú jewíña'atajeño, kele wátaka Jesús patakana. Yúkuja ri'imá najló, e'iyonaja nawe'epí nanaku rimaká meke la'ajeñoka ne'emaká. Ñakele nawata ripatakana nawajákaloje riká, e'iyonaja kalé nakero'ó ina'uké piyá ñaké la'akana aú.
42020020	Raú nawakára'a rikejíla'ajeño rejo rijwa'até pura'ajó. Chapú rinaku péchuruna ne'emaká, e'iyonaja kalé nala'aké nekó palájne'ekena ke rijló. Nawata Jesús liyá yuku jema'akana nema'akáloje mékeka rimájika apo'ojó ne'emakana liyá, rijimaje nawá'akaloje riká ne'emakana ejo, riwajákaloje riká penaje.
42020021	E kaja rikejíla'ajeño iphaño rinaku, nemá rijló: —Wewíña'atajeri, wawe'epí kewákaje nakaje pewíña'atakare nakú. Palá piwe'epika mékeka ina'uké pechu. Re wawakára'ajeño nakiyánajlo unká paala pipuráka'alo, e'iyonaja unká pa'alá neká pinakojó. Pajimato pewíña'ataka rejeno waja ina'uké Tupana wátaka ke la'akana nakú.
42020022	Chuwa pimá wajló meke pipechu nakú liñeru nakejá'akare waliyá na'akáloje riká we'emakana Césarjlo penaje. Romano nakiyana riká. ¿E chi palani liñeru a'akana rijló, unká ka'ajná?
42020023	Jesús we'epiri mékeka napechu i'imaká rinaku, nawátakale rimaká najló apo'ojó ne'emakana liyá, nala'akáloje raú riká chapú. Raú rimá najló: —¿Naje chi iwata numaká ijló ilé kaje nakú, rejomi imakáloje nunaku: "Apo'ojó wani ripechu we'emakana liyá", ke?
42020024	Iya'atá nojló kele liñeru a'akare i'imakánajlo, nomachi. Raú naya'atá rijló riká. E rimá najló: —¿Na jenami chi kari liñeru nakú? ¿Na ií chi lana'akéjami rinaku? Nemá: —We'emakana César jenami rinaku. Rií kaja rinaku.
42020025	Rimá najló: —A'á Césarjlo nakaje rijló penaje i'imakare. Eyá Tupánajlo a'á kaja nakaje rijló penaje i'imakare.
42020026	Ilé ke rimaká najló aú unká méño'ojo nemalá: "Pu'uwaré rimíchaka we'emakana naku", ke. Raú namanúma'o. Napechu i'imá: "¡Meke kapechú wani ra'ajipichaka wajló!", ke.
42020027	Rejomi saducéona nakiyana i'ijnaño Jesús amaje. Neká kemakeño kaja taka'akaño nakú: "Unká namakápo'olajo piño", ke. Raú nemá rijló:
42020028	—Wewíña'atajeri, marí ke Moisés puráka'alomi chu kemari: "Pajluwa ka'ajná taka'añáakachu riyajalo mayanikeru, palani rijmeremi ra'apiyajé wá'akakojla rujwa'até, re'ewé michú yanimínami yuríkoloje rapumí chojé palamane aú", ke ripuráka'alomi kemaká.
42020029	Ñaké riká. Maare pajluwaja ina'uké i'imari wajwa'até. Iyamá kuwá'ata kele riyani i'imaká. Phe'ejrí i'imaká wá'akaro paineko. Riká tajnáañari ruká mayanikeru.
42020030	Rejomi ra'apejé i'imaká wá'akaro riyajálomi wa'até. Ñaké kaja rikapicháñaaka ruká mayanikeru kaja.
42020031	Raú ra'apejé i'imaká wá'akaro riyajálomi wa'até, kapicharo piño ruliyá mayanikéruja kaja. Ají ke iyamá kuwá'ata kele ne'emaká wá'akako rujwa'até i'imaká. Neká piyukeja kapichaño ruliyá mayanikéruna waja.
42020032	Kaja penaje nayajalo penájerumi kapichayo nápumichu.
42020033	Eta, Tupana makápo'otajika piyuke ina'ukena kaja taka'akaño wakajé, ¿mékaje yajalo chi ru'umajika riwakajé? Iyamá kuwá'ata kele achiñana yajálomi ru'umaká.
42020034	Raú Jesús kemari najló: —Marí eja'awá chu achiñana, inaana wa'até, wá'akaño pajwa'atéchaka. Eyá je'echú chu ne'emajika wakajé, unká ñaké kalé ne'emajika.
42020035	Tupana makápo'otajeri ra'apiyá jema'ajeño michuna, ne'emakáloje je'echú chu penaje. Re unká nawá'akalajo piño pajwa'atéchaka; unká kaja na'alaje nayani pajlokaka nawá'akakoloje pajwa'atéchaka penaje.
42020036	Re unká na tajnálajo, Tupana yaní ne'emajikale. Tupana wa'atéjena, je'echú chiyájena, ke waja ne'emajíkale riwakajé.
42020037	Ñaké kaja Moisés puráka'alomi kemaká kaja taka'akaño makápo'ojiko piño nakú. Jíma'alami kára'ako i'imaká e'iyayá Tupana pura'aró Moisés wa'até. Marí ke rimaká rijló: "Nuká Tupana, Abraham, Isaac, Jacob, kele pechu i'imakare chojé kaphí", ke rimaká.
42020038	Unká méño'ojo kaja taka'akaño penájemi pechu i'imalá Tupana chojé kaphí. Nekaja kalé kajmuruna jo'ó i'imakaño pechu i'imárijla richojé kaphí. Kajmuruna jo'ó i'imakaño, kapechúruna neká Tupana wa'até i'imakaño —ke Jesús kemaká najló.
42020039	Rewá Tupana puráka'alo nakú jewíña'atajeño nakiyana jema'añó meke Jesús jewíña'ataka neká, raú nemá rijló: —Palá pimíchaka rinaku, wewíña'atajeri.
42020040	Rejomi unká ajopana kejá'ala nakaje yukuna riliyá, nawó la'akole ra'apejé.
42020041	E Jesús kemari najló: —Tupana wakára'ari pajluwaja majó i'imatájeri penaje. Eta, ¿naje chi nemá rinakú "David michú lakénami nakiyana riká", ke?
42020042	Marí ke Tupana Pechu wakára'aka David lana'aká riyukuna i'imaká: "Ina'uké wakára'ajeri wani Tupana. Riká kemari Nuwakára'ajerijlo: 'Palá wani nupechu pinaku. Pi'imá nawakára'ajeri nujwa'até.
42020043	Maare pi'imajé nowa'á, a'ajná nuchá'atajika chapú pinaku péchuruna ejená', ke rimaká".
42020044	Jesús kemari piño: —David kemari "Nuwakára'ajeri riká", Tupana wakára'ajikare ina'uké i'imatájeri penaje nakú. Ñakele unká rilakénami nakiyana wani kalé riká, nemaká rinaku ke —ke rimaká najló.
42020045	Jesús pura'aró nakaje nakú ra'apiyatéjena wa'até. Ajopana i'imaño kaja re, jema'añó kaja mékeka rimaká najló. Rimá najló:
42020046	"Iwe'epí palá mékajenaka kewaka Tupana puráka'alo nakú jewíña'atajeño. Ila'aniña nala'aká ke kaja. Wapheré nojé na'arumaká chu nachira'ó. Le'ejepelaji ñakarelana ewá na'apaka kewá, nawata ina'uké ajalákaka neká palá. Ajopana chá'atajeño ke nayá'ako nawakáka'alo ñakarelana chu. Ñaké kaja nawátaka ina'uké iphaka na'apí, nayá'ako najwa'até na'ajnewá ajñakana nakú nale'ejé fiesta wakajé kewá.
42020047	Napajlá kaja iwakajílomina wa'até nata'akáloje naliyá nañakaré penaje. Eyá mapeja napura'akó júpija wani Tupana wa'até, palá ina'uké pechu i'imakáloje nanaku raú. Ilé ke nala'aká pachá, ajopana chaje wani Tupana wajájika neká", ke rimaká nanaku.
42021001	Jesús i'imari liñeru a'akuná awa'á Tupana ñakaré chu. Re ramá kajrú liñérutena ka'aká liñeru ra'akuná chojé.
42021002	Eyá ramá kaja apa'awelo iwakajílomi. Kamu'ují la'akayo wani ru'umaká. Ruká ka'ayó iyamata ñánija liñeru richojé, wejápaja wani rawakako.
42021003	Raú Jesús kemari rawa'á i'imakáñojlo: —Jema'á marí: Ilerú iwakajílomi, kamu'ují la'akayo wani ruká. Ilé liñeru, wejápaja ruki'ichaje richojé, aú ruchá'atiya ajopana, raú ruli'ichá palá nachaje.
42021004	Ajopana ki'ichaño naliñérute lupemí richojé. Eyá ilerú, kamu'ují la'akayo, ki'ichayo piyuke ruliñérute richojé, a'ajnejí warúwa'ajona penaje i'imichákajla —ke rimaká najló.
42021005	Jesús ja'apiyatéjena nakiyana pura'añó Tupana ñakaré nakú. Nemá rinaku: —Meke palani wani riká. Palá nojé jipa nakiyana la'akanami riká. Palani kaja nakaje pato'oró rinaku, na'akare Tupánajlo.
42021006	E Jesús kemari najló: —Kele Tupana ñakaré, amákare me'etení, unká i'imalaje piño maare, a'ajná ño'ojó chami chapú péchuruna kajya'atájikale riká piyukeja. Rejomi unká wani pajlúwa'ala ñani jipa yurílajo pacháaka rapukunami chu —ke rimaká najló.
42021007	Nemá Jesusjlo: —Wewíña'atajeri, ¿mékechami chi ri'imajika, kele pimíchaje nakú wajló i'imajika, pimíchaka ke? ¿Na aú chi ina'uké we'epeje yewicha riphaka rená chojé?
42021008	Rimá najló: "Jema'aniña ajopana puráka'alo, napajlájikare aú ijwa'até, ja'apiyá. Kajrú wani ina'uké iphájika majó nanakuwá kemaje: 'Tupana wakára'ari nuká majó ina'uké i'imatájeri penaje. Kaja noná iphá rená chojé', ke nemájika nanakuwá ajopánajlo, ajopánajlo. ¡Pa! jema'aniña ilé kajena ja'apiyá.
42021009	Jema'ajé kaja kajrú ajopana nókako pajwa'atéchaka yukuna. Nanaku nemaje: 'Kajrú nenókako pajwa'atéchaka nekámika', ke. Ikero'oniño ilé kaje yukuna jema'akana aú. Kaja keja ri'imajika, e'iyonaja unká jo'ó wani eja'awá kapichájiko jená iphálaje riwakajé".
42021010	Rimá piño najló: "Ajopana te'eré eyájena nókajeño ajopana te'eré eyájena wa'até; ajopana i'imakana wa'atéjena nókajeño ajopana i'imakana wa'atéjena wa'até.
42021011	A'apona ke, riwakajé kajrú te'erí ñakha'ajiko apú ewá, apú ewá ke. Kajrú kaja ina'uké taka'ajika me'epijí nakú riwakajé; kajrú wani yaripu nójika ina'uké riwakajé. Je'echú chiyá amaje kajrú nakaje, riká kero'ótajeri ijló.
42021012	Ilé ke ri'imajika wakajé piyá, nala'ajé iká chapú. Napataje iká, ejomi nawá'aje iká awakáka'alo ñakarelana chojé. Re nemaje inaku: 'Pu'uwaré la'ajeñó neká', ke. Rejomi naka'ajé iká ina'uké wajákelana chojé. Nawá'aje iká i'imakánana ejo. Nachaje wakára'ajeño ejo wa'ató nawá'aje iká narukátakaloje najló iká mapeja penaje. Ilé ke nala'ajika iká chapú, no'opiyá jema'ajeño i'imakale.
42021013	Raú i'imajé nuyukuna najló.
42021014	I'ijnatániña ipéchuwa: '¿Meke chi wapura'ajiko wachayo, nawajaka piyá weká?', ke.
42021015	Nuká a'ajeri ijló puráka'aloji, raú kapechú imájika najló, nemaká piyá inaku: 'Mapeja napajlaka', ke.
42021016	Ñaké kaja ejena nakiyana la'ajika iká chapú. Ichi'iná ka'ajná, ejena nakiyana ka'ajná, e'ewelona nakiyana ka'ajná, ijwáke'ena nakiyana ka'ajná, a'ajeño iká ajopánajlo, chapú inaku péchurunajlo. Neká nójeño inakiyana.
42021017	Piyukeja ina'ukena wo i'imajika chapú ichá, jema'akale no'opiyá.
42021018	Unká na kalé ila'ajiko.
42021019	Unkájika ee jácho'o no'opiyá jema'akana chiyá, Tupana i'imatájeri iká kapichákajo liyá.
42021020	Pu'uwaká amájika kajrú suráana itaká pajimila Jerusalén cha aú iwe'epeje meketánaja i'imajemi nakajya'atájika riká pajimila.
42021021	Raú Judea te'eré eyájena ñaajeño ipuré e'iyajé. Jerusalén eyájena jácho'ojeño kaja reyá. Pu'uteni chu i'imajíkaño unká pa'alájeño piño pajimila ejo. Ilé ke nala'ajika iká.
42021022	Wajákejana ke i'imajika riwakajé. Tupana puráka'alo lana'akéjami kemaká inaku i'imaká, keja ri'imajika.
42021023	Chapú wani kaja ri'imajika inaana kanupana i'imajíkaño riwakajejlo. Chapú wani kaja ri'imajika inaana kayanikérunajlo, re kaja jo'ó yaní i'irakaño chu'uchujlo. Riwakajé, kajrú ina'ukena amájika chapú kaje yajwé ite'eré nakuwá. Riwakajé, kajrú Tupana wajájika ina'uké.
42021024	Nenoje ne'iyajena nókakajo e'iyá. Ajopana nawá'aje naka'akáloje neká ina'uké wajákelana chojé penaje. Ajopana kajya'atájeño pajimila Jerusalén. Unká judíona nakiyana kalé ne'emajika. Tupana yuríjika najló riká ketánaja nala'ajika ñaké", ke Jesús kemaká najló.
42021025	Jesús kemari piño najló marí ke: "Apo'ojó kamú, keri, iwijrina kaje wa'até amájiko riwakajé. Kajrú kaja juni jalomi a'ajika rimejewa riwakajé, kajrú wani kaja riyokola i'imajika.
42021026	Kero'okajo nakuja ne'emajé, namájikale mékeka eja'awá la'akó. Jimaje napojlo'ojó. Piyuke nakaje je'echú chu i'imakare ñaka'ajero.
42021027	Ilé ke ri'imajika namájika nuphaka majó juni juwáka'ala e'iyowá wakajé. Ina'uké i'imakáloje nupalamane penaje i'imaká nuká. Nu'umakáloje piyukeja ina'ukena wakára'ajeri penaje nuphaje majó riwakajé. Kajrú mejáma'atani ke i'imajika nowa'ó.
42021028	Amájika ee nakaje, me'etení numakare nakú ijló ke, wakajé ila'á kaphí ipéchuwa, meketánaja kalé ri'imajika ijló. Rejomi Tupana i'imatájeri iká kapichákajo liyá", ke Jesús kemaká najló.
42021029	Rejomi rewíña'ata piño neká marí ke: "Kaja iwe'epí paijí higuera nakojé.
42021030	Kajrú ri'iché pitúka'aka ripaná motho'okáloje rinakiyá penaje aú iná we'epí yewíchaja jarechí iphaka rená chojé.
42021031	Ñaké kaja iwe'epíjika nupa'ajiko majó nakojé. Amájika wakajé nakaje numakare nakú ijló ke aú iwe'epeje yewíchaja riphaka rená chojé Tupana i'imakáloje piyuke ina'uké wakára'ajeri penaje.
42021032	"Jema'á marí. Ilé numakare nakú ijló i'imajeri re kaja jo'ó ina'uké i'imanoja.
42021033	Je'echú, eja'awá wa'até tajnájero, eyá nupuráka'alo unká tajnálajo. Numaká rinaku keja nakaje i'imajika.
42021034	-
42021035	"¡Pa! I'imaniña kajrú a'ajnewá ajñakana nakú. I'imaniña kaja kajrú nakaje jalá kewini kaje i'irakana nakú. Iwó ka'aniño nakaje marí eja'awá chu i'imakare wa'até. Apala wajátakaje ilé numíchaje nakú ijló i'imajika. Mawe'epíkanaru ke kamejérina ja'akó napatáka'aruna chojé. Ñaké kaja ri'imajika piyuke ina'ukena eja'awá chu i'imakáñojlo. Wajátakaje nu'umajika nachá.
42021036	Ilamá'ata palá ipéchuwa nupé maare. Ipura'ó Tupana wa'até we'echú ka'alá keja i'imakóloje chapú kaje i'imajíkare liyá penaje, itára'akoloje nujimaje rejomi. Ina'uké i'imakáloje nupalame penaje i'imaká nuká", ke Jesús kemaká najló.
42021037	We'echú Jesús jewíña'atake neká Tupana ñakaré chu. Laí chu ri'ijnaké yenuri Olivos ejo, re ri'imaké lapí.
42021038	Lapiyami ka'alaja kajrú ina'ukena i'ijnajika Tupana ñakaré chojé ripuráka'alo jema'ajé.
42022001	Yewíchaja nale'ejé fiesta Pascua iphaka rená chojé. Riwakajé najñake pan mamúra'atakanaru.
42022002	Sacerdótena wakára'ajeño, eyá Tupana puráka'alo nakú jewíña'atajeño, kajena i'imaño najwa'até re. Neká pura'añó pajwa'atéchaka namákaloje mékeka nenókajla Jesús nakú. Nawata rinókana, e'iyonaja nakero'ó ajopana ina'ukena piyá.
42022003	E Jiñá Chi'inárikana pechu ja'aró Judas Iscariote e'iyajé. Iyamá iphata ji'imaji nakojé (12) kele Jesús ja'apiyatéjena, nakiyana ri'imaká.
42022004	Riká i'ijnari ají ke sacerdótena wakára'ajeño ejo. Tupana ñakaré chiyá wakára'ajeño i'imaño kaja re najwa'até. Najwa'até ripura'ó mékeka ra'ajika najló Jesús nakú.
42022005	Ri'imaká aú riyukuna najló, palá napechu i'imaká rinaku. Nemá rijló: —Wa'ajé pijló liñeru, pi'imichákale palá riyukuna wajló.
42022006	Reyá a'ajná ño'ojó Judas a'akeri rinakojó Jesús ramákaloje mékeka ra'ajika najló riká, nekó ne'emaká ee.
42022007	E kaja nale'ejé fiesta Pascua iphari rená chojé. Riwakajé najñake pan mamúra'atakanaru. Riwakajé kaja nenoke Tupánajlo oveja i'irí pu'uwaré nala'ajíkare chaya.
42022008	E Jesús kemari Pedro, Juanjlo wa'até marí ke: —I'ijná, ili'ichá wajló Pascua a'ajnená.
42022009	Nemá rijló: —¿Méreke chi wala'ajé riká?
42022010	Jesús kemari najló: —I'ijná a'ajná ño'ojó pajimila ejo. Iphájika rejo ee, iphátaje pajluwaja ina'uké. Juni riwakúla'apa ke iphátajika riká. Eko i'ijná rápumichu, ijmulúka'achi pají chojé rijwa'até.
42022011	Rejomi imaje pají minajlo: "Wewíña'atajeri kemíchari pinaku: '¿Mere chi ukapú wajñákaloje Pascua a'ajnená richu no'opiyatéjena wa'até?' ", ke imájika rijló nunaku.
42022012	Raú riya'ataje ijló ukapú ñópo'ojlo yenú, lamá'atakeja piyuke wani nakaje i'imajika richu. Riká chu ila'ajé a'ajnejí —ke rimaká najló.
42022013	Raú ne'ejná pajimila ejo, amaño ukapú i'imaká rimaká najló ke. Richu nala'á Pascua a'ajnená.
42022014	E kaja na'ajnewá ajñakana iphari rená chojé. E Jesús, ajopana ra'apiyatéjena wa'até, iphaño rejo. Riya'o rajñákaloje Pascua a'ajnená najwa'até.
42022015	Rimá najló: —Nuwata wani marí Pascua a'ajnená ajñakana ijwa'até kaja penaje nutaka'ajika yámona.
42022016	Ñaké i'imakale, marí ejomi unká nojñálaje piño ijwa'até riká marí eja'awá chu. Rejomi nojñaje riká ijwa'até je'echú chu. Richu i'imajíkaño wakára'ajeri Tupana —ke rimaká najló.
42022017	E rijña'á tiyela rikápojo, kajmú jalá amúra'atakanami i'imakare chu. Rinaku rimá Tupánajlo: —Palá pila'aká weká marí aú. E rimá ra'apiyatéjenajlo: —Itamáka'ata ijluwa riká piyuke, i'irachi.
42022018	Numá ijló, unká nu'uralaje piño ijwa'até marí kaje jalá chuwa maare. Nora'apá wa'até we'emajika je'echú chu wakajé nu'urajé piño wajé kaje jalá ijwa'até re.
42022019	Rejomi rijña'á piño pan rikápojo, rimá Tupánajlo: —Palá pila'aká weká marí pan aú. Rejomi ritupa'á rinakiyana. E ritamáka'ata ra'apiyatéjenajlo najñákaloje riká penaje. Rimá najló: —Ajñá riká. Marí nunapona no'ojíkare taka'akájejlo ichaya. Ñakele mari keja ajñájikano riká pajwa'atéchaka ipechu kapicháñaaka piyá nuká.
42022020	Ñaké kaja rimaká kajmú jalá amúra'atakanami nakú najñaka pan ejomi. Rimá najló: —Nutaka'ajika ichaya wakajé kajrú nura akho'ojiko nophú chiyá, ripalamane aú i'imajé wajé puráka'aloji ja'apiyá.
42022021	E rimá piño najló: —A'ajeri nuká nupinánajlo, maare wajwa'até riká.
42022022	Ina'uké i'imakáloje nupalame penaje i'imaká nuká. Nuká taka'ajeri Tupana pechu nakú ri'imaká ke, e'iyonaja kalé chapú wani nakaje i'imajika a'ajeri nuká nupinánajlo.
42022023	Raú nemá pajlokaka: —¿Mékaje chi kele rimá nakú, wátari ra'akana ripinánajlo?
42022024	E ra'apiyatéjena pura'añó pajwa'atéchaka apú nakú. Nawata we'epíkana naka i'imari ne'iyá nachá'atajeri ke nakaje la'akana aú.
42022025	E Jesús kemari najló: "Re ajopana te'eré eyájena wakára'ajeño, wakára'año kaphí wani najwa'atéjena. Raú nachaje wakára'akaño kemaño nanaku: 'Ina'ukéjloje penaje nala'á nakaje palá raú'.
42022026	E'iyonaja unká ñaké kalé ijló riká. Re ka'ajná pajluwaja inakiyana: apú ñaté, apú ñaté a'ajeri ke riká. Riká i'imárijla ichá'atajeri ke.
42022027	Ajopana wakára'ajeño ka'ajná yá'año na'ajnewá ajñakana nakú. Najñaka na'ajnewá ketana najwa'até jápajeño ja'apátaka najló nakaje nawátakare. Eyá maare nuká me'etení ijwa'até iwakára'ajeri, e'iyonaja kalé ijwa'até jápajeri keja nuká ijwa'até, nuká la'akale ijló nakaje.
42022028	"Ñakeja ikano nujwa'até, chapú kaje yajwé nomaka wakajé wa'ató.
42022029	Ñakele no'ojé iká ajopana ina'ukena wakára'ajeño penaje. Nora'apá a'aká nu'umaká ina'uké wakára'ajeri penaje i'imaká, ke kaja no'ojika iká ajopana wakára'ajeño penaje.
42022030	Iká ajñájeño a'ajnewá nujwa'até, ajopana nujwa'atéjena wa'até, je'echú chu. Ñáka'ajori, nawakára'ajeñojlo penaje i'imakare, chu iyá'ajo. Re iyamá iphata ji'imaji nakojé kele Israel michú lakénami, a'ajútaya michuna. Nalakénami nakú imaje mékeka nala'akana i'imajika. Nakaje, nala'akare marí eja'awá chu ne'emaká ketana, nakú imaje meke riká: palá ka'ajná nala'aká, unká ka'ajná", ke Jesús kemaká najló.
42022031	Jesús kemari Simón Pédrojlo, ajopánajlo wa'até: —Jema'á, numaká ijló: Jiñá Chi'inárikana wátari rijluwa iká. Rika'átaje e'iyajé ila'akáloje pu'uwaré riwátaka ke penaje. Iná jeyo'oká trigo iná kupákaloje re'iyayá rimujrumi, ke kaja Jiñá Chi'inárikana wátaka ikupákana Tupana liyá pu'uwaré la'akaná aú.
42022032	E rimá Pédrojlo: —Kaja nupura'ó Tupana wa'até pinaku, pipechu la'akó piyá ujwí nuliyá. Meketánaja pipechu la'ajiko apú ke nuliyá, rejomi pipajno'otaje piño pipéchuwa nuká ejo. Rejéchami pa'ajika pinakojó no'opiyá jema'ajeño, ñakeja napechu i'imakáloje kaphí nochojé.
42022033	Raú Pedro kemari rijló: —Wawakára'ajeri, apala naka'ajé nuká ina'uké wajákelana chojé pijwa'até; apala nenoje ka'ajná nuká pijwa'até, e'iyonaja unká wani nuyurílaje piká raú.
42022034	Jesús kemari piño rijló: —Pedro, numá pijló, ñaano pani pimicho'otaje nuchaya. Unká chiyó kapere apó yaka'ajé chuwajá lapí, kaja pimicho'otaje nuchaya weji ke pecha.
42022035	Jesús kemari piño najló: —Apú wakajé i'imaká, nuwakára'a i'ijnaká keráma'ake apú pajimila nakuwá, apú pajimila nakuwá ke. Unká ijña'aké ijwa'ató ilinérute, ji'ima'ulá kaje. ¿E chi ila'aká kamu'ují nakaje nakú riwakajé i'imaká? —Unká —ke nemaká rijló.
42022036	Rimá piño najló: —Chuwa ijña'ajika ijwa'ató iwajure, iliñérute kaje maká. Unká jajalu i'imalare kapi, a'ajeri ra'arumaká nakiyana riwarúwa'akaloje rijluwa jajalu raú penaje.
42022037	Ilé ke numaká ijló, nala'ajíkale nuká chapú chuwaka. Tupana puráka'alo lana'akéjami kemaká nunaku i'imaká ke nala'ajika nuká chapú. Rimá nunaku: "Nala'ajé riká unká ina'ukélaruna nakiyana ke". Tupana puráka'alo lana'akéjami kemaká nunaku ke piyuke nakaje i'imajika.
42022038	E nemá rijló: —Wawakára'ajeri, re maare iyamata jajalu. Rimá najló: —Reja ri'imareja.
42022039	E kaja Jesús jácho'oro, i'ijnari piño ri'ijnakela yenuri ejo. Yenuri ií i'imari Olivos. Ra'apiyatéjena i'ijnaño kaja rápumichu.
42022040	E kaja nephá rejo. E Jesús kemari ra'apiyatéjenajlo: —Ipura'ó Tupana wa'até maare, Jiñá Chi'inárikana a'aká piyá ime'é rijluwa.
42022041	E ri'ijná a'ajná ño'ojó pani naliyá, iná ka'aká wayajrú ketana jukaka ri'ijnaká. Rejé ritára'o ri'irúpachi aú ripura'akóloje Tupana wa'até.
42022042	Rimá: —Pa'ayú, piwátajika ee, pi'imatá nuká marí chapú kaje yajwé amákana liyá. Ri'imaniña kalé nuwátaka ke, nuwata ri'imaká piwátaka ke.
42022043	Rejéchami pajluwaja Tupana wa'atéjeri, je'echú chiyaje, ya'atakó rijló ra'akáloje riñaté penaje.
42022044	Kamu'ují wani Jesús pechu la'akó, raú mawó rikejá'aka rikó Tupana liyá. Kajrú riñaphena i'ijnaká. Rira nakiyana i'ijnari kaja rijwa'até, imujulá nojé kemachi ratupaka te'erí e'iyajé.
42022045	Ripura'ó Tupana wa'até, rejomi rácho'o. Ri'ijná ra'apiyatéjena i'imaká ejo, amari mana'ija ne'emaká kamátakajo nakú. Kamu'ují wani napechu la'akó, raú kiñaja tapú chá'ataka ne'emaká, akuwanaja nakamato.
42022046	E Jesús kemari najló: —¿Naje ikamato? Jácho'o chuwa, ipura'ó Tupana wa'até ila'aká piyá pu'uwaré, Jiñá Chi'inárikana a'aká piyá ime'é rijluwa.
42022047	Rejo'okaja Jesús pura'akó ra'apiyatéjena wa'até ee, mana'í chiyó kajrú ina'ukena iphaka nanaku. Judas i'ijnatari nekó. Jesús ja'apiyatéjena nakiyana ri'imaká. E kaja ri'ijná Jesús jimajo rijimá chiyá chiño'ojé.
42022048	Raú Jesús kemari rijló: —Judas, ¿Nujimá chiyá chiño'okana aú chi pa'á rená nupinánajlo, nawe'epíkaloje nuká nenójika? Ina'uké i'imakáloje nupalamane penaje i'imaká nuká.
42022049	Eyá ajopana, rijwa'até i'imakaño, amaño nephaka kajrú. Raú nemá Jesusjlo: —Wawakára'ajeri, ¿Wa'apata chi nanaku ta jajalu aú?
42022050	E pajluwaja Jesús wa'atéjeri mata'arí sacerdótena wakára'ajeri wa'até jápajeri i'ijwí. Ka'añá chojó pitari ri'ijwí rika'á.
42022051	Raú Jesús kemari najló: —Reja ne'emareja. Imata'aniña neká. E Jesús jápari ri'ijwí pukunami chu, wa'ató ke ri'ijwí pato'okó piño rapumí chuwá.
42022052	Marí kele ina'uké iphaño Jesús pataje i'imaká: Sacerdótena, eyá Tupana ñakaré chiyá wakára'ajeño, ajopana pheñawilana kajena, kele ne'emaká. E Jesús kemari piyuke ripataje i'ijnakáñojlo: —I'ijichá majó nupataje jajalu ikapi, kujyúwa'ala ikapi ke. ¡Meke jata'akachi ke wani ila'aká ijluwa nuká!
42022053	We'echú ka'alá keja nu'umajika ijwa'até Tupana ñakaré chu jewíña'atakana nakú, e'iyonaja unká ipataké nu'umajika. Chuwajá riphícha rená chojé ijló, ila'akáloje nuká Jiñá Chi'inárikana wakára'aka iká ke penaje —ke rimaká najló.
42022054	Reja napatá Jesús nawá'akaloje riká ají ke sacerdótena wakára'ajeri ñakaré ejo. Pedro i'ijnari kaja nápumichu juká kemachi. Nephá rejo.
42022055	Re napho'otá jiyá pe'iyó nañakaré kópeje. Re naya'o tujlá ke jiyá ji'ilaje a'anapajé. Pedro yá'aro kaja re najwa'até.
42022056	Re apa'awelo i'imayo, pají chiyá jápajeyo ru'umaká. Ruká amayo jiyá kamaré chojé Pedro yá'ako najwa'até. E ruyaká'o richaje, rumá najló: —Ilé yá'aro ijwa'até, Jesús wa'ateje riká.
42022057	E'iyonaja Pedro micho'otari richayo, rimá rojló: —Unká nomána'apa kalé kele pimá nakú nojló.
42022058	Meketánaja i'imajemi apú amari piño riká. Rimá rijló: —Nuwe'epí Jesús wáke'ena nakiyana piká. Raú rimá rijló: —Unká wani ta nanakiyana kalé nuká.
42022059	Pajluwaja kamú jená i'imajemi apú kemari piño najló: —Rijwa'atéjena nakiyana jo'ó riká kele. Galilea eyaje Jesús. Reyaje kaja kele yá'aro jiyá ji'ilá.
42022060	Raú Pedro kemari rijló: —Unká wani ta nuwe'epila naka kele pimá nakú nojló. Ilé ke Pedro kemaká ejéchami kapere yaka'aká.
42022061	Wa'ató ke Jesús pajno'okó riyámajo yaká'ajo, amari Pedro i'imaká a'ajnare ke. Raú riphá ripechu nakojé mékeka Jesús kemaká rijló maapami ke i'imaká: "Ñaano pani pimicho'otaje nuchaya. Unká chiyó kapere apó yaka'ajé, kaja pimicho'otaje nuchaya weji ke pe".
42022062	Ilé ke riphaka ripechu nakojé aú Pedro jácho'oro reyá. Upejeno riyaka.
42022063	A'apona ke Jesús i'imaká apa'alá chu. Re riwa'aphé i'imakaño la'añó namákaja riká. Naña'atá kaja riká.
42022064	Napára'aka yami rijimá, naña'atá riká pajimaya, kéchami nemaká rijló: —¿E piwe'epíkajla naka i'icharí piká?
42022065	Kajrú napura'akó rinaku pu'uwaré. Nakátajowa keja nala'aká riká.
42022066	E muní ke lapiyami kajrú pheñawilana, eyá sacerdótena wakára'ajeño, Tupana puráka'alo nakú jewíña'atajeño wa'até, piyukeja awakaño rejé. Enawa'aJesús najimaje, nemá rijló:
42022067	—¿Piká chi kele Tupana wakára'akare majó ina'uké i'imatájeri penaje? Pimá wajló. Raú rimá najló: —Numájika ee a'a ke ijló, unká jema'alaje no'opiyá.
42022068	Nukejá'ajika ee nakaje yukuna iliyá, unká kaja i'imalaje nojló riyukuna. Unká kaja jácho'otalaje nuká.
42022069	Ina'uké i'imakáloje nupalamane penaje i'imaká nuká. Tupana wa'até wakára'ajeri penaje i'imaká nuká, piyukeja we'epika nakaje la'akana riká.
42022070	Nemá piño rijló: —¿Piká chi Tupana i'irí? —A'a, imaká nunaku ke nuká.
42022071	Raú nemá ajopánajlo: —Unká naje kalé wemá ajopánajlo ne'emakáloje wajló palá riyukuna. Kaja wemi'ichá mékeka rimíchaka wajló rinakuwá. Pu'uwaré wani ta ripura'akó Tupana nakú.
42023001	Nácho'o reyá piyuke. Nawa'aJesús ají ke ne'emakana Pilato ejo.
42023002	Rijló narukata Jesús. Nemá mapeja Pilátojlo rinaku: —Marí ina'uké ka'átari wanakiyana e'iyajé nayúcha'akoloje we'emakana cha penaje. Rimá najló, na'aká piyá liñeru nakejá'akare we'emakana romano eyájerijlo. Rimá kaja rinakuwá: "Mesías (Cristo) nuká", ke.
42023003	E Pilato kemari Jesusjlo: —¿Judíona i'imakana chi piká? Rimá rijló: —A'a, pimaká nunaku keja nuká.
42023004	E Pilato kemari sacerdótena wakára'ajeño, eyá ajopana ina'ukena re i'imakáñojlo, marí ke: —Unká marí ina'uké la'alá pu'uwaré. Ñakele unká na pachá kalé wawajá riká.
42023005	E'iyonaja natára'o kaphí rijló. Nemá piño rinaku: —Pu'uwaré la'ajerí riká ta. Rika'ata piyuke Judea te'eré eyájena e'iyajé nayúcha'akoloje we'emakana cha. Piyuke wate'eré nakuwá richira'ó ina'uké jewíña'atakana nakú. Galilea te'eré eyá rikeño'ó chira'akajo, iphari maáreje.
42023006	Marí ke nemaká rinaku aú Pilato kemari najló: —¿Galilea eyaje chi riká?
42023007	Nemá rijló: —A'a. Raú Pilato wakára'ari Jesús wá'akana Herodes ejo, Galilea te'eré eyájena wakára'ajeri ri'imakale. Riwakajé re ri'imá Jerusalén e.
42023008	E kaja nawa'a riká Herodes ejo, iphaño rinaku. Ramaka aú Jesús, pu'ují ripechu la'akó, riwátakale ramákana júpimi ke. Kaja rema'á riyukuna meke la'ajérika ri'imaká. Ñakele riwata rila'aká nakaje Tupánaja kalé we'epíkare la'akana amákana.
42023009	Raú rikeja'a kajrú nakaje yukuna Jesús liyá, e'iyonaja unká wani ra'ajipalá rijló.
42023010	Sacerdótena wakára'ajeño i'imaño kaja re Tupana puráka'alo nakú jewíña'atajeño wa'até. Neká arukátaño piño kajrú Jesús Heródesjlo. Nemá rinaku: —Unká wani ina'ukélari ta riká, kajrú wani rila'aká pu'uwaré —ke napajlaka rinaku mapeja.
42023011	Herodes, eyá rile'ejena suráana wa'até, pura'añó Jesús nakú mapeja. Nakátajowa ke nala'aká riká najluwa. Na'á rinaku a'arumakaji palá nojé, ne'emakánaja kalé a'akare rinakuwá kaje. Rejomi nawakára'a piño riwá'akana rapumí chuwá Pilato ejo.
42023012	Riwakajé Pilato, eyá Herodes wa'até, amaño pekowáaka. Júpimi ke chapú napechu i'imajika panakuwáaka.
42023013	E kaja Pilato awakátari sacerdótena wakára'ajeño, ajopana ina'ukena wakára'ajeño wa'até. Rawakata kaja rejé ajopana ina'ukena najwa'até.
42023014	Rimá najló: —Marí ina'uké, iwá'ichaje majó, nakú imicha: "Kajrú rika'átaka ina'uké e'iyajé, nema'aká piyá ne'emakana ja'apiyá", ke. Unká imíchaka rinaku ke kalé la'ajerí riká. Kaja nukejá'icha riliyá riyukuna ijimaje, ñakele nuwe'epí unká rila'alá pu'uwaré ilé imaká rinaku ke.
42023015	Herodes we'epiri kaja unká rila'alá pu'uwaré. Ñakele riwakári'icha piño riká majó, unkale rila'alá pu'uwaré nenókaloje riká penaje.
42023016	Chuwa nuwakára'ajika na'apátaka riká a'ajná ño'ojó, rejo naña'atákaloje riká penaje. Rejomi nócho'otaje riká —ke Pilato kemaká najló.
42023017	Ilé fiesta wakajé keja Pilato jácho'otajikano ina'uké wajákelana chiyá pajluwaja ina'uké, judíona wátajikare rácho'otake najló.
42023018	Riwátajla Jesús jácho'otakana najló, e'iyonaja pajñakani nawíyo'oka rijló: —Piwakára'a Jesús nókana, eyá pácho'ota wajló Barrabás.
42023019	Júpimi ke Barrabás i'imaká marí ke: Ne'iyajena wátaño ne'emakana ka'akana, raú nenoko ajopana wa'até pajimila e'iyowá. Riká i'imari kaja najwa'até. Nókakajo e'iyowá ke rinoka ina'uké, pachá naka'á ri'imaká ina'uké wajákelana chojé. Ñakele re ri'imá richu riwakajé. Riká penaje nemá nakú Pilátojlo, rácho'otakaloje najló riká.
42023020	Pilato wátarijla wani Jesús jácho'otakana, raú ripura'ó piño najwa'até.
42023021	E'iyonaja richaje nawíyo'oko nemaká rijló: —Piwakára'a rinókana iphakeja a'awaná apiyákakanami nakojé. Piwakára'a rinókana.
42023022	Ripura'ó piño najwa'até, kaja weji ke pe la'aká nakú. Rimá najló: —¿Na aú chi rila'á pu'uwaré? Unká na aú kalé rila'á pu'uwaré ijló. Kaja nukejá'icha riliyá riyukuna. Unká na pachá kalé nuwakára'a rinókana. Ñakele nuwakára'ajikaja riña'atákana ejomi, nócho'otaje iliyá riká.
42023023	Raú richaje wani nawíyo'oka. Nemá piño rijló, riwakára'akaloje rinókana iphakeja a'awaná apiyákakanami nakojé. Piyuke ina'uké, eyá sacerdótena wakára'ajeño, kele awíyo'oka kajrú wani. Rejéchami kaja nawíyo'okare chá'ataka Pilato.
42023024	Raú ripechu i'imá: "I'imatáreja, nala'are riká nawátaka ke".
42023025	E rácho'ota najló Barrabás. Ina'uké rinó i'imaká nenókako i'imaká wakajé, pachá ri'imá ina'uké wajákelana chu. Riká penájemi nawata jácho'otakana. E Pilato jácho'otari najló riká, rejomi ra'á najló Jesús nala'akáloje riká nawátaka ke penaje.
42023026	E kaja nawa'a Jesús ají ke a'ajná apo'ojó, rejo nenókaloje riká a'awaná apiyákakanami nakojé. E'iyowá ke pajluwa iphaka ya'ajná pajimila yámojo eyá. Rií i'imari Simón. Pajimila Cirene eyaje ri'imaká. Riká nawakára'a wáko'oka a'awaná apiyákakanami Jesús ápumichu.
42023027	Kajrú ina'ukena i'ijnaká rápumichu. Inaana wa'ató i'ijnaño kaja najwa'até. Kajrú neyaka, kajrú kaja nawíyo'oka, kamu'ují wani napechu la'akole rijwa'até.
42023028	Jesús amaka aú kajrú neyaka rijwa'até, rimá najló: —Inaana, Jerusalén eyájena, iyániña nujwa'até. Iyá ikó, iyani wa'até,
42023029	akijñojo kajrú ina'ukena amájikale chapú kaje yajwé. Riwakajé nemaje inaana mayanikéruna nakú: "Meke palá wani najló nakaje mayanikéruna ne'emakale", ke.
42023030	Riwakajé kaja nemaje ipurejlo: "Pa'ó wachá", ke. Eyá yenúrijlo nemaje: "Papára'ata weká", ke.
42023031	Chuwa nawajaka nuká, unká pu'uwaré la'ajerí kalé nu'umaká e'iyonaja. Eyá riwakajé pu'uwaré la'ajeñó, nawajaje richaje wani —ke Jesús kemaká najló.
42023032	Nawa'a kaja iyamá ina'ukena nenókaloje neká rijwa'até, unká ina'ukélaruna wani ne'emakale.
42023033	E kaja nephá yenuri ina'uké nókelana ejo. Riká yenuri nakú nemaké: "Ina'uké wíla'aru aphinami" ke, ñaké ramákana i'imakale. Rejé nephaka ee, nephá itapuwa aú Jesús a'awaná apiyákakanami nakojé. Ñaké kaja nala'aká ajopana iyamá nawá'akarena rijwa'até. Apú nakojé, apú nakojé ke nephaka neká Jesús awa'ajé. Pajluwa tára'aro rawa'á ka'añá chojó pitá, apú pajrú chojó pitá. Ilé ke nala'aká neká.
42023034	Ilé ke nala'aká Jesús aú rimá Tupánajlo: —Nora'apá, chuwa pamó nachaje, unkale nawe'epila nájeka nala'aká nuká chapú marí ke. Nephaka riká ejomi, suráana kátaño nakaje nakú, namákaloje nájloka ra'arumakami yuriko.
42023035	Kajrú ina'ukena i'imaká re yaká'año richaje. Nawakára'ajeño, eyá ajopana, kajena la'añó riká namákaja. Nemá rinaku: —Ri'imatá ajopana ina'ukena kapichákajo liyá. Chuwa wamáijla ri'imataka rikó ñaké kaja. Kewaka Tupana wakára'akare majó ri'imajika ee, ri'imataje rikó kapichákajo liyá.
42023036	Ñaké kaja suráana la'aká namákaja Jesús. Ne'ejná rawa'ajé, rejomi na'á rijló nakaje jalá pu'uwareni amúra'atakanami ri'irakáloje penaje.
42023037	Nemá rijló: —Kewaka judíona i'imakana pi'imajika ee, pi'imatá pikó.
42023038	Jesús wíla'aru chaje nachúta'a pajluwa lana'akéjami. Riká nalana'akare i'imari griégona pura'akó chu, eyá latín pura'akó chu, hebréona pura'akó chu, kele chu. Marí ke nalana'akare kemaká: "Marí judíona i'imakana", ke.
42023039	Pajluwaja pu'uwaré la'ajerí, natára'atakare Jesús awa'ajé, pura'aró rinaku pu'uwaré, rimá rijló: —Kewaka, Tupana wakára'akare majó ina'uké i'imatájeri penaje pi'imajika ee, pi'imatá pikó, kéchami pi'imatá kaja weká kapichákajo liyá.
42023040	-
42023041	Raú apú, apo'ojó pitá natára'atakare, akha'arí riká. Rimá rijló: —¿Unká chi pikero'oló Tupana piyá? Pu'uwaré la'ajeñó weká, pachá nawakára'a wenókana. Pu'uwaré wala'akare pachá wamá chapú kaje yajwé me'etení. Marí ke wala'akana palani. Eyá marí ina'uké unká la'alá pu'uwaré, e'iyonaja ramá chapú kaje yajwé wajwa'até.
42023042	Eyá rimá Jesusjlo: —Eko piwe'epí nuká pi'imajika wakajé piyuke ina'uké wakára'ajeri. Raú Jesús kemari rijló:
42023043	—Pijló numá, chuwajá pi'imajé nujwa'até palá péchuruna péchumi i'imaká ejo.
42023044	E kaja lapí ke i'imari nachá piyuke eja'awá chu. Kaápu'uku, eyá pe'iyochami kamú to'okó, ketana ne'emaká kalajerúwaka.
42023045	Pe'iyochami kamú to'okó ee, ya'ajná Tupana ñakaré chu a'arumakaji akúwa'akaro jiyo'okó pe'iyowá paliyáaka, yenuya ají ke kawakaje.
42023046	Rejéchami kaphí wani Jesús awíyo'oko rimaká Tupánajlo: —Nora'apá, pijló nuyurí nupechumi. Ilé ke rimaká ejomi, kaja ritaka'á.
42023047	Suráana wakára'ajeri i'imari re. Romano nakiyana ri'imaká. Riká amari ritaka'aká. Palá ripura'akó Tupana nakú, rimá Jesús nakú: —Unká la'alá pu'uwaré kele taki'ichari.
42023048	Piyukeja ina'ukena re i'imakaño amaka ritaka'aká. Rejomi napa'ó. Kamu'ují wani napechu la'akó, chapú nala'akale riká, raú natujla'á nekó pe'ekuyá.
42023049	Palá péchuruna i'imakaño Jesús nakú, eyá inaana nakiyana i'ijnakaño rijwa'até Galilea eyá Jerusalén ejo i'imaká penájemina, i'imaño re juká pani Jesús liyá i'imaká. Reyá a'ajemi namá mékeka nenoka riká.
42023050	Re pajluwa ina'uké i'imari, rií i'imari José. Pajimila Arimatea eyaje ri'imaká. Judíona wakára'ajeño nakiyana ri'imaká.
42023051	Unká ajopana ina'ukena wakára'ajeño pechu ke kalé ripechu i'imaká Jesús nókana nakú. Unká paala rijló nala'aká ri'imaká ñaké. Riwe'epí Tupana i'imajika piyuke ina'uké wakára'ajeri, raú riwakajé wátakana nakú ri'imá.
42023052	Riká i'ijnari Pilato ejo rikejá'akaloje riliyá Jesús tami penaje. "A'a", ke Pilato kemaká rijló.
42023053	José witúka'atakaja ritami ejomi, riphila'á a'arumakaji palá nojé ritami nakuwá. Kéchami rito'otaka ritami támijimi to'otákelana chojé. Wajé ichákanami jipa pana ri'imaká, unká jo'ó na to'otálare chojé ajopana tami.
42023054	A'ajnejí lamá'atakana wakajé e'iyá ne'emaká. Laí chu chami nale'ejé watána'akaje wakajé iphaka rená chojé.
42023055	Riwakajé inaana i'ijnaño támijimi to'otákelana ejo. Jesús jácho'oko Galilea eyá wakajé, ne'ejná rijwa'até Jerusalén ejo i'imaká. Neká penájemina amaño nato'otaka ritami richojé.
42023056	Rejomi napa'ó. Nalamá'ata pujana, pu'umé amarí kaje, na'akáloje riká ritami nakú. Kaja nale'ejé watána'akaje wakajé iphari rená chojé, raú nawatána'a, Tupana puráka'alo lana'akéjami kemaká najló ke.
42024001	Jápakaje keño'okó wakajé lapiyami, inaana i'ijnaño piño támijimi to'otákelana ejo. Najña'á najwa'ató pujana, pu'umé amarí, kaje nalamá'atakare i'imaká.
42024002	E nephá rejo, amaño jipa i'imaká jatatákejami rinumaná eyá.
42024003	Raú namujlúka'a ulawí nato'otákare chojé ritami i'imaká, amaño unká nawakára'ajeri Jesús tami i'imalá richu.
42024004	Raú kajrú nakero'okó. Napechu i'imá: "¿Meke chi kari?" Rejéchami namaka iyamá achiñana, je'echú chiyájena, tára'ako nawa'á. Sereni, jareni wani na'arumaká i'imaká.
42024005	Marí kaje kero'ótari wani najló, raú najláma'o ne'emá nakojé. E neká achiñana kemaño najló: —¿Naje ikulá kele kajmuni támijimina e'iyowá?
42024006	Unká Jesús i'imalá maare, kaja rimakápo'ocho. Galilea e ri'imaká wakajé, ri'imá ijló riyukuna i'imaká. Kaja iwe'epí mékeka rimaká rinakuwá ijló i'imaká.
42024007	Rimá ijló i'imaká: "Ina'uké i'imakáloje nupalamane penaje i'imaká nuká. Na'ajé nuká pu'uwaré la'ajéñojlo. Neká nójeño nuká a'awaná apiyákakanami nakojé iphakeja, eyá weji ke kala i'imajemi numakápo'ojo piño nopumí chuwá".
42024008	Ilé ke nemaká najló aú riphá napechu nakojé. Rejéchami nawe'epika ñaké rimaká najló i'imaká.
42024009	Raú napa'ó napumí chuwá, iphaño Jesús ja'apiyatéjena nakú. Pajluwaja iphata ji'imaji nakojé kele (11) ne'emaká. E ne'emá rimakápo'oko yukuna najló, ajopana ina'ukénajlo wa'ató.
42024010	Mariruna inaana i'imaño Jesús makápo'oko yukuna ra'apiyatéjenajlo: María Magdalena, Juana, María, Santiago jaló, eyá ajopana inaana, kele.
42024011	E'iyonaja unká ra'apiyatéjena jema'alá na'apiyá. "Mapeja pi napura'akó wajwa'até", keja napechu i'imaká.
42024012	Eyá Pedro, unká pechu i'imalá napechu ke kaja. Raú recho'ó ají ke támijimi to'otákelana ejo. E riyaka'o ulawí chojé, amari meñaru ritami i'imaká. A'arumakaji José phila'akare rinakojé i'imaká, rikaja kalé yá'aro rapukúnami chu. Ilé ke ramaka aú jaujú ke ripechu la'akó. Kajrú ri'ijnataka ripéchuwa rinaku ripa'akó rapumí chuwá nakuwá.
42024013	Riwakajeja iyamá Jesús wa'atéjena nakiyana i'ijnaño ají ke pajimila Emaús ejo. Pajluwaja iphata ji'imaji nakojé kele (11) kilómetros ketana jukaka Jerusalén eyá ri'imaká.
42024014	Na'apaka nakú napura'ó pajwa'atéchaka mékeka nala'aká Jesús i'imaká nakú.
42024015	E'iyowá ke Jesús iphákako najwa'até. Reyá ra'apá najwa'até.
42024016	Namá riká. Apo'ojó ri'imaká nejlú chu, nawe'epika piyá riká wanika ri'imaká.
42024017	E rimá najló: —¿Na nakú chi ipuri'ichó waje ja'apíchaka nakú i'imichaka? ¿Naje i'ijnatá kamu'ují ipéchuwa? Marí ke rimaká najló aú natajnó iñe'epú chu.
42024018	Rejéchami pajluwa, Cleofás rií i'imaká, kemaká rijló: —Piyukeja ina'ukena maárowa i'imakaño we'epika mékeka nakaje i'imaká Jerusalén e. Kaja kajrú riyukuna jema'akó piyuke Jerusalén ewá. ¿Pikaja kalé chi unká jema'alá riyukuna?
42024019	Jesús kemari najló: —¿Meke chi rewá i'imaká? Nemá rijló: —Nazaret eyaje, Jesús michú, Tupana puráka'alo ja'apátajeri ri'imaká. Palá wani rila'ajika ina'uké; palá wani kaja rewíña'atajika neká Tupana nakú. Raú piyuke ina'uké pechu i'imajika palá rinaku. Ñaké kaja Tupana pechu i'imajika rinaku palá.
42024020	E'iyonaja sacerdótena wakára'ajeño, eyá ajopana ina'ukena wakára'ajeño, kele a'añó ri'imaká ajopánajlo nenókaloje riká penaje. Raú nephá ri'imaká a'awaná apiyákakanami nakojé itapuwa aú riyáthe'ela e'iyayá. Rejomi natára'ata ri'imaká.
42024021	Kaphí wapechu i'imaká richojé ri'imatákaloje weká Israel michú lakénami, ajopana te'eré eyájena liyá. Kaja weji ke kala cha weká nenoka ri'imaká ejomi.
42024022	Wanakiyana inaana i'imichaño riyukuna wajló. Meñaru namíchaka ulawí, nato'otákare chojé ritamí i'imaká, raú wapechu i'imichá: "¡Meke piyuke wani rila'alaka!" Lapiyami ne'ejichá támijimi to'otákelana ejo, kamú jeño'ochaka ee,
42024023	iphíchaño rejo, amíchaño unká ri'imalacha richu. Raú napi'ichó riyukuna i'imajé wajló. Nemicha wajló: "Tupana wa'atéjena, je'echú chiyájena, ya'atíyaño wajló. Neká kemíchaño wajló: 'Kajmuni Jesús' ".
42024024	Rejomi wajwáke'ena nakiyana i'imichaño piño támijimi to'otákelana ejo. Inaana kemíchaka keja namíchaka riká. Unká kaja namálacha ritami.
42024025	E Jesús kemari najló: —Ñaké kaja Tupana puráka'alo ja'apátajeño michuna lana'aká riyukuna i'imaká. ¡Meke ijnú wani jema'aká napuráka'alomi ja'apiyá! ¡Meke unká wani ipechu i'imalá ijló!
42024026	Riká, Tupana wakára'akare majó ina'uké i'imatájeri penaje, amari chapú kaje yajwé. Kaja keja ri'imakale Tupana pechu nakú nala'akáloje ñaké riká, ri'ijnajika je'echú chojé yámona, ejomi rácho'okoloje je'echú chojé, ri'imakáloje Tupana wa'até ina'uké wakára'ajeri penaje. Ilé kaje penaje ramá chapú kaje yajwé i'imaká —ke rimaká najló.
42024027	Rimá kaja najló mékeka Tupana puráka'alo lana'akéjami kemaká rinaku i'imaká. Ripuráka'alo Moisés michú lana'akare eyá rikeño'ó riyukuna i'imakana najló paineko. Rejomi ra'apata piño najló Ripuráka'alo ja'apátajeño michuna lana'akare i'imaká yukuna. Ilé ke ri'imaká najló riyukuna.
42024028	E kaja nephá pajimila nakojé. Rejeja rijwa'até ja'apákaño wátaño i'ijnakana, eyá Jesús kemari mapeja najló: —No'opíchaka.
42024029	Nemá rijló: —Maare piyuró wajwa'até. Kaja wani wajúwi'icha, kalajeruni majó. Raú rimujlúka'a pají chojé najwa'até.
42024030	E kaja naya'o pajwa'atéchaka najñákaloje na'ajnewá. Rejéchami Jesús ña'aká pan rikápojo, rimá Tupánajlo: —Palá pila'aká weká marí pan aú. Ritupa'á najló rinakiyana, e ra'á najló riká.
42024031	Rejéchami nejlú me'etako rinakojé, amaño Jesús ri'imaká. Rejeja rimicho'ó naliyá.
42024032	Raú nemá pajlokaka: —Chuwa wawe'epí naka li'ichari pu'ují wani wapechu ra'apíchaka wajwa'até iñe'epú chuwá ketana. Palá ra'apátiyaka wajló Tupana puráka'alo. Kewaka, Jesús ri'imichaka puri'icharo wajwa'até, ñakele pu'ují wapechu li'ichako raú.
42024033	Rejéchami napa'akó piño Jerusalén ejo, iphaño ajopana nakú. Jesús ja'apiyatéjena, pajluwaja iphata ji'imaji nakojé kele (11), i'imaño re ajopana najwáke'ena wa'até.
42024034	E kaja re i'imakaño kemaño najló: —Kewaka jo'ó Jesús makápo'ochako piño. Simón Pedro amíchari riká", ke nemaká.
42024035	—Ke jo'ó riká. Ñaké kaja wamíchaka riká i'imichaka —ke wajé iphákaño nanaku kemaká najló. Raú ne'emá najló mékeka ripuri'ichako najwa'até iñe'epú chuwá i'imichaka yukuna. Nemá kaja najló mékeka nejlú me'etíyako rinakojé, ritamáka'atiyaka najló pan ee.
42024036	Ilé ke ne'emaká riyukuna najló ejéchami, Jesús ya'atakó najló mana'í chiyó rejé. Rajalaka neká, rimá najló: —I'imá palá pajwa'atéchaka.
42024037	Kajrú rikero'ótaka najló raú. Kaja napechu i'imá rinaku: "Ina'uké ñakami japi riká", ke.
42024038	E Jesús kemari najló: —¿Naje chi ikero'ó? ¿Unká chi iwe'epila Jesús ka nuká?
42024039	Amá nuyáthe'ela, nu'umá wa'até nakú itapuwa aphumi. Jesús nuká. Ijápicha majó nunaku, amachi palá nuká. Unká ina'uké ñakami napona i'imalá nunapona ke. Unká kaja raphina i'imalá. Re nunapona, amá riká me'etení.
42024040	Rejomi riya'atá najló riyáthe'ela, ri'imá wa'até.
42024041	Pu'ují wani napechu la'akó raú. Kajrú ne'ejnataka napéchuwa rinaku, e'iyonaja napechu i'imá: "Apala ta unká riká wani kalé riká", ke, raú rimá najló: —¿E chi maare a'ajnejí, nojñachi?
42024042	E na'á rijló jiña a'amitakeja jepo'oná, munumunú jalá wa'até.
42024043	E rijña'á naliyá riká, rajñá riká najimaje.
42024044	Rejomi rimá najló: —Palá iwe'epika mékeka nala'aká nu'umaká. Riyukuna nu'umá ijló i'imaká, nu'umaká ijwa'até wakajé. Riwakajé numá ijló mékeka Tupana puráka'alo lana'akéjami kemaká nunaku i'imaká. Riká Moisés michú lana'akare i'imaká, ñaké kaja Tupana puráka'alo ja'apátajeño michuna lana'aká nuyukuna i'imaká. Riká numá nakú ijló i'imaká. Ripuráka'alo lana'akéjami iná iphátakare Salmos chu, numá kaja nakú ijló i'imaká. Richu kemaká nunaku, keja nala'aká numa'aká. Tupana wakára'ari ri'imakáloje ñaké penaje.
42024045	Rejomi rila'á napechu palá, nawe'epíkaloje Tupana puráka'alo lana'akéjami nakojé raú.
42024046	Rimá piño najló: —Marí ke Tupana puráka'alo lana'akéjami kemaká nunaku i'imaká, unká chiyó nuphá eja'awá nakojé: "Riká Tupana wakára'ajikare majó ina'uké i'imatájeri penaje, taka'ajeri. Eyá weji ke kala i'imajemi rimakápo'ojo piño", ke rimaká nunaku i'imaká.
42024047	Eyá inaku rimá kaja marí ke i'imaká: "Ripuráka'alo aú ne'emajé riyukuna piyuke ajopana te'eré ewá i'imakáñojlo. Ne'emajé riyukuna najló napajno'otákaloje napéchuwa Tupana ejo pu'uwaré nala'akare liyá. Raú ramajo nachaje pu'uwaré nala'akare liyá, penaje ne'emajé riyukuna najló. Jerusalén e i'imakáñojlo ne'emajé riyukuna paineko. Rejomi ajopánajlo, ajopánajlo, ke ne'emajika riyukuna piyuke ina'ukénajlo", ke Tupana puráka'alo lana'akéjami kemaká inaku —ke Jesús kemaká najló.
42024048	Eyá rimá piño najló: —Iká i'imajeño riyukuna ajopana ina'ukénajlo.
42024049	Nuká wakára'ajeri e'iyajé Tupana Pechu, Nora'apá kemakare nakú i'imaká. Jerusalén e iyurejo Ripechu iphájika inaku ejená. Reyá a'ajná ño'ojó kaja kaphí ipechu i'imajika riyukuna i'imakana nakú ajopánajlo —ke rimaká najló.
42024050	Rejomi riwa'a neká pajimila eyá ají ke Betania ejo. Re rácho'ota ra'anapitá. Rimá Tupánajlo rila'akáloje neká palá penaje.
42024051	E'iyowá ke rácho'oñaka neká ají ke je'echú chojé.
42024052	Ajopana tára'año meketánaja re mana'ija, pu'ují napechu i'imakale rinaku. E napa'ó piño Jerusalén ejo. Pu'ují wani napechu i'imaká.
42024053	We'echú ka'alá keja nawakájiko Tupana ñakaré chojé, ne'emakáloje Tupánajlo palá rila'akare neká yukuna. Maárejeja riyukuna San Lucas lana'akare i'imaká.
43001001	-
43001002	Unká chiyó na i'imá, kaja Jesucristo i'imaké. Nakaje Tupana pechu nakú i'imakare yukuna i'imajeri riká, raú Tupana pechu ke kaja ripechu. Tupana keño'ótaka nakaje i'imaká wakajé, re kaja ri'imá rijwa'até.
43001003	Jesús wa'até pajñakani nakeño'ota piyukeja nakaje i'imaká. Unká na i'imalá unká neká kalé keño'ótakare.
43001004	Jesucristo a'arí inajlo wajé i'imakaje ripalamane aú, iná i'imakáloje matajnako je'echú chu. Rilamá'ata kaja palá iná pechu, raú iná we'epíkaloje kewákaje puráka'aloji nakojé.
43001005	Mejáma'atani kapichátaka kalajeruni, ke kaja rikapichátaka iná liyá pu'uwaré la'akaná.
43001006	-
43001007	Pajluwaja ina'uké i'imari. Rií i'imari Juan el Bautista. Tupana wakára'ari ri'imaká ri'imakáloje piyúkejajlo Jesucristo yukuna, piyuke ina'uké jema'akáloje kewákaje puráka'alo ja'apiyá.
43001008	Unká Juan kalé a'akeri najló pu'uwaká riyukuna. Riyukuna i'imajeri penájeja kalé Tupana wakára'a ri'imaká.
43001009	Riká iphari marí eja'awá nakojé i'imaká, piyuke ina'uké lamá'atakaloje napéchuwa ripé penaje.
43001010	Riká Jesucristo i'imari marí eja'awá chu i'imaká. Ina’uké ri'imaká. Rikeño'ota eja'awá Tupana wa'até i'imaká, e'iyonaja unká eja'awá chu i'imakaño we'epila na ina'ukeka ri'imaká.
43001011	Riphá marí eja'awá rikeño'ótakare i'imaká penájemi nakojé, e'iyonaja unká riká'ana judíona wátala ri'imaká.
43001012	Ne'iyajénaja kalé wátaño ri'imaká. Kaphí kaja napechu i'imaká richojé ri'imatákaloje neká kapichákajo liyá. Nanákuja kalé Tupana kemá ne'emakáloje riyani penaje.
43001013	Unká iná jaló nakiyá iná motho'oká ke kalé iná motho'oká Tupánajlo, iná i'imakáloje riyani nakiyana penaje. Tupana Pechu i'imaká iná wa'até aú iná riyani. Unká ina'uké pechu keja kalé neká riyani, rikoja rimakale ina'uké nakiyana nakú ne'emakáloje riyani penaje. Ripechu keño'oká iná e'iyá i'imakana aú iná keño'ó riyani nakiyana i'imakana.
43001014	Jesucristo iphari majó eja'awá nakojé i'imaká, rimotho'okáloje ina'uké motho'oká ke kaja, penaje. Wamákare ri'imaká; wamake rila'aká palá wani ina'uké nakú. Tupana i'irí riká, pajluwaja. Ri'irí wani ri'imakale, rila'á Tupana ja'apiyá ke piyuke nakaje palá. Íki'ija riwátaka weká. Rewíña'atake weká kewákaje puráka'aloji nakú.
43001015	Juan iphaka Jesucristo nakú wakajé, rimá ina'ukejlo rinaku: "Riká numaké nakú ijló i'imajika, pajluwa nuchaje wani i'imakare, iphájeri majó nopumí chojé. Unká chiyó na i'imá, kaja riká i'imakeri", ke rimaká rinaku.
43001016	Palá wani Jesucristo la'aká weká ñakeja wani.
43001017	Moisés michujlo Tupana yurí Ripuráka'alo lana'akéjami júpimi i'imaká, rinakojé we'epíkana aú wawe'epikáloje nakaje riwakára'akare wala'aká nakojé. Eyá Jesucristo palamane aú wawata íki'ija Tupana, ajopana ina'ukena wa'até. Kewákaje puráka'aloji nakú ripura'ó wajwa'até.
43001018	Unká na kalé amari Tupana. Re Ri'irí pajluwaja; Rara'apá pechu ke kaja ripechu. Rikaja kalé i'imari wajló riyukuna, Rara'apá awa'á ri'imakale.
43001019	Judíona nakiyana wakára'ajeño i'imaño pajimila Jerusalén e. Reyá i'imajemi nawakára'a sacerdótena, eyá levítana nakiyana wa'até, i'ijnaká Juan i'imaká ejo nakejá'akaloje riliyá riyukuno. Nawata we'epíkana palá na ina'ukeka ri'imaká, penaje nawakára'a neká rejo.
43001020	Nephaka rinaku ee, nemá rijló: —¿Piká chi kele Tupana wakára'akare majó ina'uké i'imatájeri penaje? Raú rimá najló pu'ukuja: —Unká nuká kalé kele i'imatájeri ina'uké kapichákajo liyá.
43001021	Raú nemá piño rijló: —Eta, ¿na chi ka'ajná piká? ¿Tupana puráka'alo ja'apátajeri Elías chi piká? —Unká, unká kaja riká kalé nuká. Nemá piño rijló: —¿Piká chi kele Tupana puráka'alo ja'apátajeri nemájikare nakú, iphájeri majó akijñojo? —Unká kaja riká kalé nuká.
43001022	Nemá piño rijló: —¿Na ina'ukeka wani chi piká? Wawakára'ajeño wátaño we'epíkana palá naka piká. Ñakele chuwa pimá wajló pinakuwá na ina'ukeka piká.
43001023	Raú rimá najló rinakuwá: —Nuká kemari nowíyo'oko ina'ukejlo desierto chu, napajno'otákaloje napéchuwa pu'uwaré nala'akare liyá wawakára'ajeri pe. Júpimi Tupana puráka'alo ja'apátajeri Isaías michú kemaká nunaku i'imaká ke nula'aká chuwa.
43001024	Fariséona wakára'akarena i'imaká kejá'año riyukuno riliyá.
43001025	Nemá piño rijló: —Kaja pimicha pinakuwá: "Unká kapichákajo liyá ina'uké i'imatájeri kalé nuká; unká kaja Elías kalé nuká; unká kaja Tupana puráka'alo ja'apátajeri Tupana wakára'akare majó i'imaká kalé nuká", ke. Eta, ¿naje chi pila'á bautizar ina'uké?
43001026	Raú rimá najló: —Nuká la'arí bautizar ina'uké juni aú. Re apú we'iyá, unká iwe'epila na ina'ukeka riká.
43001027	Riká iphájeri nopumí chojé. Kajrú wani nuphákare ja'apí riká, nuchaje wani ri'imakale.
43001028	Ilé ke napura'akó pajwa'atéchaka pajimila Betania e. Juni Jordán pa'anajo riká pajimila. Re Juan la'akeri bautizar ina'uké.
43001029	E muní ke chu Juan amari Jesús i'ijnaká ají ke riloko'opánejo. Raú rimá rijwa'até i'imakáñojlo rinaku: "Oveja i'irí (cordero) wenono Tupánajlo pu'uwaré wala'akare chaya. Iyaká'o, ilé riká wani penaje waíchaka, Tupana a'ajíkare wachaya nenókaloje riká wapumí chojé, pu'uwaré wala'akare pachá.
43001030	Riká nakú numakeno ijló i'imajika: 'Apú iphájeri majó nopumí chojé; nuchaje wani ri'imajika. Unká chiyó na i'imá, kaja re ri'imaké.
43001031	Unká kaja nuwe'epila na ina'ukeka ri'imaká. Majó nu'ujná nula'akáloje bautizar ina'uké juni jakojé. Nu'umá kaja Israel lakénamijlo riyukuna, nawe'epíkaloje riká Tupana wakára'akare majó.
43001032	Juan kemari kaja najló: —Nomá Tupana Pechu witúka'aka je'echú chiyá majó i'imaká, túku'uchi witúka'aka ke, rinakojé.
43001033	Paineko chiyó unká kaja nuwe'epila na ina'ukeka ri'imaká, i'ijnari majó. Riká wakára'ari nula'aká bautizar ina'uké kemari nojló: 'Pu'uwaká pamájika Nupechu witúka'aka pajluwaja ina'uké e'iyajé aú, pimaje: '¿Riká chi a'ajeri Tupana Pechu ina'ukejlo?', ke Tupana kemaká nojló rinaku i'imaká.
43001034	Kaja nomicha chuwa rimakare nakú nojló i'imaká. Ñakele chuwa numá rinaku: kewaka Tupana i'irí riká —ke Juan kemaká najló Jesucristo nakú.
43001035	E muní ke Juan i'imari re iyamá ra'apiyatéjena wa'até.
43001036	Re ramá Jesús ja'apaka a'ajnáwa ke, raú rimá rijwa'atéjenajlo: —Iyaká'o, amá kele ja'apari. Oveja i'irí wenono Tupánajlo pu'uwaré wala'akare chaya. Eyá kele riká wani, Tupana a'ajíkare piyukeja ina'ukena chaya, nenokáloje riká wapumí chojé pu'uwaré wala'akare pachá.
43001037	Ilé ke rimaká najló aú, iyamá ra'apiyatéjena nakiyana i'ijnaño Jesús ápumichu.
43001038	Jesús yaká'aro riyámojo, amari ne'ejnaká rápumichu, raú rimá najló: —¿Na ikulá? Nemá: —Wewíña'atajeri, ¿méreke chi piká?
43001039	—I'ijná nujwa'até, amachi méreka nuká. Raú ne'ejná rijwa'até, iphaño rejo, amaño méreka ri'imaká. Kaja pe'iyochá kamú to'okó, raú najúwa'a rejé rijwa'até.
43001040	Iyamá ne'emaká jema'añó mékeka Juan kemaká Jesús nakú. Rejomi ne'ejná Jesús wa'até. Pajluwaja ií i'imari Andrés, Simón e'ewé ri'imaká.
43001041	Riká penaje i'ijnari pu'ukuja re'ewé Simón kulaje. Ramaka riká ee, rimá rijlo: —Kaja wamicha riká Tupana wakára'akare majó ina'uké i'imatájeri penaje.
43001042	E Andrés wá'ari Simón Jesús i'imaká ejo. Jesús amaka aú riká, rimá rijló: —Jonás i'irí piká. Simón pií. Chuwa nopiyákajika pií Pedro, ke. (Jipa ke kemakánaka Pedro napura'akó chu.)
43001043	Muní ke Jesús pechu nakú Galilea te'eré ejo i'ijnakana i'imaká. Raú ri'ijná rejo. Re ramá Felipe, rijló rimá: —Pi'ijná nujwa'até.
43001044	Pajimila Betsaida eyaje ri'imaká. Reyaje kaja Andrés, Pedro, kele i'imaká.
43001045	E Felipe i'ijnari Natanael kulaje, amari riyá'ako a'awaná ja'apí, rimá rijló: —Nuká, ajopana wa'até, amíchaño ilé ina'uké Tupana puráka'alo Moisés michú lana'akare, kemakare nakú. Ñaké kaja Tupana puráka'alo ja'apátajeño michuna lana'aká riyukuna. Jesús, José i'irí, riká nemájikare nakú. Nazaret eyaje riká.
43001046	Raú Natanael kemari rijló: —¿Meke la'ajé chi Nazaret eyaje i'imajla palájne'eke? Felipe kemari rijló: —Pi'ijná nujwa'até, pamachi riká. Raú ri'ijná rijwa'até rejo, iphaño Jesús nakú.
43001047	Jesús amaka aú Natanael waíchaka, rimá rinaku: —Ilé Israel michú lakénami nakiyana wani waicha, unká na wa'até kalé pajlaka.
43001048	Raú Natanael kemari rijló: —¿Meke la'ajé chi piwe'epí nuká? Jesús kemari rijló: —Unká chiyó Felipe wá'icha piká majó, nomicha piyá'ako a'awaná ja'apí.
43001049	Raú rimá Jesusjlo: —Wewíña'atajeri, Tupana i'irí piká. Israel michú lakénami wakára'ajeri penaje piká.
43001050	E Jesús kemari rijló: —Numíchakale pijló: A'awaná ja'apí nomicha piyá'ako, ke, raú ja kalé pipechu li'ichó kaphí nochojé. Richaje wani nula'ajika nakaje Tupánaja kalé la'akare kaje. Piká amájeri riká.
43001051	E Jesús kemari piño rawa'á i'imakáñojlo: —Jema'á marí: Iká amájeño nula'aká kajrú nakaje. Amaje kaja Tupana wa'atéjena, je'echú chiyájena, witúka'ajika majó nuchaje. Ina'uké i'imakáloje nupalamane penaje i'imaká nuká —ke rimaká najló.
43002001	-
43002002	Rejomi iyamá kala ja'apari, eyá weji ke kala la'aká wakajé Jesús i'imari pajimila Caná e. Galilea te'eré nakú riká pajimila. Re ri'imaká ee, nayukupéra'a riká, ra'apiyatéjena wa'até ne'ejnakáloje nawá'akako amaje. Raló María i'imayo kaja najwa'até re.
43002003	Re'iyowá ke ne'erakala tajnáñaaka neká, raú Jesús jaló kemayo rijló: —Nu'urí, kaja ne'erakala tajicho.
43002004	Rimá rojló: —Amí, ¿naje chi pi'imá nojló riyukuna? Unká jo'ó wani nakaje la'akana jená iphala nojló.
43002005	E'iyonaja rumá pají chiyá jápajeñojlo: —Eko ila'á piyukeja nakaje rimájika ijló ke.
43002006	Pajluwa kuwá'ata ka'alá nale'ejé i'ichí i'imari re. Jipa nakiyá la'akanami ri'imaká. Judíona lamá'atajika napéchuwa pu'uwaré nala'akare liyá wakajé, nakho'oké juni richojé. Pajlúwa'ala i'ichí ña'akeri juni cincuenta litros ewá, eyá apa'alá setenta litros ewá ka'ajná.
43002007	Rejéchami Jesús kemaká pají chiyá jápajeñojlo: —Chuwa imano'otá kele i'ichí pu'utheno waja juni aú. Raú namano'otá riká juni aú.
43002008	E Jesús kemari najló: —Chuwa jamo'ó richiyá wejápaja rinakiyana, rejomi a'achá riká wayukupéra'ajerijlo. Raú namo'ó rinakiyana ne'ejnatákaloje rijló riká.
43002009	E nayukupéra'ajeri atá'ari juni jewíña'atakanami i'irakaje amúra'atakanami (vino) penaje. Palani wani ri'imaká rijló. Unká riwe'epila mere eyaka najña'aká ri'imaká. Pají chiyá jápajeñoja kalé we'epiño mékeka ri'imaká, namo'okale juni i'imaká. Ri'irá rinakiyana wejápaja, rejomi riwa'a ru'uwapanipé maná.
43002010	Rimá rijló: —Piyuke ina'uké a'añó paineko palá nojé i'irakaje nayukupéra'akarenajlo. Riká tajnako ejomi, na'á najló mapeja ra'apichalami kajeja. Eyá piká a'arí kaja penaje patá nojé wani.
43002011	Ilé ke Jesús keño'oká nakaje la'akana Tupánaja kalé we'epíkare la'akana Galilea te'eré nakú, pajimila Caná e. Riwakajé rikeño'ó nakaje la'akana ilé ke, raú nawe'epí piyuke we'epika ri'imaká. Raú kaja ra'apiyatéjena we'epiño Tupana wakára'akare majó ri'imaká.
43002012	Ilé ke rila'aká ejomi, ri'ijná ají ke pajimila Cafarnaúm ejo raló, rejena, ra'apiyatéjena, kele wa'até. Re ne'emá meke kálaja.
43002013	Yewicha nale'ejé fiesta Pascua iphaka rená chojé, raú Jesús i'ijnari Jerusalén ejo,
43002014	iphari Tupana ñakaré chojé. Re ramá richu i'imakaño a'aká rejo iphákañojlo pirájina nawemí aú, nakánakaloje ñaké liñeru najluwa penaje. Jémana pirakana, ovéjana, túku'uchina pirakana, kaje maká na'á. Ramá kaja re liñeru apiyákajeño yá'ako liñeru apiyákakana nakú ina'ukejlo.
43002015	Ilé ke ramaka ne'emaká re aú rijña'á naña'atájona penaje tupajuma nakiyá. Rejomi ra'apá nanaku piyuke Tupana ñakaré chiyá. Ra'apá kaja napirana, jémana pirakana, ovéjana, kajena nakú. Piyuke re i'imakaño nakú ra'apá. Rejomi ri'ijná liñeru apiyákajeño ejo. Rika'á piyuke naliñérute naliyá te'erí e'iyajé. Rejomi ripajno'otá namesané.
43002016	Eyá túku'uchina pirakana a'ajéñojlo rimá: —¡Imujlúka'ata neká piyukeja waka'apojo! Ila'aniña Nora'apá ñakaré le'ejepelaji ñakarelana penaje.
43002017	Ra'apiyatéjena amaño mékeka ra'apaka nanaku Tupana ñakaré chiyá. Raú riphá napechu nakojé mékeka Tupana puráka'alo lana'akéjami kemaká rinaku i'imaká: "Íki'i nuwátaka ina'uké iphaka Tupana ñakaré ja'apí", ke.
43002018	E meketana i'imajemi, judíona nakiyana kemaño Jesusjlo: —¿Na chi a'arí piká wawakára'ajeri penaje pila'akáloje weká ilé ke wani?
43002019	Rimá najló: —Ikajya'atá marí Tupana ñakaré, eyá weji ke kala i'imajemi nócho'otaje piño riká rapumí chuwá.
43002020	Raú nemá rijló: —Cuarenta y seis jarechí ketana najápaka rila'akana nakú i'imaká, eta, ¿piká chi jácho'otarijla riká weji ke kala i'imajémija?
43002021	Rinapona nakú Jesús kemá najló "Tupana ñakaré", ke. Riwakajé unká nawe'epila meke kemakánaka ri'imaká.
43002022	Ritaka'aká ejomi rimakápo'o piño i'imaká. Rejéchami ra'apiyatéjena we'epika mékeka rimaká rinakuwá i'imaká. Raú riwakajé nala'á kewaka ke piyuke Tupana puráka'alo lana'akéjami. Ñaké kaja nala'aká kewaka ke Jesús puráka'alo, rimájikare nakú najló i'imajika.
43002023	Nale'ejé fiesta Pascua wakajé Jesús i'imari Jerusalén e. Kajrú ina'ukena jema'ajika ra'apiyá, namájikale rila'aká kajrú nakaje Tupánaja kalé we'epíkare la'akana.
43002024	E'iyonaja Jesús we'epiri unká ra'apiyá jema'ajeño wani penájena kalé ne'emaká, riwe'epíkale mékeka ina'uké pechu nakú nakaje.
43002025	Unká meke la'ajé na kemalajla rijló ajopana nakú: "Marí ke la'ajeñó neká", ke, riwe'epíkale piyukeja pechu palá.
43003001	Pajluwaja ina'uké i'imari. Rií i'imari Nicodemo. Fariséona nakiyana ri'imaká; Judíona nakiyana wakára'ajeri ri'imaká.
43003002	Riká i'ijnari Jesús chaje lapí. Riphaka rinaku ee, rimá rijló: —Wewíña'atajeri, wawe'epí Tupana wakára'aka majó piká pewíña'atakaloje weká penaje. Kajrú kaja pila'aká nakaje Tupánaja kalé we'epíkare la'akana. Unká meke la'ajé iná la'alá nakaje pila'aká ke, unkachu Tupana a'alá iná ñaté rila'akana aú. Nakaje pila'akare palá wani aú wawe'epí re Tupana pijwa'até.
43003003	E Jesús kemari rijló: —Pema'á marí: Unkájika ee iná motho'ó piño wajé ke, unká meke la'ajé iná i'imalaje Tupana wa'atejena nakiyana.
43003004	Raú Nicodemo kemari: —Eta, ¿meke la'ajé chi iná motho'ojla piño, ñaké kaja phíyu'uke iná? Unká meke la'ajé kalé iná pa'ojla piño iná jaló wo chojé iná motho'okáloje piño.
43003005	Jesús kemari rijló: —Pema'á marí: Unkájika ee iná motho'ó piño wajé ke Tupana Pechu aú, unká meke la'ajé iná i'imalaje Tupana wa'atéjena nakiyana. Rijwa'até i'imakaño wakára'ajeri riká.
43003006	Ina'uké yaní motho'oñó, raú neká keja kaja neká ina'uké. Eyá Tupana Pechu aú motho'okaño, Tupana yaní kaja neká.
43003007	Pipechu kechíra'aniño pijló numíchaka aú ina'uké nakú: namotho'okáloje piño wajé, ke.
43003008	Riwátaka ejo karená apho'ó. Iná jema'á rimejé, e'iyonaja unká iná we'epila méreyaka rikeño'ótako. Unká kaja iná we'epila méño'ojoka ra'apaka. Ñaké kaja Tupana Pechu, a'arí wajé i'imakaje ina'ukejlo, unká kaja iná amala riká.
43003009	Nicodemo kemari piño rijló: —¿Meke chi kele pimá nakú nojló?
43003010	Raú Jesús kemari rijló: —Kajrú pewíña'ataka Israel michú lakénami, ¿e'iyonaja chi unká piwe'epila meke kemakánaka nakaje numakare nakú pijló?
43003011	Pema'á, palá nu'umaká riyukuna pijló. Nuká, Tupana wa'até, we'epiño palá nakaje wapura'akaro nakojé. Nakaje wamákare nakú wapura'ó ijwa'até, e'iyonaja unká inakiyana wátala ra'akana nanakojó.
43003012	Nakaje marí eja'awá chu i'imakare nakú nupura'ó kaja ijwa'até, e'iyonaja unká jema'alá no'opiyá riká. Eta, ¿meke la'ajé chi jema'ajla no'opiyá, nu'umakela ijló nakaje je'echú chu i'imakare yukuna?
43003013	Unká na jácho'olo je'echú chojé i'imaká. Nukaja kalé witúka'ari reyá majó. Nuká i'imakeri rewá. Ina'uké i'imakáloje nupalamane penaje i'imaká nuká.
43003014	Jesús kemari piño rijló: "Júpimi Moisés michú i'imaká wakajé, ritára'ata a'awaná ya'ajná desierto e'iyá i'imaká. Rinakojé ripato'otá jeí jenami, pejru'uwá kaje nakiyá la'akanami. Ñaké kaja natára'atajika piño aphela a'awaná. Rinakojé nephaje nuká, re nutaka'akáloje ina'ukena chaya penaje,
43003015	raú piyuke kaphí nochojé péchuruna i'imakáloje matajnako je'echú chu.
43003016	Íki'ija wani Tupana wátaka ina'uké, ñakele riwakára'a Ri'irí majó eja'awá nakojé i'imaká. Pajluwaja Ri'irí. Kaphí iná pechu i'imakachu richojé, ri'imatá iná kapichákajo liyá raú iná i'imakáloje matajnako rijwa'até je'echú chu.
43003017	Unká Tupana wakára'ala Ri'irí majó eja'awá nakojé riwajákaloje ina'uké penaje. Riwakára'a ri'imaká ri'imatákaloje neká Tupánajlo kapichákajo liyá.
43003018	Kaphí iná pechu i'imakachu Tupana i'irí chojé, unká Tupana wajálaje iná. Eyá unká pechu i'imalaje kaphí richojé riwajaje, unká pachá rila'alá kewaka ke nakaje rimakare Ri'irí nakú.
43003019	Unká jema'alaño Jesucristo ja'apiyá Tupana wajaje, unká pachá nawátala Riká ne'ematájeri penaje. Pu'uwaré la'ajeñó ne'emakale, unká nawátala kewákaje puráka'aloji nakú pura'ajero, pu'uwaré la'akaná nakuja nawátakale i'imakana.
43003020	Pu'uwaré la'ajeñó unká wani wátalaño kewákaje puráka'aloji. Unká kaja nawátala rema'akana, pu'uwaré nala'akare i'imaká piyá najló pu'uwaká.
43003021	Eyá palá la'ajeñó wátaño kewákaje puráka'aloji jema'akana. Nawata ra'apiyá i'imakana raú Tupana a'akáloje nañaté nakaje nala'akare aú, raú ajopana amákaloje mékeka nala'aká palá wani ra'apiyá jema'akana aú —ke Jesús kemaká Nicodémojlo.
43003022	Apú wakajé Jesús i'ijnari piño ra'apiyatéjena wa'até ají ke Judea te'eré ejo. Re ra'apiyatéjena la'añó bautizar ina'uké.
43003023	Na'apona ke Juan la'aká bautizar ina'uké Enón e, pajimila Salim awa'á. Rewá rila'aké bautizar neká, kajrú juni i'imajíkale re. Kajrú ina'ukena i'ijnajika richaje rila'akáloje neká bautizar.
43003024	Ilé kaje la'akana nakú Juan i'imaké rewá, unká chiyó naka'á ri'imaká ina'uké wajákelana chojé.
43003025	E Juan ja'apiyatéjena nakiyana akha'ákaño judíona nakiyana wa'até, apo'ojó napechu i'imakale bautismo nakú.
43003026	Ilé kaje aú ne'ejná riyukuna i'imajé Juanjlo, nemá rijló: —Wewíña'atajeri, Jordán pa'anajo pitá we'emaká wakajé, pajluwaja ina'uké iphari pinaku i'imaká. Rinaku pimá wajló na ina'ukeka ri'imaká. Chuwa riká penájemi wakára'ari ra'apiyatéjena la'aká bautizar ina'uké. Kajrú ne'ejnaká richaje nala'akáloje bautizar neká penaje.
43003027	Raú Juan kemari najló: —Unká na la'alajla palá nakaje rikoja, unkachu Tupana a'alá riñaté.
43003028	Kaja jema'á mékeka numaká ijló palá nunakuwá i'imaká. Numá ijló i'imaká: "Unká nuká kalé Tupana wakára'akare majó ina'uké i'imatájeri penaje. Ritukumaja kalé Tupana wakára'a nu'ujnaká riyukuna i'imajé ina'ukejlo", ke numaká ijló i'imaká.
43003029	Nawá'akako wakajé, pajluwaja achiñaja wá'akaro ri'iwapaniperu wa'até. Eyá patarí riká, jema'arí palá nakaje ripura'akaro nakú rujwa'até, raú pu'ují ripechu la'akó. Ñaké kaja nupechu la'akó pu'ují me'etení, kajrú ina'ukena i'imakale Jesucristo wa'até.
43003030	Nuwe'epí we'echú ka'alá keja kajrú ina'ukena a'ajika nuchaje nanakojó riká, lanakiya namaje nuká mapéjari keja —ke Juan kemaká najló.
43003031	Piyukeja ina'ukena chaje wani riká, iphari je'echú chiyá majó i'imaká. Rijlunami chojé mapéjaruna keja marí eja'awá chu i'imakaño. Neká pura'añó marí eja'awá chu i'imakana nakuja, eyá je'echú chiyá iphaka majó, pura'aró nakaje ramákare nakú Tupana i'imaká e.
43003032	Nakaje ramákare rewá, eyá rema'akare rewá, nakú ripura'ó wajwa'até, e'iyonaja unká wani na wátala ra'apiyá jema'akana.
43003033	Jema'arí ripuráka'alo ja'apiyá, kemari Tupana puráka'alo nakú: 'Kewákaje riká', ke.
43003034	Riká, Tupana wakára'akare majó, pura'aró Ripuráka'alo nakú ina'uke wa'até, Tupana Pechu ja'apiyá wani ripura'akole.
43003035	Íki'ija wani Tupana wátaka Ri'irí. Ra'á riká piyuke nakaje wakára'ajeri penaje.
43003036	Iná pechu i'imajika ee kaphí Tupana i'irí chojé, iná i'imajé matajnako rijwa'até je'echú chu. Eyá unkájika ee iná jema'á Tupana i'irí ja'apiyá, unká ra'alaje inajlo kajmuchaji, raú unká kaja iná i'imalaje matajnako je'echú chu. Unká pachá iná jema'alá ra'apiyá, chapú wani Tupana wajájika iná.
43004001	Yuku iphari fariséona nakú: "Juan ja'apiyatéjena chaje íki'ika chuwa Jesús ja'apiyatéjena. Richaje kaja ina'uké i'ijnaká rejo rila'akáloje neká bautizar", ke yuku i'imaká.
43004002	Mapeja nemájika rinaku ñaké. Unká Jesús kalé la'akeri bautizar ina'uké, ra'apiyatéjena la'akeño bautizar neká.
43004003	Jesús we'epika aú fariséona jema'aká riyukuna, rácho'o Judea te'eré eyá ripa'akóloje Galilea te'eré ejo.
43004004	Riká iñe'epú ripa'akaro chuwá ja'apari Samaria te'eré e'iyowá.
43004005	Kaja ewaja riphá pajimila Sicar nakojé. Te'erí Jacob michú a'akare ri'irí José michujlo i'imaká, awa'ajé riphá.
43004006	Re juni jamo'okelana i'imá. Jacob jamo'okelánami, ke nemájika rinaku. Rejé Jesús iphari. Kaja raya'ó ja'apákaje nakú, raú riwatána'a juni jamo'okelana awa'ajé. Rejé kaápu'uku i'imari nachá,
43004007	-
43004008	raú ra'apiyatéjena i'ijnaño pajimila ejo a'ajnejí warúwa'aje. Yámijo pajluwájaru inanaru iphayo rejé juni jamo'ojé. Samaria eyájeru ru'umaká. E Jesús kemari rojló: —Pa'á nojló juni, nu'urachi.
43004009	E'iyonaja ijnú ruwátaka rijló juni a'akana. (Júpimi ke nachi'iná michuna nókako pajwa'atéchaka i'imaká. Raú chapú napechu i'imajijka panakuwáaka.) Raú rumá rijló: —¿Naje pikeja'a nuliyá juni, Judíona nakiyana piká, eyá nuká Samaria eyájeru?
43004010	Jesús kemari rojló: —Piwe'epíkela palá naka Tupana a'ajla inajlo nakojé, eyá piwe'epíkela kaja na ina'ukeka nuká kejá'akari piliyá juni, pikejá'ajla nuliyá juni, raú no'ojla pijló riká. Juni no'okare a'arí inajlo kajmuchaji, iná i'imakáloje matajnako raú je'echú chu —ke rimaká rojló.
43004011	Rumá rijló: —Eta unká na i'imalá pikapi. ¿Na aú chi pamo'ojla nojló juni? Ñaké ya'ajná riká riphuta chu. ¿Meke la'ajé chi pamo'ojla nojló kele juni, a'arí inajlo kajmuchaji iná i'imakáloje matajnako raú penaje?
43004012	Rumá piño rijló: —Chuchú Jacob michú yuriri wajló marí juni jamo'okelana i'imaká. Riká, riyani, ripirana wa'até, i'irakeño juni richiyá i'imaká. Palá wani rila'aká weká raú. ¿Richaje palaka chi pila'ajika weká palá?
43004013	Raú rimá rojló: —Piyukeja i'iraño marí chiyá juni wátajeño piño maka'aní juni i'iratákana.
43004014	Eyá ilé juni no'okare i'irakana ejomi, unká iná núrupi chu makára'atalajo piño. Juni muthú chiyá jeño'okare unká tajnálaro, ke kaja iná e'iyá ilé kajmuchaji no'okare ina'ukejlo raú iná i'imajíkale matajnako.
43004015	Raú rumá rijló: —Eko pa'á nojló ilé kaje juni, nu'ujnaká piyá majó methú ke wani juni jamo'ojé, eyá kaja nunúrupi chu makára'atako piyá piño.
43004016	Jesús kemari rojló: —Chuwa pipa'ó piñakaré ejo, piwá'icha piyajná majó.
43004017	Raú rumá: —Unká nuyajná i'imalá. Rimá rojló: —Kewaka jo'ó pimaká nojló.
43004018	Pajluwa thé'ela kele cha achiñana wa'até piká, eyá ilé me'etení pi'imakare wa'até, unká piyajná wani kalé riká.
43004019	Raú rumá rijló: —Chuwa nuwe'epí Tupana puráka'alo ja'apátajeri piká.
43004020	Wachi'iná michuna, Samaria eyájenami, i'ijnakeño a'ajná ipuré ejo napéchuwa la'ajé pu'ují Tupánajlo re. Eyá iká judíona kemaño Jerusalén ejo iná i'ijná, iná pechu i'imakáloje pu'ují Tupana nakú.
43004021	Jesús kemari rojló: —Pema'á no'opiyá. Riphájika rená chojé ijló wakajé, unká i'ijnalaje ilé ipuré ejo pu'ují ipéchuwa la'ajé Tupánajlo. Unká kaja i'ijnalaje Jerusalén ejo.
43004022	Iká Samaria eyájena unká jo'ó wani we'epila palá na nakuka ipechu pu'ují, eyá weká judíona we'epiño palá naka riká. Pajluwaja Judíona nakiyana i'imatájeri ina'uké kapichákajo liyá, raú wawe'epí palá naka riká.
43004023	Kaja riphá ijló rená chojé Tupana Pechu ja'apiyá i'imakaño la'akáloje pu'ují napéchuwa Tupánajlo. Ripechu ja'apiyá ne'emakale, riwata nephaka palá ra'apí.
43004024	Unká Tupana napona i'imalá. Péchuji riká. Riwata Ripechu i'imakárena e'iyá la'aká pu'ují napéchuwa rinaku.
43004025	Raú rumá rijló: —Nuwe'epí Tupana wakára'ajika pajluwaja ina'uké majó we'ematájeri penaje. Riphájika majó wakajé, ri'imajé palá wani wajló Tupana yukuna.
43004026	Raú Jesús kemari rojló: —Nuká kele pimá nakú, iphájeri majó. Rijwa'até pipura'ó me'etení.
43004027	Rejéchami ra'apiyatéjena iphaka Jesús nakú, amaño ripura'akó rujwa'até, raú ne'ejnatá napéchuwa: "¿Naje ka'ajná ripura'ó ilerú inanaru wa'até?" E'iyonaja unká meke nemalá rijló. Nawátajla rijló kemakana: "¿Naje pipura'ó rujwa'até?", e'iyonaja nawó la'ó ra'apejé.
43004028	Nephaka nanaku aú, ruwitúka'ata ru'utelá te'erí e'iyajé. Rejeja ruyurí riká rupa'akóloje ají ke pajimila ejo riyukuna i'imajé ajopánajlo. Rumá najló:
43004029	—Majó i'ijná nujwa'até, amicha pajluwa ina'uké a'ajnare. Palá rimíchaka nojló piyuke meke la'ajéyoka nuká. Apala riká ka'ajná Tupana wakára'akare majó we'ematájeri penaje kapichákajo liyá.
43004030	Raú nácho'o pajimila eyá, i'ijnaño rujwa'até Jesús i'imaká ejo.
43004031	Re'iyowá ke Jesús ja'apiyatéjena kemaká rijló: —Wewíña'atajeri, chuwa pajñá pa'ajnewá.
43004032	Raú rimá najló: —Re a'ajnejí nojló, unká kalé iká we'epila naka riká.
43004033	Raú nemá pajlokaka. —¿Na ka'ajná a'achari rijló a'ajnejí?
43004034	Jesús kemari najló: —Nuwakára'ajeri wátaka ke nula'aká nakaje. Ñaké nula'aká kewá a'ajnejí ke nojló riká. Riwakára'a nula'aká nakaje a'ajná nuñapátajika riká ejená.
43004035	Iñapátaka nakaje ichá ijí ejátakana ejomi, imá rinaku: "Pa'u keta keri i'imajemi richa i'imajé wajló. Ketana we'echú ka'alá i'imajika wajló", ke . Eyá nuká kemari ijló, imaniña: "Re kajrú we'echú ka'alá ina'ukejlo, ne'emakáloje Tupana yukuna ajopánajlo penaje". Ijló numá: Iyaka'o meke kajrú ina'ukena waíchaka majó me'etení. Kaja richa ña'akana iphicha rená chojé. Keja kaja neká nojló.
43004036	Ina'uké jema'akachu Tupana ja'apiyá riyukuna jema'akana aú, riyukuna i'imajéñojlo ra'ajé riwemí, palá nala'akale neká riyukuna i'imakana najló aú. Tupana ja'apiyá jema'ajeño ne'emakale, ne'emajé matajnako je'echú chu rijwa'até. Ajopana ka'ajná keño'oñó riyukuna i'imakana unká jema'alaño riyukúnajlo, raú nakeño'ó rinakojé we'epíkana. Reyá pumí chiyó ajopana ka'ajná i'imaño piño Tupana yukuna najló. Riwakajé nakeño'ó wani ra'apiyá jema'akana. Tupana a'ajeri riyukuna i'imajéñojlo palá nala'akare wemí. Riwakajé pu'ují napechu i'imajika piyukeja pajñakani.
43004037	Nema'ajika ee ra'apiyá, i'imakale najló riyukuna, ne'iyajena kemakare rinaku ke riká. Nemano: "Pajluwa ejátari nakaje icha ijí, eyá apú ña'arí richa", ke.
43004038	Ñaké kaja nuwakára'ajika i'ijnaká nuyukuna i'imajé ajopánajlo. I'imajika aú nuyukuna najló, nema'ajé no'opiyá, ajopana jewíña'atakale ne'emaká nunaku paineko ipiyá. Ñakele napalamane aú na'ajé nanakojó ipuráka'alo —ke Jesús kemaká ra'apiyatéjenajlo.
43004039	-
43004040	E kaja ilerú inanaru iphayo piño rejo kajrú pajimila eyájena wa'até. Nawe'epí Tupana wakára'aka Jesús i'imaká, rumakale najló: "Piyuke rimíchaka nojló meke la'ajéyoka nuká", ke. Nephaka Jesús nakú ee, nemá rijló: —Piyuró wajwa'até. Raú ripa'ó najwa'até, yuriro najwa'até iyamá kálaja.
43004041	Ri'imá najló Tupana puráka'alo yukuna, raú kajrú rewájena we'epika Tupana wakára'akare ri'imaká. Ripuráka'alo wani jema'akana aú nawe'epí riká ri'imaká.
43004042	E nemá ilerú inanárujlo: —Pi'imaká wajló riyukuna aú wawe'epí Tupana wakára'akare ri'imaká. Chuwa unká raú ja kalé wawe'epí riká. Kaja wemi'ichá meke ripura'akó Tupana nakú. Chuwa kaja wawe'epíchaka riká wani Tupana wakára'akare majó eja'awá chojé i'imaká, ri'imatákaloje ina'uké kapichákajo liyá penaje —ke nemaká rojló.
43004043	Iyamá kala i'imajemi Jesús jácho'oro Samaria te'eré eyá, ja'apari ají ke Galilea te'eré ejo.
43004044	Unká riyurilo rite'eré nakuja, unkale nephala ra'apí rewá, raú rimá: "Marí ke waja ri'imaká piyuke Tupana puráka'alo ja'apátajeñojlo: Unká nate'eré eyájena iphala na'apí i'imaká", ke rimaká najló. Raú unká riyurilo rewá.
43004045	E kaja riphá Galilea te'eré ejo. Namaka aú riká, palá napechu i'imaká rinaku, namána'apa ri'imakale. Jerusalén e na'apátaka fiesta wakajé, namá rila'aká ina'uké e'iyá kajrú nakaje Tupánaja kalé we'epíkare la'akana.
43004046	Kaja Jesús iphá rejo. Richira'ó ají ke nate'eré e'iyowá, tajnaro pajimila Caná ejé. Re júpimi ke rewíña'ata juni, i'irakaje amúra'atakanami ke penaje i'imaká. Ya'ajná kemachi re apú pajimila. Cafarnaúm rií i'imaká. Re pajluwa ina'uké i'imari. Ne'emakana wa'até jápajeri ri'imaká. Ritami ri'irí i'imaká.
43004047	E kaja yuku i'imari: "Jesús jácho'oro Judea te'eré eyá i'imaká, iphíchari wajé majó Galilea te'eré nakojé", ke. Rema'aká riyukuna aú, ri'ijná ají ke Jesús amaje, iphari rinaku. Rajalaka riká, rimá rijló: —Akíchaje wani nu'urí, yewíchaja wani ripechu kapichako. Pila'á nojló nakaje, pi'ijná nujwa'até, pitejmo'ótachi nojló riká.
43004048	Raú Jesús kemari rijló: —Unká ipechu i'imalaje nochojé kaphí, unkájika ee amá nula'aká nakaje Tupánaja kalé we'epíkare la'akana. ¿Ke chi riká?
43004049	Raú ne'emakana wa'até jápajeri kemari rijló: —Pi'ijná kiñaja nujwa'até, yewíchaja nu'urí pechu kapichako.
43004050	Jesús kemari rijló: —Pipa'ó piñakaré ejo, kaja peyajweni pi'irí me'etení. Rema'á ra'apiyá, raú ripa'ó riñakaré ejo.
43004051	Rijwa'até jápajeño amaka aú riká waíchaka, ne'ejná rijimaje, nemá rijló: —Kaja pi'irí tejmo'otó.
43004052	Raú rimá najló: —¿Merejéchami kamú ritejmo'otako? Nemá rijló: —Lalemi wajé kamú to'okó ee, jelo'okajo mata'á rinakojé.
43004053	Raú riwe'epí Jesús kemaká rijló aú: "Kaja chuwa peyajweni pi'irí", ke, rejéchami ritejmo'otako. Ilé kaje ejomi kaphí ripechu i'imaká Jesucristo chojé. Ñaké kaja riyajalo, riyani, kele pechu i'imaká kaphí richojé.
43004054	Ilé ke ritejmo'ótaka ri'irí aú, rila'á iyaampe cha nakaje Tupánaja kalé we'epíkare la'akana, riphaka Galilea te'eré nakojé, Judea te'eré eyá i'imajemi.
43005001	Ilé kaje ejomi Judíona la'añó fiesta Jerusalén e, raú Jesús pa'aró rejo.
43005002	Pajimila nakuwá nachipúka'ata jipa piyukeja kurara ke rinakuwá. Cha'apá rinumaná i'imaká re'iyayá. Pajluwaja rinumaná nakú nemaké: "Ovéjana le'ejé riká", ke. Rawa'á juni yá'ako. Napura'akó chu rií i'imari Betesda. Juni cha pají yá'ako. Jipa nakiyá la'akanami ri'imaká. Pajluwa thé'ela kele juni turená i'imaká.
43005003	Riká turenawa kajrú natámina i'imakaño pitakó. Ke'iyapejena ne'emaká: ne'iyajena mejluruna; ne'iyajena unká méño'ojo ja'apálaño palá; ne'iyajénajlo nanapona taka'ató. Neká kajena tami pitaño juni turená. Juni yoko'okó nawátake, marí ke ri'imajíkale:
43005004	Apala keja kele juni yoko'ojiko Tupana wa'atéjeri, je'echú chiyaje, witúka'ajikale rakojé riyoko'ojé. Rejéchami pajluwa natámina nakiyana witúka'ajika rakojé ajopana piyá, riyoko'ojiko ketana. Eyá riyokola tejmo'ótakeri riká riyaripune liyá.
43005005	Re ne'iyá pajluwa ritami i'imari. Treinta y ocho jarechí ketana cha ri'imaká ritami.
43005006	E kaja Jesús iphari rejo, amari ritami to'okó re. Riwe'epí jupi cha wani ri'imaká ritami kaje wa'até, raú rimá rijló: —¿E piwátaka tejmo'otákajo?
43005007	Raú rimá Jesusjlo: —A'a, e'iyonaja unká na i'imalá, riwitúka'atakaloje nuká juni jakojé riyoko'okó ketana. Nuwitúka'ajla rakojé, e'iyonaja apú witúka'ari kiñaja nupiyá rakojé.
43005008	E Jesús kemari rijló: —Pácho'o chuwa, pa'apá, pijña'á picamané pijwa'ató.
43005009	Rejéchami ritami kaje ja'apaka riliyá. Raú rácho'o, eyá palá ra'apaka. Rijña'á kaja ricamané rijwa'ató. Nale'ejé watána'akaje jená i'imari riwakajé,
43005010	raú judíona wakára'ajeño nakiyana kemaño ritami penájemijlo: —¿Unká chi pema'alá Tupana ja'apiyá? Chuwajá watána'akaje jená, e'iyonaja piwáko'o picamané rapi.
43005011	Raú rimá najló: —Kele tejmo'ótiyari nuká kemíchari nojló: "Pa'apá, pijña'á picamané pijwa'ató", ke.
43005012	Nemá rijló: —¿Mékaje ta chi kele kemíchari pijló ilé ke?
43005013	Unká riwe'epila naka ri'imaká tejmo'ótari riká, kajrú wani ina'ukena e'iyowá ri'imakale. Kaja Jesús ja'apá reyá, raú unká ramala ri'imaká ne'iyowá.
43005014	Rejomi Jesús ipháako piño riká penájemi wa'até Tupana ñakaré chu, e rimá rijló: —Pamá, kaja pitejmo'otó, peyajweni piká chuwa, ñakele maáreya watukumó pila'aniña piño nakaje unká Tupana wátalare kaje. Pila'ajika ee piño nakaje unká riwátalare kaje, richaje wani pamájika chapú kaje yajwé reyá a'ajná ño'ojó.
43005015	Rejomi riká penájemi i'ijnari riyukuna i'imajé judíona nakiyánajlo. Rimá najló: —Jesús, riká tejmo'ótari nuká.
43005016	Ilé kaje aú judíona wakára'ajeño nakiyana wátaño Jesús la'akana chapú, ritejmo'ótakale ritami nale'ejé watána'akaje i'imaká wakajé japi.
43005017	Raú ne'ejná riyukuna kejá'aje Jesús liyá. Rimá najló: —Palá waja piyukeja nakaje Nora'apá la'akare, ñakele ñaké kaja nakaje nula'akare.
43005018	Ilé ke rimaká najló aú, richaje wani nayúcha'ako richá. Nawata wani rinókana rejéchami. Unká paala najló ri'imaká, ritejmo'ótakale natámina nale'ejé watána'akaje i'imaká wakajé japi. Chapú wani kaja ri'imaká nanaku, rimakale Tupana nakú: "Nora'apá riká". Ilé ke rinakuwá kemakana aú rila'á rikó Tupana ke kaja.
43005019	Rejéchami Jesús kemaká najló: "Jema'á marí: Tupana i'irí nuká, ñakele unká méño'ojo nula'alá nakaje nokó. Nora'apá ja'apiyá ke nula'aká riká. Rila'aká nakaje, ke kaja nula'aká.
43005020	Íki'ija Nora'apá wátaka nuká, ñakele rimá nojló nakaje nakú, nuwe'epíkaloje rila'akana nakojé. Rimaje piño kaja nojló nakaje nakú nula'akáloje penaje. Apú nakaje nula'akare chaje ri'imajika, raú ipechu i'imajé nunaku: 'Piyukeja wani nakaje la'ajerí riká', ke.
43005021	Nora'apá we'epiri ina'uké kaja taka'akaño makápo'otakana. Ñaké kaja nuká Ri'irí, we'epika wajé kajmuchaji a'akana nuwátakarenajlo.
43005022	Unká Tupana kalé kemari ina'uké nakú mékajenaka neká: palá la'akaño ka'ajná, pu'uwaré la'akaño ka'ajná. Kaja ra'á nuká Ri'irí, numakáloje inaku mékajenaka iká.
43005023	Ilé kaje penaje ra'á nu'umaká, piyuke ina'uké pechu i'imakáloje nunaku palá penaje. Nora'apá nakú napechu i'imaká, ke kaja ina'uké pechu i'imakáloje nunaku, penaje ra'á nu'umaká. Unkachu ina'uké iphala palá no'opí, unká kaja nephala palá Nora'apá, wakára'ari nu'umaká majó i'imaká ja'apí.
43005024	"Jema'á marí: A'ajeño nanakojó nupuráka'alo, i'imajeño matajnako je'echú chu. Nuwakára'ajeri Tupana. Kaphí richojé péchuruna i'imajeño matajnako re wajwa'até. Ilé ke ri'imajika ee ijló, unká riwajálaje iká. Kaphí Tupana chojé péchuruna i'imajika ee, ja'apaje kapichákajo chiyá i'imakaje chojé.
43005025	Jema'á marí: Tupana i'irí nuká. Kaja riphá rená chojé kapichájeño penájena i'imakáñojlo nema'akáloje nupuráka'alo penaje. Jema'ajeño ra'apiyajlo Tupana a'ajé wajé kajmuchaji, ripalamane aú ne'emakáloje matajnako je'echú chu.
43005026	Re Nora'apá e'iyaja i'imakaje. Riká i'imakaje ra'á kaja nuká Ri'irijlo.
43005027	Ina'uké i'imakáloje nupalamane penaje i'imaká nuká.
43005028	Ñakele ipechu i'imaniña nunaku: '¡Meke piyukeja wani péchuri riká!", ke. Numá ijló: akijñojo kaja taka'akaño penájemina jema'ajeño nuwá'aka najló.
43005029	Palá la'akaño michuna penájemina makápo'ojeño ne'emakáloje matajnako penaje je'echú chu. Eyá pu'uwaré la'akaño michuna penájemina makápo'ojeño kaja, najña'akáloje chapú kaje yajwé panaku penaje", ke Jesús kemaká najló.
43005030	Jesús kemari piño najló: "Unká nupechu nakú ri'imaká ke kalé nula'aká nakaje. Nora'apá wakára'aka numaká ina'uké nakú, keja numaká nanaku mékajenaka neká. Unká nula'alá nuwátaka ke. Nora'apá wakára'ari nu'umaká majó wátaka keja nula'aká.
43005031	Nupura'akelo palá nunakuwá, unká na penaje nupuráka'alo i'imalajla ijló, iwe'epíkaloje raú kewaka riká numakare nakú.
43005032	Re apú. Riká kemari nunaku, numaká nunakuwá ke kaja. Raú nuwe'epí kewákaka riká rimakare nunaku.
43005033	Iwakára'aka inakiyana Juan liyá riyukuno kejá'aje wakajé, kewaka rimaká najló nunaku i'imaká.
43005034	Nojló unká na penaje palá napura'akaro nunaku i'imalá. E'iyonaja ijló palani, piyukeja nakaje numakare nakú ijló iyuríkaloje ichó nojló, nu'umatákaloje iká kapichákajo liyá raú.
43005035	Palani inajlo kamareji lapí, ripatakale iná kamaré palá. Ñaké kaja Juan puráka'alo i'imaká ijló, kewákaje ri'imakale. Meketánaja pu'ují ipechu i'imaká ripuráka'alo nakú.
43005036	Riká i'imari nuyukuna i'imaká, raú kajrú ina'ukena jema'aká nuyukuna. Richaje íki'ika nema'aká me'etení nuyukuna nakaje nula'akare aú. Nora'apá palamane aú nula'á ñaké, raú nawe'epíkaloje Nora'apá wakára'ari nu'umaká majó.
43005037	Nora'apá wakára'ari nu'umaká majó, pura'aró nunaku palá. Eyá iká unká wani jema'alaño ri'imaká ijló yuku, unká kaja amala riká.
43005038	Unká kaja ripuráka'alo i'imalá ipechu nakú, unkale ipechu i'imalá kaphí riká, Tupana wakára'akare majó i'imaká chojé.
43005039	Kejluruna ke jewíña'ako Tupana puráka'alo lana'akéjami nakú, ipechu i'imakale rinaku: 'Tupana puráka'alo kemari inajlo mékeka iná la'akajla nakaje iná i'imakáloje matajnako je'echú chu penaje', ke. Ilé ke Ripuráka'alo jewíña'atakare nakú kemaká nunaku.
43005040	E'iyonaja kalé unká i'ijnalá majó nuchaje kajmuchaji chaya, i'imakáloje ripalamane matajnako je'echú chu raú.
43005041	"Unká nukulala ina'uké napura'akóloje nunaku palá, mapeja penaje.
43005042	Nuwe'epí unká iwátala íki'ija Tupana.
43005043	Nora'apá wakára'ari nuká majó i'imaká, e'iyonaja unká jema'alá no'opiyá. Apala apú ka'ajná iphájeri majó, ripechu keja pajlájeri ka'ajná ijwa'até mapeja. Ilé ja'apiyá ka'ajná jema'ajé.
43005044	Unká méño'ojo i'imalá no'opiyá jema'ajeño, iwátakale ina'uké pura'akó inaku palá. Unká iwátala napura'akó pu'uwaré inaku nupuráka'alo jimaje. Unká iwe'epila itukumó Tupana wátaka ke la'akana, rimakáloje inaku palá. Ilé ke ri'imakale ijló, unká jema'alá no'opiyá.
43005045	Ipechu i'imaniña nunaku: 'Riká kemájeri Tupánajlo nakaje pu'uwaré wala'akare nakú, richona riwajákaloje weká penaje'. Unká nuká kalé kemájeri inaku. Tupana puráka'alo, Moisés lana'akare ra'apiyá júpimi i'imaká, chojé ipechu kaphí, e'iyonaja kalé unká ila'alá rimaká ke. Pachá Tupana wajájeri iká.
43005046	Jema'akela Ripuráka'alo Moisés lana'akare ja'apiyá, jema'ajla kaja no'opiyá, rilana'akale nuyukuna i'imaká.
43005047	Unkaja ke jema'á Ripuráka'alo, júpimi rilana'akare i'imaká ja'apiyá, unká kaja jema'alaje nupuráka'alo ja'apiyá", ke Jesús kemaká judíonajlo.
43006001	Ilé ke Jesús pura'akó najwa'até i'imaká ejomi, rikuwá'a kaeja Galilea pa'anajo pitá. Rikaja kaja kaeja ií i'imari Tiberias.
43006002	Kajrú ina'ukena i'ijnaká rápumichu, namákale rila'aká kajrú nakaje Tupánaja kalé we'epíkare la'akana. Kajrú ritejmo'ótajika natámina.
43006003	-
43006004	Riwakajé yewicha judíona le'ejé fiesta iphaka rená chojé. Raú Jesús jácho'oro yenuri nakuwá ra'apiyatéjena wa'até, iphaño ri'iwátaje. Rejé riya'o najwa'até.
43006005	E Jesús pajno'oró riyámojo yaká'ajo, amari kajrú wani ina'ukena waíchaka. Yewicha nephaka nanaku ee, Jesús kemari rijwa'ateje Felípejlo. —¿Méreya chi wawarúwa'aje chuwa a'ajnejí keleruna waíchañojlo?
43006006	Mapeja rimaká rijló ñaké, rema'akáloje mékeka rimaká rijló raú. Kaja Jesús we'epí mékeka rikeño'ótajika najló a'ajnejí.
43006007	E Felipe kemari rijló: —We'ejnakela najló a'ajnejí warúwa'aje weji ke kuwá'ata keta (8) keri ketana iná jápaka'ala wemí aú, unká riphálajla piyukeja nakojé najñákaloje wejápajano penaje.
43006008	E apú ra'apiyateje Andrés, Pedro e'ewé ri'imaká, kemari Jesusjlo:
43006009	—Re maare pajluwaja yuwají kapi pajluwa thé'ela ka'alá ñani pan, iyajmela jíñana ñani wa'até, e'iyonaja unká na penaje ri'imalá kajrú wani ina'ukénajlo.
43006010	E Jesús kemari ra'apiyatéjenajlo: —Piwakára'a nayá'ako piyukeja. Kajrú jimichi palá nojé i'imaká rewá. Riká e'iyajé naya'o. Íki'iruna wani ne'emaká, achiñánaja nalapa'atá, cinco mil ewá ka'ajná.
43006011	E Jesús ña'arí rikápojo pajluwa thé'ela ka'alá pan. E rimá Tupánajlo: —Palá pila'aká weká marí a'ajnejí aú. Rejomi ra'á ra'apiyatéjenajlo pan natamáka'atakaloje riká piyuke ina'uké re yá'akañojlo. Pan rila'aká keja kaja rila'aká jíñana. Rejomi najñá na'ajnewá, a'ajná namano'oká ejé.
43006012	Rejomi Jesús kemari ra'apiyatéjenajlo: —Chuwa iwayo'otá ilé rijlupemí yuríchajo, riyuriko piyá mapeja.
43006013	Raú nawayo'otá rijlupemí piyuke. Iyamá iphata ji'imaji nakojé (12) ka'alá kuwá'ala namano'otá pu'utheno waja raú.
43006014	Riwakajé namá Jesús keño'ótaka a'ajnejí. Raú rila'á piño nakaje Tupánaja kalé we'epíkare la'akana, e nemá pajlokaka: —Kewaka jo'ó Tupana puráka'alo ja'apátajeri riká. Kaja keja ri'imaká Tupana pechu nakú riphákaloje majó marí eja'awá nakojé.
43006015	Jesús we'epiri mékeka napechu i'imaká rinaku. Nawata ra'akana tejmuji aú ne'emakana penaje. Raú ra'apáñaa neká reyá, jácho'oro ají ke ipuré ji'iwátaje, re ri'imakáloje rikoja penaje.
43006016	E kaja najúwa'a, raú Jesús ja'apiyatéjena i'ijnaño kaeja turenaje,
43006017	witúka'año wapuru chojé nakuwá'akaloje kaeja pa'anajo pitá, ají ke pajimila Cafarnaum ejo. Kaja wani najúwa'a rejéchami, e'iyonaja unká jo'ó Jesús iphala nanaku, raú nakuwa'a nekoja kalajerúwaka.
43006018	Nakuwá'aka ketana kajrú karená i'imaká nachá, raú kajrú juni yoko'okó.
43006019	Kaja cinco ka'ajná, seis kilómetros ketana ka'ajná ne'emaká riturenaya, ejéchami namaka Jesús iphaka naloko'opani. Juni jimó richira'ó. Namaka riká aú nakero'ó.
43006020	E rimá najló: —Ikero'oniño, Jesús nuká.
43006021	Raú nemá rijló: —Majó pi'ijná watu'uweje. Raú rácho'o nawapúrune chojé, wa'ató ke nephaka richuwaja punumaje nawátakare ejo i'ijnakana ejé.
43006022	Muní ke, yuriño pa'anajo pitá we'epika Jesús ja'apiyatéjena kuwá'aka pajlúwa'aku wapuru re i'imakare chu. Nawe'epí kaja unká Jesús kuwá'ala najwa'até i'imaká.
43006023	E'iyowá ke ajopana ina'ukena iphaka wapuru chuwá rejé. Pajimila Tiberias eyájena ne'emaká. Lalemi ke najñaka pan i'imaká awa'ajé nephá. Re Jesús kemari Tupánajlo: "Palá pila'aká weká marí pan aú". Rejomi najñá riká. Rawa'ajé nephá,
43006024	amaño unká Jesús i'imalá; unká kaja ra'apiyatéjena i'imalá re. Raú nawitúka'a piño wapuru chojé, kuwá'año Cafarnaúm ejo rikulaje.
43006025	E kaja nephá kaeja pa'anajo pitá, amaño Jesús i'imaká re, raú nemá rijló: —Wewíña'atajeri, ¿Mékéchami chi pi'ijichaka majó?
43006026	Rimá najló: —Nuwe'epí ikulaka nuká, ajñákale a'ajnewá imano'oká ejé lalemi nujwa'até i'imaká. Nuwe'epí unká i'ijnalá majó nuchaje iwe'epikáloje na wánika nuká.
43006027	Iwe'epíniña itukumó a'ajnejí ña'akana ijluwa, mapeja kapichako ilé kaje inajlo. Iná ajñá iná a'ajnewá iná i'imakáloje raú penaje. A'ajnejí ke kaja inajlo Tupana Pechu. Tupana kemari nunaku no'okáloje Ripechu ina'ukejlo, ne'emakáloje matajnako je'echú chu raú. Iwe'epí itukumó Ripechu ja'apiyá i'imakana.
43006028	Nemá rijló: —¿Na chi wala'ajla wala'akáloje Tupana wátaka ke penaje?
43006029	Rimá najló: —Tupana wakára'ari nu'umaká majó i'imaká, wátari ipechu i'imaká nochojé kaphí nu'umatákaloje iká kapichákajo liyá penaje.
43006030	Nemá piño rijló: —Pila'á piño wajló nakaje Tupánaja kalé la'akare, wamachi, raú wapechu i'imajé kaphí pichojé. ¿Na ka'ajná pila'ajé wajló?
43006031	Wa'ajútaya michuna i'imaké desierto chu wakajé, najñake a'ajnejí nemakare nakú "maná", ke. Tupana puráka'alo lana'akéjami kemari rinaku i'imaká: "Ra'á najló a'ajnejí je'echú chiyá".
43006032	E rimá najló: —Unká Moisés michú kalé a'arí júpimi ichi'iná michúnajlo a'ajnejí je'echú chiyaje i'imaká. Nora'apá a'arí riká wani a'ajneji najló je'echú chiyá i'imaká.
43006033	Nuká kele a'ajnejí wani, Tupana wakára'akare majó, no'okáloje kajmuchaji ina'ukénajlo ne'emakáloje matajnako je'echú chu raú.
43006034	Raú nemá rijló: —Wawakára'ajeri, eko pa'á wajló we'echú ka'alá keja kele kaje a'ajnejí pimíchaje nakú.
43006035	Jesús kemari najló: —Nuká a'ajnejí ke, no'okale kajmuchaji ina'ukejlo, ripalamane aú ne'emakáloje matajnako je'echú chu. Unká na i'imalá kapuini no'opiyá jema'ajéñojlo, napechu i'imaká piyá pu'ují raú.
43006036	Eyá iká, kaja numá inaku marí ke i'imaká: Kaja amá nula'aká palá nojé nakaje, e'iyonaja unká jema'alá no'opiyá.
43006037	Nora'apá a'arí nojló ina'uké nema'akáloje no'opiyá penaje. Neká jema'añó no'opiyá. Unká wani nócho'otalaje neká nule'ejena ina'ukena e'iyayá.
43006038	Unká nu'ujnalá majó je'echú chiyá i'imaká nula'akáloje nuwátaka ke penaje. Nula'akáloje Nora'apá wátaka ke penaje nuphá majó.
43006039	Riká wakára'ari nu'umaká majó. Unká riwátala ina'uké, ra'akárena nojló nakiyana, kapichako riliyá. Unká wani riwátala pajluwa kapichako. Kaja penaje eja'awá iphájika rená chojé wakajé, riwata numakápo'otaka piño neká piyukeja.
43006040	Nora'apá wátari piyukeja ina'ukena we'epika nunakojé. Riwata kaja napechu i'imaká kaphí nochojé, raú ne'emakáloje matajnako je'echú chu. Kaja penaje eja'awá iphájika rená chojé wakajé, numakápo'otaje piño neká piyuke.
43006041	Ilé ke rimaká rinakuwá najló aú judíona nakiyana keño'oñó rimaná akha'akana, rimakale rinakuwá: "Je'echú chiyá nuwitúka'a majó. A'ajnejí ke kaja nuká ina'ukejlo".
43006042	Raú nemá pajlokaka: —¿Unká chi José i'irí kalé kele Jesús? Wamána'apa rara'apá, raló wa'até. Eta, ¿naje chi rimá rinakuwá: "Je'echú chiyá nuwitúka'a majó"? ke.
43006043	E Jesús kemari najló: —Akha'aniña numaná ilé ke pajwa'atéchaka.
43006044	Unká na kalé jema'arijla no'opiyá, unkachu Nora'apá la'alá ripechu palá, rema'akáloje no'opiyá penaje. Ilé ke péchurunaja kalé jema'añojla no'opiyá. Kaja penaje eja'awá iphájika rená chojé wakajé, numakápo'otaje piño neká piyuke.
43006045	Tupana puráka'alo lana'akéjami, Ripuráka'alo ja'apátajeñomi chuna lana'akare i'imaká, kemari: "Tupana jewíña'atajeri piyuke ina'uké", ke. Ra'apiyá jema'ajéñoja kalé a'ajeño nanakajó ripuráka'alo.
43006046	Unká na kalé amari Tupana. Nukaja kalé amari riká, reyaje nu'umakale.
43006047	Jema'á marí: Kaphí nochojé péchuruna i'imajeño matajnako je'echú chu.
43006048	A'ajnejí palamane aú ina'uké marí eja'awá chu. A'ajnejí ke kaja nuká ina'uké nakiyánajlo, nupalamane ne'emajíkale matajnako je'echú chu.
43006049	A'ajútaya michuna ajñákeño 'maná' desierto chu ne'emaké wakajé, e'iyonaja unká ne'emalá matajnako rajñákana aú.
43006050	A'ajnejí numakare nakú ijló, iphari je'echú chiyá. Iná wátakachu inajluwa riká, unká iná tajnálajo raú je'echú chu.
43006051	A'ajnejí ke nuká ina'ukejlo, iphari je'echú chiyá majó. Wátari nuká ri'imatájeri penaje, i'imajeri nupalamane matajnako je'echú chu. Nunapona no'ojé ina'uké chaya, ripalamane aú no'opiyá jema'ajeño i'imakáloje ñakeja wani je'echú chu.
43006052	Ilé ke rimaká najló aú judíona nakiyana pura'añó rinaku pajwa'atéchaka. Ne'iyajena kemaño ajopánajlo: —¿Meke la'ajé chi ra'ajla wajló rinapona nakiyana wajñákaloje riká penaje?
43006053	Eyá Jesús kemari piño najló: —Jema'á marí: Unká wátalaje nunapona nakiyana ajñakana, eyá unká kaja wátalaje nura nakiyana i'irakana, unká meke la'ajé i'imalaje matajnako je'echú chu, kajmuchaji a'ajerí nu'umakale.
43006054	Nunapona ajñájeño, eyá nura i'irajeño, keleja kalé i'imajeño matajnako je'echú chu. Eja'awá kapichájiko wakajé numakápo'otaje neká, ne'emakáloje matajnako je'echú chu.
43006055	A'ajnejí wani nunapona; i'irakaje wani nura.
43006056	Nunapona, nura, kele palamane aú i'imajé pajluwa japi keja nujwa'até.
43006057	Nora'apá wakára'ari nuká majó i'imaká. Matajnako i'imakare riká; ripalamane ñaké kaja nuká. Ñaké kaja piyuke nunapona, eyá nura, kele palamane i'imakaño i'imajika nupalamane matajnako je'echú chu.
43006058	A'ajnejí numakare nakú ijló, iphari je'echú chiyá majó i'imaká. Unká ilé a'ajnejí, júpimi pheñawilana michuna ajñakare i'imaká, ke kalé riká. Najñaka ri'imaká, e'iyonaja natajnó. Eyá ajñájeri marí a'ajnejí, numakare nakú ijló nakiyana, i'imajeri matajnako je'echú chu ripalamane.
43006059	Ilé ke Jesús jewíña'ataka ne'emaká nawakáka'alo ñakarelana chu, pajimila Cafarnaúm e.
43006060	Ilé ke rewíña'ataka neká rinaku. Raú kajrú ra'apiyá jema'ajeño nakiyana kemaká pajlokaka: —¡Meke puwichani wani rinakojé we'epíkana, kele rimá nakú wajló! ¿Na ka'ajná jema'arijla ra'apiyá?
43006061	Jesús we'epiri mékeka napura'akó rinaku, raú rimá najló: —¿Unká paala chi ijló kele numíchaje nakú ijló?
43006062	Ina'uké i'imakáloje nupalamane penaje i'imaká nuká. ¿Meke ka'ajná ipechu la'akojla, amákela nócho'oko je'echú chojé, nu'umakáloje júpimi nu'umaká e penaje?
43006063	Tupana Pechu a'arí inajlo kajmuchaji, ripalamane iná i'imakáloje matajnako, e'iyonaja unká iwátala riká. Piyukeja nakaje Tupana pechu nakú i'imakare nakú nupuri'ichó ijwa'até. Jema'ajika ee ra'apiyá, i'imajé matajnako je'echú chu ripalamane.
43006064	E'iyonaja re inakiyana maare unká jo'ó wani pechu i'imalá kaphí nochojé —ke rimaká najló. Jesús we'epiri mékajenaka unká pechu i'imalaje kaphí richojé. Unká chiyó nakeño'ó rijwa'até chira'akano, riwe'epí mékajenaka ne'emaká. Riwe'epí kaja mékajeka a'ajeri riká ripinánajlo.
43006065	Rimá piño najló: —Kaja numá ijló i'imaká: unká meke la'ajé na jema'alajla no'opiyá, unkájika ee Nora'apá Tupana la'á napechu palá nema'akáloje no'opiyá penaje.
43006066	Rejéchami kajrú ja'apákaño rijwa'até, nema'akáloje ripuráka'alo penaje, nakiyana yurika rijwa'até ja'apákana.
43006067	Raú Jesús kemari iyamá iphata ji'imaji nakojé kele (12) ra'apiyatéjena i'imakáñojlo: —¿Ñaké kaja chi ja'apáñaajika nuká?
43006068	Raú Pedro kemari rijló: —Wawakára'ajeri, unká méño'ojo wayurila piká we'emakáloje apú ja'apiyatéjena penaje. Pipuráka'alo aú wawe'epí mékeka iná la'aká, iná i'imakáloje matajnako je'echú chu raú penaje.
43006069	Kaja kaphí wapechu pichojé. Wawe'epí riká Tupana wakára'akare majó piká, unká we'epílare pu'uwaré la'akaná.
43006070	Jesús kemari najló: —Nuká i'iwapari iká nujluwa ajopana ina'ukena e'iyayá i'imaká. Iyamá iphata ji'imaji (12) nakojé kele iká, e'iyonaja kalé re pajluwaja inakiyana Jiñá Chi'inárikana wa'ateje.
43006071	Ilé ke kemakana aú rimá Judas Isacriote nakú. Kaja riwe'epí riká a'ajika riká ripinánajlo nenókaloje riká penaje.
43007001	Rejomi Jesús ja'apari piño Galilea te'eré e'iyowá. Unká riwátala Judea te'eré ejo i'ijnakana, re i'imakaño judíona nakiyana wátakale rinókana.
43007002	Riwakajé yewíchaja judíona le'ejé fiesta iphaka rená chojé. Rií fiesta de las Enramadas. Riwakajé keja nachi'iná michuna la'ajíkano naka'apó, raú ñaké kaja nala'ajíkano piño naka'apó riká.
43007003	Raú Jesús merénami kemaño rijló: —Piyuríniño maare. Pi'ijná Judea te'eré ejo, rewájena pa'apiyá jema'ajeño amákaloje kaja mékeka pila'aká nakaje.
43007004	Iná wátakachu piyuke ina'uké we'epika nakaje iná la'akare nakojé, unká iná la'alá riká iná micho'ojnoja. Kaja piwe'epí piyuke nakaje la'akana, ñakele pila'á riká najimaje.
43007005	Unká kaja Jesús merénami we'epike palá na ina'ukeka wani ri'imaká.
43007006	Raú rimá najló: —Unká jo'ó rená iphala nojló nu'ujnakáloje rejo penaje. Ijló unká nu'umaká ijwa'até jená i'imalá, ijwa'ateja nu'umakale.
43007007	Re ina'uké nakiyana unká jema'alaño Tupana ja'apiyá, e'iyonaja unká napechu i'imalá chapú inaku. Nunaku napechu chapú, numakale najló nakaje pu'uwaré nala'akare nakú: "Unká paala ñaké la'akana", ke.
43007008	Ñakele ja'apátiya fiesta najwa'até. Nuká unká i'ijnalaje rejo ijwa'até, unká jo'ó wani nojló rejo i'ijnakana jená iphala —ke rimaká najló.
43007009	Raú riyuró Galilea te'eré nakú.
43007010	Piyuke Jesús merénami i'ijnaká fiesta ja'apátaje. Júpichami ri'ijnaká nápumichu rimichojnoja.
43007011	Fiesta e'iyowá kajrú judíona nakiyana kulaka Jesús, nemá pajlokaka: —¿Mere ka'ajná riká?
43007012	Kajrú napura'akó rinaku re. Ne'iyajena kemaño rinaku: "Palájne'eke wani riká", eyá ajopana kemaño: "Unká palájne'eke kalé riká, pajlákachi ta riká", ke.
43007013	Unká meke la'ajé palá péchuruna rinaku pura'akó palá ajopana wa'até, nakero'ojíkole nawakára'ajeño judíona piyá.
43007014	Pe'iyochá ne'emaká nale'ejé fiesta ja'apátakana nakú ejéchami, Jesús mujlúka'aka Tupana ñakaré chojé. Re rikeño'ó newíña'atakana Tupana nakú.
43007015	E judíona pechu i'imá: "¡Meke kajrú wani riwe'epika nakaje nakojé", ke, raú nemá pajlokaka: —¿Meke la'ajé chi riwe'epijla kajrú wani nakaje nakojé, ñaké unká rewíña'alo i'imaká?"
43007016	Jesús kemari najló: —Unká nupuráka'alo nakú kalé nowíña'ata iká. Wakára'ari nu'umaká majó puráka'alo yukuna nu'umá ijló.
43007017	Tupana wátaka ke la'ajeño we'epiño kewaka nupuráka'alo. Nawe'epí kaja unká nupechu keja kalé nupura'akó, riliyaje nupuráka'alo i'imakale.
43007018	Apú ka'ajná pura'aró mapeja ripechu keja palá, riwátakale ajopana ina'ukena iphaka ra'apí. Eyá pura'aró Riwakára'ajeri wátaka ke, wátari ina'uké pechu i'imaká palá Tupana nakú. Kewákaje puráka'alori riká, unkale ripajlala.
43007019	Júpimi Moisés yurí ijló Tupana puráka'alo lana'akéjami i'imaká, e'iyonaja unká na jema'alá ra'apiyá. Rejomi rimá piño najló: —¿Naje chi iwata nonókana?
43007020	Raú nemá rijló: —¿Na chi wátari pinókana? Jiñá pechu pe'iyá ta, ñakele pipura'ó ilé ke.
43007021	Rimá najló: —Nuwe'epí nakaje nula'akare e'iyá i'imaká aú ipechu nunaku: "¡Piyuke wani la'ajerí riká!", ke. Watána'akaje i'imaká wakajé e'iyá nula'á ñaké i'imaká, pachá ipechu i'imá chapú nunaku.
43007022	Júpimi Moisés puráka'alomi kemari i'imaká, piyukeja riwakajé i'imakaño mata'akáloje nakeráko'opana achiñana chinuma. Eyá iká la'añó rejo'okaja ñaké napumí chojé. Ripuráka'alomi aú imata'á ikeráko'opana achiñana chinuma. Riphaka rená chojé wakajé, watána'akaje wakajé rená i'imakachu, imata'á kaja riká riwakajé.
43007023	Ila'akáloje Moisés puráka'alomi kemaká ke penaje imata'á ikeráko'opana chinuma rená chojé riphaka wakajé, watána'akaje wakajé rená i'imakachu e'iyonaja. Eta, ¿naje iyúcha'o nuchá i'imaká, nutejmo'ótakale pajluwa ritami watána'akaje wakajé i'imaká? Piyuke rinapona nutejmo'ota i'imaká.
43007024	Imaniña mapeja ajopana nakú: "Pu'uwaré la'ajeñó neká", ke, namákana aú ja. I'ijnatá palá ipéchuwa paineko, rejomi imakáloje e ka'ajná kewaka pu'uwaré la'ajeñó neká, unká ka'ajná —ke rimaká najló.
43007025	E kaja Jerusalén eyájena nakiyana kemaño ajopánajlo Jesús nakú: —¿Unká chi riká kalé kele nakulá nenókaloje riká penaje?
43007026	Eta, ¿naje riká maare? Kajrú ina'ukena e'iyá ri'imá wajló yuku i'imaká, e'iyonaja unká meke wawakára'ajeño la'alá ri'imaká. ¿Meke ka'ajná napechu rinaku: "Kewaka, riká ka'ajná Tupana wakára'akare majó ina'uké i'imatájeri penaje?", ke ka'ajná napechu rinaku.
43007027	E'iyonaja unká ñaké kalé riká, palá wawe'epíkale méreyajeka riká. Eyá ilé Tupana wakára'ajikare majó ina'uké i'imatájeri penaje, unká na we'epílaje méreyajeka ri'imajika.
43007028	Jesús i'imari Tupana ñakaré chu newíña'atakana nakú. Rema'aká aú napura'akó rinaku, rimá najló kaphí: —¿Meke ipechu nunaku: "Wamána'apa ta riká, wawe'epí kaja méreyajeka riká", ke ka'ajná? Ke jo'ó, unká nupechu keja kalé nuphaka majó. Re pajluwaja palá péchuri, wakára'ari nu'umaká majó. Kewákaje puráka'aloji chuwá rila'á nakaje. Iká unká we'epila naka riká.
43007029	Nukaja kalé amari riká, reyá nuphákale majó i'imaká. Reyá riwakára'a nu'umaká majó —ke rimaká najló, nawe'epíkaloje raú Tupana wakára'akare ri'imaká.
43007030	Ilé ke rimaká aú nawata ripatakana nawajákaloje riká, e'iyonaja unká napatalá riká. Kaja unká jo'ó riphala rená chojé rijló i'imaká, ñakele riwakajé unká meke nala'alá ri'imaká.
43007031	Kajrú ina'ukena pechu i'imaká rejéchami kaphí Jesús chojé, raú nemá: "Wawe'epí Tupana wakára'akare majó, ina'uké i'imatájeri penaje riká. Kajrú wani rila'aká nakaje Tupánaja kalé we'epíkare la'akana. Unká apú i'imalaje piño riká ke", ke napechu i'imaká rinaku.
43007032	Fariséona nakiyana jema'añó napura'akó pajwa'atéchaka Jesús nakú palá. Raú neká, eyá sacerdótena wakára'ajeño wa'até, wakára'año policíana pataká riká naka'akáloje riká ina'uké wajákelana chojé. Raú ne'ejná ripataje.
43007033	Re ri'imá ina'uké jewíña'atakana nakú. Marí ke rimaká najló: —Meketánaja kalé nuká maárowa ijwa'até, rejomi nupa'ajó Nuwakára'ajeri ejo.
43007034	Rejomi ikulájejla nuká, e'iyonaja unká iphátalaje nuká, unkale meke la'ajé i'ijnalajla nu'umajika ejo —ke Jesús kemaká najló.
43007035	Raú judíona nakiyana kemaño pajlokaka: —¿Méño'ojo ka'ajná ri'ijnajé chuwa, kaji kemari wajló: "Unká iphátalaje piño nuká", ke? Wanakiyana judíona, ajopana te'eré nakú i'imakaño, ejo ka'ajná ri'ijnajé, rewá rewíña'atakaloje neká penaje.
43007036	Rimicha kaja wajló: "Riwakajé ikulájejla nuká, e'iyonaja unká méño'ojo iphátalaje nuká, unkale meke la'ajé i'ijnalajla nu'ujnajika ejo". ¿Meke kemakana ka'ajná kele rimá nakú wajló?
43007037	Rejéchami yewíchaja nale'ejé fiesta tajnako, raú kajrú wani ina'ukena i'imaká re. E Jesús jácho'oro najimaje tára'ajo, kaphí rimaká najló: —Re ka'ajná maare inakiyana wátaño kajmuchaji ja'apiyá i'imakana, ripalamane i'imakáloje matajnako je'echú chu raú. Inúrupi chu makára'atakochu, iwata juni i'irakana. Ke kaja iwátajika ee kajmuchaji ja'apiyá i'imakana, i'ijná majó nuchaje no'okáloje ijló riká penaje.
43007038	Kaphí nochojé péchuruna e'iyá re kajmuchaji. Juni jamo'okelana, unká chiyá juni tajnálaro, ke riká najló. Raú kaphí nochojé péchuruna i'imajeño matajnako je'echú chu. Ilé ke Tupana puráka'alo lana'akéjami kemaká.
43007039	Ilé ke rimaká najló aú nawe'epikáloje kaphí richojé péchurunajlo Tupana a'ajika Ripechu. E'iyonaja riwakajé unká jo'ó Ripechu iphala ne'iyajé i'imaká, rejo'okaja Jesús i'imakale najwa'até.
43007040	Ilé ke rimaká najló aú, ripuráka'alo jema'ajeño nakiyana kemakeño rinaku: "Apala riká ka'ajná Tupana puráka'alo ja'apátajeri, kele pheñawilana michuna kemaké nakú: 'waicha majó' ".
43007041	Eyá ajopana kemakeño kaja rinaku: "Tupana wakára'akare riká majó ri'imatákaloje ina'uké kapichákajo liyá penaje". Eyá ajopana kemakeño rinaku kaja: "¿Unká Tupana wakára'akare majó, ina'uké i'imatájeri penaje kalé riká. Galilea eyaje ta riká, raú wawe'epí unká riká kalé ina'uké i'imatájeri penaje.
43007042	Tupana puráka'alo lana'akéjami kemari: 'David michú lakénami nakiyana ri'imajika. Ñakele pajimila Belén eyaje ri'imajika, rikaja kaja pajimila eyaje David i'imakale', ke Ripuráka'alo lana'akéjami kemaká rinaku", ke nemaká Jesús nakú.
43007043	Unká panakojéchaka ke kalé napechu i'imajika rinaku.
43007044	Ne'iyajena wátaño ripatakana naka'akáloje riká ina'uké wajákelana chojé, e'iyonaja unká meke nala'alá ri'imaká riwakajé.
43007045	E kaja policíana pa'añó piño napumí chuwá ají ke fariséona, eyá sacerdótena, kele i'imaká ejo. Neká wakára'año ne'emaká napatakáloje Jesús, naka'akáloje riká ina'uké wajákelana chojé. Namaka aú nephaka mapeja, nemá najló: —¿Naje chi ipi'ichó majó ikoja? Unká iwá'alacha majó riká ta.
43007046	Raú policíana kemaño najló: —Unká na pachá wawá'ala riká majó. Palá wani rewíña'ataka ina'uké, unká na apú i'imalá riká ke.
43007047	Raú fariséona kemaño najló: —¿Ñaké kaja chi iwátaka ripajláka'ala ta ja'apiyá jema'akana, ajopana jema'aká ke kaja?
43007048	Unká wawakára'ajeño nakiyana, eyá fariséona nakiyana wa'até, jema'alá ra'apiyá ta.
43007049	Unká we'epílaño palá mékeka Tupana puráka'alo lana'akéjami kemaká ke, nekaja kalé jema'añó ra'apiyá. Pachá Tupana wajájeri neká, unkale nawe'epila mékeka Ripuráka'alo kemaká.
43007050	Raú Nicodemo, i'imari apú wakajé Jesús wa'até pura'ajó i'imaká, kemari najló:
43007051	—Wapuráka'alo kemari unká paala wala'akajla, wawajákela apú mapeja, unká chiyó wawe'epí palá na aú ka rila'aká pu'uwaré.
43007052	Raú nemá rijló: —Galilea eyájena pechu ke kaja pipechu ta. Eko pewíña'o palá Tupana puráka'alo lana'akéjami nakú, raú piwe'epeje unká Galilea eyaje kalé i'imajeri Tupana puráka'alo ja'apátajeri penaje —ke nemaká Nicodémojlo.
43007053	E kaja pajluwano ke napa'akó reyá nañakaré ejo.
43008001	Jesús jácho'oro ají ke yenuri Olivos ejo.
43008002	E muní ke lapiyami ripa'ó Tupana ñakaré ejo. Piyuke ina'uké re i'imakaño awakako rejé richaje. E riya'o rejé rewíña'atakaloje neká penaje.
43008003	E Tupana nakú jewíña'atajeño, fariséona wa'até, wá'año pajluwájaru inanaru kajrú ina'ukena i'imaká ejo. Kaluru ru'umaká, e'iyonaja nephata ru'umaká rujlapu wa'até rumanaicho la'akana nakú.
43008004	E nemá Jesusjlo: —Wewíña'atajeri, marirú inanaru, kaluru ruká, e'iyonaja wamicha rula'aká rumanicho rujlapu wa'até.
43008005	Tupana puráka'alo, júpimi Moisés lana'akare ra'apiyá i'imaká, kemari ilé ke la'akaño nakú wenókaloje neká jipa ka'akana nachá aú. Ke ripuráka'alomi wakára'aka wala'aká. Eta piká, ¿meke pipechu nakú riká?
43008006	Mapeja nemaká rijló ñaké, namákaloje mékeka rimaká najló runaku. Kaja napechu i'imá: "Apala rimaje wajló apo'ojó", ke. Rijimaje nemakáloje rinaku: "Pu'uwaré ripura'akó", narukátakaloje riká nawakára'ajeñojlo. Raú Jesús kuwá'aro te'erí jimaje, e rikeño'ó riyatewana aú te'erí jimá lana'akana.
43008007	Pulapé nemaká ñaké rijló, raú rácho'o pu'ukú tára'ajo, rimá najló: —Re inakiyana i'imajika ee maare unká la'alá pu'uwaré, keño'oré ruchá jipa ka'akana.
43008008	Rejomi rikuwa'o piño te'erí jimá lana'ajé.
43008009	Ilé ke rimaká najló aú nawe'epí pu'uwaré la'ajeñó waja ne'emaká. Raú nakeño'ó reyá pa'akano pajluwano, pajluwano ke. Pheñawilana wani keño'oñó pa'akajo paineko, rejomi piyuke napa'atako reyá. Rejéchami Jesús yuriko rikó, ilerú inanaru wa'até.
43008010	E rácho'o piño tára'ajo pu'ukú. E riyaka'o rawa'ó, amari unká na i'imalá. Rukaja kalé i'imayo re. Rimá rojló: —¿Mere chi neká wátiyaño pinókana? ¿Unká chi naka'alacha pichá jipa?
43008011	Rumá rijló: —Wawakára'ajeri, unká na ka'alacha nuchá jipa. Raú rimá rojló: —Unká kaja nula'alaje piká chapú. Chuwa pipa'ó mana'ija. Pila'aniña piño pimanaicho apú wa'até —ke rimaká rojló.
43008012	E kaja Jesús pura'aró piño najwa'até: —Kamareji ke nuká piyuke ina'ukejlo marí eja'awá chu. Ñakele jema'añó no'opiyajlo kamareji ke nuká, nupalamane ne'emajíkale matajnako Tupana wa'até. Eyá unká jema'alájeño no'opiyá, unká amálajeño nukamaré. Pu'uwaré nala'akare pachá kalajeruni chu i'imakaño keja ne'emajika.
43008013	E fariséona kemaño rijló: —Pinakuwaja pipura'ó palá, ñakele unká na penaje nakaje pimakare pinakuwá i'imalá, unká kewaka kalé ri'imakale.
43008014	Raú Jesús kemari najló: —Kewaka piyukeja nakaje numakare nunakuwá, nupura'ó ñaké nunakuwá palá, nuwe'epíkale méreyajeka nuká, eyá méño'ojoka nu'ujnajika. Eyá iká, unká iwe'epila méreyajeka nuká, eyá méño'ojoka nu'ujnajika.
43008015	Iká kemaño ina'uké nakú mékajenaka neká ipuráka'alo aú ja. Eyá nuká unká kemalá mapeja ina'uké nakú: "Marí kajena neká", ke.
43008016	Numakachu ina'uké nakú: "Marí kajena neká", ke, kewaka numaká nanaku. Unká nokoja kalé, numakale ñaké nanaku. Nora'apá, wakára'ari nu'umaká majó, wa'até wemá ñaké nanaku.
43008017	Tupana puráka'alo, júpimi Moisés lana'akare ra'apiyá i'imaká, kemari: "Iyamá ina'uké kemájika ee rejeno waja kewaka nakaje nakú, jema'ajé napuráka'alo ja'apiyá", ke rimaká i'imaká.
43008018	Ñakele nupura'ó nunakuwá nokó palá, eyá Nora'apá wakára'ari nu'umaká majó, kemari ñakeja kaja nunaku. Raú iyamá weká kemaño ñaké waja.
43008019	Raú nemá rijló: —¿Mere chi para'apá? Rimá najló: —Unká iwe'epila na ina'ukeka nuká, ñakele unká kaja iwe'epílajla naka Nora'apá. Iwe'epíkela naka nuká, iwe'epijla kaja naka riká.
43008020	Ilé ke Jesús jewíña'ataka ne'emaká Tupana ñakaré, nalamá'atakare chu liñeru kaichama chojé awa'á. Ilé ke rewíña'ataka ne'emaká, e'iyonaja unká napatalá ri'imaká riwakajé, nawajákaloje riká penaje, kaja unká jo'ó riphala rená chojé rijló i'imaká.
43008021	E kaja Jesús kemari piño najló: —Maáreya nu'ujnajika wakajé ikulájejla nuká, e'iyonaja unká iphátalaje nuká. Pu'uwaré ila'akare wa'ateja ikapichajo, ñakele unká meke la'ajé amálaje piño nuká. Unká kaja meke la'ajé i'ijnalaje nu'ujnajika ejo.
43008022	Raú judíona nakiyana kemaño pajlokaka: —Apala rinójika ka'ajná rikó, raú ka'ajná rimá wajló: "Unká meke la'ajé i'ijnalaje nu'ujnajika ejo", ke.
43008023	Jesús kemari piño najló: —Marí te'erí nakiyájena iká, eyá nuká je'echú chiyaje. Marí eja'awá chiyájena iká, eyá nuká unká marí eja'awá nakiyaje kalé.
43008024	Ñaké i'imakale numicha ijló i'imichaka: Piyukeja ikapichájiko pu'uwaré ila'akare pachá. Unkale jema'alá piyuke nakaje numakare nunakuwá ijló nakú ja'apiyá, pachá ikapichajo.
43008025	Raú nemá rijló: —¿Na ina'ukeka chi piká? Rimá najló: —Kaja numá ijló nunakuwá i'imaká na ina'ukeka nuká, nukeño'oké wakajé jewíña'atakana i'imaká.
43008026	Re kajrú nakaje numakáloje inaku, meke la'ajeñoka iká, raú iwe'epíkaloje pu'uwaré ila'akare nakojé. Wakára'ari nu'umaká majó, kemari ñakeja kaja inaku, rejeno waja wapechu i'imakale inaku rijwa'até ñaké.
43008027	Ilé ke rimaká najló, e'iyonaja unká nawe'epila Rara'apá nakú rimaká najló ñaké.
43008028	Raú rimá piño najló: —Inójika wakajé nuká a'awaná apiyákakanami nakojé ejomi, numakápo'ojo piño. Rejéchami iwe'epíjika ina'uké i'imakáloje nupalamane penaje i'imaká nuká. Iwe'epeje kaja unká nupechu keja kalé nula'aká nakaje. Nuwakára'ajeri wakára'aka nowíña'ataka nakaje nakú, keja kaja nowíña'ataka iká.
43008029	Ñakeja nujwa'até, wakára'ari nu'umaká majó. Unká meke la'ajé riyurila nokó nuká, ñakeja nula'akale riwátaka ke.
43008030	Ilé ke rimaká najló aú, ejéchami kajrú ne'iyajena jema'aká ra'apiyá.
43008031	Raú rimá judíona nakiyana jema'añó ra'apiyajlo: —A'ajika ee nupuráka'alo inakojó ñakeja, nujwa'atéjena wani i'imajika.
43008032	Rejéchami iwe'epíjika kewákaje puráka'aloji nakojé. Riká a'ajeri iñaté, i'imaká piyá pu'uwaré la'akaná nakú. Raú i'imajó pu'uwaré la'ajeñó wakára'ajeri liyá.
43008033	Raú nemá rijló: —Abraham michú lakénami weká. Ñakele unká na kalé wajárijla weká. Eta, ¿naje pimá wajló we'emakóloje pu'uwaré la'ajeñó wakára'ajeri liyá?
43008034	Raú rimá najló: —Piyukeja pu'uwaré la'ajeñó la'aká nawakára'ajeri wátaka ke.
43008035	Ñakele pu'uwaré la'akaná nakuja ne'emajé, rijwa'atéjena ne'emakale. Mawemíwaka jápaka apujlo, unká rijápakarejlo pechu i'imalá rinaku, ripechu i'imaká riyani nakú ke kaja, unká nanakiyana ke kalé ri'imakale. Unká kaja na yurílajo rijló, riyánijlo waja nakaje yuríjikole.
43008036	Ñaké kaja nojló riká. Tupana i'irí nuká, ñakele nu'umatájika ee iká iwakára'ajeri liyá, unká i'imalaje rijwa'atéjena. Rejéchami kaja unká ila'alaje pu'uwaré riwátaka ke reyá a'ajná ño'ojó, Tupana yaní i'imajíkale.
43008037	Nuwe'epí Abraham michú lakénami iká, e'iyonaja iwata nonókana, unkale iwátala nupuráka'alo a'akana inakojó.
43008038	Nora'apá wakára'aka nula'aká nakaje, ke nula'aká nakaje e'iyowá. Eyá iká la'añó kaja nakaje jara'apá wakára'aka ila'aká ke.
43008039	Raú nemá rijló: —Wara'apá ke Abraham i'imaká wajló i'imaká, rilakénami we'emakale. Jesús kemari najló: —Kewaka, Abraham lakénami nakiyánami i'imakela, ila'ajla rila'ajika i'imajika ke kaja.
43008040	Palá nupura'akó ijwa'até nakaje noma'akare Tupana liyá nakú, e'iyonaja iwata nonókana. Unká wani Abraham pechu i'imaké ilé ke.
43008041	Ñakele iká la'añó piyuke nakaje jara'apá wátaka ke. Nemá rijló: —Unká mapeja waló, namano'okare yaní kalé weká. Re pajluwa wara'apá, riká Tupana.
43008042	Raú Jesús kemari najló: —Kewaka, Tupana i'imakela jara'apá, iwátajla nuká. Riká wakára'ari nu'umaká majó, raú nuká maare. Unká nu'ujnalá majó nupechu keja. Riká wakára'ari nu'umaká majó.
43008043	Nuwe'epí ijnú wani iwátaka nupuráka'alo ja'apiyá jema'akana, raú unká iwátala ra'akana inakojó.
43008044	Jiñá Chi'inárikana jara'apá, rijwa'atéjena i'imakale, ñakele ila'á nakaje ripechu nakú ri'imaká ke. Ina'uké kapichátajeri riká, Jiñá Chi'inárikana. Kaja keja ri'imaká rikeño'okó i'imaká eyá. Unká riyawa'achilo kewákaje puráka'aloji ja'apiyá, ñakele unká ripura'aló kewaka. Ripura'akochu, mapeja ripajlaka, richuwájeja ri'imakale pajlákachi. Pajlákachina jara'apá riká; pajlákachina wakára'ajeri kaja riká.
43008045	Eyá nuká pura'aró ijwa'até kewákaje puráka'aloji nakú, e'iyonaja unká jema'alá no'opiyá riká.
43008046	Unká pu'uwaré la'ajerí kalé nuká, raú unká meke la'ajé inakiyana kemalajla nunaku: "Pu'uwaré la'aká riká", ke. Kewákaje nakaje nakú nupura'ó ijwa'até. Eta, ¿naje unká jema'alá no'opiyá riká?
43008047	Tupana wa'atéjena jema'añó wechi Ripuráka'alo ja'apiyá. Kaja unká rijwa'atéjena kalé i'imakale, ijnú wani iwátaka Ripuráka'alo jema'akana —ke Jesús kemaká najló.
43008048	Raú judíona nakiyana kemaño Jesusjlo: —Kewaka ka'ajná wemaká pinaku: "Samaria eyaje riká. Eyá re kaja jiñá pechu re'iyá", ke.
43008049	Rimá najló: —Unká jiñá pechu i'imalá no'iyá. Nuphákale Nora'apá ja'apí, nula'á nakaje riwátaka ke. Eyá iká, unká wani iphálaño no'opí.
43008050	Unká nokoja kalé nuwátaka iphaka no'opí. Re apú wátari iphaka no'opí. Riká kemájeri ina'uké nakú mékajenaka neká. Nanakiyana i'imajeño rijwa'até, eyá ajopana riwajaje.
43008051	Piyukeja jema'añó nupuráka'alo ja'apiyá i'imajeño matajnako nujwa'até.
43008052	Ilé kaje aú judíona nakiyana kemaño rijló: —Chuwa wawe'epí kewaka wani jiñá pechu pe'iyá. Abraham michú, eyá piyukeja Tupana puráka'alo ja'apátajeño michuna tajnaño waja i'imaká. Eta, piká kemari chuwa pipuráka'alo ja'apiyá jema'ajeño nakú: "Unká tajnákajo penájena kalé ne'emajika", ke.
43008053	Ajopana chaje wani Abraham i'imaká, kapicharo i'imaká. ¿Abraham i'imaká, chaje wani chi piká? Ñaké waja piyuke Tupana puráka'alo ja'apátajeño kapichako i'imaká. ¿Meke ka'ajná pipechu ta pinakuwá?
43008054	Raú rimá najló: —Nokó nupura'akelo palá nunakuwá, unká na penaje ri'imalajla ijló. Iká kemaño Nora'apá nakú: "Wachi'inárikana riká", ke. Eyá riká pura'aró kaja nunaku palá.
43008055	Unká iwe'epila naka Tupana. Nukaja kalé amari riká. Numakela rinaku: "Unká nomána'apa kalé riká", ke, pajlákachina nakiyana nu'umakajla, iká ke kaja. Kewaka, nomákale riká, no'ó nunakojó nakaje rimakare nakú.
43008056	A'ajuta michú Abraham we'epiri eja'awá chojé iphájeri penaje nu'umaká. Raú pu'ují ripechu i'imaká, riwe'epíkale marí ke ri'imajika.
43008057	Judíona kemaño piño rijló: —Unká jo'ó cincuenta jarechí cha kalé piká. Eta, pimá pamá Abraham i'imaká.
43008058	Jesús kemari najló: —Jema'á marí. Nuká i'imari paineko, unká chiyó Abraham i'imá.
43008059	Ilé kajé aú najña'á jipa nakápojo naka'akáloje riká richá, e'iyonaja rata'ó napiyá. E rácho'o Tupana ñakaré chiyá, i'ijnari ají ke a'ajná ño'ojó newami chuwá.
43009001	E kaja Jesús ja'apari piño. Ra'apaka ewá, ramá pajluwa ina'uké mejlurú wani i'imaká. Ñakeja rimotho'oká i'imaká.
43009002	E kaja ra'apiyatéjena kemaño rijló: —Wewíña'atajeri, ¿Na pachá chi rimotho'ó ilé ke? ¿Pu'uwaré richi'iná la'akare i'imaká pachá ka'ajná chi rimotho'ó ñaké? ¿Rikoja rila'akare pu'uwaré pachá ka'ajná?
43009003	Jesús kemari najló: —Unká pu'uwaré rila'akare pachá kalé rimotho'ó ilé ke; unká kaja richi'iná la'akare pu'uwaré pachá kalé. Ina'uké amákaloje me'etení mékeka Tupana la'aká riká palá wani, penaje rimotho'ó mejlurú i'imaká.
43009004	Me'etení we'echú i'imanoja nula'ajé Nuwakára'ajeri wátaka nula'aká ke, kaja lapí unká méño'ojo iná la'alá palá iná jápaka'ala.
43009005	Nu'umaká marí eja'awá nakú ketana, kamareji ke nuká ina’ukejlo nawe'epíkaloje Tupana nakojé raú penaje.
43009006	Ilé ke rimaká ejomi, rathupá te'erí e'iyajé. E rikechípa'a rawi te'erí wa'até wejápaja. Kéchami ripato'otaka mejlurú ijlú chojé te'erí kechípa'akanami.
43009007	Rejomi rimá mejlurujlo: —Chuwa pi'ijná a'apitakélaji ejo, pipicha pijlú chiyá. Raú ri'ijná rejo. Siloé riká a'apitakélaji ií i'imaká. "Iná wakára'akare", ke Siloé kemakana i'imaká napura'akó chu. Riphaka rejo ee, ripá rijlú chiyá juni aú. Rejomi ripa'ó riñakaré ejo. Palá ramaka rejéchami.
43009008	Rawa'á ñakaré i'imakaño amaka aú, palá kele mejlurú penájemi i'imaká amaka aú, nemá pajlokaka: —¿Unká chi riká kalé, kele yá'akero iñe'epú chu ina'uké liyá liñeru kejá'akana nakú?
43009009	Raú ne'iyajena kemaño rinaku: "Riká ka'ajná riká". Ajopana kemaño: "Unká riká kalé riká, ñaké wani jo'ó ramákana". Raú rimá najló: —Mejlurú penájemi nuká, amákare i'imaká.
43009010	E nemá rijló: —Eta, ¿meke la'ajé chi pamá chuwa palá?
43009011	Rimá najló: —Kele Jesús, ke nemakare nakú, kechípi'ichari te'erí rawi wa'até. Rejomi ripato'otiya nujlú nakojé riká. Rejomi rimicha nojló nu'ujnakáloje nujlú chiyá jipaje Siloé ejo, raú nu'umichá rejo nujlú chiyá jipaje. Nupíchaka nujlú chiyá ejéchami nomíchaka palá raú.
43009012	Nemá rijló: —¿Mere chi riká, kele pimá nakú? —Kaapí, unká nuwe'epila —ke rimaká najló.
43009013	E nawa'a mejlurú penájemi fariséona i'imaká ejo.
43009014	Nale'ejé watána'akaje i'imaká wakajé japi, Jesús kechípa'ari rawi te'erí wa'até ra'akáloje mejlurú ñaté.
43009015	Ilé kaje aú nawa'a mejlurú penájemi rejo nakejá'akaloje riliya riyukuna. Nemá rijló: —¿Meke chi pila'aká pamákaloje penaje? Raú rimá najló: —Pajluwaja pato'otari nujlú nakojé te'erí rawi wa'até kechípa'akanami. Rejomi nu'umá nujlú chiyá jipaje. Nupaká nujlú chiyá ejéchami nomaka, ñakele palá nomaka me'etení.
43009016	Raú fariséona nakiyana kemaño: —Wawe'epí unká Tupana wa'ateje kalé riká, kele ja'apátari piliyá mejlukaji, unká pachá riphala wale'ejé watána'akaje i'imaká wakajé ja'apí. Ajopana kemaño rinaku: —Eta, ¿meke la'ajé chi pu'uwaré la'ajerí la'ajla nakaje Tupánaja kalé we'epíkare la'akana? Ilé kaje aú unká rejeno waja kalé napechu i'imaká rinaku.
43009017	Raú nakeja'a piño mejlurú penájemi liyá riyukuna, nemá rijló: —Kaja pamá palá me'etení. Eta, ¿meke chi pipechu ilé, ja'apátari piliyá mejlukaji, nakú me'etení? Raú rimá najló: —Nojló Tupana puráka'alo ja'apátajeri riká.
43009018	Unká paala judíona pechu nakú ri'imaká. Kaja napechu i'imá: "Mapeja ka'ajná ripajlaka ta i'imaká, unká ka'ajná mejlurú wani kalé ri'imaká". Raú nawa'a richi'iná maná. Neká iphaño nanaku.
43009019	Najló nemá: —¿I'irí chi kaji nemá nakú: "Mejlurú ri'imaká", ke? Eta, ¿meke la'ajé chi ramá chuwa palá?
43009020	Raú nemá najló: —Wawe'epí kewaka marí we'erí motho'oká mejlurú i'imaká.
43009021	Eyá me'etení unká wawe'epila mékeka rila'aká ramákaloje palá penaje. Unká kaja wawe'epila mékaje ina'ukeka ja'apátaka riliyá mejlukaji. Kaja phíyu'uke chaje riká, ñakele ikeja'a riliyá riyukuna.
43009022	Ilé ke richi'iná kemaká najló, nawó la'akole judíona nakiyana ja'apejé. Kaja nawakára'ajeño kemaño ina'ukejlo i'imaká: "Imájika ee Jesús nakú, 'Tupana wakára'akare majó riká', ke, unká wayurílaje awakako wawakáka'alo ñakarelana chojé wajwa'até".
43009023	Ilé kaje aú richi'iná wo la'ó na'apejé, raú nemá najló: "Ikeja'a riliyá riyukuna, kaja phíyu'uke chaje riká".
43009024	Raú judíona nakiyana wá'año piño mejlurú penájemi maná. Ri'ijná piño rejo, e nemá rijló: —Chuwa wawata pi'imaká wajló palá wani riyukuna Tupana jimaje ke. Wawe'epí pu'uwaré la'ajerí ta kele ina'uké ja'apátari piliyá mejlukaji.
43009025	Raú rimá najló: —Unká nuwe'epila na ina'ukeka riká: pu'uwaré la'ajerí ka'ajná, unká ka'ajná. Rikaja kalé nuwe'epí: ra'apátaka nuliyá mejlukaji. Unká wani nomala i'imaká, eyá me'etení palá nomaka.
43009026	Nemá piño rijló: —¿Meke wani chi rila'aká pi'imaká? ¿Meke chi ra'apátaka piliyá mejlukaji?
43009027	Rimá najló: —Kaja nu'umá ijló riyukuna palá, e'iyonaja unká jema'alá no'opiyá. ¿Naje chi ikeja'a methú ke wani riyukuna nuliyá? ¿Iwata kaja chi rijwa'atéjena nakiyana i'imakana?
43009028	Ilé ke rimaká najló aú nakha'á riká, nemá rijló: —Piwatájika ee, piká jema'á kele ina'uké ta ja'apiyá. Moisés michú puráka'alomi ja'apiyá jema'ajeño weká.
43009029	Wawe'epí Tupana pura'akó Moisés wa'até i'imaká. Eyá ilé pimakare ta nakú wajló, unká wawe'epila méreyajeka riká.
43009030	Marí kaje aú mejlurú penájemi kemari najló: —¿Meke chi kaji? ¿Meke la'ajé chi unká iwe'epila méreyajeka riká? Kaja iwe'epí ra'apátaka nuliyá mejlukaji, e'iyonaja, ¿unká chi iwe'epila méreyajeka riká?
43009031	Wawe'epí unká Tupana a'alá rinakojó pu'uwaré la'ajeñó puráka'alo, napura'akochu rijwa'até. Eyá iphaño ra'apí, la'añó riwátaka ke rijwa'até, neká puráka'alo ra'á rinakojó. Ra'á kaja nañaté.
43009032	Maárejecha weká unká jo'ó wani wema'alá nemaká apú nakú: "Riká ja'apátari mejlukaji, mejlurú liyá", ke.
43009033	Tupana wa'ateje ri'imakale, rila'á kajrú nakaje unká méño'ojo ajopana la'alare kaje —ke rimaká najló.
43009034	Raú nemá mejlurú penájemijlo: —Pu'uwaré la'ajerí wani piká ta pimotho'oká i'imaká eyá. Eta chuwa, ¿naje piwata ta pinakuwá la'akana wajló wewíña'atajeri ke? Ilé ke rimaká najló aú, naka'á riká ne'iyayó nawakáka'alo ñakarelana chiyá.
43009035	Jesús we'epiri mékeka naka'aká mejlurú penájemi nawakáka'alo ñakarelana chiyá. Júpichami ripháako rijwa'até, rimá rijló: —¿E chi pipechu kaphí Tupana i'irí chojé?
43009036	Rimá Jesusjlo: —Pimá nojló na ina'ukeka riká nupechu i'imakáloje kaphí richojé.
43009037	Jesús kemari rijló: —Kaja pamá nuká. Tupana i'irí nuká pipura'ó wa'até me'etení.
43009038	Ilé ke rimaká rijló aú mejlurú penájemi tára'aro ri'irúpachi aú Jesús jimaje, rimá rijló: —Nuwakára'ajeri, kaphí nupechu chuwa pichojé.
43009039	Raú Jesús kemari rawa'á i'imakáñojlo: —Majó nuphá i'imaká marí eja'awá nakojé, mejluruna ke i'imakaño amákaloje nupalamane. Eyá kejluruna ke i'imakaño najluwa i'imakáloje me'ejluruna ke.
43009040	Raú fariséona re i'imakaño nakiyana kemaño rijló: —¿Mejluruna ke kaja chi weká, ñaké chi ilé ke pipechu wanaku?
43009041	Rimá najló: —Iwe'epíkela inakuwá pu'uwaré la'ajeñó ke, unká Tupana wajálajla iká pu'uwaré ila'akare pachá. Ila'akale inakuwá palá la'akaño ke, pachá pu'uwaré ila'akare yuró ijwa'até. Pachá Tupana wajájeri iká —ke Jesús kemaká najló.
43010001	E Jesús kemari piño najló: "Jema'á marí: Mujlúka'ari ka'ajná ovéjana le'ejé kurara chojé mapeja, unká rinumaná chuwá kalé, riká jata'akachi, rijiyo'otákale kurara rimujlúka'akaloje apú ewá richojé.
43010002	Eyá nalamára'ajeri mujlúka'ari palá nachaje rinumaná chuwá.
43010003	Palá kaja nanumaná wa'aphé me'etaka rijló nanumaná, rimujlúka'akaloje richojé penaje. Palá ovéjana jema'aká nalamára'ajeri núrupi mejé, riwá'aka najló ee. Neí aú riwa'a najló.
43010004	Rejomi rácho'ota neká kurara chiyá, e ra'apá natukumá. Palá rile'ejena ovéjana ja'apaka rápumichu, nema'akale palá nalamára'ajeri núrupi mejé.
43010005	Unká ne'ejnalá mapeja apú ápumichu, unkale namána'apa kalé ri'imakale. Neñáakoja ripiyá, nawe'epíkale unká nalamára'ajeri kalé riká. Rinúrupi mejé aú ja nawe'epí riká".
43010006	Ilé ke Jesús i'imaká najló ovéjana lamára'akana yukuna, e'iyonaja unká nawe'epila meke kemakánaka ri'imaká.
43010007	E Jesús kemari piño najló: "Jema'á marí numájikare nakú piño ijló. Nakurárane numaná, palá ovéjana mujlúka'akare chuwá, ke nuká ina'ukejlo, nupalamane aú ina'uké mujlúka'ajikale Tupana i'imaká ejo.
43010008	Paineko nutukumá iphákaño i'imaká, i'imaño piro'okéjina. Chapú ina'uké la'ajeño ne'emaká, ñakele unká Tupana puráka'alo ja'apiyá jema'ajeño jema'aké na'apiyá.
43010009	Pají numaná ke nuká ina'ukejlo, nupalamane aú namujlúka'ajikale Tupana i'imaká ejo, ne'emakáloje makapichako penaje. Ovéjana mujlúka'aka na'ajnewá kulaje, iphátaño palá nojé a'ajnejí najluwa, ke kaja nujwa'atéjenajlo nakaje i'imajika palá.
43010010	"Piro'okeji iphari rata'akáloje, rinókaloje, rikapichátakaloje penaje. Eyá nuká, unká ilé kaje penaje kalé nuphá majó. Nuphá majó i'imataje, nupalamane i'imakáloje makapichako je'echú chu.
43010011	Palá lamára'aka ovéjana, ke nuká ina'ukejlo. Palá lamára'aka ovéjana a'arí rikó kapichákajojlo ripirana chaya, kajrú rimejñátakale neká.
43010012	Eyá apú ka'ajná lamára'ari ovéjana mapeja, rikánakaloje liñeru namákana wemí aú ja kalé. E ka'ajná mana'í chiyó yawi, eja'awá eyaje, ja'aró ovéjana e'iyajé rinokáloje neká. Ilé ke ramaka aú ka'ajná riñaa neká piyukeja, kaja unká rile'ejena kalé ovéjana ne'emakale. Raú ka'ajná yawi ja'apá piyuke ovéjana nakú makajmala.
43010013	Ilé ke rila'aká neká, unká rile'ejena kalé ne'emakale. Kaja namákana wemija kalé riwata", ke rimaká najló.
43010014	-
43010015	Rimá piño najló: "Palá lamára'aka ovéjana ke nuká ina'ukejlo. Palá Nora'apá we'epika nuká, ñaké kaja nuwe'epika riká. Palá kaja nuwe'epika nule'ejena ina'ukena, eyá neká we'epiño kaja palá nuká. Nuká taka'ajeri nachaya, nakapichájiko piyá.
43010016	Re kaja ajopana ina'ukena me'etení, unká jo'ó nujwa'atéjena kalé i'imakaño. A'ajná ño'ojó chami nuwá'aje najló ne'emakáloje nujwa'atéjena penaje. Rejéchami ne'emajika pajluwapuku keja ajopana nujwa'atéjena wa'até. Nuká i'imajeri pajluwaja nawakára'ajeri.
43010017	"Kajrú Nora'apá wátaka nuká, nutaka'ajíkale nujwa'atéjena ina'ukena chaya. Nutaka'ajika ejomi numakápo'ojo piño.
43010018	Nupechu keja no'ojika nokó ina'ukejlo nenókaloje nuká penaje. Nuwátakela, unká meke nala'alajla nuká. Kaja ñaké Nora'apá pechu nakú riká, nutaka'akáloje nachaya penaje, rejomi kalé numakápo'ojo piño nopumí chuwá", ke Jesús kemaká najló.
43010019	Ilé ke rimaká najló aú, unká panakojéchaka ke kalé judíona pechu i'imaká rinaku rejéchami.
43010020	Raú nanakiyana kemaño rinaku: —¿Naje ka'ajná nema'á ripuráka'alo ta ja'apiyá? Re jiñá pechu re'iyá ta, raú jewíñami ke riká.
43010021	Eyá ajopana kemaño kaja rinaku: —Jiñá pechu i'imakela re'iyá, unká méño'ojo ripura'alojla palá, ripura'akó ke. Unká kaja meke la'ajé jiñá pechu i'imakare e'iyá ja'apátalajla mejlukaji ina'uké liyá.
43010022	Yawijá i'imari nala'aká fiesta Jerusalén e wakajé. Júpimi ke nachi'iná michuna ñapátaka piño Tupana ñakaré la'akana rapumí chuwá. Chapú nanaku péchuruna i'imaká kajya'ataño paineko i'imakare. Riwe'epéjona penaje nala'akeno fiesta riwakajé.
43010023	Jesús i'imari kaja re najwa'até fiesta ja'apátakana nakú. Richira'ó Tupana ñakaré kópiwa. Richira'akaro ewá nakú nemaké: "Salomón kopi riká".
43010024	Rejé judíona nakiyana awakaño rinakojé tujlá ke pajimájechaka. Nemá rijló: —¿Meketana júpika chi pimicho'otájika waliyá pinakojé we'epíkana: na ina'ukeka wani piká? Kewaka Tupana wakára'akare pi'imajika ee majó, pimá wajló pu'ukuja pinakuwá wawe'epikáloje piká wani piká.
43010025	Raú Jesús kemari najló: —Kaja nu'umá nuyukuno ijló i'imaká, e'iyonaja unká jema'alá no'opiyá riká. Nora'apá a'arí nuñaté nula'akáloje nakaje rikaja kalé la'akare. Nakaje nula'akare aú iwe'epeje palá, kewaka riká wakára'akare majó nuká.
43010026	E'iyonaja unká jema'alá no'opiyá, unká no'opiyatéjena nakiyana kalé i'imakale.
43010027	Nujwa'atéjena a'añó palá nupuráka'alo nanakojó. Nuwe'epí kaja mékajenaka neká nujwa'atéjena, nema'akale palá no'opiyá.
43010028	Neká i'imajeño matajnako je'echú chu, no'ojíkale najló kajmuchaji, ripalamane ne'emakáloje makapichako nujwa'até penaje. Unká kaja na kalé jácho'otajeri neká no'opiyá jema'akana chiyá.
43010029	Nora'apá a'arí nojló neká ne'emakáloje nujwa'atéjena penaje. Ñakele unká na kalé ka'arijla neká nuliyá.
43010030	Pajluwa keja weká, nuká Nora'apá wa'até.
43010031	Ilé ke rimaká judíona nakiyánajlo aú, nawata jipa ka'akana richá nenókaloje riká penaje.
43010032	E Jesús kemari najló: —Nora'apá a'akale nuñaté, nula'á kajrú nakaje palá ijimaje. Eta ¿Na chi nula'á unká paala, iwátale nonókana jipa aú?
43010033	Raú judíona nakiyana kemaño rijló: —Unká nakaje pila'akare pachá kalé wawata jipa ka'akana pichá. Pu'uwaré pipura'akó Tupana nakú, eyá pila'akale pinakuwá Tupana ke kaja, pachá wawata pinókana.
43010034	Raú Jesús kemari piño najló: —Tupana puráka'alo lana'akéjami kemari iwakára'ajeño michuna nakiyana nakú i'imaká: "Tupana ke neká".
43010035	Ripuráka'alo kemaká nakaje nakú keja riká, unká meke la'ajé ri'imalá apo'ojó. Riyuríkarenajlo ripuráka'alo nakú rimá: "Tupana ke neká". Ñakele unká naje kalé imá nunaku: "Pu'uwaré la'ajerí riká", ke.
43010036	Tupana wakára'ari nu'umaká majó marí eja'awá nakojé, e'iyonaja imá nunaku: "Pu'uwaré ripura'akó Tupana nakú", numakale nunakuwá: "Tupana i'irí nuká", ke.
43010037	Nula'ajika ee nakaje nupechu keja, jema'aniña no'opiyá.
43010038	Eyá nula'ajika ee nakaje Nuwakára'ajeri wátaka ke, jema'á no'opiyá. Raú ila'ajé nuká kewaka; iwe'epeje kaja pajluwa chuwá wapechu rijwa'até.
43010039	Ilé ke rimaká najló aú, nawata piño ripatakana nawajákaloje riká, e'iyonaja ri'imaó naliyá.
43010040	E kaja Jesús kuwá'ari piño ají ke juni Jordán pa'anajo pitá. Juan michú la'ajika bautizar ina'uké i'imajika ejo riphá. Rejé riyuró.
43010041	Kajrú ina'ukena i'ijnaká rejo ramaje. E ramájeño kemaño pajlokaka: —Unká Juan la'aké nakaje Tupánaja kalé we'epíkare la'akana, e'iyonaja wawe'epí kewaka piyukeja nakaje rimakare marí ina'uké nakú i'imaká.
43010042	Ñakele re kajrú ina'ukena pechu i'imaká kaphí Jesucristo chojé.
43011001	Pajluwaja ina'uké i'imakeri pajimila Betania e. Rií i'imari Lázaro. Riká pajimila nakuja kaja iyamá re'eweloná i'imá: María, Marta wa'até.
43011002	Ruká María, Lázaro e'eweló, akho'oyó júpimi ke pu'umé amarí Jesús ji'imá nakojé i'imaká. Rejomi rolaka ri'imaká ruwilá aú ri'imá nakiyá.
43011003	Ruká penájemiru, ro'oweló Marta wa'até, wakára'año Jesusjlo pura'akajo marí ke: —Wawakára'ajeri, akíchaje wani pijwáke'ewe.
43011004	Ilé ke Jesús jema'aká nemaká rijló aú, rimá: —Unká ritajnálajo ilé ritami kaje nakú. Nawe'epíkaloje piyukeja nakaje la'ajerí Tupana, ñaké kaja piyukeja nakaje la'ajerí nuká Ri'irí, penaje rila'ó ritami —ke rimaká najló.
43011005	Palá Jesús pechu i'imajika Marta, María, eyá ne'ewé Lázaro, kele nakú.
43011006	Nemá rijló: "Akíchaje wani Lázaro", ke, e'iyonaja unká ri'ijnalá riwakajé rejo. Riyuró rejo'okaja iyamá kala ri'imaká e.
43011007	Rejéchami rimaká ra'apiyatéjenajlo: —Chuwa we'ejnajika piño Judea te'eré ejo.
43011008	Raú ra'apiyatéjena kemaño rijló: —Wewíña'atajeri, meyáleja re judíona i'imakaño nakiyana wátaño jipa ka'akana pichá nenókaloje piká penaje, ¿e'iyonaja chi piwata rejo i'ijnakana piño?
43011009	Raú rimá najló: —Re iyamá iphata ji'imaji nakojé kele (12) kamú jená pajluwa we'echú japi, iná jápakaloje rapi. We'echú iná ja'apákachu, unká iná tujla'atalo na nakojé, palá iná amákale iná pewá.
43011010	Eyá lapí iná ja'apákachu kalajerúwaka, mapeja iná tujla'atako, unkale iná amala palá iná pewá.
43011011	Rejomi rimá piño ra'apiyatéjenajlo: —Unká wajwáke'e Lázaro taka'aká kalé, rikamátakoja. Nopótaje riká.
43011012	Raú ra'apiyatéjena kemaño rijló: —Kaja pimá "rikamátakoja", ke, raú wawe'epí kewaka ritapure tajnájiko ee, rapoje piño.
43011013	Mapeja Jesús kemaká najló Lázaro nakú "rikamátakoja", ke, riwe'epika e'iyonaja kaja Lázaro taka'aká. Raú ra'apiyatéjena pechu i'imá: "Rikamátako japi, lapí iná kamátako ke".
43011014	Rejéchami Jesús i'imaká najló riyukuna palá, rimá najló: —Kaja Lázaro michú taka'á.
43011015	Pu'ují nupechu raú, unkale we'emalá re riwakajé. Palani kaja ijló riká, raú iwe'epíkaloje palá na la'ajerika nuká. Chuwa we'ejnajika rejo wamákaloje riká penaje.
43011016	Raú Tomás, iyamá motho'okaño nakiyana ri'imaká, kemari rijwáke'enajlo: —I'ijná we'ejnachi rijwa'até, wataka'achí rijwa'até rejo.
43011017	E ne'ejná rejo. Nephaka ee, nemá Jesusjlo. —Pa'u ke kala cha weká nato'otaka Lázaro michú támijimi to'otákelana chojé i'imaká ejomi.
43011018	Jerusalén awa'aja riká pajimila Betania, weji kele kilómetros ketana júkaka riká reyá.
43011019	Kajrú judíona nakiyana i'imaká Marta, María, kele wa'até re. Napechu pala'ataje ne'ejná rejo, namákale chapú kaje yajwé ne'ewé michú taja'aká pumí chiyá.
43011020	Nemaká aú najló: "Jesús waícha", ke, Marta i'ijnayo ají ke rijimajo. Ro'oweló María yuriyo nañakaré chu, unká rócho'olo reyá.
43011021	E kaja Marta iphayo Jesús nakú, rumá rijló: —Pi'imakela maare wajwa'até, unká no'owé michú taka'añáalajla weká.
43011022	E'iyonaja nuwe'epí Tupana la'aká pijló piyuke nakaje pikejá'aka riliyá, riká ke.
43011023	Jesús kemari rojló: —Pe'ewé michú makápo'ojo piño.
43011024	Raú rumá rijló: —Nuwe'epí kewaka rimakápo'ojiko piño, piyuke ina'ukena kaja taka'akaño michuna penájemina makápo'ojiko, eja'awá iphájika kaja penaje rená chojé wakajé.
43011025	Jesús kemari piño rojló: —Ina'ukena kaja taka'akaño makápo'otajeri nuká; ina'ukejlo kajmuchaji a'ajeri nuká. Ina'ukena taka'añó, e'iyonaja kaphí péchuruna nochojé i'imajeño piño.
43011026	Marí ke riká kajmurúnajlo: Nayuríkachu nachó nojló, nu'umatákaloje neká Tupánajlo penaje, unká wani natajnálajo. ¿E chi ri'imajika pijló ilé ke?
43011027	—A'a, nuwakára'ajeri, nuwe'epí Tupana wakára'aka piká majó we'ematájeri wani penaje. Tupana i'irí piká. Kaja keja ripechu nakú ri'imaká pi'imakáloje marí eja'awá chu penaje.
43011028	Ilé ke rumaká rijló ejomi, rupa'ó ro'oweló Maríajlo wá'aje. Rumá rojló me'echú: —Kaja wewíña'atajeri iphicha maáreje. Riwá'icha pimaná.
43011029	Ilé ke rumaká rojló aú, María jácho'oyo reyá ru'ujnakáloje Jesús amaje.
43011030	Rejo'okaja ri'imaká pajimila awa'aja, Marta wa'até nepháako i'imaká eja.
43011031	Rujwa'até i'imakaño, Judíona nakiyana, amaka aú María jácho'oko tu'ujné, ne'ejná rópumichu. Napechu i'imá runaku: "Apala támijimina to'otákelana ejo ka'ajná ru'ujichá ro'owé michú iyaje", raú ne'ejná rópumichu rupechu pala'ataje.
43011032	María iphaka Jesús i'imaká ejo ee, rutára'o ru'urúpachi aú ri'imá awa'ajé, rumá rijló: —Pi'imakela maare wajwa'até, unká no'owé michú taka'añáalajla weká i'imaká.
43011033	Marí ke ramaka aú María iyaka kajrú, ñaké kaja rujwa'até iphákaño iyaka aú, ripechu la'ó kamu'ují wani najwa'até.
43011034	Raú rimá najló: —¿Méreje chi nato'otá Lázaro michú tami? Nemá rijló: —Majó pi'ijná wajwa'até, pamicha.
43011035	Nephaka rejo ee, kajrú Jesús iyaka Lázaro michú.
43011036	Raú judíona nakiyana kemaño pajlokaka: —Meke íki'ija wani riwátaka ri'imaká michú, ¡pa! riyaka riká michú.
43011037	Eyá ajopana kemaño rinaku: —Ra'á mejlurú wani i'imaká ñaté ramákaloje palá penaje. Eta, ¿unká chi méño'ojo rila'alajla nakaje i'imaká, riká michú taka'aká piyá?
43011038	Rejéchami Jesús i'ijnaká jipa pana ichákanami awa'ajé. Kaja netá támijimi cha kajruni jipa aú. Kamu'ují wani ripechu i'imaká.
43011039	E rimá najló: —Jatatá kele jipa rinumanaya. Raú Marta re'ewelomi kemayo: —Wawakára'ajeri, nuwe'epí kaja majicha rama me'etení. Kaja pa'u ke kala cha weká, ritaka'aká i'imaká ejomi.
43011040	E'iyonaja Jesús kemari rojló: —Kaja numicha pijló i'imichaka: Kaphí pipechu i'imajika ee Tupana chojé, pamaje mékeka rila'aká palá wani nakaje.
43011041	E kaja natatá jipa rinumanaya. Rejéchami riyaká'ako je'echú chojé, rimá Tupánajlo: —Nora'apá, palá pila'aká nuká, pema'akale nupuráka'alo no'opiyá.
43011042	Nuwe'epí ñakeja pema'akano nupuráka'alo no'opiyá. Ñakele mariruna ina'ukena we'epíkaloje kewaka piká wakára'ari nu'umaká majó, penaje nupura'ó pijwa'até me'etení.
43011043	Ilé ke rimaká ejomi, rawíyo'oko rimaká: —Lázaro, chuwa pácho'o majó ilé chiyá, pi'ijná majó.
43011044	Ilé ke rawíyo'oka rijló ejéchami riká támijimi jácho'oko majó. Mapíra'akeja a'arumakaji aú riyáthe'ela, eyá ri'imá, rijimá, kajémaka i'imaká. E Jesús kemari najló: —Iwicho'otá rinakiyá piyukeja ripápimi, rejomi iyurí rácho'oko.
43011045	Jesús makápo'otaka Lázaro i'imaká ejomi, kajrú judíona iphaño María wa'até rejo i'imaká pechu i'imaká kaphí richojé, namákale rimakápo'otaka Lázaro.
43011046	Eyá ne'iyajena i'ijnataño piyukeja namákare rila'akare yukuna fariséonajlo.
43011047	Ilé ke fariséona, eyá sacerdótena wakára'ajeño, kele jema'aká aú riyukuna, nawa'a nachaje wakára'akaño maná, nawakákoloje najwa'até, namákaloje meke nala'ajika riká. Nemá: —¿Meke wala'ajika chuwa ilé ina'uké wa'até? Kajrucha wani rila'alaka nakaje Tupánaja kalé we'epíkare la'akana.
43011048	Wayuríjika ee rila'aká rejo'okaja kajrú nakaje Tupánaja kalé we'epíkare la'akana, rejéchami kajrú wani ina'ukena pechu i'imajika kaphí richojé. Raú ka'ajná Roma eyájena wakára'ajeri, wakára'aje wakapichátakana piyuke, Tupana ñakaré maare i'imakare wa'ató —ke nemaká.
43011049	Caifás i'imari re najwa'até. Riwakajé sacerdótena wakára'ajeri ri'imaká. Na'á ri'imaká ri'imakáloje nawakára'ajeri pajluwaja jarechí ketana penaje. Riká kemari najló: —Unká wani na iwe'epila.
43011050	Pajluwaja ina'uké taka'ajeri wachaya, wakapichako piyá piyuke wani. Ilé kaje wajló palani.
43011051	Unká ripechu keja kalé Caifás kemaká najló ñaké. Nawakára'ajeri ri'imakale riwakajé, Tupana Pechu a'arí riñaté rimakáloje najló: "Pajluwaja taka'ajeri rile'ejena ina'ukena judíona chaya", ke.
43011052	Unká nacháyaja kalé ritaka'ajé. Piyuke Tupana wa'atéjena, ajopana te'eré nakú i'imakaño, chaya wa'ató ritaka'ajé ne'emakáloje pajluwapuku ke penaje.
43011053	Ilé ke ri'imakale, judíona wakára'ajeño pura'añó pajwa'atéchaka nawe'epíkaloje mékeka nenójika Jesús.
43011054	Ilé kaje ejomi unká Jesús ja'apala pu'uwaká wani judíona e'iyowá. Rácho'o nate'eré Judea eyá, i'ijnari ají ke a'ajná pajimila Efraín ejo. Desierto chu riká pajimila i'imaké. Rejé riyuró ra'apiyatéjena wa'até.
43011055	Riwakajé yewicha nephaka nale'ejé fiesta Pascua ja'apejé. Unká chiyó fiesta iphá rená chojé, nalamá'atakeno napechúwaka nakajmóka'alo fiesta piyá, napechu i'imakáloje palá Tupana nakú. Ilé kaje aú kajrú ina'ukena i'ijnajika Jerusalén ejo.
43011056	Kajrú ne'emaká Jerusalén e Jesús kulákana nakú. Tupana ñakaré chu ne'iyajena pura'añó pajwa'atéchaka rinaku. Nemá apujlo, apujlo ke: —¿Meke pipechu nakú riká? ¿E chi ri'ijnajika majó fiesta ja'apátaje, unká ka'ajná?
43011057	Kaja fariséona, sacerdótena wakára'ajeño wa'até, kemaño piyukeja ina'ukénajlo: —Amájika ee Jesús, eko i'imá wajlo riyukuna wapatakáloje riká.
43012001	Pajluwa kuwá'ata ke kala (6) yuriro napé, nale'ejé fiesta Pascua iphákaloje rená chojé. Ripiyá Jesús i'ijnari pajimila Betania ejo Lázaro, rimakápo'otakare i'imaká, ñakajela ejo.
43012002	Re nala'á a'ajnejí Jesús piyana, raú ne'ejná rejo na'ajnewá ajñaje. Marta tamáka'atayo najló a'ajnejí. Ajopana i'imaño kaja re na'ajnewá ajñakana nakú. Re kaja Lázaro i'imari najwa'até.
43012003	Najñaka na'ajnewá e'iyowá ke, María i'ijnayo Jesús jimaje. Nakaje jilami i'imari rukapi wíluru chu. Richu pu'umé amarí, kawemini wani ri'imaká. Riká rokho'ó Jesús ji'imá nakojé, rejomi rumakára'a riká ruwilá aú. Pu'umeja nañakaré chuwá rama i'imaká.
43012004	Judas Iscariote i'imari kaja re najwa'até. Jesús ja'apiyatéjena nakiyana ri'imaká. Riká a'ajeri Jesús ripinánajlo nenókaloje riká penaje. Ramaka aú rula'aká ilé ke, rimá ajopánajlo:
43012005	—Kawemini wani kele pu'umé amarí. Pajluwa jarechí ketana ka'ajná iná jápakajla riwemí. ¿Naje unká ro'olá ajopánajlo riká rujña'akáloje liñeru riwemí, raú ro'okáloje kamu'ují la'akaño ñaté?
43012006	Mapeja rimaká ilé ke runaku, jata'akachi ri'imakale, unká riwe'epike kamu'ují la'akaño mu'ují. Jesús ja'apiyatéjena liñérute lamá'atajeri ri'imaká, e'iyonaja unká rilamá'atake palá najló riká. Rata'akeno rijluwa rinakiyana.
43012007	Ilé ke rimaká aú, Jesús kemari rijló: —Reja ru'umare. Nojló rulamá'ata kele nakaje jilá naja'ajika nutami wakajéjloje penaje.
43012008	Ñakeja kamu'ují la'akaño i'imajika ijwa'até, eyá nuká unká ñakeja kalé nu'umajika ijwa'até maare —ke rimaká najló.
43012009	Judíona nakiyana we'epiño Jesús iphaka Betania ejo, raú ne'ejná rejo ramaje. Nawata kaja Lázaro amákana, riká Jesús makápo'otakare i'imaká penájemi.
43012010	Sacerdótena wakára'ajeño wátaño Lázaro nókana.
43012011	Jesús makápo'otaka ri'imaká ejomi, kajrú judíona pechu i'imaká kaphí Jesús chojé. Rilanakiya nayurí sacerdótena wakára'ajeño ja'apiyá jema'akana. Ilé kajé pachá nawata Lázaro nókana.
43012012	Kaja kajrú ina'ukena i'ijnaká Jerusalén ejo fiesta Pascua ja'apátaje. Nawe'epí muní ke Jesús iphájika pajimila e'iyajé,
43012013	raú ne'ejná nakaje wirulá mata'ajé. Rejomi nácho'o pajimila eyá, i'ijnaño ají ke rijimajo, iphákaño rijwa'até iñe'epú chu. E nawíyo'oko nemaká rinaku: —¡Wephákare wani ja'apí, Tupana! ¡Wapura'achó palá riká, Tupana wakára'akare majó we'ematájeri penaje nakú! ¡Wapura'achó palá riká, Israel michú lakénami wakára'ajeri nakú!
43012014	E kaja Jesús iphátari burro i'irí. Riká janapeje rácho'o yá'ajo ra'apákaloje rinaku pajimila e'iyowá. Ilé ke rila'aká aú, rila'á júpimi Tupana puráka'alo lana'akéjami kemaká rinaku i'imaká ke:
43012015	"Jerusalén eyájena, ikero'oniño. Amá iwakára'ajeri iphaka majó burrito nakú", ke rimaká rinaku i'imaká.
43012016	Paineko chiyó unká Jesús ja'apiyatéjena we'epike meke kemakánaka nakaje rimájikare rinakuwá i'imajika. Ripinana noka riká a'awaná apiyákakanami nakojé i'imaká ejomi, nawe'epí piyuke nakaje i'imaká rijló júpimi nalana'aká rinakojé i'imaká ke.
43012017	Jesús makápo'otaka Lázaro i'imaká wakajé, kajrú ina'ukena i'imaká rijwa'até re. Neká jema'añó rawíyo'oka rijló rácho'okoloje majó liri chiyá penaje. Rimakápo'otaka ri'imaká amájeño i'imaño riyukuna ajopánajlo, ajopánajlo ke.
43012018	Raú ne'ejná Jesús ejo, nawe'epíkale rila'aká kajrú nakaje Tupánaja kalé we'epíkare la'akana.
43012019	E fariséona amaño riphaka pajimila e'iyajé kajrú ina'ukena wa'até, raú napura'ó pajwa'atéchaka nekámika ke. Nemá pajlokaka: —¡Chuwa unká meke wala'alá! ¡Iyaka'o, rijwa'até waja chuwa ina'uké!
43012020	Kajrú ina'ukena i'ijnaká Jerusalén ejo, napechu i'imakáloje pu'ují Tupana nakú fiesta i'imaká ketana. Re kaja griégona nakiyana i'imaño.
43012021	Neká i'ijnaño Jesús ja'apiyateje Felipe awa'ajé. Pajimila Betsaida eyaje ri'imaká. Galilea te'eré nakú riká pajimila. Nephaka rinaku ee, nemá rijló: —Pila'á wajló nakaje. Eko piwa'a weká Jesús ejo, wawata ramákana.
43012022	Raú Felipe i'ijnari nayukuna i'imajé Andresjlo. Rejomi ne'ejná riyukuna i'imajé Jesusjlo.
43012023	Ne'emaká rijló riyukuna aú, rimá najló: —Kaja riphicha rená chojé chuwa nojló Tupana la'akáloje nuká ajopana chaje wani penaje. Ina'uké i'imakáloje nupalamane penaje i'imaká nuká.
43012024	Unkachu iná ejátala nakaje icha ijí, pajluwánaja riyuriko rikoja. Eyá iná ejátakachu riká te'erí e'iyajé, rikapichako ke rila'akó meketánaja, rejomi reño'ó. Pajluwaja nakaje ijí nakiyana iphari, riká a'arí kajrú richawá. Ñaké kaja nukapichájiko, kajrú nujwa'atéjena i'imakáloje raú penaje.
43012025	Re ina'uké nakiyana we'epiño khaí nanakuwá. Nawata rejeno waja ina'uké pechu i'imaká palá nanaku, raú unká nawátala nujwa'atéjena i'imakana. Ilé ke nawe'epíkale khaí nanakuwá, nakapichajo Tupana liyá. Eyá unká we'epílaño khaí nanakuwá i'imajeño matajnako je'echú chu nujwa'até.
43012026	Nojló nakaje la'ajeñó jema'añó palá no'opiyá, ñakele neká i'imajeño nujwa'até nu'umajika e. Palá wani Nora'apá la'ajika nanaku, nala'akale nojló nakaje palá.
43012027	Rimá piño najló: "Nuwe'epí nomájika chuwa chapú kaje yajwé. ¿Meke chi numájika Nora'apajlo rinaku? ¿Numaje chi rijló: 'Pi'imatá nuká ilé chapú kaje nojló i'imajíkare liyá'? Unká numalaje ilé ke rijló. Riká penaje nuphá majó i'imaká", ke rimaká najló.
43012028	E ripura'ó Tupana wa'até, rimá rijló: "Pa'ayú, pila'á nakaje, raú ina'uké pechu i'imakáloje palá pinaku penaje". Rejéchami re i'imakaño jema'aká Tupana pura'akó rijwa'até je'echú chiyá majó. Rimá Jesusjlo: "Kaja nula'á kajrú nakaje palá, raú ina'uké pechu i'imakáloje palá nunaku penaje. Eyá chuwa nula'ajika piño richaje nakaje, raú napechu i'imakáloje pu'ují nunaku penaje".
43012029	Ina'ukena re i'imakaño nakiyana jema'añó meke Tupana pura'akó rijwa'até, e'iyonaja napechu i'imá: "Apala pichaní mejé ka'ajná ri'imichaka", ke. Eyá ajopana kemaño: —Tupana wa'atéjeri, je'echú chiyaje, puri'icharo rijwa'até je'echú chiyá.
43012030	E kaja Jesús kemari najló: —Unká noma'akáloje riká penaje kalé rimicha nojló ilé ke. Iká jema'akáloje penaje riká, rimicha ñaké.
43012031	Chuwa Tupana wajájika nuká ina'ukena chaya. Pu'uwaré nala'akare pachá, namanaicho nala'akare kaje pachá riwajaje nuká. Reyá a'ajná ño'ojó unká Jiñá Chi'inárikana i'imalaje nawakára'ajeri.
43012032	Nephájika nuká a'awaná apiyákakanami nakojé ejomi, numakápo'ojo piño. Rejéchami nulamá'atajika kajrú ina'ukena pechu ne'emakáloje nujwa'atéjena penaje.
43012033	Ilé ke ri'imaká najló riyukuna aú, nawe'epí mékeka ritaka'ajika.
43012034	Raú nemá rijló: —Wawe'epí Tupana puráka'alo, júpimi Moisés lana'akare i'imaká, chu kemaká ina'uké i'imatájeri nakú: "Unká tajnákajo penaje kalé ri'imajika", ke. E'iyonaja pimá pinakuwá: "Nephaje nuká a'awaná apiyákakanami nakojé. Ina'uké i'imakáloje nupalamane penaje i'imaká nuká", ke pimaká. Apala unká ka'ajná riká kalé piká, kele Tupana puráka'alo lana'akéjami kemá nakú i'imaká.
43012035	Jesús kemari najló: —Rejo'okaja nu'umajika ijwa'até maare meketánaja. Kamareji ke nuká maare ijló, nowíña'atakale iká palá Tupana nakú. Ñakele jema'á no'opiyá maare nu'umaká ijwa'até ketana. La'añó nakaje kalajerúwaka unká we'epila mékeka nala'aká riká, kalajeruni chu i'imakaño keja ne'emakale.
43012036	Kamareji ke nu'umakale ijló, iwe'epeje palá Tupana nakojé. Nochojé ipechu i'imajé kaphí maare nu'umajika ijwa'até ketana, raú i'imajé nujwa'atéjena. Ilé ke rimaká najló ejomi, ra'apáñaa neká, e rata'añáa neká.
43012037	Kajrú wani Jesús la'ajika nakaje ne'iyowá Tupánaja kalé we'epíkare la'akana, e'iyonaja unká napechu i'imaké kaphí richojé.
43012038	Kaja júpimi ke ñaké Isaías michú lana'aká nayukuna ripiyá i'imaká. Raú rimaká nanaku chuwá ri'imá. Rilana'á nanakojé i'imaká: "Wawakára'ajeri, unká na'alaje nanakojó wapuráka'alo. Namájejla Tupana la'aká piyuke wani nakaje.
43012039	E'iyonaja unká na'alaje nanakojó wapuráka'alo", ke rilana'aká i'imaká. Isaías kaja lana'arí piño marí ke i'imaká:
43012040	"Tupana la'arí neká mejluruna ke. Rila'á kaja neká mapechúruna ke, nawe'epika piyá meke kemakánaka nakaje rila'akare nakojé. Ilé ke rila'aká neká, nayurika piyá nekó Tupánajlo rilamá'atakaloje napechu", ke rilana'aká júpimi ke i'imaká.
43012041	Ilé ke Isaías kemaká i'imaká, riwe'epíkale mékeka kajrú wánika Jesús la'ajika nakaje. Raú ri'imá riyukuna najló ripiyá i'imaká.
43012042	E'iyonaja kajrú judíona nakiyana pechu i'imajika kaphí Jesucristo chojé. Ñaké kaja nawakára'ajeño nakiyana pechu i'imajika kaphí richojé. E'iyonaja unká ne'emaké riyukuna ajopánajlo, nakero'ojíkole fariséona piyá. Nawe'epíkela ra'apiyá jema'ajeño ne'emaká, unká nayurílajla nawakako najwa'até nawakáka'alo ñakarelana chu.
43012043	Nawata Tupana pechu i'imaká palá nanaku, e'iyonaja richaje íki'ika nawátaka ina'uké pechu i'imaká palá nanaku.
43012044	Rejéchami Jesús kemaká najló kaphí marí ke: —Kaphí péchuruna nochojé, pechu kaphí kaja Nora'apá wakára'ari nu'umaká majó i'imaká chojé.
43012045	Nomájeño amána'apa nuká. Namána'apa kaja, wakára'ari nu'umaká majó.
43012046	Majó nuphá marí eja'awá nakojé i'imaká, kamareji ke nu'umakáloje ina'ukejlo, piyukeja kaphí nochojé péchuruna i'imakáloje mejáma'atani chu, ne'emaká piyá kalajerúwaka.
43012047	Eyá unká jema'alaño nupuráka'alo ja'apiyá, unká nuká kalé wajájeri neká. Unká nuwajákaloje ina'uké penaje kalé nuphá majó; nu'umatákaloje neká penaje nuphá.
43012048	Piyukeja unká wátalaño nuká, unká kaja wátalaño nupuráka'alo ja'apiyá jema'akana. Unká nuká kalé wajájeri neká, kaja re nawajájeri. Nupuráka'alo, ijnú nema'akare ja'apiyá, rikaja wajájeri neká kaja penaje eja'awá iphájika rená chojé wakajé.
43012049	Unká nupechu keja kalé nupura'akó. Nora'apá wakára'ari nu'umaká majó wakára'aka nupura'akó, keja nupura'akó nakaje nakú. Riwakára'a kaja nowíña'ataka ina'uké rinaku.
43012050	Iná we'epíkachu piyukeja Nora'apá puráka'alo nakojé, iná we'epeje kaja meke la'akana iná i'imakáloje matajnako je'echú chu. Ñakele numá ijló nakaje nakú Nora'apá wakára'aka ke —ke Jesús kemaká najló.
43013001	Pajluwa kálaja yuriro natukumá nephákaloje nale'ejé fiesta Pascua jená chojé. Jesús we'epiri yewicha riphaka rená chojé rijló, rácho'okoloje marí eja'awá nakiyá ri'ijnakáloje Rara'apá i'imaká ejo. Íki'ija Jesús wátajika ra'apiyatéjena marí eja'awá chu ri'imaká ketana.
43013002	Laínchu najñaka na'ajnewá ee, Jiñá Chi'inárikana pechu ja'aró Judas Iscariote e'iyajé, raú riwata Jesús a'akana ripinánajlo. Simón i'irí ri'imaká.
43013003	Jesús we'epiri Rara'apá i'imaká eyá riphá majó i'imaká, raú riwe'epí ripa'ajiko piño rejo ri'imakáloje piyuke ajopana chaje wakára'ajeri penaje.
43013004	Rejéchami rikeño'oká ra'ajnewá ajñakana ra'apiyatéjena wa'até, e'iyowá ke rácho'oko. Rika'á richáyaje ra'arumaká rinakiyó, rejomi repo'ó riwachapí toalla aú.
43013005	Rejomi rakho'ó juni pachiya chojé. Rejéchami rikeño'oká ra'apiyatéjena ji'imá nakiyá jipakana pajluwano, pajluwano ke juni aú. Eyá toalla riwachapí chu i'imakare aú rimakára'a juni ne'emá nakojé.
43013006	Kaja ewaja riphá Pedro ji'ilaje ripakáloje ri'imá nakiyá, raú Pedro kemari rijló: —Nuwakára'ajeri, ¿Piwata chi nu'umá nakiyá jipakana?
43013007	Jesús kemari rijló: —Me'etení unká piwe'epila nájeka nula'aká iká marí ke. Rejomi piwe'epeje rinakojé.
43013008	Raú Pedro kemari rijló: —Unká nuyurílaje pipaká nu'umá nakiyá. Jesús kemari rijló: —Unkajika ee piyurí nupaká pi'imá nakiyá, unká nujwa'atéjena nakiyana kalé pi'imajika.
43013009	Raú Simón Pedro kemari rijló: —Nuwakára'ajeri, unká nu'umá nakiyaja kalé pipaje, nuwata kaja pipaká nuyáthe'ela chiyá, eyá nuwíla'aru nakiyá wa'ató.
43013010	Jesús kemari najló: —Wajé a'apitaká penájemi unká wátala piño ra'apitatákana, mapijaru rinapona i'imakale. Ri'imá nakiyaja kalé jipakana palani. Mapijáruna ke iká piyuke nojló, e'iyonaja re e'iyá pajluwaja unká wani palá péchuri kalé.
43013011	Riwe'epí mékajeka a'ajika ripinánajlo riká, raú rimá: "Pajluwaja unká wani palá péchuri kalé", ke.
43013012	Jesús ñapátaka ne'emá nakiyá jipakana ejomi, ra'á piño rinakuwá ra'arumaká richari i'imakare. Rejomi riya'o piño najwa'até, e rimá najló: —¿E iwe'epika nájeka nupicha ji'imá nakiyá? ¿Na nakú chi nowíña'atiya iká raú?
43013013	Iká kemaño nunaku: "wewíña'atajeri", ke, "wawakára'ajeri", ke. Palani ilé ke nunaku kemakana, ñaké nu'umakale.
43013014	Jewíña'atajeri nuká, iwakára'ajeri kaja nuká, e'iyonaja nupicha ji'imá nakiyá. Ijwa'até jápajeri keja nuli'ichaka nunakuwá raú. Ñakele ñaké kaja ila'ajika, marí nuli'ichaka i'imichaka ke kaja.
43013015	Kaja amicha mékeka nuli'ichaka ijwa'até. Ila'akáloje ñaké kaja ajopana wa'até penaje nuli'ichá ñaké.
43013016	Unká meke la'ajé apú wa'até jápajeri i'imalajla rikariwate chaje, rijwa'até japajeri ri'imakale.
43013017	Iwe'epíjika ee palá piyuke ilé nakaje numíchaje nakú ijló nakojé, eyá ila'ajika ee ñaké, i'imajé palá.
43013018	Unká piyukeja nakú kalé numá ñaké. Nuwe'epí mékajenaka nu'uwapá nujluwa. Tupana puráka'alo lana'akéjami kemaká nunaku, ke ri'imajika. Rimá nunaku i'imaká: "Ajñájeri ra'ajnewá nujwa'até, amari chapú nuká".
43013019	Ñaké ri'imajika nojló piyá, nu'umá ijló riyukuna palá, iwe'epíkaloje palá rinakojé. Riká, Tupana wakára'akare majó ina'uké i'imatájeri penaje nuká.
43013020	Jema'á marí: Wátaño nujwa'atéjena, wátaño kaja nuká. Eyá wátaño nuká, wátaño kaja Nuwakára'ajeri —ke Jesús kemaká najló.
43013021	Ilé ke Jesús kemaká najló ejomi, kamu'ují wani ripechu la'akó. Rejéchami rimaká najló pu'ukuja: —Jema'á numájikare nakú ijló chuwa: Re pajluwaja inakiyana maare wajwa'até, a'ajeri nuká nupinánajlo.
43013022	Ilé ke rimaká najló aú, ra'apiyatéjena yaká'año pachájekaka, unká nawe'epila mékajeka nanakiyana rimá nakú.
43013023	Jesús ja'apiyateje, íki'ija riwátakare, yá'aro rawa'á najñaka na'ajnewá ketana.
43013024	Rijló Simón Pedro kemari riyáthe'ela aú, rikejá'akaloje riyukuna palá riliyá nawe'epíkaloje mékajeka riká rimá nakú, a'ajeri riká ripinánajlo.
43013025	Raú ratató Jesús awa'ajé, rimá rijló: —¿Mékaje chi kele pimá nakú, a'ajeri piká pipinánajlo?
43013026	Jesús kemari rijló: —Nonóro'otajika marí pan ejomi, no'ojé rinakiyana a'ajeri nuká nupinánajlo, raú iwe'epeje mékajeka riká. E ranóro'ota pan. Rejomi ra'á rinakiyana Judas Iscariote, Simón i'irímijlo.
43013027	Rijña'aká riliyá pan anóro'otakejami ejéchami, Jiñá Chi'inárikana pechu ja'aró re'iyajé. E Jesús kemari rijló: —Pila'á me'etení nakaje piwátajikare la'akana.
43013028	Re i'imakaño rijwa'até na'ajnewá ajñakana nakú, unká we'epila nájeka rimaká rijló ñaké.
43013029	Naliñérute lamá'atajeri Judas i'imaká, raú ne'iyajena pechu i'imá Jesús nakú: "Apala riwata ka'ajná riwarúwa'aka wajló nakaje wa'apátakaloje fiesta raú penaje. Riwata ka'ajná ra'aká kamu'ují la'akáñojlo liñeru".
43013030	Rijña'aká pan anóro'otakejami Jesús liyá ejomi, rácho'o reyá. Kalajerú cha i'imaká.
43013031	Judas jácho'oko reyá i'imaká ejomi, Jesús kemari najló: —Ina'uké i'imakáloje nupalamane penaje i'imaká nuká. Chuwa kajrú ina'ukena we'epíjika palá la'ajérika nuká. Ñaké kaja nawe'epíjika meke palá wani Tupana la'aká ina'uké nupalamane.
43013032	Nakaje nula'akare aú ina'uké pechu i'imajé palá Tupana nakú. Chuwa rila'ajika nakaje, napechu i'imakáloje palá kaja nunaku raú. Yewíchaja Tupana la'aká nuká, numaká nunakuwá ijló i'imaká ke.
43013033	Nujwáke'ena, chuwa meketánaja nu'umajika rejo'okaja ijwa'até maare eja'awá chu. Iká amájeño nopumí. Numaká judíonajlo i'imaká, ke kaja numaká ijló: Unká méño'ojo i'ijnalaje nu'ujnajika ejo me'etení.
43013034	Nuwakára'a ila'aká marí ke: Iwata íki'ija pekowáaka, íki'ija nuwátaka iká ke kaja.
43013035	Íki'ija iwátajika ee pekowáaka, piyukeja ina'ukena we'epéjeño nujwa'atéjenaka iká —ke Jesús kemaká najló.
43013036	E Pedro kemari Jesusjlo: —Wawakára'ajeri, ¿méño'ojo chi pi'ijnajé chuwa? Jesús kemari rijló: —Nu'ujnajika ejo, unká méño'ojo pi'ijnalajla nujwa'até me'etení. Rejomi pi'ijnajé rejo.
43013037	Pedro kemari rijló: —Nuwakára'ajeri, ¿naje chi unká méño'ojo nu'ujnalajla pijwa'até, me'etení pi'ijnajika ejo? Apala nenoje nuká, pijwa'ateje nu'umakale, e'iyonaja nu'ujnajé pijwa'até rejo.
43013038	Raú Jesús kemari rijló: —¿Kewaka chi pimaká nojló? Numá pijló, weji ke pe pimicho'otájika nuchaya, unká chiyó kapere yaka'á —ke rimaká rijló.
43014001	Jesús kemari najló: "Ipechu i'imaniña kamu'ují. Ipechu i'imá Tupana chojé kaphí, ñaké kaja nochojé.
43014002	Kajrú pukunaji Nora'apá i'imaká e, ina'uké i'imakáloje re penaje. Unkákela ri'imajla ñaké, unká numalajla ijló: Nu'ujnajé pukunaji lamá'ataje ipé rejo, ke.
43014003	Palá nulamá'atajika ijló pukunaji, rejomi nupa'ajó piño majó iwá'aje, i'imakáloje re nujwa'até.
43014004	Kaja iwe'epí méño'ojoka nu'ujnajika maáreya; iwe'epí kaja mékeka iná la'aká iná i'ijnakáloje rejo penaje".
43014005	Raú Tomás kemari rijló: —Wawakára'ajeri, unká wawe'epila méño'ojoka pi'ijnajika. Unká kaja wawe'epila kele iñe'epú pi'ijnajíkare chuwá nakojé.
43014006	Jesús kemari rijló: —Iñe'epú ke nuká ina'ukejlo, nuwá'ajikale neká Tupana ejo. Kewákaje nupuráka'alo. Kaphí nochojé péchurunaja kalé i'ijnajeño Nora'apá i'imaká ejo, re ne'emakáloje matajnako nujwa'até.
43014007	Iwe'epíkela palá nunakojé, iwe'epijla kaja palá Nora'apá nakojé. Me'etení eyá kaja iwe'epí rinakojé, amákale riká.
43014008	Raú Felipe kemari rijló: —Wawakára'ajeri, piyurí wamaka Para'apá, rikaja kalé wawata.
43014009	Jesús kemari rijló: —Felipe, jupi cha wani nuká ijwa'até maare, ¿e'iyonaja unká chi piwe'epila naka nuká? We'epiri naka nuká, we'epiri kaja naka Nora'apá. Eta, ¿naje pimá nojló: "Piyurí wamaka Para'apá", ke?
43014010	¿Meke chi pipechu wanaku­? ¿Unká pajluwaja keja kalé chi weká Nora'apá wa'até? Nujwa'até Nora'apá, eyá rijwa'até kaja nuká. Unká nokó kalé nula'aká nakaje. Nora'apá pechu nakú ri'imaká ke nula'aká riká.
43014011	Jema'á no'opiyá numakare nakú ijló: Pajluwa keja weká Nora'apá wa'até. Unkájika ee ila'á kewaka no'opiyá numakare nakú ijló, jema'á no'opiyá, amákale nula'aká kajrú nakaje Tupánaja kalé we'epíkare la'akana.
43014012	Kaphí nochojé péchuri la'ajeri kajrú nakaje nula'aká ke kaja. Nuchaje ka'ajná ila'ajika nakaje, nu'ujnajíkale Nora'apá ejo.
43014013	Piyuke nakaje ikejá'ajikare Tupana liyá, no'opiyá jema'ajeño i'imakale, no'ojé ijló riká. Raú iwe'epeje piyuke nakaje la'ajérika Nora'apá.
43014014	Piyuke nakaje ikejá'ajikare nuliyá, ipechu i'imakale kaphí nochojé, no'ojé kaja ijló riká —ke Jesús kemaká najló.
43014015	Jesús kemari piño najló: "Íki'ija iwátajika ee nuká, a'ajeño inakojó nupuráka'alo.
43014016	Numaje Nora'apajlo riwakára'akaloje ijló apú, nuká ke kaja i'imakare, ri'imakáloje ijwa'até wa'ajini wani, ipechu pala'atájeri penaje, iñaté a'ajeri penaje. Riká i'imajeri ñakeja wani ijwa'até.
43014017	Tupana Pechu jewíña'ataje iká kewákaje puráka'aloji nakú. Unká Tupana a'alaje Ripechu unká jema'alaño ra'apiyajlo, unkale nawe'epila naka riká. Ikaja kalé we'epiño naka riká, ri'imakale ijwa'até. Ri'imajé kaja e'iyá wa'ajini wani.
43014018	'Unká nuyurílaje kupákejanami ke iká. Nupa'ajó piño majó nu'umakáloje ijwa'até penaje.
43014019	Meketana i'imajemi neká unká jema'alaño no'opiyá, unká amálajeño piño nuká. Ikaja kalé amájeño nuká, i'imajíkale ñakeja wani nujwa'até, unká tajnákajo penaje kalé nu'umakale.
43014020	Tupana Pechu i'imajika e'iyá wakajé, iwe'epeje Tupana wa'ateje nuká. Iwe'epeje kaja nujwa'até iká, ijwa'até nu'umaká ke kaja.
43014021	Jema'arí nupuráka'alo ja'apiyá, la'arí rimaká ke, wátajeri nuká íki'ija. Wátari íki'ija nuká, Nora'apá wátajeri kaja íki'ija. Raú iwe'epeje ijwáke'ewe nuká", ke rimaká najló.
43014022	E Judas (unká Judas Iscariote kalé) kemari rijló: —Wawakára'ajeri, ¿naje chi wajloja kalé pi'imá palá mékajeka piká yukuna? ¿Naje unká pi'imalá kaja palá riyukuna ajopana ina'ukena, unká jema'alaño pa'apiyájlo?
43014023	Jesús kemari rijló: —Íki'ija wátaka nuká, jema'arí palá nupuráka'alo ja'apiyá. Nora'apá wátajeri kaja riká íki'ija, raú we'emajé pajñakani rijwa'até.
43014024	Unká wátala nuká íki'ija, unká kaja a'alá rinakojó nupuráka'alo. Nupuráka'alo jema'akare me'etení, unká nule'ejé kalé riká. Nora'apá wakára'ari nu'umaká majó puráka'alo riká.
43014025	'Ilé ke numaká ijló nakaje nakú me'etení nu'umaká maare ijwa'até ketana.
43014026	Eyá Nora'apá Pechu, iná pechu pala'atájeri iphájika majó wakajé, jewíña'atajeri iká palá piyuke nakaje nakú, iwe'epíkaloje raú piyukeja nakaje numakare nakú ijló i'imaká nakojé.
43014027	'Nula'á ipechu palá, iwó ka'akó piyá nakaje wa'até, ipechu i'imakáloje nupechu ke kaja, penaje nula'á ipechu palá. Unká nula'alá ipechu, unká jema'alaño Tupana ja'apiyá la'aká papechúchaka, ke. Ila'aniña ipéchuwa ujwí nakaje nakú; ikero'oniño kaja.
43014028	Kaja jemi'ichá numíchaka ijló: Chuwa nócho'ojiko, rejomi nuká waicha piño nu'umakáloje ijwa'até penaje. Íki'ija iwátakela nuká, ipechu la'ojla pu'ují, nu'ujnajíkale Nora'apá ejo. Nuchaje wani wakára'ajeri riká.
43014029	Unká chiyó ri'imá ñaké, nu'umá ijló riyukuna. Ñaké ri'imajika wakajé, iwe'epeje rinakojé.
43014030	'Me'etení unká nupura'alajo kajrú ijwa'até. Chuwa Jiñá Chi'inárikana iphájika majó. Unká jema'alaño no'opiyá wakára'ajeri riká. Unká richá'atalaje nuká.
43014031	Nora'apá wakára'aka ke la'ajerí nuká, ina'uké we'epíkaloje raú íki'ija nuwátaka riká. Chuwa jácho'o, wa'apachi maáreya —ke Jesús kemaká ra'apiyatéjenajlo.
43015001	Jesús jewíña'atari ra'apiyatéjena, rimá najló: "Kajmú jepepí ke inarí i'imaká ri'ichejlo, ke kaja nuká no'opiyá jema'ajéñojlo. Eyá Nora'apá, ramájeri ke.
43015002	Ri'iché nakiyana te'erí e'iyá to'okaro unká arúka'ala, raú rácho'ota riká rarúka'akaloje penaje. Nora'apá wátaka ke la'ajeño, ri'iché kechani ke kalé neká rijló. Nora'apá ka'arí pu'uwaré nala'akare naliyá, richaje nala'akáloje palá raú.
43015003	Kaja Nora'apá ka'arí inakiyá pu'uwaré ila'akare, a'akale inakojó nupuráka'alo.
43015004	Iyuríniña nujwa'atéjena i'imakana, nu'umakáloje ijwa'até iñaté a'ajerí penaje. Unká méño'ojo kajmú arúka'ala ri'iché nakiyá rikoja, unkachu ri'iché i'imalá rina nakú. Ñaké kaja ijló riká. Unká méño'ojo ila'alá ikó Nora'apá wátaka ke. Nuká a'arí iñaté riwátaka ke la'akana aú, unkaja ke jácho'o nujwa'atéjena i'imakana chiyá.
43015005	Paijí ina i'imaká ri'ichejlo, ke kaja ijló nuká. Ri'iché i'imaká rínajlo, ke kaja nojló iká. Pajwa'atéchaka ke wala'akachu nakaje, palá wani wala'aká riká Nora'apá wátaka ke raú. Unká meke la'ajé ila'alajla nakaje riwátaka ke ikó.
43015006	Nujwa'atéjena nakiyana jácho'ojiko ee nujwa'atéjena i'imakana chiyá, ne'emajé kupákejanami ke nuliyá. A'awaná i'ichemi, júpimi ke namata'akare rina nakiyá, ke kaja ne'emajika. Ri'ichemi, makajreni najña'akare, nakupákaloje riká jiyá chojé penaje ke ne'emajika.
43015007	Iyuríjiko ee pajluwa japi keja nujwa'até, wa'até ila'ajika ee nowíña'ata i'imaká ke, ikejá'aje nuliyá nakaje iwátajikare kaja, e no'ojé ijló riká.
43015008	Raú ajopana we'epéjeño Tupana we'epika piyukeja nakaje la'akana, ila'akale palá wani ra'apiyá ke, raú kaja no'opiyatéjena wani i'imaká.
43015009	Íki'ija Nora'apá wátaka nuká, ñaké kaja nuwátaka iká. Ñakeja iyuriko íki'ija nuwátakarena.
43015010	Jema'ajika ee nuwakára'aka ila'aká ke ja'apiyá, no'omaká Nora'apá wakára'aka nula'aká ke ja'apiyá, ke kaja ñakeja iyuríjiko íki'ija riwátakarena. Ñakeja nuyuriko íki'ija riwátakare.
43015011	'Numá ijló ilé ke iwe'epíkaloje rinakojé penaje, ipechu i'imakáloje pu'ují raú. Nupechu i'imaká pu'ují, ke kaja ipechu i'imakáloje pu'ují raú.
43015012	Marí ke nuwakára'aka iká me'etení: Iwata íki'ija pekowáaka. Nuwátaka iká, ke kaja iwátaka pekowáaka.
43015013	Pajluwa ka'ajná taka'á rijwáke'ena apumí chojé, ri'imatákaloje neká kapichákajo líyá. Raú iná we'epí kewaka íki'ija riwátaka ne'emaká. Unká apú i'imalá richaje palaka, iná la'akáloje íki'ija iná wátakarenajlo.
43015014	Nujwáke'ena iká, ila'aká aú nuwakára'aka ke.
43015015	Unká apú wa'até jápajeño ke kalé iká nojló. Apú wa'até jápajeño unká we'epila mékeka nakariwate pechu nakú nakaje. Ñakele unká numalá inaku: 'Nujwa'até jápajeño neká', ke. Numá inaku: 'Nujwáke'ena, íki'ija nuwátakarena neká', ke. Ñakele numá ijló piyuke nakaje Nora'apá kemakare nojló nakú.
43015016	Unká iká kalé i'iwapaño ijluwa nu'umaká, nu'umakáloje iwakára'ajeri penaje. Nuká i'iwapari nujluwa iká ajopana e'iyayá, ila'akáloje piyuke nakaje Nora'apá wátaka ke. Ilé kaje aú unká nakaje ila'akare palá kapichálajo. Ñakele Nora'apá a'ajeri ijló piyuke nakaje ikejá'ajikare riliyá nupuráka'alo aú.
43015017	Marí nuwakára'aka ila'aká me'etení: Iwata íki'ija pekowáaka", ke Jesús kemaká najló.
43015018	Jesús kemari piño najló: "Apala ina'uké unká jema'alaño Tupana ja'apiyá, amájeño iká chapú. Ñaké kaja napechu i'imaká nunaku chapú ipiyá.
43015019	Neká ke kaja i'imakela, napechu i'imajla palá inaku. Nawátajla kaja iká, nawátaka nanakiyana ke. Nu'uwapakárena nujluwa ne'iyayá i'imakale, namá iká chapú, unkale i'imalá neká ke.
43015020	Iwe'epí marí numakare nakú ijló: 'Unká meke la'ajé apú wa'até jápajeri i'imalajla rikariwate chaje'. Chapú nala'aká nuká, ñaké kaja nala'ajika iká chapú. Nema'ajika ee nupuráka'alo ja'apiyá, nema'ajé kaja ipuráka'alo ja'apiyá.
43015021	Unká jema'alaño Nora'apá ja'apiyá, la'ajeño iká chapú, unkale nawe'epila naka riká wakára'akare nuká majó i'imaká.
43015022	'Unkákela nu'umalajla najló pu'uwaré nala'akare yukuna, unká nawe'epílajla rinakojé. Kaja nu'umá najló riyukuna, raú chuwa unká méño'ojo nemalá nanakuwá: 'Unká wawe'epila rinakojé', ke.
43015023	Amaño nuká chapú, amaño kaja Nora'apá chapú.
43015024	Nula'á ne'iyá nakaje unká ajopana we'epílare la'akana. Raú nawe'epijla naka nuká, e'iyonaja unká nawátala nuká. Unká kaja nawátala Nora'apá, ñakele pu'uwaré la'akaná nakuja neká.
43015025	Ñaké Tupana puráka'alo Moisés lana'akare i'imaká kemaká nanaku: 'Unká na pachá kalé namá nuká chapú', ke.
43015026	'Tupana Pechu, nuwakára'ajikare ijló Nora'apá liyá iphájika majó wakajé, jewíña'atajeri iká palá. Iñaté a'ajeri penaje ri'imajika; ipechu pala'atájeri penaje kaja ri'imajika. Ripechu i'imajeri ijló na wánika nuká yukuna, riphájika majó kecha.
43015027	Iká kaja i'imajeño nuyukuna ajopánajlo. Nukeño'oká ina'uké jewíña'atakana wakajé eyá maárejecha, iká i'imaño nujwa'até. Ñakele i'imajé nuyukuna ajopánajlo, ajopánajlo ke", ke Jesús kemaká ra'apiyatéjenajlo.
43016001	E Jesús kemari piño najló: "Ipechu yurika piyá nochojé kaphí i'imakana, marí numá ijló me'etení:
43016002	Apala unká nayurílaje awakako najwa'até pajñakani awakáka'alo ñakarelana chu. Nenoje ka'ajná iká, napechu i'imajíkale inaku: 'Nenókana aú ka'ajná wala'ajé Tupana wátaka ke'.
43016003	Ilé ke nala'ajika iká chapú, unkale nawe'epila wanakojé, Nora'apá wa'até.
43016004	Unká chiyó ri'imá ñaké, nu'umá ijló riyukuna. Ñaké ri'imajika ijló wakajé, iwe'epeje marí numakare nakú ijló", ke rimaká najló. E Jesús kemari najló: "Paineko unká nu'umalá ijló riyukuna i'imaká, ijwa'até nu'umakale.
43016005	Chuwa nu'ujnañájika iká nu'umakáloje Nora'apá, wakára'ari nu'umaká majó i'imaká, wa'até. Unká na inakiyana kemalajla nojló: '¿Méño'ojo chi pi'ijná?', ke.
43016006	Nuwe'epí kamu'ují wani ipechu li'ichako, numíchakale ijló ilé ke.
43016007	Jema'á, palani ijló nu'ujnañájika iká i'imajika. Unkákela nu'ujnajlá, unká Tupana Pechu iphálajla majó iñaté a'ajeri penaje. Ñakele rejo nu'ujnajika ee, nuwakára'aje riká majó ijló.
43016008	Ripechu iphájika wakajé ri'imakáloje ijwa'até, rika'átaje ina'uké e'iyajé, raú nawe'epíkaloje pu'uwaré la'ajeñoka neká. Rewíña'ataje kaja neká nawe'epíkaloje Tupana a'aká nañaté, nala'akáloje palá ripalamane aú nakú. Nawe'epeje kaja Tupana wajájika pu'uwaré la'ajeñó.
43016009	Rimaje kaja najló nawe'epíkaloje raú pu'uwaré la'ajeñoka neká, unkale napechu i'imalá kaphí nochojé.
43016010	Rimaje kaja najló nawe'epíkaloje palá la'akaná nakojé. Ilé ke ri'imajika ijló, nu'ujnajíkale Nora'apá ejo. Unká amálaje piño nuká maárowa.
43016011	Kaja Tupana kemá Jiñá Chi'inárikana wajákana, pu'uwaré la'ajeñó wa'até, nakú. Unká jema'alaño Tupana ja'apiyá wakára'ajeri riká", ke rimaká najló.
43016012	E Jesús kemari piño najló: "Re kajrú nakaje numakáloje ijló rinaku penaje, e'iyonaja unká meke la'ajé iwe'epílajla rinakojé piyuke me'etení.
43016013	Tupana Pechu iphájika ri'imakáloje ijwa'até wakajé, rewíña'ataje iká kewákaje puráka'aloji nakú. Piyuke nakaje rema'akare Nora'apá liyá nakú rimaje ijló. Ri'imajé kaja ijló nakaje a'ajná ño'ojó chami i'imajíkare yukuna.
43016014	Tupana Pechu la'ajeri ipechu palá, ipechu i'imakáloje palá wani nunaku penaje. Ilé ke rila'ajika ipechu, ra'apátajikale ijló nupuráka'alo.
43016015	Nora'apá kemaká nakaje nakú, ke kaja numaká rinaku, raú numá ijló: Nuwakára'aje ijló Ripechu. Riká ja'apátajeri ijló wapuráka'alo", ke Jesús kemaká najló.
43016016	E Jesús kemari piño najló: —Meketana i'imajemi unká amálaje nuká ijwa'até maare, nu'ujnajíkale Nora'apá i'imaká ejo, rejomi kalé amaje piño nuká.
43016017	Raú ra'apiyatéjena nakiyana kemaño pajlokaka: —¿Meke ka'ajná kari rimá nakú wajló?: "Meketana i'imajemi unká amálaje nuká ijwa'até maare, nu'ujnajíkale Nora'apá i'imaká ejo", ke.
43016018	¿Meke kemakánaka ka'ajná kele rimá nakú?: "Meketánaja i'imajemi", ke. Unká wawe'epila meke kemakánaka riká.
43016019	Jesús we'epiri nawátaka riyukuna kejá'akana riliyá, raú rimá najló: —Kaja numicha ijló: "Meketana i'imajemi unká amálaje nuká, rejomi kalé meketana i'imajemi amaje piño nuká", ke. ¿Riyukuna chi ikeja'a paliyáaka?
43016020	Jema'á: Kajrú wani iyájika, kamu'ují ipechu i'imajíkale, eyá pu'ují unká jema'alaño no'opiyá pechu i'imajika. Ipéchuja kalé i'imajé kamu'ují riwakajé, rejomi pu'ují wani ipechu i'imajika.
43016021	Inanaru wá'aka ru'urí ketana kamu'ují rupechu, romákale kewini yajwé. Rimotho'oká ejomi, kaja rupechu kapicháñaa piyuke kewini yajwé romákare, pu'ují rupechu la'akole ru'urí motho'oká aú.
43016022	Ñaké kaja ipechu i'imajika me'etení kamu'ují. Nupa'ajiko piño majó ichaje wakajé, pu'ují wani ipechu i'imajika. Unká na kalé ka'ajeri ipechu nakiyá pu'ují kaje riwakajé.
43016023	Riwakajé unká na yukuna kalé ikejá'aje nuliyá. Jema'á marí: Piyukeja nakaje ikejá'ajikare Nora'apá liyá, ra'ajé ijló.
43016024	Maárejecha unká jo'ó na kalé ikeja'a nupuráka'alo aú riliyá. Ikeja'a nakaje riliyá, e ra'ajé ijló riká, ipechu i'imakáloje pu'ujija raú —ke Jesús kemaká najló.
43016025	E Jesús kemari piño najló: "Yuku kaje nu'umaké ijló nowíña'atakaloje iká raú nakaje nakú. Akijñojo unká nowíña'atalaje iká yuku kaje aú. Pu'ukuja nu'umajika ijló Nora'apá yukuna.
43016026	Riwakajé ikejá'aje nakaje Nora'apá liyá nupuráka'alo aú, e'iyonaja unká nuká kalé kemájeri rijló ra'akáloje ijló riká penaje.
43016027	Kaja ikoja ikejá'ajika nakaje riliyá pu'ukuja, riwátakale iká íki'ija. Kajrú iwátaka nuká, raú riwata kaja iká kajrú. Kaja iwe'epí nuphaka majó Tupana i'imaká eyá.
43016028	Nora'apá awa'ayá nócho'o i'imaká nu'ujnakáloje majó marí eja'awá nakojé. Chuwa nócho'ojiko marí eja'awá nakiyá nupa'akóloje piño Nora'apá ejo", ke rimaká najló.
43016029	Raú ra'apiyatéjena kemaño rijló: —Chuwa wawe'epí pu'ukuja pi'imaká wajló riyukuna, unká yuku aú kalé.
43016030	Kaja wawe'epí piwe'epika piyukeja nakaje nakojé. Ñakele unká na penaje kalé wakeja'a piliyá nakaje yukuna, pu'ukuja pi'imajíkale wajló rinaku. Raú wawe'epí Tupana eyaje piká.
43016031	Jesús kemari piño najló: —¿Chuwa chi a'aká inakojó nupuráka'alo?
43016032	Kaja cha nupatakana iphaka rená chojé, rejéchami makajmálano iñáajika nuká. E'iyonaja unká nuyurílajo nokoja, Nora'apá i'imajíkale nujwa'até.
43016033	Numá ijló ilé ke, ipechu watána'akaloje nunakojé palá. Maare eja'awá chu ijña'ajé chapú kaje yajwé panaku. Riwakajé ila'ajé ipéchuwa kaphí nochojé, raú ipechu watána'aje palá. Palá ipechu i'imajika, nuchá'atajikale ijló Jiñá Chi'inárikana, pu'uwaré la'ajeñó wakára'ajeri.
43017001	Ilé ke Jesús kemaká najló ejomi, riyaka'o je'echú chojé, rimá Tupánajlo: "Pa'ayú, chuwa pimakare nakú nojló i'imaká iphíchaka rená chojé. Pila'á nunaku palá, raú ina'uké iphákaloje wani pa'apí, no'opí wa'até, napura'akóloje palá wani wanaku raú.
43017002	Kaja pa'á nu'umaká, nu'umakáloje piyuke ina'ukena wakára'ajeri penaje. Nupalamane piyukeja pa'akárena nojló i'imajeño matajnako.
43017003	We'epiño naka wani nuká pijwa'até, i'imajeño kaja matajnako wajwa'até je'echú chu. Pikaja kalé ina'uké Chi'inárikana, pajluwaja. Piká wakára'ari nu'umaká majó.
43017004	'Nakaje nula'akare marí eja'awá chu aú nawe'epí piyuke la'ajerí piká. Kaja nuñapata piyuke nakaje, piwakára'akare nula'aká, la'akana.
43017005	Ñakele chuwa, Nora'apá, pila'á nunaku palá, júpimi pila'aká nunaku unká chiyó eja'awá i'imá wakajé, ke kaja.
43017006	'Pi'iwapakárena marí eja'awá chiyá, pa'akáloje nojló neká penájejlo nu'umá piyukuna nawe'epíkaloje naka piká. Pile'ejena ne'emaká, e'iyonaja pa'á nojló ne'emaká. Me'etení kaja palá nema'aká pipuráka'alo ja'apiyá.
43017007	Kaja nawe'epí piyuke nakaje pa'akare nojló, piliyaje waja riká.
43017008	Kaja nu'umá najló nakaje pimakare nakú nojló i'imaká yukuna. Kaphí napechu richojé me'etení. Nawe'epí kaja piká wakára'ari nu'umaká majó.
43017009	'Nachaya nupura'ó pijwa'até; unká nupura'aló unká jema'alaño pa'apiyá chaya.
43017010	Piyukeja nule'ejena ina'ukena, pile'ejena kaja neká. Eyá pile'ejena ina'ukena, nule'ejena kaja. Wale'ejena neká piyukeja. Palá wani napechu nunaku, nupalamane ne'emakale.
43017011	'Unká nu'umalaje chuwa marí eja'awá chu, eyá wale'ejena ina'ukena yuréjeño maare rejo'okaja. Nuká pa'ajero pichaje nu'umakáloje pijwa'até penaje. Pa'ayú, palá la'ajerí piká, ñakele numá pijló: Pamá neká palá, piyukeja nakaje la'ajerí pi'imakale, ne'emakáloje palá pajwa'atéchaka, nu'umaká pijwa'até ke kaja.
43017012	Maare nu'umaká najwa'até ketana, palá nomaka ne'emaká. Pipalamane no'ó nunakojó palá ne'emaká. Numejñata kaja ne'emaká, unká nanakiyana kapichálajo. Pajluwaja kalé kapichájero ne'iyayá, Tupana puráka'alo lana'akéjami kemaká rinaku i'imaká ke.
43017013	’Chuwa nu'ujnajika pi'imaká ejo. Maare nu'umaká ketánaja kalé nupura'akó najwa'até, napechu i'imakáloje pu'ují, nupechu i'imaká ke kaja.
43017014	No'opata najló pipuráka'alo, e'iyonaja chapú pu'uwaré la'ajeñó amaka neká, unkale nala'alá pu'uwaré nala'aká ke. Unká kaja nuká la'alá pu'uwaré nala'aká ke.
43017015	Unká numalá pijló piwá'akaloje neká marí eja'awá nakiyá. Numá pijló pamákaloje neká palá Jiñá Chi'inárikana liyá, nala'aká piyá pu'uwaré.
43017016	Nuká unká la'alá pu'uwaré, ajopana la'aká ke. Ñakele nala'ajé nula'aká ke kaja.
43017017	Pila'á ñakeja nanaku palá, kewákaje pipuráka'alo i'imakale, nala'akáloje piwátaka ke penaje.
43017018	Piwakára'aka nu'ujnaká unká jema'alaño pa'apiyá i'imaká ejo, ke kaja nuwakára'ajika neká unká jo'ó jema'alaño no'opiyá ejo wayukuna i'imajé najló.
43017019	No'ó nokó pijló nula'akáloje piwátaka ke penaje, ñaké kaja na'akáloje nekó pijló nala'akáloje piwátaka ke.
43017020	'Unká nacháyaja kalé nupura'ó pijwa'até. Nupura'ó kaja jema'ajeño pipuráka'alo, ne'emajíkare najló yukuna ja'apiyá chaya.
43017021	Numá pijló pa'akáloje nañaté, ne'emakáloje pajluwa japi keja pajwa'atéchaka wajwa'até, nuká pijwa'até ke, raú ina'uké we'epíkaloje piká wakára'ari nu'umaká majó.
43017022	Palá nula'aká nanaku, pila'aká nunaku ke kaja, ne'emakáloje pajluwa japi keja, weká pijwa'até ke.
43017023	Pajluwa japi keja weká pajwa'atéchaka najwa'até, raú nawe'epeje piká wakára'ari nu'umaká. Nawe'epeje kaje íki'ija wani piwátaka pijwa'atéjena, piwátaka nuká ke kaja.
43017024	’Nora'apá, piká a'arí nojló ne'emaká, ñakele nuwata ne'emaká nujwa'até nu'umajika e, namákaloje meke palá wani pila'aká nuká penaje. Unká chiyó pikeño'ota eja'awá, piyukeja nakaje wa'ató, piwata nuká íki'ija i'imaká.
43017025	Nora'apá, unká la'alá pu'uwaré piká. Ina'uké, unká jema'alaño pa'apiyá, unká we'epílaño naka piká. Eyá nuká we'epiri naka piká. No'opiyatéjena we'epiño kaja piká wakára'ari nu'umaká majó.
43017026	Kaja nawe'epí palá naka piká, nu'umakale najló piyukuna. Ñakeja nula'ajika napechu palá, íki'ija nawátakaloje pekowáaka penaje, piwátaka nuká ke kaja.
43018001	Ilé ke Jesús pura'akó Tupana wa'até i'imaká ejomi, ri'ijná ra'apiyatéjena wa'até ají ke ina'athana Cedrón pa'anajo pitá. Re kajrú a'awaná olivos ejátakejami i'imaká.
43018002	Rejo nawakákono ra'apiyatéjena wa'até, raú Judas we'epiri palá méreka Jesús i'imaká.
43018003	E kaja ri'ijná kajrú suráana, eyá policíana wa'até, ri'imaká ejo. Sacerdótena wakára'ajeño, eyá fariséona, kele puráka'alo aú ne'ejná rejo rijwa'até. Nalekare wa'até nephá rejo rinaku. Kajrú nakamaré, jepé kaje, i'imaká nakapi.
43018004	Kaja Jesús we'epí mékeka nakaje i'imajika rijló, raú rácho'o najimaje, rimá najló: —¿Na ikulá?
43018005	Nemá rijló: —Jesús, Nazaret eyaje, wakulá. Rimá najló: —Nuká kele ikulá. Ripinánajlo a'ajeri, Judas, i'imari kaja re najwa'até.
43018006	Jesús kemaká najló: "Nuká kele ikulá", ke aú na'ató te'erí jimaje.
43018007	Rimá piño najló: —¿Na chi ikulá? Nemá piño: —Jesús, Nazaret eyaje, riká wakulá.
43018008	Raú rimá piño najló: —Kaja numicha ijló, nuká kele ikulá. Nuká ikulájika ee, iyurí mariruna no'opiyatéjena i'ijnaká nawátaka ejo.
43018009	Rimaká nanaku Tupánajlo i'imaká, ke ri'imaká najló. Rimá rijló nanaku i'imaká: "Unká na pa'akárena nojló nakiyana kapichálajo", ke. Ñakele rimá najló nayuríkaloje ra'apiyatéjena i'ijnaká nawátaka ejo.
43018010	Ilé ke Simón Pedro amaka aú, rero'ó rijajálune ra'aruná chiyá, raú rika'á Malco, sacerdótena wakára'ajeri wa'ateje, i'ijwí ka'añá chojó pitari.
43018011	Jesús kemari Pédrojlo: —Pipa'atá pijajálune ra'aruná chojé. Kaja keja Nora'apá pechu nakú riká, nujña'akáloje chapú kaje yajwé panaku. Ñakele nujña'ajé panaku riká.
43018012	Suráana re i'imakaño, nawakára'ajeri wa'até, eyá Judíona le'ejena policíana, kele patañó Jesús nawajákaloje riká penaje. Nepo'otá riká.
43018013	Paineko nawa'a riká ají ke Anás ñakaré ejo. Caifás yana'ajú ri'imaká. Riwakajé Caifás i'imari sacerdótena wakára'ajeri.
43018014	Riká Caifás kemari judíona nakiyánajlo i'imaká: "Palani pajluwaja ina'uké taka'aká wachaya, wakapichako piyá piyuke wani. Ilé ke palani wajló", ke rimaká i'imaká. Riñakaré ejo nawa'a Jesús.
43018015	Simón Pedro, eyá apú Jesús ja'apiyateje wa'até, i'ijnaño Jesús ápumichu juká pani. Anás amána'apa ra'apiyateje i'imaká, raú rimujlúka'a pu'ukuja riñakaré chojé Jesús wa'até.
43018016	Eyá Pedro unká mujlúka'ala rijwa'até. Wakapeja riyuró nañakaré numaná awa'á. Raú Jesús ja'apiyateje i'ijnari rinumaná wa'aphé i'imakayo wa'até pura'ajó Pedro nakú. Rimá rojló: —Piyurí rimujlúka'aka wajwa'até richojé. Raú rujme'etá rapu.
43018017	Meketánaja i'imajemi rumá rijló. —¿Unká chi kele ina'uké, napatíyaje, ja'apiyateje kalé piká? Pedro kemari rojló: —Unká, unká ra'apiyateje kalé nuká.
43018018	Kaja jipe'ení no neká. Raú nawakára'ajeri wa'até jápajeño, eyá policíana, kele apho'otaño na'anapakáloje penaje. Re kaja Pedro i'imá najwa'até jiyá a'anapakana nakú.
43018019	Sacerdótena wakára'ajeri keño'orí nakaje yukuna kejá'akana Jesús liyá. Rimá rijló: —¿Mékajena chi kele nemá nakú "pa'apiyatéjena", ke? ¿Na nakú chi pewíña'ata neká?
43018020	Jesús kemari rijló: —Kajrú ina'ukena e'iyá nupura'akono nakaje nakú i'imaká. Ñaké kaja nowíña'atajikano neká nawakáka'alo ñakarelana chu, Tupana ñakaré chu wa'ató. Méño'ojoka judíona awakájikono ewá nowíña'atake neká. Unká numicho'ojnoja kalé numájika najló nakaje nakú.
43018021	¿Naje pikeja'a nuliyá nakaje, nowíña'atakare nakú ne'emaká yukuna? Pikeja'a riyukuna nupuráka'alo jema'ajeño liyá. Neká kemájeño pijló na nakuka nowíña'ataka ne'emaká. Neká we'epiño mékeka numájika najló i'imaká.
43018022	Ilé ke Jesús kemaká rijló aú pajluwaja policía, Tupana ñakaré wa'aphé ri'imaká, ña'arí riká pajimaya riyáthe'ela aú. Rimá rijló: —¿Ilé ke chi iná a'ajipaká sacerdótena wakára'ajerijlo?
43018023	Jesús kemari rijló: —Pimá nojló: ¿na nakú chi numicha unká paala rijló? Palá numaká rijló. Eta, ¿naje piña'á nuká pajimaya?
43018024	E kaja Anás wakára'ari nawá'aka Jesús jepo'okeja Caifás ejo. Sacerdótena wakára'ajeri ri'imaká riwakajé.
43018025	Nakulákatako Jesús nakú, a'apona ke Pedro a'anapaká ajopana wa'até. E nemá rijló: —¿Unká chi kele ina'uké ja'apiyateje kalé piká? —Unká, unká ra'apiyateje kalé nuká—ke rimicho'otaka piño Jesucristo chaya.
43018026	Re kaja apú i'imari. Sacerdótena wakára'ajeri wa'até jápajeri ri'imaká. Pedro mata'akare i'ijwí ejena nakiyana ri'imaká. Riká kemari rijló: —¿Unká chi piká kalé nomicha maapami ya'ajná a'awaná ejátakelana e?
43018027	Pedro micho'otari piño richaya, rejéchami kapere yaka'aká.
43018028	E kaja nawa'a Jesús Caifás ñakaré eyá ají ke nachaje wakára'ajeri ñakaré ejo. E nakeño'ó me'etákaje. Unká judíona mujlúka'ake nachaje wakára'ajeri ñakaré chojé, ajopana te'eré eyaje ri'imakale. Raú unká paala najló richojé mujlúka'akana i'imaká. Namujlúka'akela richojé, unká na kalé i'imárijla najló palani ke najñákaloje Pascua a'ajnená penaje. Raú unká namujlúka'ake richojé.
43018029	Ilé kaje aú Pilato jácho'oro riñakaré chiyá najwa'até pura'ajó. Rimá najló: —¿Na chi kele ina'uké la'á unká paala?
43018030	Nemá rijló: —Unkákela ri'imajla unká ina'ukélari, unká wawá'alachajla riká majó.
43018031	Rimá najló: —Iwa'a riká ichajo, amajla na pachaka iwátaka riwajákana. Ile'ejé puráka'aloji lana'akéjami wakára'aka ke ka'ajná iwajájika riká. Raú judíona nakiyana kemaño rijló: —Palani rinókana, unká ina'ukélari ri'imakale, e'iyonaja unká nayurila weká judíona noka ina'uké.
43018032	Maapami ke Jesús kemaká ra'apiyatéjenajlo rinakuwá mékeka nenójika riká. Ilé ke nala'aká aú, ri'imá rimaká najló ke.
43018033	E kaja Pilato mujlúka'ari piño riñakaré chojé. Reyá i'imajemi riwa'a Jesús maná. Nawa'a riká rejo, e Pilato kemari rijló: —¿Judíona i'imakana chi piká?
43018034	Jesús kemari rijló: —¿Pipechu keja chi pimaká nojló ilé ke, ajopana ka'ajná i'imaño pijló nuyukuna?
43018035	Pilato kemari rijló: —Unká judíona nakiyana kalé nuká ne'emakáloje piyukuna nojló. Inakiyana judíona, sacerdótena wakára'ajeño, kele wá'ichaño piká majó. ¿Pila'akale pu'uwaré chi nawá'icha piká majó?
43018036	E Jesús kemari rijló: — Unká Tupana a'alá nuká nu'umakáloje eja'awá chu i'imakaño wakára'ajeri penaje. Raú unká nuwakára'ala nujwa'atéjena iwakára'aka ke. Nuwakára'akela neká iwakára'aka ke, nujwa'atéjena nókichojla nuchaya, na'aká piyá judíonajlo nuká.
43018037	Pilato kemari rijló: —¿E chi kewaka ne'emakana wani piká? —Ilé pimaká nunaku keja nuká. Nuphá majó marí eja'awá chojé i'imaká. Maare nomotho'ó i'imaká, numakáloje ina'ukejlo kewákaje puráka'aloji nakú penaje. Kewákaje puráka'aloji ja'apiyá jema'ajeño wátaño nupuráka'alo jema'akana no'opiyá.
43018038	Raú Pilato kemari rijló: —¿Mékaje chi kele kewákaje puráka'aloji pimá nakú? Ilé ke Pilato pura'akó Jesús wa'até. Rejomi ri'ijná piño waka'apojo judíona wa'até pura'ajó, rimá najló: —Unká na kalé rila'á pu'uwaré wawajákaloje riká penaje.
43018039	Fiesta Pascua wakajé keja iwátakano nócho'otaka ijló pajluwaja, ina'uké nawajákelana chiyá. ¿E iwátaka nócho'otaka ijló ilé judíona i'imakana?
43018040	Ilé ke rimaká najló aú kajrú nawíyo'oka rijló piyukeja. Nemá rijló: —¡Unká riká ta kalé! Pácho'ota wajló Barrabás.
43019001	E Pilato wakára'ari suráana ña'ataka Jesús. Raú nawa'a riká apo'ojó naña'atákaloje riká penaje.
43019002	Rejomi suráana a'añó riwíla'aru nakojé tujripi chipúka'atakanami. Na'á kaja rinaku a'arumakaji ipiralukuni kemachi.
43019003	Kéchami ne'ejnajíkano rawa'ajé rajalákaje mapeja: —Judíona i'imakana, ¿piká? —ke nemájikano rijló. E kaja naña'aké riká pajimaya nayáthe'ela aú.
43019004	E Pilato jácho'oro piño riñakaré chiyá, rimá najló: —Nuwá'icha piño riká majó ijimaje. Nuwata iwe'epika unká na rila'alá pu'uwaré nuwajákaloje riká penaje.
43019005	E Jesús mujlúka'ari majó najimaje, tujripi chipúka'atakanami riwíla'aru nakú ke. A'arumakaji ipiralukuni ne'emakánaja kalé a'akare rinakuwá i'imari rinaku. E Pilato kemari najló: —Iyaká'o marí ina'uké chaje.
43019006	Namaka aú riká sacerdótena wakára'ajeño, policíana wa'até ja'añó awíyo'oje. Nemá rijló: —¡Chuwa piwakára'a rinókana ta iphakeja a'awaná apiyákakanami nakojé! ¡Piwakára'a rinókana ta iphakeja a'awaná apiyákakanami nakojé! Raú Pilato kemari najló: —Unká nuwe'epila na chónaka nuwakára'akajla rinókana. Iká wá'ajeño riká ikó, inókaloje riká a'awaná apiyákakanami nakojé.
43019007	Judíona wakára'ajeño kemaño rijló: —Rila'akale rinakuwá Tupana i'irí ke pachá wenoje riká. Wapuráka'alo lana'akéjami kemari wenókaloje ina'uké kemari rinakuwá: "Tupana i'irí nuká", ke.
43019008	Rejéchami richaje íki'ika Pilato kero'okó.
43019009	Raú ripa'ó piño riñakaré chojé Jesús wa'até pura'ajó. Rimá rijló: —¿Méreyaje chi piká? Unká ra'ajipalá rijló.
43019010	Raú Pilato kemari piño rijló: —¿Naje chi unká pa'ajipalá nojló? ¿Unká chi piwe'epila nawakára'ajerika nuká? Nuwátakela, nuwakára'akajla pinókana a'awaná apiyákakanami nakojé ka'ajná, nócho'otajla piká naliyá ka'ajná.
43019011	E Jesús kemari rijló: —Unkákela Tupana yurijla piwakára'aka nula'akana ñaké, unká méño'ojo nala'alajla nuká chapú. Ñakele a'achari pijló nuká, li'ichari chapú wani pichaje chapuka.
43019012	Raú Pilato i'ijnatari ripéchuwa riwe'epikáloje meke rácho'otakajla riká naliyá, e'iyonaja kajrú wani judíona awíyo'oka rijló. Nala'á mawó riká, nemá rijló: —Pácho'otajika ee riká, chapú pipechu romano te'eré eyaje wakára'ajeri nakú. Wawakára'ajeri kaja riká. Jesús la'arí rinakuwá wawakára'ajeri ke, raú wawe'epí chapú ripechu romano te'eré eyájena wakára'ajeri nakú.
43019013	Ilé ke nemaká aú, Pilato wakára'ari piño Jesús wá'akana waka'apojo. E riya'o ñáka'ajori chu. Re rimaké ina'uké nakú mékeka nawajájika neká. Rapukuna ií i'imari Gabatá hebréona pura'akó chu. Marí ke kemakánaka riká: "Jipa ayúra'atakanami".
43019014	Pajluwa kala yuriro natukumá nale'ejé fiesta Pascua keño'okóloje penaje. Yewíchami kaápu'uku chami, Pilato kemaká judíonajlo: —Marí i'imakana.
43019015	Raú nawíyo'o rijló: —¡Rinókana ta palani! ¡Rinókana ta palani! ¡Piwakára'a rinókana iphakeja a'awaná apiyákakanami nakojé! Pilato kemari najló: —¿Iwata chi nuwakára'aka i'imakana nókana a'awaná apiyákakanami nakojé? E sacerdótena wakára'ajeño kemaño rijló: —Romano nakiyana i'imakana, we'emakana kaja. Rikaja kalé pajluwaja we'emakana. Unká na apú i'imalá.
43019016	Ilé kaje aú Pilato yurí najló Jesús. E nawa'a riká nenókaloje riká a'awaná apiyákakanami nakojé penaje.
43019017	Nawakára'a Jesús wáko'oka a'awaná apiyákakanami. Ne'ejná ají ke yenuri Gólgota ejo. "Ina'uké wíla'arumi aphinami", ke na'ajika rií napura'akó chu, ñaké ramákana i'imakale. Rejé nephá riká a'awaná apiyákakanami nakojé.
43019018	Rawa'á iyamaja pumitano nephá kaja iyamá ajopana ñaké kaja.
43019019	Pilato lana'arí marí ke: "Jesús, Nazaret eyaje, Judíona i'imakana riká". Rejomi napato'otá riká lana'akéjami Jesús cha.
43019020	Pajimila awa'ajé nephá Jesús a'awaná apiyákakanami nakojé. Ñakele palá kajrú judíona, rewá ja'apákaño, amaka mékeka lana'akéjami kemaká. Weji kele pura'akó chu rilana'á ri'imaká: hebreo, griego, latín, kele pura'akó chu.
43019021	E sacerdótena wakára'ajeño, judíona nakiyana ne'emaká, kemaño Pilátojlo: —Unká paala pilani'ichaje: "Judíona i'imakana riká", ke. Marí ke rilana'akana i'imichákajla palani: "Rimá rinakuwá: ‘Judíona i'imakana nuká’, ke".
43019022	Raú Pilato kemari najló: —Kaja keja nuwátiyaka rilana'akana, ñakele kaja keja riyuríjiko.
43019023	Pa'u kele suráana iphaño Jesús a'awaná apiyákakanami nakojé. Rejomi najña'á ra'arumakami natamáka'atakaloje najluwa riká. Ra'arumakami waphereni, richaje rika'ajíkareno rinakuwá, richuwá ña'akanami ri'imaká.
43019024	E suráana kemaño pajlokaka: —Unká wajiyo'otálaje riká watamá'atakaloje wachó riká penaje. Palani wakátajiko nakaje nakú, chá'atajeri ña'ajeri rijluwa riká. Ilé ke nala'aká aú Tupana puráka'alo lana'akéjami kemaká i'imaká ke iphari rená chojé. Rimá: "Natamáka'ataje no'orumakami najluwa. Nakaje nakú kátakano aú nawe'epeje ritamáka'atakana najluwa". Rimaká nanaku júpimi i'imaká, ke suráana la'aká riwakajé.
43019025	Jesús jaló, ro'oweló wa'até i'imaño a'awaná apiyákakanami, nephakare nakojé Jesús i'imaká, awa'á. Re kaja María, Cleofas yajalo, i'imayo. María Magdalena i'imayo kaja najwa'até.
43019026	Re Jesús jaló tára'ayo ra'apí, pajluwaja ra'apiyateje wa'até. Riká íki'ija riwátakare ri'imaká. Jesús amaka aú rutára'ako ra'apiyateje wa'até, rimá rojló rinaku: —Riká i'imajeri pi'irí ke pijló.
43019027	Rejomi rimá ra'apiyatéjejlo: —Ruká i'imajeyo paló ke pijló. Reyá a'ajná ño'ojó ruyuró kele ra'apiyateje ñakaré chu.
43019028	Ilé ke Jesús kemaká najló i'imaká. Kaja riwe'epí riñapátaka rijápaka'ala la'akana, e rimá: — Nunúrupi chu makára'ataro. Ilé ke rimaká aú, rimá Tupana puráka'alo lana'akéjami kemaká rinaku ke.
43019029	Re i'ichilá i'imari. Kajmú kaje jalá ñapátakanami ka'amani i'imá richu. "Nunúrupi chu makára'ataro", ke rimaká aú nejata nakaje jamára'apani. Rejomi nepo'ó riká ijijila wilaphe nakojé na'apátakaloje riká Jesusjlo ri'irakáloje re'iyayá.
43019030	Ri'iraká re'iyayá riká ejomi, rimá: —Kaja nuñapátiya nujápaka'ala. Rejéchami rakúwa'ataka riwíla'aru. Rejé kaja ritaka'á.
43019031	E kaja judíona nakiyana i'ijnaño Pilato ejo rijló kemaje, riwakára'akaloje suráana yupa'ataka nephákarena a'awaná apiyákakanami nakojé tajné aphina, nataka'akáloje kiñaja raú, rejomi nawitúka'atakaloje natami reyá. Unká nawátala natami i'imaká re muní ke ejená. Muní ke watána'akaje wakajé i'imaká. Riwakajé eyá nale'ejé fiesta keño'ó, apú wakajé chaje nephákare ja'apí.
43019032	Raú Pilato wakára'ari suráana rejo natajné aphina yupa'ataje. E kaja nayupha'atá pajluwa tajné aphina, rejomi apú piño. Nephákarena Jesús awa'ajé ne'emaká.
43019033	Rejomi ne'ejná Jesús awa'ajé, amaño maapami ke ritaka'aká. Raú unká nayupha'atala ritajné aphina.
43019034	E'iyonaja kalé pajluwaja surara jo'orí re'iyajé wejrukú aú ripara'alá ja'apiyá. Raú rírami, juni wa'até, akho'oró richiyá.
43019035	Nomákare yukuna nulana'á ijló, nuwe'epíkale ñaké ri'imaká. Nulana'á ijló riyukuna iwe'epíkaloje raú kewaka riyukuna.
43019036	Kaja júpimi Tupana puráka'alo lana'akéjami kemari rinaku i'imaká: "Unká nayupha'atálaje ritajné aphina", ke. Ñakeja nala'aká riká, unká nayupha'atala ritajné aphina.
43019037	Apú Tupana puráka'alo lana'akéjami e'iyá rimá kaja: "Namaje piño riká, najo'okare e'iyajé, penájemi".
43019038	Ilé ke nala'aká i'imaká ejomi, José, pajimila Arimatea eyaje ri'imaká, i'ijnari Jesús tami kejá'aje Pilato liyá, rito'otákaloje riká liri kaje chojé penaje. Jesús ja'apiyá jema'ajeri ri'imaká, e'iyonaja unká ri'imalá riyukuna ajopánajlo, rikero'okole judíona nakiyana piyá. Riká penájemi i'ijnari Pilato chaje Jesús tami kejá'aje riliyá. Pilato yurí rijló ritami, raú ri'ijná ritami ña'ajé.
43019039	Nicodemo i'ijnari kaja rijwa'até. Júpimi ke riphaka Jesús nakú lapí i'imaká, ripura'akóloje rijwa'até penaje. Riká penájemi i'ijnari José wa'até riñaté a'ajeri penaje. Rijña'á rijwa'ató pujana kaje, pu'umé amarí aloe. Mirra kechípa'akanami wa'até ri'imaká. Treinta jená ña'akó ri'imaká.
43019040	E kaja José, Nicodemo wa'até, witúka'ataño Jesús tami. Na'á pujana, pu'umé amarí, a'arumakaji jítami e'iyajé. Kéchami naphila'ataka a'arumakaji jítami aú ritami. Ilé keja judíona la'ajika támijimina nakú.
43019041	Nenoka Jesús apukuna awa'á a'awaná ejátakelana i'imaké. Re jipa ichákanami i'imari ukapú ke, nato'otákaloje támijimina richojé penaje. Wajé ichákanami ri'imaká, unká jo'ó nato'otálare chojé támijimina.
43019042	Richojé nato'otá Jesús tami, rawa'á ri'imakale. Yewicha judíona le'ejé watána'akaje wakajé iphaka rená chojé, ñakele réjoja najña'á ri'imaká.
43020001	Jápakaje keño'okó wakajé María Magdalena i'ijnayo támijimi to'otákelana ejo. Wajé wani iná me'etaka ee, ru'ujná rejo, iphayo rawa'ajé. Re romá kaja jipa i'imaká jatatákeja liri numanaya.
43020002	Raú rupa'ó jecho'okelo ropumí chuwá riyukuna i'imajé Pédrojlo, apú Jesús ja'apiyatéjejlo wa'até, íki'ija Jesús wátakare ri'imaká. E ruphá nanaku, rumá najló: —¡Méño'ojo paja naji'ichá wawakára'ajeri michú tami! ¡Unká wawe'epila méño'ojoka naji'ichaka ritami!
43020003	Ilé kaje aú Pedro, rijwáke'ewe wa'até, i'ijnaño támijimina to'otákelana ejo.
43020004	Jecho'okelo ne'ejnaká rejo. Apú Jesús ja'apiyateje ja'apáñaari Pedro jecho'okajo aú.
43020005	Riphaka rejo ee, rikúwa'o riyaká'akoloje liri kaje chojé. Amari a'arumakaji jítami, namapíra'akare aú ritami i'imaká, pitakó re rapukunami chu. Rinumaná eyaja riyaka'o, unká rimujlúka'ala richojé.
43020006	Júpichami Pedro iphaka rápumi chu, ilé mujlúka'ari pu'ukuja richojé, amari kaja a'arumakaji jítamija pitakó re.
43020007	A'arumakaji, napára'atakare aú Jesús jimami, yá'aro apo'ojó pitá, unká apú a'arumakaji jítami awa'á kalé ri'imá. Apo'ojó riya'o riliyá, palá nótakanami pacháaka.
43020008	E kaja Jesús ja'apiyateje, paineko iphaka, mujlúka'ari kaja richojé, amari unká ri'imalá. Raú riwe'epí kewaka Jesús makápo'oko piño rapumí chuwá i'imaká.
43020009	Tupana puráka'alo lana'akéjami kemari rinaku i'imaká: "Ritaka'ajika ejomi, weji ke kala i'imajemi rimakápo'ojo piño rapumí chuwá". Riwakajé unká jo'ó nawe'epila meke kemakánaka ri'imaká.
43020010	Ilé ke namaka aú, napa'ó nañakaré ejo.
43020011	María yuriyo támijimi to'otákelana awa'aja iyakaje nakú. E rukúwa'o ají ke ruyaká'akoloje liri kaje, nato'otákare ritami i'imaká, chojé.
43020012	E romá iyamá je'echú chiyájena, Tupana wa'atéjena, yá'ako Jesús tami ápumi chu. Jaré nojé na'arumaká i'imaká. Pajluwa yá'aro Jesús wíla'arumi i'imaká e, eyá apú yá'aro ri'imami i'imaká e.
43020013	E Tupana wa'atéjena kemaño rojló: —¿Naje piyá? Rumá najló: —Kaja naji'ichá nuwakára'ajeri michú tami. Unká nuwe'epila méño'ojoka naji'ichaka riká.
43020014	Ilé ke rumaká ejomi, rupajno'ó ruyámojo yaká'ajo, amayo Jesús tára'ako ruwajlé chu, e'iyonaja unká ruwe'epila riká ka ri'imaká.
43020015	Rimá rojló: —¿Naje piyá? ¿Na chi pikulá? Rupechu i'imá rinaku: "A'awaná ejátakelana e'iyá jápajeri japi riká", ke. Ñakele rumá rijló: —Piká ka'ajná ji'ichari ritami maáreya. Chuwa pimá nojló méño'ojo piji'ichá ritami, nupa'atachi riká majó.
43020016	Rejéchami Jesús ajalákaka ruká: —¡María! Raú rupajno'ó ruyámojo richaje yaká'ajo, amayo Jesús ri'imaká. Raú rumá napura'akó chu: —¡Raboni! ("Wewíña'atajeri", ke kemakánaka riká.)
43020017	Jesús kemari rojló: —Piyurí nuká. Unká jo'ó nu'ujnalá Nora'apá i'imaká ejo. Pipa'ó chuwa, pi'imichá nuyukuna no'opiyatéjenajlo. Nojena ke wani nojló neká. Chuwa nu'ujnajika Nora'apá ejo. Jara'apá kaja riká. Nuphákare wani ja'apí riká, iphákare wani ja'apí kaja riká.
43020018	Rejomi María Magdalena i'ijnayo riyukuna i'imajé ra'apiyatéjenajlo. Ru'umá najló mékeka romaka nawakára'ajeri Jesús, eyá mékeka rimaká rojló yukuna ru'umá kaja najló.
43020019	Riwakajé lapí jápakaje keño'okó wakajé, Jesús ja'apiyatéjena awakaño nañakaré chu. Chawína'akeja nachá i'imaká, nakero'okole judíona nakiyana piyá. E mapeja re'iyayaja Jesús mujlúka'aka nañakaré chojé nachaje. Riphá pe'iyojé ne'iyajé tára'ajo. Rajalaka neká, rimá najló: —Ipechu i'imá palá.
43020020	Ilé ke rimaká najló ejomi, riya'atá najló itapuwa kupijneremi riyáthe'ela yá'aka e'iyá. Riya'atá kaja najló ripara'alá ja'apiyá wejrukú kupijneremi. Pu'ují wani napechu la'akó, namákale piño nawakára'ajeri.
43020021	Rejomi Jesús kemari piño najló: —Ipechu i'imá palá. Nora'apá wakára'aka nula'aká nakaje, ke kaja nuwakára'ajika ila'aká nakaje.
43020022	Rejomi rapho'ó nachaje, rimá najló: —I'imá Tupana Pechu ja'apiyá.
43020023	Ina'uké nakiyana pajno'otájika ee napéchuwa pu'uwaré nala'akare liyá Tupana ejo, imaje najló: "Kaja Tupana amaro ichaje", ke. Eyá ajopana, unkájika ee napajno'otala napéchuwa pu'uwaré nala'akare liyá Tupana ejo, imaje najló: "Unká Tupana amalo ichaje pu'uwaré ila'akare liyá", ke rimaká najló.
43020024	Pajluwaja Jesús ja'apiyateje ií i'imari Tomás. Iyamá motho'okaño nakiyana ri'imaká. Unká ri'imalá najwa'até Jesús i'imaká nachaje wakajé.
43020025	Riphaka nanaku ejomi, ne'emá rijló riyukuna, nemá rijló: —Wawakára'ajeri i'imichari majó wachaje. E'iyonaja Tomás kemari najló: —Unká noma'alaje ja'apiyá. Unkájika ee nomá itapuwa kupijneremi riyáthe'ela yá'aka nakú, eyá nokoja unká nujápajika ee rikupijneremi ripara'alá ja'apiyá i'imakare nakú, unká noma'alaje ja'apiyá.
43020026	Pajluwaja jápakaje i'imaká ejomi, Jesús ja'apiyatéjena awakaño piño pají chojé. Tomás i'imari kaja najwa'até. Jesús mujlúka'ari piño ne'iyajé. Chawína'akeja pají numaná i'imaká, e'iyonaja rimujlúka'a re'iyayá. E rajalaka neká, rimá najló: —Ipechu i'imá palá.
43020027	E kaja rimá Tomasjlo: —Pijapa piyatewana aú nukupijneremi chu. Pamá nuyáthe'ela. Pácho'ota kaja piyáthe'ela majó, pijápachi nupara'alá ja'apiyá nukupijneremi nakú. Pipechu i'imaniña nunaku: "Unká riká kalé namákare i'imaká", ke. Pema'á na'apiyá.
43020028	Rejéchami Tomás kemaká rijló: —¡Nuwakára'ajeri, nuchi'inárikana!
43020029	Jesús kemari rijló: —Tomás, chuwa piwe'epíchaka kewaka kajmuni nuká, pamíchakale nuká. Palani we'epiño reka nuká, unká namala nuká e'iyonaja —ke rimaká rijló.
43020030	Jesús la'arí kajrú apú nakaje, apú nakaje ke, Tupánaja kalé we'epíkare la'akana. Rawa'á we'emanoja rila'ajíkano riká. Unká nulana'alá piyuke wani riyukuna marí chojé, rinakiyánaja kalé nulana'á.
43020031	Maárejeja nulana'á riyukuna iwe'epíkaloje raú kewaka Jesús, Tupana wakára'akare majó ri'imaká. Iwe'epíkaloje raú Tupana i'irika riká, penaje nulana'á riyukuna. Kaphí ipechu i'imajika ee richojé, ra'ajé ijló kajmuchaji i'imakáloje ripalamane matajnako je'echú chu. Ilé kaje iwe'epíkaloje penaje nulana'á riyukuna.
43021001	Apú wakajé Jesús iphari piño ra'apiyatéjena nakiyana nakú, kaeja Tiberias e ne'emaká wakajé.
43021002	Marí kele i'imaño re: Simón Pedro, Tomás, riká nemákare nakú: "Iyamá motho'okaño nakiyana riká", ke. Natanael i'imari re kaja najwa'até. Pajimila Caná eyaje ri'imaká, Galilea te'eré pajimila nakú riká. Zebedeo yaní i'imaño re kaja. Iyamá ajopana Jesús ja'apiyatéjena nakiyana i'imaño kaja najwa'até. Ilé kele ne'emaká i'imaño re.
43021003	E kaja Simón Pedro kemari najló: —Nuwenare ka'ajé junápeje nu'ujichá. Raú ajopana kemaño rijló: —We'ejnajé kaja pijwa'até. Raú ne'ejná, witúka'año wapuru chojé. Pajluwa lapí ketana ne'emaká nawenare ka'akana nakú, unká na najña'alá.
43021004	Nakeño'oká me'etákaje ee, Jesús iphari juni turenaje. Unká nawe'epila na ina'ukeka ri'imaká.
43021005	E rimá najló: —Nujwáke'ena, ¿unká chi ijña'alacha jiña? —Unká wani na wajña'alacha.
43021006	—Chuwa ika'á iwenare ka'añá chojó pitá, ra'aná chojé, reyá ijña'ajé jíñana. Raú naka'á riká ka'añá chojó pitá. Rejéchami kajrú wani jíñana ja'akó richojé. Unká natejmú iphala nalokópa'ala nachíra'akaloje neká nawapúrune chojé penaje.
43021007	E Jesús ja'apiyateje, íki'ija riwátakare, kemari Pédrojlo: —¡Wawakára'ajeri riká! Ilé ke rimaká aú, Pedro a'arí ra'arumaká rinakuwá richaje, maapami ke rika'akare rinakiyó. Rejomi reño'ó wapuru chiyá junápeje, i'iwapari juni turenajo.
43021008	Ajopana Jesús ja'apiyatéjena arúka'año juni turenaje. Nachíra'a nawenare ají ke juni turenajo wapuru wa'ató. Pu'uthé jíñana aú mano'otaka riká. Unká juká kalé ne'emá riturenaya, apala cien metros ketana ka'ajná ne'emaká reyá.
43021009	Narúka'ako ejomi, nácho'o wapuru chiyá pe'iyojó. E namá jiyá lukúna'ako. Re pajluwaja jiña to'oró richá a'amitakajo nakú, pan wa'até.
43021010	E kaja Jesús kemari najló: —Iji'ichá majó jíñana, wajé iji'ichájena nakiyana.
43021011	Raú Simón Pedro witúka'ari wapuru chojé. Richíra'a nawenare ají ke ke'epé nakojé. Kajrú nojena jíñana i'imaño nawenare chu. Ciento cincuenta y tres jíñana ne'emaká. Kajrú wani ne'emaká richu, e'iyonaja unká nakachicha jiyo'olá nawenare.
43021012	E Jesús kemari najló: —I'ijná wajñachi wa'ajnewá. Ra'apiyatéjena wo la'aró ra'apejé, raú kalé unká na kemalá rijló: "¿Na chi piká?" Kaja nawe'epí nawakára'ajeri ri'imaká.
43021013	Kéchami Jesús i'ijnaká jiyá awa'ajé. Rijña'á rikápojo pan ritamáka'atakaloje najló riká. Kéchami rijña'aká piño jiña ritamáka'atakaloje najló riká.
43021014	Kaja weji ke pecha Jesús ya'atakó ra'apiyatéjenajlo, rimakápo'oko i'imaká ejomi.
43021015	Nañapátaka na'ajnewá ajñakana ejomi, Jesús kemari Pédrojlo: —Simón, Jonás i'irí, ¿e piwátaka nuká íki'ija, mariruna piwátaka chaje íki'ika? —A'a, nuwakára'ajeri, piká we'epiri nuwátaka piká. Jesús kemari piño rijló: —Eko pewíña'ata ina'uké, wajé jema'akaño no'opiyá, nupuráka'alo nakú.
43021016	Iyaampe la'aká Jesús kemari piño rijló: —Simón, Jonás i'irí, ¿e piwátaka nuká íki'ija? Pedro kemari rijló: —A'a, nuwakára'ajeri, kaja piwe'epi nuwátaka piká. Rimá piño rijló: —Eko pewíña'ata no'opiyá jema'ajeño nupuráka'alo nakú.
43021017	Weji ke pe la'aká nakú rimá piño rijló ñakeja kaja: —Simón, Jonás i'irí, ¿e piwátaka nuká íki'ija? Rejéchami Pedro pechu la'akó kamu'ují, methú ke wani rimakale rijló: "E piwátaka nuká íki'ija?", ke. Rimá rijló: —Nuwakára'ajeri, piyukeja we'epika piká nakaje nakojé, ñakele palá piwe'epika íki'ija nuwátaka piká. Jesús kemari piño rijló: —Eko pewíña'ata no'opiyá jema'ajeño nupuráka'alo nakú.
43021018	Pema'á marí. Walijímaka pi'imaká wakajé, pikó pa'ajíkano pinakuwá pa'arumaká. Pi'ijnaké piwátaka ejo. Kaja phíyu'uke wani pi'imajika wakajé, ajopana ña'ajeño pa'anapitá ta'arare. Nepo'otaje piká. Nawá'aje piká unká piwátalare i'ijnakana ejo.
43021019	Ilé ke kemakana aú rimá Pedro nakú mékeka ritaka'ajika akijñojo. Ñaké nala'aká ri'imaká phíyu'uke ri'imaká wakajé. Tupana palamane aú Pedro la'arí nakaje Tupana wátaka ke. Rema'akale ra'apiyá, chapú rinaku péchuruna noño ri'imaká. Raú Jesús kemari Pédrojlo mékeka nenójika riká. Rejomi rimá kaja rijló: —Pácho'oniño no'opiyá jema'akana chiyá.
43021020	E kaja na'apá ají ke a'ajná ño'ojó. E Pedro pajno'oró ají ke riyámojo yaká'ajo, amari ra'apiyateje, íki'ija Jesús wátakare, ja'apaka nápumichu. Riká penájemi i'imari Jesús awa'á najñaka Pascua a'ajnená pajwa'atéchaka i'imaká. Riwakajé riká kemari Jesusjlo: "Nuwakára'ajeri, ¿na chi a'ajeri piká pipinánajlo?", ke.
43021021	Pedro amaka aú richira'akó nápumichu, rimá Jesusjlo: —Nuwakára'ajeri, ¿ilé ta, meke ritaka'ajika?
43021022	E Jesús kemari rijló: —Apala nuwata ri'imaká marí eja'awá chu majó nupa'ajiko piño ejená. Unká naje kalé nu'umá pijló riyukuna. Rikaja kalé numá nakú pijló: pácho'oniño no'opiyá jema'akana chiyá —ke rimaká Pédrojlo.
43021023	Júpichami riyukuna motho'oká Jesucristo wa'atéjena e'iyowá: "Unká ritaka'alaje", ke. E'iyonaja unká ñaké kalé Jesús kemaká i'imaká. Rimá: "Apala nuwata ri'imaká marí eja'awá chu majó nupa'ajiko ejená. Unká naje kalé nu'umá pijló riyukuna", ke rimaká Pédrojlo i'imaká.
43021024	Nomákare numá nakú ijló. Palá nulana'aká riyukuna ijló. Nuká, ajopana wa'até, we'epiño marí numakare nakú kewaka riká.
43021025	Re kajrú apú nakaje, apú nakaje ke, Jesús la'akare i'imaká. Iná wátakela piyukeja riyukuna lana'akana, unká pukunaji i'imalajla papérajlo marí eja'awá chu, kajrú wani riyukuna i'imakale. Ilé ke ka'ajná ri'imakajla nuwe'epika. Maárejeja riyukuna Juan lana'akare i'imaká.
44001001	Teófilo, nuphákare wani ja'apí piká. Puráka'aloji nuwakára'akare pijló paineko i'imaká chu nu'umá pijló nakaje Jesucristo la'ajíkare, nakaje rewíña'atajikare nakú i'imaká, kaje yukuna. Richuwano nu'umaká riyukuna pijló,
44001002	a'ajná rácho'oko piño je'echú chojé i'imaká ejená. Rácho'oko je'echú chojé yámona ejená, rila'á Tupana Pechu kemaká rijló i'imaká ke ra'apiyatéjena, eyá ri'iwapakárena, kelejlo, nakaje nala'ajíkare nakú.
44001003	Nenoka Jesucristo i'imaká ejomi, rimakápo'o piño rapumí chuwá i'imaká. Rejomi riya'ató piño ra'apiyatéjenajlo. Ñaké kaja rila'aká piño kajrú nakaje ne'iyowá nawe'epíkaloje raú kajmuni ri'imaká piño. Pulapé namaka ri'imaká. Re ri'imá najwa'até iyamá ina'ukena le'ejé ke (40) kala ketana, rimakápo'oko piño i'imaká ejomi. Mékeka Tupana wakára'aka rijwa'atéjena la'aká nakaje nakú ripura'akó najwa'até riwakajé.
44001004	Rejo'o kaja Jesucristo i'imaká ra'apiyatéjena wa'até wakajé, rimá najló: —Jácho'oniño marí pajimila Jerusalén eyá. Maare iwata a'ajná Nora'apá wakára'ajika ijló riká, rimakare nakú ijló i'imaká, ejená. Kaja nu'umá ijló riyukuna i'imaká.
44001005	Rimá piño najló: —Juan la'akeri bautizar ina'uké juni aú i'imajika, eyá nuká meketana i'imajemi no'ojé ijló Tupana Pechu —ke rimaká najló.
44001006	E kaja awakaño Jesús wa'até i'imaká kemaño rijló: —Wawakára'ajeri, ¿chuwa chi pa'ajika pajluwaja Israel michú lakénami nakiyana we'emakana penaje, ri'imakáloje júpimi we'emakana i'imaká ke kaja?
44001007	E Jesús kemari najló: Unká ijló rinakojé we'epíkana i'imalá mékechamika ri'imajika ijló ñaké, Nora'apá pechu nakuja kalé riká.
44001008	Tupana Pechu iphájikaja inaku wakajé, ipechu i'imajé kaphí. Riwakajé jácho'ojo nuyukuna i'imajé ajopánajlo, ajopánajlo ke. Jerusalén ewá i'imakáñojlo i'imajé nuyukuna. I'imajé kaja nuyukuna piyukeja Judea te'eré ewá i'imakáñojlo, Samaria te'eré ewá i'imakáñojlo wa'ató. Ya'ajnó wani i'imakáñojlo wa'ató i'ijnajé nuyukuna i'imajé ajopánajlo, ajopánajlo ke.
44001009	Ilé ke rimaká najló riyámona kaja penaje. Nayaká'anoja richaje, rácho'oñaaka neká ají ke je'echú chojé. Juni juwáka'ala e'iyajé rikapichó. Riká pumí chiyó unká namala piño riká.
44001010	Nayaká'ako rápumichu je'echú chojé ketana, iyamá achiñana ya'atakó najló. Tupana wa'atéjena, je'echú chiyájena ne'emaká, iphaño nawa'ajé lapa'ajó. Jaré nojé na'arumaká i'imaká.
44001011	Neká kemaño najló: —Galilea eyájena, ¿Naje chi iká maare rejo'o kaja je'echú chojé yaká'akano nakú? Ilé Jesús jácho'oñaichari iká je'echú chojé waícha piño majó. Ilé amíchaka rácho'ochako, keja kaja amájika piño riwitúka'aka piño majó —ke nemaká.
44001012	E kaja nawitúka'a yenuri Olivos ji'iwátaya, pa'añó ají ke Jerusalén ejo. Pajluwa kilómetro ketana júkaka ri'imaká Jerusalén liyá. Nawitúka'aka reyá ejomi,
44001013	nácho'o yenoje ukapú chojé, na'atákare ne'emaká chu chojé. Marí kele ne'emaká: Pedro, Santiago, Juan, Andrés, Felipe, Tomás, Bartolomé, Mateo, eyá Santiago, Alfeo i'irí. Apú ií i'imari Simón, cananista nakiyana ri'imaká. Eyá apú Judas, Santiago i'irí, kele ne'emaká.
44001014	Yenoje ukapú i'imakare chojé nawakó, re napura'akóloje Tupana wa'até penaje. Ajopana awakaño kaja najwa'até rejé. Jesús merénami, ralomi, ajopana inaana, kele awakaño kaja rejé najwa'até.
44001015	E kaja apú wakajé nawakó piño. Ciento veinte kele ka'ajná ne'emaká piyukeja re. Rejéchami Pedro tára'ako najimaje, rimá Jesús ja'apiyá jema'ajéñojlo:
44001016	"Nojena, Tupana Pechu i'imari Judas michú yukuna David michujlo i'imaká. Tupana puráka'alo lana'akéjami nakiyana ri'imaká. Rimaká rinaku i'imaká, ke Judas la'aká i'imaká. Riwá'a Jesús ejo ripinana napatakáloje ri'imaká penaje.
44001017	Wajwáke'e Judas michú i'imaká. Rila'aké wajápaka'ala wajwa'até pajñakani.
44001018	Na'á rijló liñeru i'imaká rila'akáloje pu'uwaré raú. Chapú rila'aká rikó, ripa'atá najló naliñérutemi i'imaká ejomi. Unká riwátala rejéchami riká. Riliñérutemi aú nawarúwa'a te'erí támijimina ka'akelana penaje. Judas michú pa'ataká najló naliñérutemi i'imaká ejomi, rinó rikó. Kajrú te'erí mata'aká lupukuya rakúwa'ata rikó panúrupiya. Rikachíchaja mata'arí ripapi ra'apiyá, raú ra'ó ají ke pe'ewato kawakaje. Piyuke ri'ijñepichimi wa'ató jeño'otako majó. Ilé ke rinoka rikó i'imaká.
44001019	Jerusalén eyájena jema'aká aú riyukuna, na'á ilé te'erí ií Acéldama. 'Jirá pukunami', ke kemakana ri'imaká napura'akó chu.
44001020	Tupana puráka'alo lana'akéjami Salmos chu kemaká rinaku keja ri'imaká, riká kemari: 'Riñakaremi yuréjero maminariru ke. Meñaru richu i'imajika. Apú yuréjero rapumí chojé rijápaka'alami la'akana nakú', ke rimaká".
44001021	E Pedro kemari piño najló: "Re maare wajwa'até wajwáke'ena, wa'akáloje pajluwaja nanakiyana Judas michú apumí chojé. Jesús i'imaká wajwa'até ketana ne'emaká kaja wajwa'até.
44001022	Juan michú la'aká bautizar Jesucristo i'imaká wakajé, nakeño'ó wajwa'até i'imakana. Chuwa wa'ajika pajluwaja nanakiyana, ri'imakáloje Jesucristo makápo'oko yukuna ajopánajlo, ajopánajlo ke wajwa'até. Amari Jesucristo, rimakápo'oko i'imaká ejomi penájemi, wa'ajé rapumí chojé", ke Pedro kemaká najló.
44001023	Raú nawa'a ne'iyayá iyamá. Pajluwa ií i'imari José Justo (rií i'imari kaja Barsabás), eyá apú ií i'imari Matías.
44001024	Rejomi napura'ó Tupana wa'até, nemá rijló: "Wawakára'ajeri, pu'uwaká pijló piyukeja ina'ukena pechu. Chuwá pimá wajló mékajeka piwata wajwáke'ewe penaje.
44001025	Jesucristo ja'apiyatéjena we'emaká. Wajwa'até rijápaje Judas michú apumí chojé. Pu'uwaré rila'aká aú rácho'o richiyá i'imaká, ri'ijnakáloje pukunaji rijló i'imakare ejo", ke nemaká Tupánajlo.
44001026	Rejomi naka'á nakaje jítami lana'akéjami, namákaloje mékajeka yuriko najwa'até penaje. E ra'ó Matíasjlo. Ilé kaje aú na'á riká Jesucristo ja'apiyatéjena i'imakaño wáke'ewe penaje. Rijwa'até ne'emá piño iyamá iphata ji'imaje (12) nakojé kele.
44002001	Nale'ejé fiesta Pentecostés iphaka wakajé rená chojé piyuke Jesucristo ja'apiyá jema'ajeño awakako pajluwa chojé waja.
44002002	E mana'í chiyó nema'á kajrú karená mejé keño'ótako je'echú chiyá majó. Ewá nema'aká puwa'ajné wani rimejé witúka'aka majó je'echú chiyá. Kaphí karená mejé, ke rimejé i'imaká "juuu", ke. Ewá rimejé ja'akó nañakaré ne'emakare chu chojé.
44002003	Rejéchami kera'athani, ina'uké lená ñani ke, ya'atakó najló. Riká tamáka'ataro newíla'aru nakojé, apú wíla'aru chaje, apú wíla'aru chaje ke.
44002004	Ilé ke Tupana Pechu iphaka ne'iyajé. Rejéchami Tupana Pechu ja'apiyá ke nakeño'oká ajopana pura'akó, unká nema'alare chu, pura'akano.
44002005	Riwakajé kajrú judíona i'imaká Jerusalén e. Kajrú ne'ejnatájika riwakajé napéchuwa Tupana nakú, raú ne'ejná rejo. Ajopana te'eré eyájena, ajopana te'eré eyájena, ke ne'emaká.
44002006	Neká jema'añó kajrú namejé i'imaká a'ajnare ke "weru, weru, weru", ke. Raú ne'ejná piyukeja rejo yaká'ajo, awakaño nanakojé piyukeja. Neká jema'añó napura'akó napura'akó chu waja. Raú napechu i'imá: "¿Meke ka'ajná kaji?". Piyukeja nema'aká napura'akó, napura'akó chu waja pajluwano, pajluwano ke. Napura'akó pajwa'atéchaka nate'eré ewá, ke kaja nema'aká Jesucristo ja'apiyá jema'ajeño pura'akó.
44002007	-
44002008	Ilé kaje aú napechu kechíra'o wani najló. Akuwaná nemá pajlokaka: —Galilea eyájena neká piyukeja. Apo'ojó wapura'akó pajno'okó paliyáaka, e'iyonaja wema'á piyukeja napura'akó wapura'akó chu waja.
44002009	Re Partia eyájena maare, re kaja Media eyájena, Elam eyájena, Mesopotamia eyájena, Judea eyájena, Capadocia eyájena, Ponto eyájena, Asia eyájena,
44002010	Frigia eyájena, Panfilia eyájena, Egipto eyájena, ajopana Africa eyájena, Cirene eyájena kajena neká. Re kaja Roma eyájena maare we'iyá, maárowa ñakareruna. Ne'iyajena judíona, eyá ajopana unká judíona kalé, e'iyonaja kalé napuráka'alo ja'apiyá kaja neká najwa'até.
44002011	Re kaja maare Creta eyájena, Arabia eyájena, e'iyonaja wema'á piyukeja palá mékeka nemaká wajló. Nakaje palá wani Tupana la'akare yukuna ne'emá wajló. Wapura'akó chu waja wema'á ne'emaká riyukuna —ke nemaká pajlokaka.
44002012	Jaujú ke wani napechu la'akó raú. Unká wani nawe'epila mékeka ri'imaká, raú nemá pajlokaka: —¿Meke kemakánaka chi kaji?
44002013	E'iyonaja ne'iyajena la'añó ne'echajnó neká, nemá nanaku: —¡Mawirúke'echana ta neká!
44002014	Rejéchami Pedro tára'ako. Ajopana Jesucristo ja'apiyatéjena, rijwáke'ena i'imakaño, tára'año kaja rijwa'até. Pajluwaja iphata jimaje nakojé kele (11) ne'emaká. Rejéchami Pedro kemaká najló: "Judea eyájena, eyá iká piyuke maare Jerusalén ewá i'imakaño: jema'á marí numájikare nakú ijló me'etení:
44002015	Unká mawirúke'echana kalé weká, i'ijnataka ipéchuwa wanaku ke. Unká na kalé yuwéra'aro me'etení kecha. Lapiyami wani jo'ó majó. Pa'u ke kuwá'ata kele chu (9) kamú jená me'etení.
44002016	Unká ilé kajena kalé weká. Pajluwa Tupana puráka'alo ja'apátajeri michú Joel kemakare nakú júpimi i'imaká, ke amaka nakaje me'etení.
44002017	Tupana kemari rijló i'imaká: 'Eja'awá iphájika kaja penaje rená chojé wakajé, no'ojé Nupechu kajrú ina'ukénajlo apú ewá, apú ewá ke. Raú ra'apiyá ke iyani nakiyana ja'apátajika Nupuráka'alo ajopánajlo, ajopánajlo ke. Walijímakanajlo nakaje ya'atajo, natapu chu namaje riká. Eyá pheñawilánajlo numaje nakaje nakú natapú chu.
44002018	Eyá no'opiyá jema'ajéñojlo no'ojé Nupechu riwakajé. Raú na'apátaje Nupuráka'alo ajopánajlo, ajopánajlo ke. Nakaje i'imajíkare yukuna na'apátaje najló.
44002019	Je'echú chu nuya'ataje ijló kajrú nakaje palá nojé. Marí eja'awá nakú amaje jirá kaje, kera'athani, kajrú ija, juni juwáka'ala kaje.
44002020	Unká kaja kamú patalaje majó riwakajé. Kerani, jirá ke, keri jimá i'imajika riwakajé. Ilé keja nakaje i'imajika Paminárikana wani iphájika majó piyá. Riphájika ejomi nakaje i'imajé piño palá reyá a'ajná ño'ojó.
44002021	Ri'imataje piyuke neká kemaño Tupánajlo, ri'imatákaloje neká kapichákajo liyá', ke Tupana kemaká Joeljlo nakaje i'imajíkare nakú júpimi i'imaká".
44002022	E Pedro kemari piño najló: "Israel michú lakénami: jema'á no'opiyá nakaje numájikare nakú ijló. Nazaret eyaje Jesús i'imaká. Palá Tupana la'aká rinaku, raú rila'á kajrú nakaje Tupánaja kalé we'epíkare la'akana. Raú ra'á wajló rená ke'ená ke, wawe'epíkaloje rinakojé penaje. Kajrú rila'ajika nakaje unká méño'ojo ajopana la'alare kaje, Tupana a'ajíkale riñaté rila'akana aú. Kaja iwe'epí mékeka rila'ajika nakaje maárowa we'iyowá i'imaká".
44002023	Pedro kemari piño najló: "Iká wakára'año ajopana ina'ukena noka ri'imaká a'awaná apiyákakanami nakojé i'imaká. Chapújne'ekena ne'emaká noño ri'imaká. Kaja Tupana pechu nakú ñaké rilana'akana i'imaká ina'ukéloje penaje.
44002024	Nenó ri'imaká, e'iyonaja Tupana makápo'ota ri'imaká piño rapumí chuwá. Ri'imatá riká taka'akaje chiyá. Unká méño'ojo taka'akaje kapichátala riká.
44002025	Marí ke we'emakána michú David kemaká Jesucristo nakú, unká chiyó riphá marí eja'awá nakojé i'imaká: 'Nuwe'epí re nujwa'até ñakeja wani nuwakára'ajeri. Nowa'á riká. Ñakele unká na kalé la'ajeri kamu'ují nupechu.
44002026	Ilé kaje la'arí pu'ují nupechu. Ñakele notaneje, pu'ují nupechu i'imakale. Nuwe'epí kaja palá nunapona i'imajika nutaka'ajika ejomi,
44002027	unkale piyurílaje nupéchumi támijimina to'otakelana ejeja. Unká kaja piyurílaje nunapónami kapichako mapeja.
44002028	Pipa'ataje nojló nukajmuchare, ripalamane nu'umakáloje penaje. Pu'ují wani nupechu i'imajika, nu'umajíkale rijwa'até', ke David michú lana'aká Jesucristo yukuna i'imaká.
44002029	"Nojena", ke Pedro kemaká. "Chuwa nu'umajika ijló pu'ukuja we'emakana David michú yukuna. Kaja ritaka'á júpimi i'imaká. Ritaka'aká ejomi, nato'otá ritami támijimi to'otákelana chojé. Rejo'o kaja maare nato'otákare ejé ritami i'imaká.
44002030	Tupana puráka'alo ja'apátajeri ri'imaká. Ñakele riwe'epí palá na ina'uké ka kele Tupana kemari nakú rijló i'imaká. Tupana kemari rijló: 'Pajluwa pilakénami nakiyana i'imajeri ne'emakana, pi'imaká ke kaja', ke rimaká.
44002031	Unká chiyó ri'imá ñaké, Tupana i'imá riyukuna Davidjlo. Ñakele ri'imá Jesucristo makápo'oko yukuna i'imaká, rimaká aú marí ke: 'Nuwe'epí palá nunapona i'imajika nutaka'ajika ejomi.
44002032	Tupana makápo'otaka Jesús i'imaká ejomi, wamá piño ri'imaká".
44002033	Pedro kemari piño najló: "Tupana wá'ari Jesucristo je'echú chojé i'imaká. Rawa'á riká me'etení, palá ripechu i'imakale rinaku. Wajé Jesucristo a'achaka wajló Tupana Pechu, rimakare nakú wajló i'imaká. Ñakele Tupana Pechu ja'apiyá ke wapuri'ichako, jemi'ichá i'imichaka", ke Pedro kemaká najló.
44002034	"Unká David michú napónami jácho'olo riwakajeja je'echú chojé i'imaká, rimakale i'imaká: Tupana kemari Nuwakára'ajerijlo: 'Maare pi'imajé nowa'á, palá nupechu i'imakale pinaku.
44002035	Nuchá'atajika pijló chapú pinaku péchuruna', ke David kemaká Jesucristo nakú i'imaká.
44002036	E rimá piño najló: "Iká Israel michú lakénami, iwe'epí marí palá. Iká wakára'año Jesús, Tupana wakára'akare majó i'imaká, nókana a'awaná apiyákakanami nakojé. Piyukeja ina'ukena wakára'ajeri penaje, we'ematájeri penaje kaja, ra'á ri'imaká".
44002037	Ilé ke rimaká najló ejéchami, ripuráka'alo jema'ajeño pechu la'ó kamu'ují wani. Kajrú ne'ejnataka napéchuwa rejéchami. Raú nemá Pédrojlo, ajopana rijwáke'enajlo wa'até: —Wejena, ¿Chuwa meke wala'ajika?
44002038	Raú Pedro kemari najló: —Ipajno'otá ipéchuwa Tupana ejo pu'uwaré ila'akare liyá, raú Tupana amajo ichaje pu'uwaré ila'akare liyá. Rejomi nala'ajé iká bautizar, Jesucristo ja'apiyá jema'ajeño i'imakale. Ilé ke ila'ajika ee, Tupana wakára'aje kaja e'iyajé Ripechu —ke Pedro kemaká najló.
44002039	E rimá piño najló: —Júpimi Tupana kemari: "No'ojé Nupechu ina'ukejlo", ke. Ñakele ra'ajé chuwá ijló Ripechu, rimaká rinaku i'imaká ke. Iyani me'etení i'imakáñojlo wa'ató ra'ajé Ripechu. Rejomi i'imajíkañojlo wa'ató ra'ajé kaja Ripechu. Piyukeja ina'uké Tupana i'iwapakárena rijluwa i'imakajlo wa'ató ra'ajé Ripechu.
44002040	Ilé kaje nakú rimá najló, kajrú apú puráka'aloji nakú wa'até. Rejomi rimá piño najló: —Pu'uwaré wani péchuruna neká maárowa. Ila'á ipéchuwa apo'ojó naliyá.
44002041	Riwakajé kajrú ina'ukena jema'aká ripuráka'alo ja'apiyá i'imaká. Tres mil ne'emaká, jema'añó Jesucristo ja'apiyá riwakajé. Nala'á kaja bautizar neká. Rejomi nawakákono ajopana Jesucristo ja'apiyá jema'ajeño wa'até.
44002042	Jesucristo wakára'akarena jewíña'atakeño neká. Napuráka'alo ja'apiyá jema'akánaja nawe'epike natukumó. Palá ne'emajika pajwa'atéchaka. Nawakako kaja Tupana wa'até pura'ajó, ejomi najñake na'ajnewá pajwa'atéchaka.
44002043	Jesucristo wakára'akarena la'akeño kajrú nakaje Tupana Pechu a'ajíkale nañaté, raú piyuke ina'uké rewá i'imakaño i'ijnatájika kajrú napéchuwa nanaku, namájikale kajrú wani nala'aká nakaje palá.
44002044	Pajluwaja chuwaja Jesucristo ja'apiyá jema'ajeño pechu i'imajika. Nayurike piyuke nakaje pajlokaka i'imajika.
44002045	Nanani nakiyana na'aké ajopánajlo riwemí aú. Rejomi natamáka'atake riká liñeru kamu'ují la'akáñojlo. Nakaje nala'ajíkare nakú kamu'ují wemí na'aké liñeru najló, nawarúwa'akaloje najluwa riká raú.
44002046	We'echú ka'alá keja nawakájiko Tupana ñakaré chojé. Ajopana ñakaré chojé, ajopana ñakaré chojé ke najñájika na'ajnewá pajwa'atéchaka keyajupa.
44002047	Palá napura'ajiko Tupana nakú. Piyukeja ajopana ina'ukena pechu i'imajika palá nanaku. We'echú ka'alá keja Tupana Pechu awakátajika najwa'até ajopana ina'ukena, ramákarona chaje pu'uwaré nala'akare liyá, penájemina ne'emaká.
44003001	E apú wakajé Pedro, Juan wa'até, i'ijnaño ají ke Tupana ñakaré chojé. Weji kele chojé cha kamú to'ojiko ee, namujlúka'akeno Tupana ñakaré chojé rijwa'até pura'ajó.
44003002	We'echú ka'alá keja pajluwaja ritami yá'ajikono re. Apicháka'alo rimotho'oká i'imaká, unká meke la'ajé ra'apala, ñakele nawá'ake riká Tupana ñakaré ejo. Rejé nayurike riká Tupana ñakaré numaná awa'ajé. "Rinumaná jimáreni", ke na'aká riká rinumaná ií. Re riyá'akono liñeru kejá'akana nakú rijluwa Tupana ñakaré chojé mujlúka'ajikaño liyá.
44003003	E Pedro, Juan wa'até, mujlúka'añojla Tupana ñakaré chojé. Ramaka neká aú, rikeja'a naliyá liñeru.
44003004	Rejéchami nayaká'ako richaje. E Pedro kemari rijló: —Piyaka'o majó wachaje.
44003005	Raú riyaka'o nachaje, ripechu i'imá: "Apala liñeru ka'ajná na'ajé nojló".
44003006	E Pedro kemari rijló: —Unká nuliñérute i'imalá, e'iyonaja kalé no'ojé piñaté. Jesucristo, Nazaret eyaje, we'epiri pitejmo'ótakana, ñakele rapumí chojé ke numaká pijló: phácho'o, pa'apachi.
44003007	Rejomi Pedro patarí riká riyáthe'ela ka'añá nakiyá. Rácho'ota riká, wa'ató ke ritejmú a'akó ritajné chojé ra'apákaloje penaje.
44003008	Raú jeño'okeja rácho'oko reyá, mujlúka'ari Tupana ñakaré chojé najwa'até. Jeño'okeja ra'apaka najwa'até. Palá wani ripura'akó Tupana nakú.
44003009	Piyuke richu i'imakaño amaka ra'apaka. Nema'á kaja ripura'akó palá Tupana nakú.
44003010	Namaka aú ra'apaka napechu i'imá: "¿Meke la'ajé chi ra'apicha?" Namána'apa ri'imaká, namájikareno yá'ako rinumaná awa'á, liñeru kejá'akana nakú.
44003011	Namaka ra'apaka aú piyukeja ina'ukena awakaño jecho'okelo rinakojé. Rejo'o kaja apicháka'alo penájemi pataká Pedro, Juan, kele a'arumaká nakiyá. Re ne'emá ukapú, na'akare ií Salomón ke, chu.
44003012	Pedro amaka aú nawakako rejé kajrú, rimá najló. "Nojena, ¿naje chi iyaka'o wachaje? ¿Meke chi ipechu wanaku: 'Napechu aú ja ka'ajná natejmo'ótiya kele apicháka'alo penájemi? Kaphí wani péchuruna Tupana chojé ka'ajná neká, raú ka'ajná natejmo'ótiya apicháka'alo penájemi', ke ka'ajná ipechu wanaku.
44003013	Wachi'iná michuna, Abraham michú, Isaac michú, Jacob michú, kajena pechu i'imakeri kaphí Tupana chojé. Riká, Tupana tejmo'ótiyari, kele amá tára'ako me'etení wajwa'até. Palá wani Tupana la'aká Ri'irí Jesucristo i'imaká, ina'uké we'epíkaloje raú ajopana chaje wani riká, e'iyonaja iwakára'a riwá'akana iwakára'ajeri Pilato ejo. Riká wátarijla ri'imatákana iliyá i'imaká, e'iyonaja unká iwátala i'imaká.
44003014	Unká iwátala kele palájne'eke wani i'imaká. Unká riwe'epike pu'uwaré la'akaná. Unká imalá Pilátojlo i'imaká rácho'otakaloje riká penaje. Riká wátarijla rácho'otakana i'imaká, e'iyonaja unká iwátala, iwátakale rácho'otaka ijló apú, ina'uké nójeri penájemi. Riká rácho'ota ijló i'imaká.
44003015	Kajmuchaji a'ajeri inajlo ri'imaká nenó ipuráka'alo aú. E'iyonaja Tupana makápo'ota ri'imaká rapumí chuwá piño. Weká amaño ri'imaká rimakápo'oko ejomi.
44003016	Riká Jesús, wapechu i'imakare chojé kaphí, tejmo'ótiyari marí ina'uké amá tára'ako me'etení. Kaja iwe'epí na ina'uké ka riká", ke Pedro kemaká najló. Rimá piño najló:
44003017	"Nojena, nuwe'epí ilé ke iká, iwakára'ajeño wa'até la'aká ri'imaká wakajé. Unká iwe'epila palá rinakojé i'imaká, raú ipechu ja'ó rinókana ejo i'imaká.
44003018	Jesús nókana aú ila'á Tupana kemaká júpimi rinaku i'imaká ke. Unká chiyó riphá marí eja'awá chojé, ri'imá riyukuna i'imaká. Tupana puráka'alo ja'apátajeño michuna kemaño rinaku i'imaká: 'Riká, Tupana wakára'ajikare majó, ña'ajeri kajrú chapú kaje yajwé panaku i'imajika.'
44003019	Chuwa ipajno'otá ipéchuwa Tupana ejo pu'uwaré ila'akare liyá, raú Tupana amajo ichaje.
44003020	Riwakára'aje piño Jesús ichaje majó. Júpimija Tupana kemá rinaku i'imaká, ri'imakáloje ina'uké i'imatájeri penaje.
44003021	Je'echú chu Jesucristo me'etení. Reja ri'imajé Tupana pa'atájika piño piyukeja nakaje eja'awá chu i'imakare, ri'imakáloje piño júpimi ri'imaká ke kaja penaje. Ketana ri'imajika re. Ripuráka'alo ja'apátajeñojlo Tupana i'imá riyukuna i'imaká. Rimaká najló rinaku i'imaká, keja nakaje i'imajika.
44003022	Moisés michú kemari wa'ajútaya michúnajlo Jesucristo nakú i'imaká: 'Iwakára'ajeri Tupana wakára'ajeri pajluwa ichaje Ripuráka'alo ja'apátajeri penaje. Iká'ana nakiyana ri'imajika. Riwakára'aje riká, riwakára'aka nu'umaká ke kaja. Ñakele jema'á ra'apiyá piyukeja nakaje rimajíkare nakú ijló.
44003023	Unká jika ee iná jema'á riká Tupana puráka'alo ja'apátajeri ja'apiyá, numakare nakú, unká iná i'imalaje Tupana le'ejena ina'ukena nakiyana', ke Moisés kemaká rinaku júpimi i'imaká.
44003024	"Ñaké waja piyuke ajopana Tupana puráka'alo ja'apátajeño michuna i'imajika riyukuna. Piyukeja neká, Samuel michú apumí chojé yuríkaño, pura'akeño kaja marí wakajé i'imajika nakú.
44003025	Nakaje i'imajíkare a'ajná ño'ojó chami yukuna, Tupana i'imaké Ripuráka'alo ja'apátajeño michúnajlo. Ri'imakare yukuna najló yuriro kaja wajló. Tupana kemari wa'ajútaya michúnajlo nakaje rila'ajíkare nakú, rila'akáloje iká palá raú. Ñaké i'imakale Tupana kemari Abrahamjlo i'imaká: 'Nuká la'ajeri piyukeja ina'ukena nakú palá. Pilakénami e'iyayá pajluwa i'imajeri, la'ajeri palá wani ina'uké nakú'.
44003026	Tupana makápo'otari piño Ri'irí i'imaká. Riwakára'a ri'imaká ichaje paineko, raú rila'á palá wani inaku i'imaká, iyuríkaloje piyukeja pu'uwaré la'akaná iliyó raú", ke Pedro kemaká najló.
44004001	Rejo'o kaja Pedro, Juan wa'até, pura'akó ina'uké wa'até, e'iyowá ke ajopana iphaka nanaku. Sacerdótena ne'emaká. Tupana ñakaré wa'aphé i'imakaño wakára'ajeri, eyá saducéona, kele iphaño kaja najwa'até rejé.
44004002	Pedro, Juan wa'até, jewíña'ataño ina'uké Jesucristo makápo'oko i'imaká nakú, raú nawe'epíkaloje kaja taka'akaño penájemina makápo'ojiko piño kaja ñaké nakojé. Ilé kaje jimaje sacerdótena, najwa'até iphákaño wa'até, yúcha'año Pedro, Juan wa'até cha.
44004003	Raú nawa'a neká reyá naka'akáloje neká ina'uké wajákelana chojé. E naka'á neká richojé. Najúwa'akale, unká nawátala puráka'aloji lamá'atakana riwakajé, raú richu ne'emá lapí ketana.
44004004	Kajrú ina'ukena jema'aká Pedro i'imaká Tupana yukuna najló richu. Kajrú nanakiyana a'aká ripuráka'alo nanakojó, raú nema'á Jesucristo ja'apiyá. Kajrú Jesucristo wa'atéjena ñaté a'ajíkono raú. Cinco mil ewá achiñana waja i'imaká, chaje ne'emaká nayani, nayani jalona, kajémaka wa'até.
44004005	E muní ke kajrú nawakako piño. Judíona wakára'ajeño, pheñawilana, Tupana nakú jewíña'atajeño, kele awakaño Jerusalén ejé.
44004006	Sacerdótena wakára'ajeri Anás i'imari kaja najwa'até re. Caifás, Juan, Alejandro, kele i'imaño kaja re najwa'até. Sacerdótena wakára'ajeri ejena ne'emaká.
44004007	E kaja nawakára'a Pedro, Juan wa'até, wá'akana ne'emaká ejo. Raú nawa'a neká ne'iyajó, nemá najló: —¿Na chi a'arí ijló péchuji itejmo'ótakaloje kele ina'uké penaje? ¿Na puráka'alo aú chi ila'á ñaké?
44004008	Rejéchami Pedro a'ajipaká najló. Tupana Pechu wakára'aka ke rimaká najló marí ke: —Wawakára'ajeño, iká, pheñawa'aní wa'até,
44004009	kejá'año waliyá kele apicháka'alo penájemi yukuna, iwe'epikáloje naka tejmo'ótaka riká.
44004010	Chuwa nu'umajika riyukuna ijló, itelónajlo wa'até, iwe'epíkaloje palá rinakojé. Jesucristo, Nazaret eyaje, palamane aú ritejmo'otó. Ñakele amá ritára'ako ijimaje peyajweni me'etení. Riká Jesús, iwakára'akare nókana a'awaná apiyákakanami nakojé i'imaká, Tupana makápo'ota piño. Riká penájemi tejmo'ótari riká, kele.
44004011	Tupana puráka'alo lana'akéjami kemaká rinaku i'imaká keja ri'imaká: "Rimá rinaku: 'Unká ina'ukélari riká', ke. Riká Tupana a'á namájeri, ri'imakáloje ajopana chaje wani penaje.
44004012	Unká apú ina'uké i'imalá iná i'imatájeri penaje. Unká Tupana a'alá apú marí eja'awá chu ri'imatáloje iná kapichákajo liyá. Rikaja kalé Jesús, pajluwaja, i'imatárijla weká kapichákajo liyá Tupánajlo —ke Pedro kemaká najló.
44004013	Nawakára'ajeño amaño kaphí wani Pedro, Juan wa'até, pechu i'imaká najwa'até pura'akano nakú. Nawe'epí kaja unká newíña'alo jewíña'akajo ñakarelana chu i'imaká, raú napechu i'imá: "¿Meke chi neká kaji?" Rejéchami riphaka napechu nakojé: "Jesús ja'apiyatéjena penájemi ne'emaká".
44004014	Namá kaja ilé ina'uké natejmo'ótakare i'imaká, tára'ako re najwa'até. Ñaké i'imakale unká méño'ojo nemalajla nanaku: "Mapeja napajlaka ta", ke.
44004015	Raú nawakára'a nácho'oko ne'iyayá a'ajná ño'ojó, napura'akóloje nanaku nekámika ke.
44004016	E nemá pajlokaka: —¿Meke wala'ajika keleruna ina'ukena? Kaja nala'á nakaje, Tupana Pechu a'akale nañaté. Kaja piyukeja Jerusalén e i'imakaño jema'aká riyukuna, raú unká méño'ojo wemalajla nanaku: "Mapeja napajlaka ta", ke.
44004017	Marí ke ka'ajná wala'ajika, ajopana jema'aká piyá nayukuna: Wemaje najló: "I'imajika ee piño Jesucristo yukuna ajopánajlo, wawajaje iká richona", ke.
44004018	E nawa'a piño namaná. Nephaka nanaku ee, nemá najló: —Chuwa i'imaniña ajopánajlo Jesucristo yukuna. Jewíña'ataniña kaja neká rinaku.
44004019	E'iyonaja Pedro, Juan wa'até, kemaño najló: —Tupana wakára'ari we'emaká riyukuna ajopánajlo, ajopánajlo ke. Eyá iká kemaño wajló chuwa, we'emaká piyá riyukuna. ¿Na chi palani Tupánajlo iwe'epika: ja'apiyá jema'akana ka'ajná, Tupana ja'apiyá jema'akana ka'ajná?
44004020	Unká méño'ojo wayurila riyukuna i'imakana. Wamá Jesús la'aká kajrú nakaje i'imaká, wema'á kaja ri'imaká yuku kajrú. Raú riyukuna wa'apátaje ajopánajlo, ajopánajlo ke —ke nemaká najló.
44004021	Raú nawakára'ajeño kemaño piño najló: —Unkajika ee jema'á wa'apiyá, wawajaje iká. Ilé kaje ejomi nayurí nácho'oko ne'iyayá, unká na pachá nawajákana i'imakale. Piyukeja rewá i'imakaño pura'akó palá wani Tupana nakú, namákale apicháka'alo penájemi tejmo'otako. Raú unká méño'ojo nawajálajla neká.
44004022	Cuarenta jarechí cha natejmo'ótakare Jesucristo palamane aú ri'imaká.
44004023	E kaja nayurí Pedro, Juan wa'até, jácho'oko reyá. E napa'ó ají ke najwáke'ewena i'imaká ejo, iphaño nanaku. E ne'emá najló mékeka sacerdótena wakára'ajeño, pheñawilana wa'até, kemaká najló.
44004024	Rejomi neká piyukeja pura'añó Tupana wa'até, nemá rijló: "We'emakana, nakaje minárikana waja piká. Pikaja kalé keño'ótari piyukeja nakaje i'imaká. Piká la'arí je'echú, piyukeja nakaje rewá i'imakare wa'até. Ñaké kaja pila'aká eja'awá, piyukeja nakaje rewá wa'até. Piyukeja juni, eyá rakuwá i'imakaño wa'ató, pikeño'ota kaja i'imaká.
44004025	Palá David michú jema'aká pipuráka'alo pa'apiyá i'imaká. Pipechu aú pimá rijló nakaje nakú i'imaká. Riyukuna rilana'á pa'apiyá marí ke i'imaká: '¿Naje ina'uké yúcha'ajo nawakára'ajeri cha? ¿Naje ne'ejnataje napéchuwa nakaje, unká na penaje kalé i'imakare, nakú?
44004026	Nawakára'ajeño, mari eja'awá chu i'imakaño, awakájeño. Chapú napechu i'imajika Tupana nakú, Ri'irí wa'até, riwakára'ajikale riká ina'uké i'imatájeri penaje', ke pimaká rijló i'imaká.
44004027	"Kewaka nakaje pimakare nakú rijló i'imaká. Marí pajimila e'iyá nawakó meyáleje i'imaká. Herodes, Poncio Pilato, eyá ajopana te'eré eyá wakára'ajeño, awakaño kaja riwakajé maare. Ñaké kaja, weká'ana, Israel michú lakénami nakiyana, awakako najwa'até. Chapú nawó i'imaká Pi'irí Jesús nakú. Unká we'epíla pu'uwaré la'akaná ri'imaká; piwátaka ke la'ajerí ri'imaká; ina'uké i'imatájeri penaje pa'á ri'imaká.
44004028	Riká penaje nenó i'imaká. Raú nala'á Pipechu nakú ri'imaká ke.
44004029	Chuwa we'emakana Tupana, kaja piwe'epí mékeka nemíchaka wanaku. Nawata wawajákana. Mapeja pijwa'até jápajeño weká. Eko pila'á wapechu kaphí, wakero'okó piyá piyukuna i'imakana ajopánajlo, ajopánajlo ke.
44004030	Eko pitejmo'ota natámina maárowa i'imakaño Pipechu aú. Pi'irí Jesús, unká we'epila pu'uwaré la'akaná, piwátaka ke wani la'ajeri ri'imakale. Eko piwakára'a rila'aká nakaje we'iyá pikaja kalé we'epíkare la'akana, raú nawe'epíkaloje pinakojé penaje", ke napura'akó Tupana wa'até.
44004031	Nañapátaka Tupana wa'até pura'akano ejéchami, napukuna ne'emakare chu ñaka'akó na'apiyá. Rejomi nácho'o reyá. Tupana Pechu ja'apiyá ke ne'emaká Tupana puráka'alo yukuna ajopánajlo, ajopánajlo ke.
44004032	Panakojéchaka ke Jesucristo ja'apiyá jema'ajeño pechu i'imajika. Unká na kemaké rinani nakú: "Nule'ejeja riká", ke. Piyukeja nanani kaje nayurike pajlokaka.
44004033	Tupana palamane napechu i'imaké kaphí, raú ne'emaké Jesús makápo'oko piño yukuna ajopánajlo, ajopánajlo ke. Palá wani Tupana la'ajika nanaku piyukeja.
44004034	Ñakele unká ne'iyowá na la'aké kamu'ují nakaje nakú, ilé ke nala'ajíkale. Ne'iyajena a'akeño ajopánajlo namena liñeru aú. Ñaké kaja pají minaná a'ajika ajopánajlo nañakaré liñeru aú.
44004035	Rejomi ne'ejnatake riká liñeru Jesucristo wakára'akarena ejo, natamáka'atakaloje riká kamu'ují la'akáñojlo. Kamu'ují nala'ajika nakaje nakú ejé na'aké najló liñeru.
44004036	Pajluwa nanakiyana i'imari Leví michú lakénami nakiyana. Rií i'imari José. Chipre te'eré eyaje ri'imaká. Tupana wakára'akarena a'añó apú rií Bernabé ke. "Iná pechu pala'atájeri", ke kemakánaka rií i'imaká Bernabé ke napura'akó chu.
44004037	Riká a'arí rimena liñeru aú. Rejomi ri'imatá riká liñeru Jesucristo wakára'akarena ejo.
44005001	Eyá apú a'arí kaja rimena liñeru aú. Rií i'imari Ananías, eyá riyajalo ií i'imari Safira.
44005002	Riká pura'aró riyajalo wa'até nalamá'atakaloje najluwa liñeru, ajopana a'akare najló namená wemí nakiyana, eyá rijlupemí na'akáloje Jesucristo wakára'akarenajlo.
44005003	Riká liñeru ri'ijnatá najló, e Pedro kemari rijló: —Ananías, ¿naje Jiñá Chi'inárikana ka'atá pe'iyajé kajrú wani pipajlákaloje Tupana Pechu wa'até? Kaja pijña'á liñeru, na'akare pijló pimena wemí i'imaká nakiyana, e'iyonaja pimá: "Piyukeja no'opátaka ijló riká", ke.
44005004	Pimena ri'imaká pa'á najló i'imaká, ñakele pile'ejé kele liñeru na'akare pijló riwemí i'imaká. Eta, ¿naje pipechu ja'achó wajwa'até pajlakana nakú mapeja? Unká wajwa'ateja kalé pipajlicha. Pipajlicha kaja Tupana wa'até.
44005005	Ilé ke rimaká rijló ejéchami, Ananías kojno'oká te'erí e'iyajé. Richuwaja ritaka'aká. Rejomi riyukuna jema'ajeño kero'oñó kajrú wani raú.
44005006	Ritaka'aká ejomi, walijímakana iphaño ritami ña'ajé reyá. Paineko namapíra'a a'arumakaji aú támijimi. Rejomi najña'á ritami reyá najá'akaloje riká penaje.
44005007	Weji kele kamú jená ketana ja'apaka ejéchami riyajálomi iphaka rápumi chu. Unká ruwe'epila mékeka ruyajná la'akó maapami ke rupiyá.
44005008	E Pedro kemari rojló: —Pimá nojló palá. ¿E chi kewaka piyuke maare, imena a'akare i'imaká, wemí? —A'a, iléreje riwemí i'imá.
44005009	Raú Pedro kemari rojló: —¿Naje ipuri'ichó pajwa'atéchaka ipajlákaloje Tupana Pechu wa'até penaje? Ilé piyajná michú tami ja'ajeño waicha. Nekaja kaja ña'ajeño piño piká najá'akaloje pitami penaje.
44005010	Ilé ke rimaká rojló ejéchami, rutami ja'akó Pedro ji'imá nakojé matámiru. Re'iyowá ke ruyajná michú tami já'ajeño mujlúka'aka pachojo, amaño rutami to'okó. E najña'á rutami. Rejomi naja'a rutami ruyajná michú tami awa'ajé.
44005011	Ilé ke nakapichako aú, piyuke Jesucristo ja'apiyá jema'ajeño kero'okó. Ñaké kaja ajopana riyukuna jema'ajeño kero'okó raú.
44005012	Piyuke Jesucristo ja'apiyá jema'ajeño awakájiko Tupana ñakaré chojé. Ukapú ñópo'ojlo chojé nawakákono. Riká ukapú ií i'imari Salomón ukapure. Jesucristo wakára'akarena la'akeño kajrú nakaje, Tupana Pechu a'ajíkale nañaté.
44005013	Unká ajopana awakako najwa'até richojé, nawó la'ajíkole najwa'até awakákano aú, e'iyonaja kalé palá piyuke ina'uké pechu i'imajika nanaku.
44005014	Ewá richaje, richaje, ke kajrú ina'ukena, achiñana, inaana wa'até, jema'ajika Jesucristo ja'apiyá.
44005015	Tupana ñakaré awa'ajé napitaké kajrú natámina iñe'epú chuwá. Napitaké neká kuwana kaje nakú Pedro ja'apájikano ewá, riñaká ja'akóloje ne'iyajena nakojé penaje.
44005016	Re kajrú pajimila Jerusalén awa'ó. Reyá kajrú ina'ukena i'ijnajíkano Jerusalén ejo. Nawá'ake natámina, eyá ajopana jiñana pechu i'imakárena e'iyá. Jesucristo wakára'akarena nakiyana tejmo'ótakeño natámina piyukeja. Jiñana pechu i'imajíkarena e'iyá nawakára'ake jácho'oko ne'iyayá.
44005017	E kaja Sacerdótena wakára'ajeri, rijwa'até i'imakaño nakiyana wa'até, pechu i'imaño chapú wani Jesucristo wakára'akarena nakú, palá wani ina'uké pechu i'imajíkale nanaku.
44005018	Ñakele nawakára'a Jesucristo wakára'akarena patakana, naka'akáloje neká rewájena le'ejé ina'uké wajákelana chojé.
44005019	E'iyonaja lapí Tupana wa'atéjeri, je'echú chiyaje, me'etari nachaya. Rejomi nawa'a neká waka'apojo, rimá najló:
44005020	"I'ijná a'ajná Tupana ñakaré ejo. Eko i'imá Jesucristo ja'apiyá i'imakana yukuna najló re", ke rimaká najló.
44005021	E muní ke lapiwá namujlúka'a Tupana ñakaré chojé. E nakeño'ó ina'uké jewíña'atakana Tupana puráka'alo nakú. Na'apona ke sacerdótena wakára'ajeri awakako rijwa'atéjena wa'até. Rawakata pheñawilana Israel michú lakénami wakára'ajeño, kajena awakaño pajwa'atéchaka. E kaja nawakára'a policíana ina'uké wajákelana ejo, nawá'akaloje Jesucristo wakára'akarena richiyá rejo.
44005022	Neká i'ijnaño rejo. Nephaka rejo ee, namá meñaru ina'uké wajákelana chu i'imaká. Unká ne'emalá richu, raú napa'ó piño nayámojo riyukuna i'imajé nawakára'ajeñojlo. Nemá najló.
44005023	—We'emichá rejo. Palá itakeja, eyá chawína'akeja wamíchaka rinumaná i'imichaka. Rejo'o kaja riwa'aphena lapi'ichako rinumaná awa'á. E wajme'etiya riká, amíchaño unká na i'imalacha richu —ke nemaká najló.
44005024	Sacerdótena wakára'ajeri, Tupana ñakaré wa'aphena wakára'ajeri, eyá sacerdótena, jema'aká aú riyukuna napechu kechíra'aro kajrú wani najló, nemá pajlokaka: "¿Meketana júpika ka'ajná nala'ajika weká ilé ke?".
44005025	Re'iyowá ke pajluwa iphaka nanaku, riká kemari najló: —Ileruna, ika'akárena ina'uké wajákelana chojé i'imaká, mana'ija neká a'ajná Tupana ñakaré chu me'etení ina'uké jewíña'atakana nakú —ke rimaká najló.
44005026	Raú Tupana ñakaré wa'aphé i'imakaño wakára'ajeri, policíana wa'até, i'ijnaño rejo. Unká tejmuji aú kalé policíana wá'año neká, nakero'okole ina'uké piyá. Kaja napechu i'imá: "Wala'ajika ee chapú neká, apala ajopana ka'ajeño wachá jipa".
44005027	E kaja nawa'a Jesucristo wakára'akarena nawakára'ajeño wani jimaje. E sacerdótena wakára'ajeri kemari najló:
44005028	—Wawíyo'o ijló Jesucristo yukuna i'imakana ajopánajlo cha, e'iyonaja piyukeja Jerusalén e i'imakaño jema'aká jewíña'atakare nakú neká yukuna. Eyá imá kaja wanaku: "Neká noño Jesucristo i'imaká. Napachá riká", ke.
44005029	Eyá Pedro, ajopana Jesucristo wakára'akarena wa'até, kemaño najló: —Piyukeja nakaje chaje palaka wajló Tupana ja'apiyá jema'akana. Riká wakára'ari we'emaká riyukuna.
44005030	Iká wakára'año nenoka Jesús a'awaná apiyákakanami nakojé i'imaká, e'iyonaja Tupana, wachi'iná michuna pechu i'imakare chojé kaphí, makápo'otari piño ri'imaká.
44005031	Riká, Tupana a'akare wawakára'ajeri penaje, i'imatari iná kapichákajo liyá. Riwata ina'uké pajno'otaka napéchuwa Tupana ejo pu'uwaré nala'akare liyá, raú ramákoloje nachaje riliyá.
44005032	Wamá ilé numakare nakú, ñakele wawe'epí kewaka riká. Ñaké kaja Tupana Pechu kemaká rinaku i'imaká. Tupana a'arí Ripechu piyuke ra'apiyá jema'ajéñojlo —ke Pedro kemaká najló.
44005033	Ilé ke rimaká najló aú, nayúcha'o íki'ija wani nachá. Richona nawata nenótakana.
44005034	E'iyonaja re pajluwa nawakára'ajeño nakiyana i'imari najwa'até. Fariséona nakiyana ri'imaká, Tupana puráka'alo nakú jewíña'atajeri kaja ri'imaká. Rií i'imari Gamaliel. Piyukeja ina'uké pechu i'imaká rinaku palá. Riká kemari policíanajlo: —Iwa'a neká waka'apojo meketánaja. Raú nawa'a neká rejo.
44005035	Rejomi rimá nawakára'ajeñojlo: —Israel michú lakénami, iwe'epí palá me'etení mékeka iwátaka nala'akana.
44005036	Iwe'epí meke júpimi pajluwa ina'uké i'imaká. Rií i'imari Teudas. Riká la'arí rinakuwá ajopana chá'atajeri ke i'imaká. Cuatrocientos ewá rijwa'atéjena i'imaká. Kaja ewaja ajopana noño ri'imaká naliyá. Rejomi piyuke rijwa'atéjenami tamáka'atako paliyáaka. Rejé piyuke nakaje rila'akare kapicharo i'imaká. Nakaje rewíña'atakare nakú i'imaká kapicharo kaja rijwa'ató.
44005037	Ñaké kaja apú i'imaká, nalapa'ataka piyuke ina'uké i'imaká wakajé. Rií i'imari Judas. Galilea te'eré eyaje ri'imaká. Kajrú rijwa'atéjena i'imaká. Ñaké kaja nenoka ri'imaká, rejomi ñakeja kaja rijwa'atéjenami tamáka'atako paliyáaka.
44005038	Ñakele numá ijló me'etení: reja ileruna Jesucristo wakára'akarena i'imaláreja. Reja nala'áreja napechu nakú ri'imaká ke. Napechu keja nala'ajika ee nakaje, rikoja rikapichájiko.
44005039	Eyá Tupana palamane aú nala'ajika ee nakaje, unká méño'ojo ikapichátalaje naliyá riká chapú nala'akana aú. ¡Pa! Ila'aniña pu'uwaré. Nakaje Tupana wakára'akare la'akana ka'ajná iwata tajátakana —ke Gamaliel kemaká najló. —Ñaké riká —ke nemaká.
44005040	Raú policíana wá'año Jesucristo wakára'akarena nachaje. E nawakára'a naña'atákana. Rejomi nemá najló, ne'emaká piyá Jesucristo yukuna ajopánajlo. E kaja waja nayurí nácho'oko reyá.
44005041	Raú nácho'o reyá. Pu'ují napechu i'imaká, Tupana yuríkale najña'aká chapú kaje panaku, Jesucristo ja'apiyá jema'ajeño nema'akale. Pu'ují kaja napechu i'imaká.
44005042	E kaja napa'ó, e'iyonaja unká nayurila Jesucristo yukuna i'imakana ajopánajlo, ajopánajlo ke. Unká kaja nayurila ina'uké jewíña'atakana Jesucristo puráka'alo nakú. We'echú ka'alá keja newíña'atajika neká Ripuráka'alo nakú Tupana ñakaré chu, eyá nañakaré chuwá wa'ató.
44006001	Ewá richaje, richaje ke íki'ika Jesucristo ja'apiyá jema'ajeño i'imaká. Judíona nakiyana ne'emaká. Ne'iyajena pura'akeño griego chu, eyá ajopana pura'akeño hebreo chu. E griego chu pura'akaño akha'ákaño hebreo chu pura'akaño maná. Nemá nanaku: —We'echú ka'alá keja natamáka'ataka wajló a'ajnejí, e'iyonaja unká rejeno waja kalé natamáka'ataka riká wajló. Wanakiyana iwakajílominajlo na'á wejápaja a'ajnejí, eyá nanakiyana iwakajílominajlo na'á ñó'ope.
44006002	Raú iyamá iphata ji'imaji nakojé kele (12) Jesucristo wakára'akarena awakátaño piyukeja Jesucristo ja'apiyá jema'ajeño rejé. Nemá najló: —Unká wani paala wayurika Tupana puráka'alo yukuna i'imakana ajopánajlo, ajopánajlo ke, watamáka'atakaloje ijló a'ajnejí penaje.
44006003	Ñakele i'iwapá e'iyayó iyamá kuwá'ata kele (7) achiñana. Marí ke i'imakaño i'iwapajé e'iyayó: Piyukeja ina'uké kemakárena nakú: "Palájne'ekena", ke. Palá kaja Tupana Pechu ja'apiyá jema'ajeño i'imajíkaño, we'epéjeño kaja palá nakaje nakojé. Ilé kajena i'iwapajé e'iyayó a'ajnejí tamáka'atajeño penaje ijló.
44006004	Eyá weká we'epéjeño watukumó Tupana wa'até pura'akano, eyá Ripuráka'alo nakú jewíña'atakana kaje —ke nemaká.
44006005	Rejeno waja napechu i'imaká ñaké la'akana nakú, raú ne'ewapá ne'iyayó iyamá kuwá'ata (7) kele achiñana a'ajnejí tamáka'atajeño penaje. Ne'ewapá ne'iyayó Esteban. Kaphí wani ripechu i'imaká Jesucristo chojé. Tupana Pechu wakára'ajika ke rila'ajika nakaje piyuke. Ne'ewapá kaja ne'iyayó Felipe, Prócoro, Nicanor, Timón, Pármenas, Nicolás, kele. Antioquía eyaje Nicolás i'imaká. Unká judío ja'a kalé ri'imaká, e'iyonaja napechu ke ripechu i'imaká Tupana nakú.
44006006	Ne'ewapaká neká ne'iyayó ejomi, nawa'a neká Jesucristo wakára'akarena jimaje. Neká to'otaño nayáthe'ela ne'ewata chojé, rejomi napura'ó Tupana wa'até nanaku. Ilé ke na'aká ne'emaká a'ajnejí tamáka'atajeño penaje.
44006007	Ewá íki'iruna ina'ukena jema'aká Tupana puráka'alo ja'apiyá. Ñaké kaja sacerdótena nakiyana jema'aká ra'apiyá.
44006008	Kajrú Esteban la'ajika nakaje Tupana pechu palamane aú. Raú ina'ukena we'epike na la'ajérika Tupana.
44006009	Eyá nawakáka'alo ñakarelana chiyájena i'imaño. Nanakiyana awakáka'alo ñakarelana ií i'imari "Mawemíwaka jápakaño ajopana wa'atéjlo jácho'otakanami", ke. Richiyájena i'imaño Cirene eyájena, Alejandría eyájena, Cilicia eyájena, Asia te'eré eyájena, kele i'imaño richiyájena. E kaja ne'iyajena akha'ákaño Esteban wa'até.
44006010	Unká nawe'epila rapiyákakana palá, kapechú wani ripura'akole najwa'até Tupana Pechu ja'apiyá ke.
44006011	E kaja na'á ajopánajlo liñeru napajlákaloje Esteban nakú mapeja. Nemá rinaku mapeja: —Wema'á ripura'akó pu'uwaré wani Moisés michú nakú. Ñaké kaja ripura'akó Tupana nakú pu'uwaré.
44006012	Ilé ke nemaká Esteban nakú aú, piyuke re i'imakaño yúcha'ako richá. Ñaké kaja pheñawilana, eyá Tupana puráka'alo nakú jewíña'atajeño, kele pechu i'imaká rinaku chapú. Raú necho'ó rejo, patañó riká, rejomi nawá'a riká ají ke nachaje wakára'ajeño ejo.
44006013	Namicho'ojnoja nawakára'aka ajopana pajlaka rinaku. Neká kemaño nawakára'ajeñojlo: —Unká wani marí yurila riliyó pu'uwaré pura'akano. Pu'uwaré ripura'akó marí Tupana ñakaré nakú, eyá Tupana puráka'alo, Moisés michú lana'akare, nakú wa'ató.
44006014	Wema'á kaja rimaká: "Jesús, Nazaret eyájemi, kajya'atájeri marí Tupana ñakaré. Rapiyákaje kaja piyuke nakaje Moisés michú jewíña'atakare nakú wachi'iná michuna i'imaká" —ke napajlaka Esteban nakú nawakára'ajeñojlo.
44006015	Raú piyukeja nawakára'ajeño, ajopana re i'imakaño najwa'até, kele yaká'año Esteban chaje, amaño apo'ojó rijimá apiyákako Tupana wa'atéjeri, je'echú chiyaje, jimá ke.
44007001	E sacerdótena wakára'ajeri kemari Estébanjlo. —¿Kewaka chi nemaká pinaku?
44007002	Raú rimá najló: "Nojena, jema'á marí: Tupana, ilé iná iphákare wani ja'apí, pura'aró wa'ajuta michú Abraham michú wa'até i'imaká. Riwakajé rejo'o kaja ri'imaká Mesopotamia te'eré nakú. Unká chiyó ri'ijná Harán te'eré ejo,
44007003	Tupana kemari rijló: 'Chuwa phácho'oña pejena. Phácho'o chuwa pite'eré nakiyá, pi'ijnakáloje ají ke ya'ajnaje apú te'erí nuya'atájikare pijló ejo', ke Tupana kemaká rijló i'imaká.
44007004	Raú rácho'o rite'eré Caldea eyá, i'ijnari ají ke ya'ajnaje pajimila Harán ejo. Rejé riyuró. Rejé rara'apá michú kapicháñaa ri'imaká. Rejomi Tupana wá'ari Abraham michú reyá ají ke majó, marí te'erí i'imakare nakú me'etení ejo.
44007005	Riwakajé unká Tupana a'alá rijló marí te'erí rite'erewa penaje. Unká ra'alá rijló rinakiyana wejápaja ñani ka'ajná i'imaká. Rimá rijló: 'No'ojé pijló riká pite'erewa penaje. Pitaka'ajika ejomi riyurejo pilakénamijlo'. Ilé ke Tupana kemaká rijló mayanikeru jo'ó ri'imaká wakajé.
44007006	Tupana kemari kaja Abrahamjlo rilakénami nakú i'imaká: 'Ajopana te'eré nakú ne'emajé. Re i'imakaño wakára'ajeño najápaka mawemíwaka najló kaphí wani cuatrocientos jarechí ketana', ke rimaká rijló.
44007007	Tupana kemari kaja rijló: 'Nuwajaje wakára'ajeño pilakénami jápaka najló mawemíwaka. Rejomi nayureje nácho'oko reyá. Nephájika majó wakajé nephaje no'opí', ke Tupana kemaká rijló nanaku i'imaká.
44007008	Rimá kaja Abrahamjlo nakaje rila'ajíkare rijwa'até nakú. Ñakele riwakára'a namata'aká nakeráko'opatena achiñana chinuma, nakaje rila'ajíkare rimaká ke najló we'epéjona penaje. E kaja waja Abraham i'irí motho'orí i'imaká. Ra'á rií Isaac. Weji ke kuwá'ata ke (8) kálicha ri'imaká wakajé rara'apá mata'arí richinuma. Isaac i'irí motho'oká wakajé ejomi, ra'á rií Jacob ke. Ñaké kaja Isaac mata'aká richinuma i'imaká. Rejomi Jacob yaní i'imaño. Iyamá iphata ji'imaji nakojé kele (12) achiñana riyani i'imaká. Ñaké waja Jacob mata'ataka nachinuma, keráko'opana ne'emaká wakajé. Riyani achiñana nakojé wanamana, iyamá iphata ji'imaji nakojé kele (12) kaja.
44007009	"Wa'ajuta Jacob michú yaní amaño chapú ne'ewé José, raú na'á ri'imaká ajopana ina'ukejlo riwemí aú. Neká wá'año ri'imaká Egipto te'eré ejo. Re rijápake apú wa'até mapeja, unká ra'aké rijló riwemí, e'iyonaja kajrú wani Tupana a'ajika riñaté re.
44007010	Ri'imatá riká chapú kaje yajwé amákana chiyá. Ra'á kaja rijló kajrú péchuji ri'imakáloje kapechuni nawakára'ajerijlo. Raú ripechu i'imaké palá wani José nakú. Egipto eyájena wakára'ajeri nakú nemaké 'faraón', ke. Palá faraón pechu i'imajika José nakú, raú ra'á ri'imaká nawakára'ajeri penaje. Piyukeja rite'eré eyájena, riñakaré chiyájena, kajena wakára'ajeri penaje ra'á ri'imaká.
44007011	E kaja kajrú naña'ajika me'epijí panaku Egipto e, ñaké kaja Canaán te'eré e. Unká kaja a'ajnejí i'imalá palá wa'ajútaya michúnajlo riwakajé.
44007012	E kaja Jacob jema'arí nemaká: 'Re a'ajnejí Egipto te'eré e'. Raú riwakára'a riyani i'ijnaká rejo a'ajnejí warúwa'aje najluwa.
44007013	Rejomi napa'atá riká nañakajela ejo. Re ne'emá meketánaja, e kaja na'ajné tajnaro piño, raú napa'ó piño Egipto ejo. Iyaampe la'aká nakú ne'ejnaká rejo. Riwakajé José kemari najló: 'E'ewé nuká, José', ke. Rejomi faraón amari kaja rejena, raú riwe'epí na nakiyánaka José i'imaká.
44007014	Rejomi José wakára'ari rara'apá wá'akana rejo piyuke rejena wa'até. Raú ne'ejná rejo. Setenta y cinco ne'emaká piyukeja.
44007015	E kaja Jacob michú i'ijnari Egipto te'eré ejo. Re riyuró; re kaja ritaka'á i'imaká. Wa'ajútaya michuna, júpimi i'imakaño michuna, tajnaño re kaja i'imaká.
44007016	Júpija natami i'imaká re. Nácho'oko reyá wakajé ajopana ña'añó Jacob michú aphinami ají ke Siquem te'eré ejo. Rejo naja'á raphinami támijimina pukuna, Abraham michú warúwa'akare Hamor michú yanimínami liyá i'imaká ejé.
44007017	"Tupana kemari Abrahámjlo i'imaká: 'No'ojé pijló te'erí riyurikoloje pilakénamijlo', ke. Yewíchaja rimakare nakú iphaka rená chojé. Kajrú Abraham lakénami motho'oká Egipto te'eré e i'imaká.
44007018	E kaja waja apú i'imari Egipto eruna i'imakana, unká amálare michú ri'imaká.
44007019	Unká paala ripechu i'imaká weká'ana nakú, raú ripajlake najwa'até. Riwakára'a nakeráko'opatena kupátakana naliyá, nataka'akáloje penaje.
44007020	Riwakajé Moisés motho'orí i'imaká. Palá wani ramako Tupánajlo. Richi'iná lamára'año riká weji keta keri ketana nañakaré chu me'echú.
44007021	E kaja unká méño'ojo nayurílajla ri'imaká najwa'até, raú nayurí ri'imaká ne'emakana ne'eré chojé. Re ne'emakana itu iphátayo riká. Ruká lamára'ayo riká ru'uriwá penaje.
44007022	Ñaké i'imakale Moisés jewíña'aro piyukeja Egipto eyájena puráka'alo nakú. Palá ripura'ajiko; palá kaja rila'ajika piyuke nakaje.
44007023	"Iyamá ina'uké le'ejé (40) kele jarechí cha ri'imaká wakajé, riwata riká'ana, Israel michú yanimínami, chaje i'ijnakana.
44007024	Raú ri'ijná nachaje, iphari nanaku. Re ramá pajluwaja Egipto nakiyana la'aká chapú wani pajluwaja riká'ana nakiyana. Raú Moisés i'ijnari rejo rimejñátaje riliyá. E rinó ilé Egipto ja'a, rila'akale riká'ana nakiyana chapú.
44007025	Ilé ke rila'aká aú, ripechu i'imá rinakuwá: 'Apala ilé kaje aú ka'ajná nuká'ana pechu i'imajé nunaku: 'Riká ka'ajná Tupana wakára'akare majó we'ematájeri Egipto nakiyana liyá penaje', ke. E'iyonaja unká ñaké kalé napechu i'imaká rinaku.
44007026	E muní ke ri'ijná piño nachaje, amari iyamá riká'ana nakiyana tujla'ákako pajwa'atéchaka. Riwata natamáka'atakana paliyáaka nayuríkaloje pajwa'atéchaka nókakano, raú rimá najló: '¿Naje chi inoko pajwa'atechaka? Pajluwa yaní waja iká. Eta, ¿naje ila'á chapú pekowáaka?', ke rimaká.
44007027	E kele keño'orí najló nókakajo jara'arí Moisés. Rimá rijló: '¿Na chi a'arí piká ta wawakára'ajeri penaje?
44007028	¿Piwata kaja chi nonókana, lalemi pinoka pajluwa Egipto nakiyana i'imaká ke kaja?'.
44007029	Ilé ke rimaká rijló aú, ripechu i'imá: 'Apala narukátaje nuká we'emakánajlo'. Raú riñaó reyá ají ke ya'ajnaje Madián te'eré ejo. Rejé ritajnó ajopana te'eré nakojé. Rewá ri'imaké rewájena wa'até, re kaja riwá'ako. Iyamá riyani i'imaká rujwa'até.
44007030	Re ri'imá iyamá ina'ukena le'ejé kele (40) jarechí ketana. Ya'ajnó desierto e'iyowá re ipuré i'imaké, rií i'imari Sinaí. Rewá richira'akó wakajé pajluwaja Tupana wa'atéjeri, je'echú chiyaje, ya'ató rijló. Kajrú ramaka kera'athani ke lukúna'ako jíma'alami kaje e'iyayá. Re'iyá Tupana wa'atejeri, je'echú chiyaje, tára'o.
44007031	Moisés amaka aú riká, ripechu i'imá: '¿Na ka'ajná kaji?' Raú ri'ijná rawa'ajé kemachi ramákaloje palá na wánika ri'imaká. Rejéchami Tupana ajalákaka riká re'iyayá, rimá rijló:
44007032	'Tupana nuká, kaphí pa'ajútaya pechu i'imajíkare chojé. Abraham, Isaac, Jacob, kele pechu i'imaño kaphí nochojé i'imaká', ke rimaká rijló. Kajrú Moisés kero'okó rejéchami, akuwaná rikurúkaka. Rejéchami riwó la'akó rejo yaká'akano piyá.
44007033	E Tupana kemari piño rijló: 'Pika'á pi'ima'ulá pinakiyó me'etení. Palani ilé te'erí pitára'akaro nakú me'etení, nu'umakale maare', ke rimaká rijló.
44007034	'Chapú wani nomaka nala'aká nule'ejena ina'ukena Egipto e. Kajrú noma'aká neyaka mejé, raú nuphá majó ne'emataje. Ñakele chuwa nuwakára'ajika piká Egipto te'eré ejo', ke Tupana kemaká rijló".
44007035	"Júpimi ke pajluwaja nanakiyana kemaká Moisesjlo i'imaká: '¿Na chi a'arí piká wawakára'ajeri penaje ke?' Riká unká nawátalare i'imaká penájemi, Tupana a'á nawakára'ajeri, eyá ne'ematájeri penaje, ri'imatákaloje neká Egipto eyájena liyá. Tupana wa'atéjeri, je'echú chiyaje, ramákare jíma'alami lukúna'ako e'iyá, wakára'a ri'ijnaká rejo.
44007036	Riká jácho'otari wa'ajútaya michuna Egipto eyá i'imaká. Tupana Pechu ja'apiyá ke rila'ajika kajrú nakaje Tupánaja kalé we'epíkare la'akana. Rila'aké kajrú nakaje Egipto te'eré ewá, juni jalomi kerálani chawá i'imakaño e'iyowá wa'ató. Iyamá ina'uké le'ejé kele (40) jarechí ketana ne'emaká desierto e'iyá.
44007037	Moisés kemari Israel michú lakénamijlo: 'Tupana wakára'ajeri majó pajluwaja ina'uké Ripuráka'alo ja'apátajeri penaje. Weká'ana nakiyana ri'imajika. Riwakára'aka nu'umaká ke kaja riwakára'ajika riká.
44007038	Moisés wá'ari Israel michú lakénami desierto e'iyowá a'ajná ipuré Sinaí awa'ajé. Rejé wa'ajútaya michuna awakaño kaja rijwa'até. Re ne'emaká wakajé ri'ijrá rikó ipuré ji'iwátaje. Re ripura'ó Tupana wa'atéjeri, je'echú chiyaje, wa'até. Rejomi ripa'ó piño rapumí chuwá. Ri'imá kaja riyukuna rijwa'atéjenajlo. Rijña'á Tupana wa'ateje liyá Tupana puráka'alo, piyukeja ina'ukena i'imakáloje ra'apiyá penaje. Rikó ri'imaká re rijwa'até. Re ripura'ó Tupana wa'atéjeri, je'echú chiyaje, wa'até. Rejomi ripa'ó piño rapumí chuwá. Riká yukuna ra'apata rijwa'atéjenajlo.
44007039	"E'iyonaja unká wani wa'ajútaya michuna jema'aké Moisés ja'apiyá rimájikare nakú najló. Unká kaja nawátake ri'imajika. Raú nawátake piño napumí chuwá pa'akano Egipto ejo.
44007040	Júpija Moisés i'imaká ipuré ji'iwata nakú aú, nemá Aaronjlo: 'Kele wá'ari we'emaká Egipto eyá majó, unká wawe'epila mékeka rila'akó; unká kaja ri'imalá maare wajwa'até. Ñakele pila'á wajló chuwa nakaje jenami ri'imakáloje wachi'inárikana ke kaja wajló, riká wá'akaloje weká we'ejnajika ejo', ke nemaká Aaronjlo.
44007041	Raú nala'á najluwa nakaje jenami ri'imakáloje nachi'inárikana ke kaja najló. Jema pirakana i'irí ke ramákana i'imaká. Rikajlo nenoke napirana nakiyana na'akáloje ri'imi pechu rijló. Nakajmo'ó kaja rejéchami, pu'ují napechu i'imakale renami nala'akare nakú.
44007042	Ilé ke ne'emaká pachá unká Tupana yurilo najwa'até. Riyurí neká nephákaloje iwijrina ja'apí, nachi'inárikana ke ne'emajíkale najló. Tupana puráka'alo ja'apátajeño michuna lana'añó marí ke nayukuna i'imaká: 'Israel michú lakénami: iká i'imaño desierto e'iyowá iyamá ina'ukena le'ejé kele jarechí (40) ketana i'imaká. Riwakajé unká nojló kalé inoke ipirana nakiyana, iphákaloje no'opí raú penaje.
44007043	Apo'ojó ila'ajika. Ijña'aké kaja ijwa'ató pají jenami, Moloc jenami i'imakare chu'. 'Renfán iwijrite i'imari kaja richu. Renami ila'akare ja'apí iphake palá, pu'ují ipechu i'imakale rinaku. Ilé kaje pachá nuyureje iká ya'ajnaje pajimila Babilonia yámojo', ke nalana'aká nayukuna i'imaká.
44007044	Eyá Esteban kemari kaja nanaku i'imaká: "Ya'ajná desierto ewá ne'emajika wakajé, wa'ajútaya michuna ña'akeño najwa'ató pirájina ímami nawakáka'alo ñakarelana penaje. Tupana ya'atari Moisesjlo rila'akana i'imaká. Ñaké nala'aká ri'imaká. Richojé nalamá'atake Tupana puráka'alo jipa nakú lana'akéjami i'imakare.
44007045	Rejomi riyuró wa'ajútaya michúnajlo nawakáka'alo ñakarelana penaje. Josué yuriro Moisés apumí chojé nawakára'ajeri penaje i'imaká. Riwakajé najña'aké kaja riká najwa'ató i'imajika. Josué wá'ari ne'emaká majó ne'emakáloje maárowa penaje. Paineko Tupana jácho'otari pu'uwaré la'ajeñó maáreya i'imaká, napukúnami yuríkoloje wajló penaje. Maare nawakákono pirájina ímami nakiyá la'akanami ja'apejé. David michú i'imaká ne'emakana ketana nawakako kaja ra'apejé.
44007046	Palá Tupana pechu i'imajika David nakú. Riwata kaja Tupana ñakaré la'akana, richu nala'akáloje napéchuwa pu'ují Tupana, Jacob michú pechu i'imajíkare chojé kaphí, nakujlo,
44007047	e'iyonaja unká riká kalé la'arí ri'imaká. Ri'irí Salomón la'arí ri'imaká.
44007048	Unká Tupana ñakaré ke wani kalé ri'imaká, ajopana chaje wani Tupana i'imakale, unká meke la'ajé ri'imalajla pají ina'uké la'akare chuja. Tupana puráka'alo ja'apátajeri Isaías michú lana'arí marí ke riyukuna i'imaká:
44007049	'Je'echú chu nuká iwakára'ajeri. Richiyá nuwakára'aka no'opiyá jema'ajeño. Kamu'ujini nojló eja'awá, ñaké i'imakale unká méño'ojo na la'alá nojló pají. Unká pajluwaja pukunaji chuja kalé nuká.
44007050	Nukaja kalé la'arí piyukeja nakaje i'imaká', ke Tupana kemaká Ripuráka'alo ja'apátajeri michujlo i'imaká.
44007051	"Eyá iká la'añó ñakeja Tupana tejena. Unká wani jema'alá ra'apiyá. Ina'ukena unká we'epílaño Tupana nakojé, ke wani ila'aká inakuwá. Wa'ajútaya michuna la'ajika pu'uwaré i'imajika, ke kaja ila'aká pu'uwaré. Unká kaja jema'alá Tupana Pechu ja'apiyá. Ñakeja wani ila'aká apo'ojó, Ripechu wátaka ila'aká liyá.
44007052	Chapú wa'ajútaya michuna la'ajika piyuke Tupana puráka'alo ja'apátajeño michuna i'imajika. Júpimi, unká chiyó Jesús iphá majó wakajé, ne'emaké riyukuna. Tupana wátaka ke la'ajerí Jesús. Riká yukuna ne'emaké najló, e'iyonaja nenoke ne'emajika. E kaja ewaja riká, nemájikareno nakú, iphari majó i'imaká, e'iyonaja iwakára'a ripatakana i'imaká. Rejomi iwakára'a rinókana.
44007053	Ripiyá Tupana wakára'a rijwa'atéjena, je'echú chiyájena, majó i'imaká, na'akáloje wa'ajútayami chunajlo Tupana puráka'alo. E'iyonaja unká wani jema'alá ra'apiyá", ke Esteban kemaká najló.
44007054	Ilé ke Esteban kemaká najló aú, kajrú wani nayúcha'ako richá. Kaphí najma'aká naiwá rile'ejé paká nenókaloje riká penaje.
44007055	Tupana Pechu ja'apiyaje ri'imaká. E riyaka'o ají ke je'echú chojé, amari palani mejáma'atani i'imaká Tupana nakú. Rawa'á ramá Jesús tára'ako Tupana awa'á ka'añá chojó pitá.
44007056	E rimá najló: "¡Amá! me'etákeja nomaka je'echú me'etení. Riká, ina'uké i'imakare palamane, nomá tára'ako Tupana awa'á ka'añá chojó pitá", ke Esteban kemaká najló.
44007057	Nema'aká piyá ripura'akó, nawíyo'o kajrú wani. Netá kaja ne'ejwiwá nayatewana aú. Eta, necho'ó piyukeja pajñakani Esteban nakojé.
44007058	Napatá riká, e nachíra'a riká ají ke pajimila yámojo. Rejé naka'á jipa richá, raú nenókaloje riká penaje. Richá jipa ka'ajeño yuriño na'arumaká nakiyana pajluwaja walijímaka wa'até, ri'imakáloje riwa'aphé penaje. Saulo rií i'imaká.
44007059	Naka'aká jipa Esteban cha ketana, ripura'akó Tupana wa'até. Rimá rijló: "Nuwakára'ajeri Jesucristo, chuwa pijña'á nupechu", ke rimaká.
44007060	Rejomi ritára'o ri'irúpachi aú. E kaphí rawíyo'oko rimaká rijló kaja penaje: "Nuwakára'ajeri, pamó nachaje chapú nala'akare nuká liyá". Rejéchami ritaka'aká.
44008001	Saulo i'imari re najwa'até. Palá ripechu i'imaká nanaku, nenókale Estéban michú i'imaká aú. Riwakajeja nakeño'ó chapú Jesucristo ja'apiyá jema'ajeño la'akana. Raú neñaó reyá ajopana te'eré ejo, ajopana te'eré ejo, ke. Ilé ke natamáka'atako paliyáaka. Judea te'eré ejo, eyá Samaria te'eré ejo wa'ató neñaó i'imaká. Piyukeja wani neñátako reyá i'imaká. Jesucristo wakára'akarena, keleja yuriño Jerusalén e i'imaká.
44008002	Nenoka Estéban michú i'imaká ejomi, nanakiyana achiñana, kaphí Tupana chojé péchuruna i'imakaño, já'año Estéban michú tami. Kajrú neyaka ri'imaká michú.
44008003	Kajrú kaja Saulo la'ajika chapú Jesucristo ja'apiyá jema'ajeño riwakajé. Riwajla'aké neká nañakaré chojé, nañakaré chojé ke. Richíra'atake neká nañakaré chiyá achiñana, inaana wa'até. Rejomi rika'aké neká kalajeruni chojé.
44008004	Kaja piyuke Jesucristo ja'apiyá jema'ajeño ñaakó Jerusalén eyá i'imaká, i'ijñaño ajopana te'eré ejo, ajopana te'eré ejo, ke. Rewá ne'emaké kaja Tupana i'imataka ina'uké kapichákajo liyá yukuna najló.
44008005	Pajluwa Tupana ja'apiyá jema'ajeño nakiyana ií i'imari Felipe. Riká i'ijnari Samaria te'eré ejo i'imaká. Riká kajruni pajimila e ri'imaké rewájenajlo Jesucristo yukuna.
44008006	Kajrú ina'ukena awakájikono ripuráka'alo jema'ajé. Palá nema'ajika ripuráka'alo ra'apiyá. Namake kaja Felipe la'ajika kajrú nakaje Tupana Pechu a'ajíkale riñaté.
44008007	Felipe wakára'akeri kaja jiñana pechu jácho'oko ina'uké e'iyayá. Kajrú jiñana pechu awíyo'ojika nácho'ojiko ne'iyayá yámona. Ne'iyajena napona taka'akeri najló, ajopana unká méño'ojo ja'apákeño palá. Ilé kajena ritejmo'ótake.
44008008	Ilé kaje aú pu'ují wani napechu i'imajika rewá, rila'ajíkale kajrú nakaje Tupana Pechu ja'apiyá i'imakana aú.
44008009	Re kaja apú i'imaké. Rií i'imari Simón. Mari'ichú ri'imaká. Júpija ri'imaká rewá. Rila'aké rinakuwá najló kajrú we'epika ke. Ripajlake Samaria eyájena wa'até, rimaké najló rinakuwá: —Ajopana chaje nuwe'epika nakaje nakojé. Unká na apú i'imalá nuká ke kaja—ke ripajlájika rinakuwá najló.
44008010	Piyukeja ina'uké jema'ajika Simón ja'apiyá palá. Mapeja i'imakaño, nawakára'ajeño ke i'imakaño wa'ató, jema'akeño ra'apiyá. Nemake rinaku: —Rikaja kalé piyuke wani la'aká. Tupana pechu ke kaja ka'ajná ripechu —ke nemájika rinaku.
44008011	Na'aké ripuráka'alo nanakojó, kaja júpimi ke rikeño'oká lawícho'okaje najló rewá. Raú ne'emaké pajlakaje puráka'aloji ja'apiyá.
44008012	E'iyonaja nema'aká aú Tupana ja'apiyá, nawata Tupana nawakára'ajeri penaje, Jesucristo palamane aú ne'emakole kapichákajo liyá. Neká nala'aké bautizar inaana, achiñana, kajena.
44008013	Rikaja kaja Simón kemari rinakuwá: —Kaphí nupechu Jesucristo chojé ri'imatákaloje nuká kapichákajo liyá. Raú nala'á kaja bautizar ri'imaká. Rejomi ri'ijnaké Felipe wa'até. Ramake meke Felipe la'ajika Tupana Pechu aú kajrú nakaje Tupánaja kalé la'akare kaje, raú re i'imakaño we'epíkeño piyuke la'aká Tupana. Palani wani Simonjlo nakaje Felipe la'ajíkare i'imajika.
44008014	E kaja Jesucristo wakára'akarena, Jerusalén e yuríkaño i'imaká, jema'añó Samaria e i'imakaño yukuna. Yuku iphari nanaku: "Kajrú Samaria e i'imakaño nakiyana jema'aká palá Tupana puráka'alo ja'apiyá", ke. Raú nawakára'a rejo Pedro, Juan wa'até, namaje.
44008015	Raú ne'ejná, iphaño rejo. Re napura'ó Tupana wa'até Jesucristo ja'apiyá jema'ajeño nakú, Tupana Pechu yuríkoloje najwa'até penaje.
44008016	Ne'iyajena la'añó bautizar ne'emaká, nawakára'ajeri Jesucristo ja'apiyá jema'ajeño ne'emakale, e'iyonaja unká jo'ó Tupana Pechu ja'aló ne'iyajé.
44008017	E kaja Pedro, Juan wa'até, pura'añó Tupana wa'até nanaku. Nato'otá kaja nayáthe'ela nanakojé. Ilé ke nala'aká neká ejéchami Tupana Pechu ja'akó ne'iyajé.
44008018	Simón amari meke Jesucristo wakára'akarena to'otaka nayáthe'ela nanakojé, wa'ató ke Tupana Pechu ja'akó ne'iyajé. Ilé kaje amákana aú riwata najló liñeru a'akana na'akáloje rijló ilé kaje péchuji, rila'akáloje ñaké penaje.
44008019	E rimá najló: —A'á nojló ilé kaje péchuji, noto'otákaloje ñaké kaja nuyáthe'ela ina'uké nakojé, raú Tupana Pechu ja'akóloje ne'iyajé.
44008020	Raú Pedro kemari rijló: —Palani Tupana kapichátakajla piká piyukeja piliñérute wa'ató. ¿Meke chi pipechu rinaku? "Iná warúwa'ajla liñeru aú apú liyá nakaje Tupana a'akare inajlo mapeja", ¿ke chi pipechu?
44008021	Unká wani ra'akana i'imalaje pijló, unká wani paala ri'imakale Tupánajlo.
44008022	Pipajno'otá pipéchuwa pu'uwaré pijna'atákare pipéchuwa nakú liyá. Pipura'ó kaja Tupana wa'até. Apala ramajo pichaje pu'uwaré pi'ijnatíyaje pipéchuwa nakú liyá.
44008023	Nuwe'epí mékajeka ina'uké piká. Chapú piwó ajopana ina'ukena cha, nachá'atakale piká. Pichuwájeja piká pu'uwaré la'ajerí. Unká méño'ojo piyurila pu'uwaré la'akaná piliyó —ke Pedro kemaká rijló.
44008024	Raú Simón kemari najló: —Ipura'ó nuchaya Tupana wa'até, nu'umakóloje chapú kaje pimíchaje nunaku liyá.
44008025	E kaja Pedro, Juan wa'até, ñapátaño Tupana puráka'alo yukuna i'imakana Samaria e i'imakáñojlo. Ne'emá najló Jesús namákare i'imaká penájemi yukuna. Rejomi napa'ó reyá napumí chuwá Tupana puráka'alo yukuna i'imakana nakú. Ne'emaké najló ri'imataka iná kapichákajo liyá yukuna ajopánajlo, ajopánajlo ke. Ajopana chaje, ajopana chaje ke napa'akó riyukuna i'imakana nakú. Ilé keja nachira'ajiko kajrú pajimila Samaria te'eré e'iyowá i'imakare nakuwá. Tupana puráka'alo yukuna i'imakana nakuja napa'ó. E kaja waja nephá napumí chuwá Jerusalén ejo.
44008026	Rejomi pajluwaja Tupana wa'atéjeri, je'echú chiyaje, iphari Felipe nakú. Riká kemari rijló: —Chuwa pi'ijná ají ke kawakajo. Ilé iñe'epú Jerusalén ejo i'ijnaká eyá ají ke desierto chuwá pajimila Gaza ejo, riká chuwá pi'ijnajé.
44008027	Raú Felipe i'ijnari ají ke rimaká rijló ejo. Iñe'epú chu ramá pajluwaja ina'uké ja'apaka ritukumá. Etiopía eyájeri, ne'emakánaru liñérute lamá'atajeri ri'imaká. Jerusalén ejo ri'imá ripechuwa la'ajé pu'ují Tupánajlo.
44008028	Riká penájemi pa'aró piño rapumí chuwá ricarroné, kawaruna chíra'akare ra'apiyá, chu. Ra'apaka nakuwá ripura'ó Tupana puráka'alo lana'akéjami, Isaías michú lana'akare i'imaká, wa'até.
44008029	E Felipe iphari rawa'ajé, rejéchami Tupana Pechu kemaká rijló: "Pi'ijná rápumi chu, piphátachi kele carro ja'apari pitukumá", ke.
44008030	Riphaka rawa'ajé ee, rema'á ripura'akó Tupana puráka'alo lana'akéjami, Isaías michú lana'akare i'imaká, wa'até. Rimá rijló: —¿E chi piwe'epika meke kemakánaka kele lana'akéjami pipura'ó wa'até?
44008031	—Unká. ¿Meke la'ajé chi nuwe'epijla riká? Riyukuna ja'apátajeri i'imakela nojló riyukuna palá, nuwe'epijla riká. Phácho'o majó, wamachi riká pajñakani. Maare piya'o nowa'á.
44008032	Riká Tupana puráka'alo lana'akéjami, ramákare, kemari: "Nawá'aka oveja rinókelana ejo, ke kaja nawá'ajika riká. Unká oveja i'irí wá'ala ralojlo, napiro'okachu richijné. Ñaké kaja ri'imajika, unká meke rimalaje najló.
44008033	Nala'ajé namákaja riká. Unká na pachá kalé nala'ajé riká chapú. Unká kaja nayurílaje ajopana pura'akó richaya. Unká na i'imalaje chapú wani nala'ajíkare riká yukuna ajopánajlo. Nenoje riká, ñakele unká ri'imalaje marí eja'awá chu ina'uké wa'até", ke Tupana puráka'alo lana'akéjami ripura'akaro wa'até kemaká.
44008034	E Etiopía eyájeri kemari Felípejlo: —Chuwa, pila'á nojló nakaje, pi'imá nojló meke kemakana riká yukuna. ¿Na nakú chi Tupana puráka'alo ja'apátajeri kemá ilé ke? ¿Rinakuwaja chi rimá ñaké, apú nakú ka'ajná?
44008035	E Felipe keño'ó riyukuna ja'apátakana rijló palá. Kele ripura'akaro wa'até eyá rikeño'ó Jesucristo yukuna i'imakana rijló. Rejomi rimá kaja rijló mékeka apú e Tupana puráka'alo lana'akéjami kemaká nakú.
44008036	Meketánaja na'apaka ee, na'apá juni awa'ó ejéchami Etiopía eyaje kemaká Felípejlo: —Piyaka'o, re juni maare. ¿E pila'akajla bautizar nuká rakojé?
44008037	Felipe kemari rijló: —A'a, kaphí pipechu i'imajika ee Jesucristo chojé ri'imakáloje pi'imatájeri penaje, nula'ajé bautizar piká. Rimá rijló: —Ñaké nupechu. Nuwe'epí Jesucristo nakú: Tupana i'irí riká.
44008038	Rejé riwakára'a kawaruna tajnako. E Felipe, Etiopía eyaje wa'até, witúka'año junápeje. Rejé Felipe la'arí bautizar riká.
44008039	Rejomi nácho'o junápiya. Rejéchami Tupana Pechu wá'aka riliyá Felipe ejomi, unká Etiopía eyaje amala piño riká. Pu'ují ripechu ke ra'apaka piño reyá ají ke a'ajná ño'ojó iñe'epú chuwá.
44008040	Eyá Tupana Pechu wá'ari Felipe ají ke pajimila Azoto ejo. Re ri'imaké Tupana yukuna rewájenajlo. Mékeka Tupana i'imataka iná kapichákajo liyá yukuna ri'imaké najló. Riyukuna i'imakana nakuja ra'apake. Ya'ajnaje pajimila Cesarea ejená ri'ijná riyukuna i'imajé.
44009001	Chapú wani Saulo la'ajika Jesucristo ja'apiyá jema'ajeño. Kajrú ri'iratájika namaná. Ñaké i'imakale ri'ijná sacerdótena wakára'ajeri chaje.
44009002	Riliyá rikeja'a rinakojé ri'ijnakáloje pajimila Damasco ejo. Ripuráka'alo aú riwata nawakáka'alo ñakarelana ejo i'ijnakana, rikulákaloje Jesucristo ja'apiyá jema'ajeño ne'iyowá, riwá'akaloje neká ne'iyayá achiñana, inaana wa'até, ají ke Jerusalén ejo, re rika'akáloje neká ina'uké wajákelana chojé.
44009003	E kaja ri'ijná nakulaje. Damasco awa'á chami ri'imaká ejéchami, kaphí wani kamareji pataká je'echú chiyá majó rinakojé.
44009004	Raú rikojno'ó te'erí e'iyajé, rejéchami rema'aká na pajaká kemaká rijló: —Saulo, Saulo, ¿naje pila'á chapú nuká?
44009005	Raú Saulo kemari rijló: —¿Na chi piká? Raú rimá rijló: —Jesús nuká, pila'akare chapú.
44009006	Phácho'o, pi'ijná chuwa pajimila e'iyajé. Re nemaje pijló naka nuwata pila'aká —ke rimaká.
44009007	Saulo wáke'ena, rijwa'até i'imakaño, kero'oñó kajrú raú, nema'akale na pajaká pura'akó rijwa'até, e'iyonaja unká na namala.
44009008	E kaja Saulo jácho'oro te'erí e'iyayá, rejéchami riyaká'akojla, e'iyonaja unká méño'ojo ramala. Raú rijwáke'ena pako'otaño riká ají ke pajimila Damasco ejo.
44009009	Weji ke kala ketana ri'imaká unká méño'ojo ramala; unká kaja rajñala ra'ajnewá; unká kaja na ri'iraké.
44009010	Damasco e pajluwa Jesucristo ja'apiyá jema'ajeri i'imari. Rií i'imari Ananías. Riwakajeja Jesús ya'ataró rijló, riwa'a rijló: —¡Ananías! E ra'ajipá rijló: —Nuwakára'ajeri, maare nuká —ke.
44009011	Jesús kemari rijló: —Phácho'o, pi'ijná chuwa kele iñe'epú "Ka'añá", ke na'akare ií, ejo. Piphájika penaje Judas ñakaré ejo, pimaje najló: "¿Mere chi Saulo, Tarso eyaje? Tupana wa'até pura'akano nakú riká me'etení", ke.
44009012	Palá ramaka me'etení pimujlúka'aka ukapú ri'imakare chu chojé. Ramá kaja pito'otaka piyáthe'ela rinakojé ramákaloje piño penaje —ke Jesús kemaká rijló.
44009013	Ilé ke rimaká Ananíasjlo aú, rimá Jesusjlo: —Nuwakára'ajeri, kajrú ina'ukena i'imaká nojló Saulo yukuna i'imaká. Ne'emá nojló mékeka rila'ajika chapú wani pa'apiyá jema'ajeño Jerusalén e i'imakaño yukuna.
44009014	Eyá riphicha chuwa majó. Sacerdótena wakára'ajeri wakára'a ri'ijnaká majó riwá'akaloje piyukeja weká, rika'akáloje weká ina'uké wajákelana chojé. Weká, pijwa'até pura'ajeño riwata la'akana chapú —ke rimaká Jesujlo.
44009015	E'iyonaja Jesús kemari rijló: —Pi'ijná. Kaja nu'uwapá nujluwa Saulo ri'imakáloje nuyukuna ajopánajlo, ajopánajlo ke, nate'eré ewá. Ri'imajé nuyukuna nawakára'ajeño i'imakáñojlo, ñaké kaja Israel michú lakénamijlo.
44009016	Numaje kaja rijló mékeka rijña'ajika chapú kaje yajwé panaku maare eyá watukumó. No'opiyá jema'ajeri ri'imakale chuwa, nala'ajé riká chapú —ke rimaká rijló.
44009017	Raú Ananías i'ijnari ají ke Saulo i'imaká ejo. Riphaka rinaku ee, rito'otá riyáthe'ela rinakojé, rimá: —Nujmeremi Saulo, wawakára'ajeri Jesucristo wakári'ichari nu'ujnaká majó pichaje. Pi'ijnaká majó i'imaká wakajé, ripura'ó pijwa'até iñe'epú chu i'imaká. Riká penájemi wakári'ichari nuká majó pichaje. Ripuráka'alo aú no'ojé pijló amákaje, wa'até ra'ajé kaja pijló Tupana Pechu, penaje riwakári'icha nuká majó —ke rimaká rijló.
44009018	Rejéchami jiña a'ajú ke ja'akó majó Saulo ijlú chiyá, raú ramá piño palá. Rejéchami nala'aká bautizar riká.
44009019	Rejomi rajñá ra'ajnewá, rejéchami ritejmo'otako piño rapumí chuwá. E kaja riyuró Damasco e júpija kemachi. Ajopana Jesucristo ja'apiyá jema'ajeño, Damasco e i'imakaño, wa'até ri'imá re. Saulo i'imaká Jesucristo yukuna Damasco e yukuna marí:
44009020	E kaja Saulo keño'orí Jesucristo yukuna i'imakana nawakáka'alo ñakarelana chu. Rimá Jesús nakú: —Tupana i'irí riká.
44009021	Piyuke ripuráka'alo jema'ajeño pechu i'imaká: "¿Meke chi riká?" Nemá rinaku: —Riká kapichátakeri Jesucristo ja'apiyá jema'ajeño Jerusalén e. Riká penájemi iphari majó riwá'akaloje neká tejmuji aú, ra'akáloje neká sacerdótena wakára'ajeñojlo penaje —ke nemaká rinaku.
44009022	Ewá richaje, richaje ke Saulo pechu i'imajika kaphí Tupana puráka'alo yukuna i'imakana nakú. Palá ri'imajika najló Jesucristo yukuna, nawe'epíkaloje raú palá Tupana i'irí ri'imaká. Kajrú judíona i'imaká Damasco e, kechíra'akeja ke napechu i'imaká najló rejéchami.
44009023	Júpija kemachi Saulo i'imaká rewá najwa'até. Rejéchami ajopana judíona nakiyana pura'akó pajwa'atéchaka rinókana nakú.
44009024	E'iyonaja rema'á riyukuna. We'echú, eyá lapí wa'ató, na'akó ripé pajimila numaná awa'á, nenókaloje riká penaje.
44009025	Pajimila nakuwá kurara chipúka'akeri yenoje. Jipa nakiyá la'akanami waja ri'imaká. E lapí ajopana Jesucristo ja'apiyá jema'ajeño witúka'ataño Saulo kawakaje kajruni kuwá'ala kaje chu ají ke kurara yámojo. Ilé ke ne'emataka riká ripinana liyá.
44009026	E kaja Saulo iphari Jerusalén ejo. Re riwata Jesucristo ja'apiyá jema'ajeño wa'até awakákano, e'iyonaja nakero'ó ripiyá. "Jesucristo ja'apiyá jema'ajeri riká chuwaka", ke ajopana kemaká rinaku najló, e'iyonaja unká nema'alá na'apiyá.
44009027	E pajluwa nanakiyana a'arí riñaté. Rií i'imari Bernabé. Riká wá'ari riká Jesucristo wakára'akarena ejo, rimá najló: —Ya'ajná iñe'epú chuwá Saulo ja'apaka i'imaká ee, ramá Jesús i'imaká. Re ripura'ó rijwa'até i'imaká. Rejomi ra'apá Damasco ejo. Rewá ri'imaké kaja Jesucristo yukuna najló. Kaphí ripechu i'imaká ripuráka'alo yukuna i'imakana nakú najló —ke Bernabé kemaká najló rinaku.
44009028	Raú Saulo yuró Jerusalén e. Jesucristo wakára'akarena wáke'ewe ri'imaká.
44009029	Kaphí ripechu i'imajika Jesucristo yukuna i'imakana nakú. Ripura'ó kaja judíona nakiyana wa'até. Griégona pura'akó chu pura'ajeño ne'emaká. Jesucristo yukuna i'imakana jimaje nakha'ákako pajwa'atéchaka, raú nayúcha'o richá. Nawata rinókana,
44009030	e'iyonaja Jesucristo ja'apiyá jema'añó nakiyana jema'añó riyukuna. Raú nawa'a riká pajimila Cesarea ejo. Reyá nawakára'a ri'ijnaká pajimila Tarso ejo.
44009031	Riwakajé unká na la'aké chapú Jesucristo ja'apiyá jema'ajeño. Judea te'eré, Galilea te'eré, eyá Samaria te'eré ewá wa'ató, unká nala'aké neká chapú. Raú richaje, richaje ke napechu i'imajika Tupana chojé kaphí. Nephake wani Tupana ja'apí. Tupana Pechu palamane aú richaje, richaje ke íki'ika Jesucristo ja'apiyá jema'ajeño ñaté a'ajiko.
44009032	E kaja Pedro i'ijnari apú, apú ke pajimila ejo. Jesucristo ja'apiyá jema'ajeño chaje ri'ijnakeno. Ri'ijná kaja pajimila Lida ejo Jesucristo ja'apiyá jema'ajeño amaje.
44009033	Re riphata pajluwa ina'uké. Rií i'imari Eneas. Ritami wani ri'imaká. Kaja weji kele kuwá'ata kele (8) jarechí ketana cha rito'okó cama chu. Kaja rinapona taka'á rijló kamachá.
44009034	E Pedro kemari rijló: —Eneas, me'etení Jesucristo tejmo'ótajika piká. Chuwa phácho'o, pilamá'ata picamané. Rejéchami Eneas jácho'oko peyajweni.
44009035	Rejomi piyuke pajimila Lida e i'imakaño, Sarón e i'imakaño wa'até, amaka ritami penájemi i'imaká peyajweni. Raú napajno'otá napéchuwa Tupana ejo nema'akáloje Jesucristo ja'apiyá penaje.
44009036	Riwakajé pajluwájaru inanaru i'imayo pajimila Jope e. Jesucristo ja'apiyá jema'ajeyo ru'umaká. Ruí i'imari Tabita, apú ruí i'imari Dorcas griégona pura'akó chu. Ruká la'akeyo palá ajopana ina'ukena nakú. Palá rula'ajíkano kamu'ují la'akaño nakú.
44009037	Pedro i'imaká pajimila Lida e wakajé rula'ó rutami. Rinaku rutaka'á. Rutaka'aká ejomi, na'apitatá rutami, rejomi nácho'ota runapónami yenoje ukapú chojé.
44009038	Rejo'o kaja Pedro i'imaká pajimila Lida e. Jope awa'á riká pajimila. Jesucristo ja'apiyá jema'ajeño we'epiño rejo'o kaja Pedro i'imaká re, raú nawakára'a iyamá achiñana rejo riwá'aje. Neká iphaño rinaku, nemá rijló: —Pi'ijná wajwa'até Jope ejo, pimalára'ataniña pikó maare.
44009039	Raú ri'ijná najwa'até rejo, iphaño nanaku. E nawa'a Pedro ukapú támijimi i'imakare chu chojé. E ramá kajrú inaana iwakajímilona awakako rejé. Kajrú neyaka ruká micholo. E naya'atá Pédrojlo a'arumakaji, kamichá kaje rukujípa'akare najló i'imaká.
44009040	E Pedro wakára'ari nácho'oko ukapú chiyá. Kéchami ritára'ako ri'irúpachi aú rutami awa'ajé. Ripura'ó Tupana wa'até runaku rimakápo'otakaloje ruká penaje. Rejomi riyaka'o ají ke támijimi chaje, rimá támijimijlo: —Tabita, phácho'o. Rejéchami rujme'etaka rujluwa, amayo Pedro, raú rócho'o yá'ajo.
44009041	E ripatá ruká ruyáthe'ela nakiyá rácho'otakaloje ruká. Rejomi riwa'a Jesucristo ja'apiyá jema'ajéñojlo, iwakajílominajlo wa'até, rimá najló: —Amá, kajmurú ruká chuwa.
44009042	Kajrú riyukuna motho'oká pajimila e'iyowá. Raú kajrú ne'iyajena pechu i'imaká kaphí Jesucristo chojé, ri'imatákaloje neká kapichákajo liyá.
44009043	Re Pedro yuró najwa'até meke kálaja Simón ñakaré chu. Pirájina ímami lamá'atajeri ri'imaká.
44010001	Pajimila Cesarea nakú pajluwaja ina'uké i'imaké. Rií i'imari Cornelio. Cien suráana wakára'ajeri ri'imaká. "Italia eyájena", ke na'aká rile'ejena suráana ií.
44010002	Kaphí ripechu i'imaká Tupana chojé. Ñaké kaja riyani, riyajalo, kele pechu i'imaká. Unká judíona nakiyana kalé ri'imaká, e'iyonaja ra'aké kajrú liñeru judíona nakiyana kamu'ují la'ajíkañojlo. Kajrú kaja ripura'ajiko Tupana wa'até.
44010003	Tupana wa'até pura'akano nakú ri'imá riñakaré chu. Pe'iyochá kamú to'okó ee, pajluwaja Tupana wa'atéjeri, je'echú chiyaje, ya'ataró rijló rijlú chojé. Palá Cornelio amaka riphaka rinaku. E je'echú chiyaje wá'ari rijló: —Cornelio.
44010004	Raú riyaka'o richaje. Rikero'okó wa'ató ra'ajipá rijló, rimá rijló: —¿Na piwata, nuwakára'ajeri? E je'echú chiyaje kemari rijló: —Palá Tupana jema'aká pipura'akó rijwa'até. Ramá kaja pila'aká palá kamu'ují la'akaño nakú.
44010005	Chuwa piwakára'a pijwa'atéjena nakiyana i'ijnaká pajimila Jope ejo Pedro wá'aje, riká na'akare ií kaja Simón, ke.
44010006	Riká kemájeri pijló naka pila'ajé. Simón, ilé pirájina ímami nakú jápajeri, wa'até riká. Juni jalomi cha riñakaré ya'o —ke rimaká rijló.
44010007	E kaja je'echú chiyaje pa'aró. Rejomi Cornelio wá'ari iyamá rijwa'até jápajeño maná. Riwá'a kaja apú surara, kaphí péchuri Tupana chojé i'imaká, maná. Palá Cornelio pechu watána'ajika rinakojé.
44010008	Nephaka rinaku ee, ri'imá najló piyuke nakaje ramákare yukuna. Rejomi riwakára'a neká pajimila Jope ejo.
44010009	E muní ke ne'ejnaká ají ke iñe'epú chuwá Jope ejo. Ne'ejnaká rejo ketana kaápu'uku i'imaká nachá, a'apona ke Pedro i'ijnaká pají chaje to'otákeja ejo Tupana wa'até pura'ajó. (To'otákeja pají ji'iwata i'imaká re.)
44010010	E kewí me'epijí i'imaká rijló, maka'aní riwátaka ra'ajnewá ajñakana. Namotho'oká rijló a'ajnejí ketana, nakaje keño'ótako rijlú chu iná tapúna'aka ke.
44010011	Ramá je'echú me'etako rijló. Richiyá ramá nakaje a'arumakaji leké, chítaje wani witúka'aka majó riloko'opani. Pa'u kele rimanáure i'imaká jepo'okeja waja.
44010012	A'arumakaji chu ramá ke'iyapejena kamejérina, pirájina, kajena. Pa'u kele tajnéruna, jeína, kupira'aphana, kajena piyukeja ramaka nakajena.
44010013	E rema'á Tupana kemaká rijló: —Phácho'o, Pedro, pinó pijluwa kamejeri nakiyana pajñákaloje ne'imi penaje.
44010014	E'iyonaja Pedro kemari rijló: —Unká, nuwakára'ajeri. Unká wani nojñala ne'imi, kele pimá nakú nojló, unká ajñákajina penaje kalé ne'emakale. Júpimi pheñawilana kemaño ilé kajena nakú i'imaká: "Unká ajñákajina penájena kalé neká", ke.
44010015	Tupana kemari piño rijló: —Piyukeja kamejérina, pirájina, kajena numakárena nakú: "Ajñákajina penájena waja neká", e'iyonaja piká kemari nanaku: "Unká ajñákajina penaje kalé neká", ke.
44010016	Weji ke pe Tupana kemaká rijló ñaké waja. Rejomi ilé a'arumakaji ramákare pa'ó piño rapumí chuwá je'echú chojé.
44010017	Rejéchami Pedro i'ijnataka kajrú ripéchuwa nakaje ramákare nakú. A'apona ke Cornelio wakára'akarena iphaka pajimila ejo, nemá pajluwájajlo: —¿Mere chi Simón ñakaré?
44010018	E kaja nephá kurara numanaje. Kaphí nemaká: —¿E chi maare Simón, nemakare nakú kaja Pedro ke?
44010019	Re kaja jo'ó Pedro i'ijnataka ripéchuwa nakaje ramákare nakú. E Tupana Pechu kemari rijló: —Piyaka'o, ilé weji kele achiñana iphíchaño pikulaje majó.
44010020	Phácho'o chuwa, piwitúka'a nachaje pi'ijnakáloje najwa'até. Pimaniña nanaku: "Unká nuká'ana kalé neká, ñakele unká nu'ujnalaje najwa'até", ke. Pi'ijná najwa'até, nuká wakára'ari ne'ejnaká pichaya —ke Tupana Pechu kemaká rijló.
44010021	Raú Pedro witúka'ari nachaje, rimá najló: —Nuká kele ikulá. ¿Naje chi i'ijná majó?
44010022	—Wawakára'ajeri Cornelio wakára'ari we'ejnaká majó pamaje. Palájne'eke wani riká. Palá la'aká kaja riká. Palá piyukeja judíona pechu rinaku, kajrú kaja nawátaka riká. Meyáleja pajluwaja Tupana wa'atéjeri, je'echú chiyaje, ya'ató rijló rijlú chu. Riká kemari rijló riwá'akaloje pimaná, rema'akáloje pa'apiyá nakaje pimájikare nakú rijló —ke nemaká rijló.
44010023	—Ñaké riká. Ijmulúka'a majó, maare ikamato nujwa'até, muniko we'ejná rejo —ke rimaká najló. E muní ke Pedro i'ijnaká najwa'até. Ajopana Jesucristo ja'apiyá jema'ajeño i'ijnaño kaja rijwa'até rejo. Pajimila Jope eyájena ne'emaká.
44010024	E muní ke la'aká nakú nephá pajimila Cesarea ejo. Riwakajé Cornelio awakata rejena nakiyana, ina'uké riwátakarena wa'até riñakaré chojé. Neká i'imaño rijwa'até re Pedro wátakana nakú.
44010025	E kaja Pedro iphari nanaku a'ajnáreje ke. Cornelio amaka aú riká, ri'ijná rijimaje. Riphaka rawa'ajé ee, rijláma'o ri'irupachi aú rijimaje, pu'ují ripechu i'imakale rinaku.
44010026	E'iyonaja Pedro kemari rijló: —Phácho'o. Ina'uké nuká, piká ke kaja.
44010027	Rejomi pura'akajo nakú pajwa'atéchaka namujluka'a riñakaré chojé. Re Pedro amari kajrú ina'ukena i'imaká richu. Unká judíona kalé ne'emaká.
44010028	Raú rimá najló: —Kaja iwe'epí mékeka wapuráka'alo lana'akéjami kemaká unká judíona kalé i'imakaño nakú: "Unká paala nakaje la'akana najwa'até, unká kaja paala najwa'até awakákano", ke rimaká. E'iyonaja nojló Tupana ya'atá nakaje, raú nuwe'epí unká riwátala nomaka ujwí iká, ajopana iká'ana wa'até.
44010029	Ñaké i'imakale nu'ujichá majó najwa'até, nemakale nojló: "Wawakára'ajeri Cornelio wá'ari pimaná", ke. Unká nujnúcha'alo na'apiyá, raú nu'ujná majó najwa'até. Chuwa pimá nojló na cháyaka piwá'aka numaná —ke Pedro kemaká rijló.
44010030	E Cornelio kemari rijló: —Me'etení kecha nu'umaká maare nuñakaré chu. Pa'u ke kálicha weká rejomi. E lainchu, pe'iyochá kamú to'okó ee, nupura'ó Tupana wa'até, ejéchami pajluwaja ina'uké ya'atakó nojló. Sereni ke ra'arumaká amako.
44010031	Riká kemari nojló: "Cornelio, palá Tupana jema'aká pipura'akó rijwa'até. Ramá kaja pila'aká palá kamu'ují la'akaño nakú.
44010032	Chuwa piwakára'a pijwa'atéjena nakiyana i'ijnaká pajimila Jope ejo, nawá'akaloje majó Simón, na'akare ií kaja Pedro. Pirájina ímami nakú jápajeri wa'até riká. Juni jalomi cha riñakaré", ke rimaká nojló.
44010033	Raú nuwakára'aka piwá'akana majó. Palá pila'aká weká pi'ijnakale majó najwa'até. Tupana amari weká maare. Chuwa wawata pi'imaká wajló yuku, Tupana wakára'ajika pimaká ke —ke rimaká Pédrojlo.
44010034	Raú Pedro keño'orí pura'akajo, rimá najló: —Chuwa nuwe'epika Tupana wátaka pajimato ina'ukena. Unká ripechu i'imalá ujwí nanakiyana nakú.
44010035	Re ina'ukena ajopana te'eré nakú, ajopana te'eré nakú ke, iphaño kaja Tupana ja'apí, la'añó kaja riwátaka ke. Palani rijló neká, nala'akale riwátaka ke.
44010036	Tupana yuriri Israel michú lakénamijlo Ripuráka'alo i'imaká. Richu rimá wajló Jesucristo nakú mékeka rilamá'ataka wapechu, palá wapechu i'imakáloje Tupana nakú. Piyukeja ina'uké wakára'ajeri penaje riká.
44010037	Kaja iwe'epí mékeka ri'imaká judíona te'eré ewá wajwa'até i'imaká yukuna. Ripiyá Juan michú i'imakeri Tupana puráka'alo yukuna ina'ukejlo. Rila'aké kaja bautizar nanakiyana. Pumí chiyó Jesucristo i'imakeri Tupana yukuna najló Galilea te'eré ewá.
44010038	Nazaret eyaje ri'imaká. Kaja iwe'epí Tupana a'aká rijló Ripechu, raú riwe'epí piyukeja nakaje la'akana. Palá wani rila'ajika kajrú ina'ukena nakú raú. Ritejmo'ótake Jiñá Chi'inárikana la'ajíkarena natámina. Ilé ke rila'ajika palá, Tupana pechu i'imajíkale rijwa'até.
44010039	Weká amaño piyuke nakaje Jesús la'ajíkare Judea te'eré ewá, eyá pajimila Jerusalén e. Chapú rinaku péchuruna i'imakaño iphaño ri'imaká a'awaná apiyákakanami nakojé.
44010040	E'iyonaja weji ke kala i'imajemi Tupana makápo'ota piño ri'imaká, rejomi wamá piño ri'imaká.
44010041	Unká piyukeja kalé ina'ukena amaka ri'imaká rimakápo'oko ejomi. Wekaja kalé amaño ri'imaká, kaja júpimi ke Tupana i'iwapakale rijluwa we'emaká ajopana ina'ukena e'iyayá, we'emakáloje ajopánajlo, ajopánajlo ke nakaje wamákare yukuna. Taka'arí i'imaká penájemi makápo'okaro, wa'até wajñá wa'ajnewá i'imaká.
44010042	Riwakára'a wa'apátaka Ripuráka'alo ajopánajlo, ajopánajlo ke. Tupana a'arí Ri'irí Jesucristo rimakáloje kajmuruna, eyá kaja taka'akaño nakú meke nala'akana i'imajika.
44010043	Júpimi ke piyuke Tupana puráka'alo ja'apátajeño michuna kemaká Jesús nakú i'imaká: "Iná pechu i'imajika ee kaphí richojé, Tupana amajo iná chaje pu'uwaré iná la'akare liyá Jesucristo palamane aú".
44010044	Rejo'o kaja Pedro pura'akó najwa'até e'iyowá ke, Tupana Pechu ja'akó ripuráka'alo jema'ajeño e'iyajé.
44010045	Ilé ke Jesucristo ja'apiyá jema'ajeño, Judíona nakiyana Pedro wa'até iphákaño, amaka aú napechu i'imá: "¿Meke chi kaji? Unká weká'ana judíona kalé neká, e'iyonaja Tupana a'achá najló Ripechu".
44010046	Ilé ke napechu i'imaká nanaku, nema'akale napura'akó ajopana pura'akó chu, unká nema'alare kaje chu. Palá napura'akó Tupana nakú richu.
44010047	E Pedro kemari najló: —Palani nala'akana bautizar. Kaja Tupana a'achari Ripechu najló, ra'aká wajló ri'imaká ke kaja.
44010048	E riwakára'a nala'aká bautizar neká, Jesucristo ja'apiyá jema'ajeño ne'emakale. Rejomi nemá Pédrojlo riyuríkoloje najwa'até meke kala.
44011001	E Jesucristo wakára'akarena, ajopana Jesucristo ja'apiyá jema'ajeño Judea te'eré nakú i'imakaño wa'até, jema'añó kaja riyukuna. Marí ke yuku i'imaká: "Ajopana te'eré ewájena, unká judíona kalé i'imakaño, jema'añó kaja chuwa Tupana puráka'alo ja'apiyá", ke.
44011002	E Pedro pa'aró piño rapumí chuwá Jerusalén ejo. E judíona nakiyana, Jesucristo ja'apiyá jema'ajeño, rewá i'imakaño wa'até, akha'añó riká.
44011003	Nemá rijló: —¿Naje chi pi'ijná unká judíona kalé i'imakaño ñakaré ejo? Pajñá kaja pa'ajnewá najwa'até.
44011004	Raú Pedro i'imari najló richuwaja naje ri'imaká najwa'até yukuna.
44011005	Rimá najló: —Pajimila Jope e nu'umaká wakajé, nupura'ó Tupana wa'até i'imaká. E'iyowá ke nakaje ya'atakó nojló nujlú chojé. Nomá nakaje a'arumakaji leké, chítaje wani i'imaká. Pa'u kele rimanáure i'imaká jepo'okeja waja. Riká nomá witúka'aka je'echú chiyá ají ke majó noloko'opani.
44011006	Raú nuyaka'o palá richaje nomákaloje palá naka i'imaká richu. Re nomá ke'iyapejena kamejérina, eyá pirájina kajena i'imaká richu. Nomá kaja jeína, eyá kupira'aphana kajena. Ilé kajena nomá richu.
44011007	Rejéchami noma'aká na pajaká kemaká nojló: "Pedro, phácho'o, pinó pijluwa kamejeri pajñakáloje ri'imi", ke.
44011008	E'iyonaja numá rijló: "Nuwakára'ajeri, unká ajñákaji penaje kalé ilé kaje i'imi, ke pheñawilá michuna kemaká nanaku i'imaká".
44011009	E na pajaká núrupi mejé kemari piño nojló je'echú chiyá: "Kamejérina, eyá pirájina numakárena nakú pijló: 'Ajñákajina penájena waja neká', e'iyonaja pimá nanaku: 'Unká ajñákajina kalé neká', ke".
44011010	Weji ke pe rimaká nojló ñakeja. Rejomi piyuke kele nomákarena pa'akó piño napumí chuwá ají ke je'echú chojé.
44011011	Meketánaja i'imajemi weji kele achiñana, pajimila Cesarea eyájena ne'emaká, iphaño rejo nukulaje.
44011012	Rejéchami Tupana Pechu kemaká nojló: "Pi'ijná najwa'até. Pimaniña nanaku: ‘Unká nuká'ana nakiyana kalé neká, ñakele unká nu'ujnalaje najwa'até,’ ke". Raú we'ejná najwa'até. Mariruna, pajluwa kuwá'ata kele (6) nujwáke'ena, tára'año nowa'á me'etení, i'ijnaño kaja nujwa'até rejo. Piyuke weká mujlúka'año riñakaré chojé.
44011013	Rejomi Cornelio i'imari wajló nakaje ramákare riñakaré chu i'imaká yukuna. Ramá pajluwaja Tupana wa'atéjeri, je'echú chiyaje, ya'atakó rijló. Riká kemari rijló: "Piwakára'a pijwa'atéjena nakiyana pajimila Jope ejo Simón wá'aje, riká na'akare ií kaja Pedro, ke.
44011014	Riká kemájeri pijló mékeka ila'ajika Tupana i'imatákaloje piká, pejena wa'até, kapichákajo liyá", ke Tupana wa'atéjeri kemaká Cornéliojlo. Ilé ke ri'imaká nojló riyukuna.
44011015	E nukeño'ochami Jesucristo yukuna i'imakana najló, Tupana Pechu ja'akó ne'iyajé. Júpimi ra'akó we'iyajé i'imaká, ke kaja ra'akó ne'iyajé.
44011016	Rejéchami riphaka nupechu nakojé meke wawakára'ajeri Jesucristo kemaká i'imaká. Rimá wajló i'imaká: "Juan la'arino bautizar ina'uké juni aú, eyá nuká a'ajeri ina'ukejlo Tupana Pechu", ke rimaká wajló i'imaká.
44011017	Kaphí wapechu Jesucristo chojé, raú ri'imatá we'emaká kapichákajo liyá Tupánajlo. Ñakele Tupana a'aká wajló Ripechu i'imaká, ke kaja ra'aká najló Ripechu. Unká meke la'ajé nula'alá apo'ojó nakaje Tupana wátaka nula'aká ke liyá —ke Pedro kemaká najló.
44011018	Ilé ke rimaká Jesucristo ja'apiyá jema'ajeño, Jerusalén e i'imakaño, akha'añó ri'imaká penájeminanajlo. Ilé kajé aú nayurí Pedro nakú kulákatakano. Rejéchami napura'akó palá Tupana nakú, nemá pajlokaka: —Rejeno waja Tupana la'aká chuwa palá ajopana ina'ukena nakú, unká judiona kalé ne'emaká e'iyonaja. Tupana wátari napala'ataka napéchuwa pu'uwaré nala'akare liyá, raú ne'emakáloje matajnako rijwa'até je'echú chu —ke nemaká pajlokaka.
44011019	Nenoka Estéban michú i'imaká ejomi, nakeño'ó ajopana la'akana chapú. Reyá a'ajná ño'ojó nala'aké chapú Jesucristo ja'apiyá jema'ajeño. Ilé ke nala'akale neká, ne'iyajena ñaañó reyá ya'ajnaje Fenicia te'eré ejo. Ajopana ñaañó Chipre te'eré ejo. Ajopana ñaañó pajimila Antioquía ejo. Rewá ne'emaké Tupana i'imataka iná kapichákajo liyá yukuna judíonajlo. Najloja kalé ne'emaké riyukuna, unká ne'emaké riyukuna ajopánajlo.
44011020	I'imaká e'iyonaja Chipre eyájena, Cirene eyájena, kele i'ijnaño pajimila Antioquía ejo. Rewá ne'emaké unká judíona kalé i'imakáñojlo Tupana i'imataka ina'uké kapichákajo liyá Jesucristo palamane aú yukuna.
44011021	Kajrú Tupana a'ajika riyukuna i'imajeño ñaté na'apátakaloje ajopana ina'ukejlo palá Ripuráka'alo. Raú kajrú ina'ukena nakiyana yuríjika naliyó nachi'inami chuna puráka'alo ja'apiyá jema'akana, nema'akáloje Jesucristo ja'apiyá penaje.
44011022	E kaja Jesucristo ja'apiyá jema'ajeño, Jerusalén e i'imakaño, jema'añó riyukuna. Raú nawakára'a Bernabé i'ijnaká pajimila Antioquía ejo.
44011023	Rejo riphaka ee, ramá palá wani Tupana la'aká neká rewá. Pu'ují wani ripechu la'akó raú. E rila'á nenakú, napechu i'imakáloje kaphí Jesucristo ja'apiyá jema'akana nakú.
44011024	Palájne'eke wani Bernabé i'imaká. Tupana Pechu kemájika rijló, keja rila'ajíkano nakaje. Kaphí wani ripechu i'imajika Jesucristo chojé ra'akáloje riñaté palá la'akaná aú. Raú kajrú ina'ukena jema'aká Tupana ja'apiyá.
44011025	Rejomi Bernabé i'ijnari ají ke Tarso ejo Saulo kulaje.
44011026	Riphátaka riká ejomi, ne'ejná rijwa'até Antioquía ejo. Re ne'emá pajluwa jarechí ketana Jesucristo ja'apiyá jema'ajeño wa'até. Newíña'atake kajrú ina'ukena Tupana puráka'alo nakú. Ajopana, Antioquía e i'imakaño, kemakeño Jesucristo ja'apiyá jema'ajeño nakú: "Jesucristo wa'atéjena neká", ke. Riwakajé eyá nakeño'ó neí a'akana ñaké i'imaká.
44011027	Riwakajé Tupana puráka'alo ja'apátajeño nakiyana iphaño Antioquía ejo. Jerusalén eyájena ne'emaká.
44011028	Pajluwaja nanakiyana ií i'imari Agabo. Nawakako wakajé ritára'o ne'iyajé. Tupana Pechu ja'apiyá ke rimaká najló nakaje i'imajíkare nakú. Raú rimá najló: —Kajrú ina'ukena ña'ajika chuwa me'epijí panaku Judea te'eré ewá. Claudio i'imaká nawakára'ajeri wakajé, ñaké ri'imaká najló i'imaká.
44011029	Ri'imaká najló riyukuna ejomi, Jesucristo ja'apiyá jema'ajeño, Antioquía ewá i'imakaño, pura'añó pajwa'atéchaka nawakátakaloje liñeru, nawakára'akaloje riká Judea te'eré ejo Jesucristo ja'apiyá jema'ajéñojlo, raú nawarúwa'akaloje najluwa a'ajnejí ripiyá. Piyuke apú, apú ke a'aká najló naliñérute nakiyana na'akajla najló lokópa'ala ejé.
44011030	Ilé ke nawakátaka najló liñeru. Rejomi nawakára'a riká Judea te'eré ewájenajlo, Bernabé, Saulo wa'até, a'akáloje riká Jesucristo ja'apiyá jema'ajeño wakára'ajeñojlo.
44012001	Riwakajé ne'emakana i'imari Herodes. Riká wakára'ari rijwa'atéjena suráaana la'aká chapú Jesucristo ja'apiyá jema'ajeño nakiyana.
44012002	Riwakára'a kaja Santiago michú nókana najo'ojowa aú. Juan e'ewé ri'imaká michú.
44012003	Palani ilé rila'akana i'imaká judíona nakiyánajlo, raú Herodes wakára'a ñaké rila'akana. Riwakára'a kaja naka'aká Pedro kalajeruni chojé. Riwata kaja rila'akana chapú. Riwakajé Judiona la'añó fiesta i'imaká, najñake pan mamúra'atakanaru.
44012004	Napataká Pedro ejomi, naka'á ri'imaká kalajeruni chojé. Riwakára'a kaja suráana nakiyana i'imaká riwa'aphé, riñaakó piyá reyá. Dieciseís suráana i'imaño riwa'aphé. Pa'u keleno ke ne'emaká riwa'aphé pajewémichaka ke. Herodes pechu nakú i'imari Pedro wá'akana kajrú ina'ukena e'iyajé fiesta tapurenami, re nala'akáloje riká chapú penaje.
44012005	Re Pedro i'imari kalajeruni chu. Palá wani riwa'aphé i'imakaño amaka riká riñaakó piyá. Na'apona ke Jesucristo ja'apiyá jema'ajeño pura'akó Tupana wa'até rinaku ya'ajná apa'alá pají chiyá i'imajemi. Mawó nala'aká nekó napura'akóloje Tupana wa'até richaya.
44012006	Herodes pechu nakú i'imari riwá'akana kajrú ina'ukena e'iyajé muní ke. E lapí Pedro kamátaro iyamá suráana jiwami chu, jepo'okeja ri'imá i'imaká kureti aú. Eyá ajopana suráana lapa'añó rinumaná awa'á. Ina'uké nawajákarena wa'aphena ne'emaká.
44012007	E mana'í chiyó Tupana wa'atéjeri, je'echú chiyaje, ya'ataró rijló. Kajrú kamareji pataká ina'uké wajákelana chojé. E Tupana wa'atéjeri jápari Pedro nakú papara'alaya, apótari riká, rimá rijló: —Chuwá phácho'o kiñaja. Wa'ató ke kureti karáka'atako rikoja Pedro a'anapitá nakiyá.
44012008	Rimá Pédrojlo: —Pa'á pinakuwá pa'arumaká, pi'ima'ulá wa'até. Ñaké rila'aká. E rimá piño rijló: —Pa'á kaja pa'arumaká richájeri pinakuwá pi'ijnakáloje nujwa'até.
44012009	E Pedro i'ijnari rápumichu. Ripechu i'imá: "Nutapúna'akaja ka'ajná kaji. Unká ka'ajná kewaka kalé kaji nomákare me'etení", ke ripechu i'imaká.
44012010	E na'apáñaa suráana paineko lapa'akaño riwa'aphé. Ñaké kaja na'apáñaka ajopana. Kaja penaje nephá rinumaná wani ejé, pejru'uwá nakiyá la'akanami ri'imaká. Iñe'epú i'imaká ejo pitá najme'etá riká. Nephaka rejo wa'ató ke, rijme'etako rikoja najló nácho'okoloje richiyá penaje. Reyá na'apá pajñakani ají ke iñe'epú chuwá, iphaño apú iñe'epú chojé. Rejéchami Tupana wa'atéjeri, je'echú chiyaje, ja'apáñaka riká. Rejéchami Pedro yuriko rikoja.
44012011	Rejéchami ripechu i'imaká: "Chuwa nuwe'epí kewaka kari nomíchaje. Tupana wakári'ichari pajluwaja rijwa'atéjeri, je'echú chiyaje, i'ijnaká nu'umataje Herodes liyá, chapú judíona nakiyana wátaka nula'akana liyá wa'até", ke ripechu i'imaká.
44012012	Riwe'epika aú kewaka ri'imaká, ri'ijná ají ke María, Juan Marcos, kele jaló ñakaré ejo. Ruñakaré chojé nawakó kajrú, napura'akóloje Tupana wa'até Pedro nakú penaje.
44012013	E Pedro iphari kurara numanaje, amari chawína'akeja ri'imaká. Raú riwa'a najló reyá i'imajemi. Raú pajluwájaru inaya, Rode ruí i'imaká, i'ijnayo rejo romákaloje naka wá'aka.
44012014	Roma'aká aú Pedro núru'upi mejé ri'imaká, pu'ují wani rupechu la'akó, e'iyonaja unká rujme'etala rijló rinumaná. Rupa'ó jecho'okelo ropumí chuwá pachojo piño ajopánajlo riyukuna i'imajé. Rumá najló: —Pedro iphíchari majó. Kurara numaná e ritára'o me'etení.
44012015	E'iyonaja nemá rojló: —¡Pewí'ichako chi! —Unká nowíña'ako kalé, kewaka numaká. Raú nemá rojló: —Unká riká kalé kele pamicha. Apala je'echú chiyaje, riwa'aphé i'imakare, ka'ajná pamicha tára'ako.
44012016	E'iyowá ke Pedro wá'aka piño najló. E kaja waja ne'ejná rapu me'etaje, amaño riká ri'imaká, raú nakero'ó.
44012017	E Pedro jácho'otari ra'anapitá namanúma'akoloje penaje. Rejomi ri'imá najló meke Tupana jácho'otaka ri'imaká ina'uké wajákelana chiyá yukuna. Rimá kaja najló: —Eko i'imá riyukuna Santiágojlo, ñaké kaja ajopana wanakiyánajlo. E ra'apá piño apo'ojó reyá.
44012018	Muní ke najme'etaka ee, suráana amaño meñaru Pedro apumí i'imaká ina'uké wajákelana chu. Unká nawe'epila méreka ri'imaká. Kajrú nakechíra'ako pajwa'atéchaka rijimaje.
44012019	E Herodes wakára'ari nakulaka Pedro. Raú nakulá riká, e'iyonaja unká nephátala riká. Rejéchami Herodes kejá'aka piño riwa'aphé i'imakaño liyá riyukuna, e'iyonaja unká nawe'epila meke rijló kemakana. Rijimaje riwakára'a nenótakana. Rejomi Herodes jácho'oro Judea te'eré eyá, i'ijnari ají ke pajimila Cesarea ejo. Rejé riyuró.
44012020	Re ne'emakana Herodes i'imaká wakajé, pajimila Tiro, eyá pajimila Sidón eyájena, iphaño rinaku napura'akóloje rijwa'até penaje. Júpimi ke Herodes wa'atéjena wakára'ajika najló a'ajnejí. E kaja waja nayurí riwakára'akana najló, Herodes yúcha'akole nachá i'imaká. Ñakele napura'ó Blasto wa'até paineko. Ne'emakana Herodes ñakaré chiyá jápajeri ri'imaká. Rijwa'até napura'ó ripura'akóloje Herodes wa'até nachaya. Nawata ripechu pala'akó piño najwa'até palá, riwakára'akaloje piño najló a'ajnejí riñakarelana eyá.
44012021	E Heródes a'arí najló na wakajeka ripura'ajiko najwa'até jená. Kaja ewaja riphá rená chojé najló. Riwakajé ra'á palá nojé ra'arumaká rinakuwá, ne'emakánaja kalé a'akare nanakuwá kaje. Rejomi ri'ijná yá'ajo nawakára'ajeri yá'akaro chu chojé. Reyá i'imajemi rikeño'ó najló yuku i'imakana.
44012022	Ewá kajrú ina'ukena keño'oká rawíyo'otakana, nemá rinaku: —Unká weká ke kalé riká. Apala wachi'inárikana nakiyana ka'ajná riká —ke nawíyo'otaka riká.
44012023	Rejéchami pajluwaja Tupana wa'atéjeri, je'echú chiyaje, wakára'aka rijló tami kaje, rinaku rila'akóloje ritami penaje, riyuríkale napura'akó rinaku palá Tupana apumí chojé. Rejéchami jamo'onana keño'oká rinapona ajñátakana. Riká nakú ritaka'á.
44012024	Riwakajé kajrú ina'ukena jema'aká Tupana puráka'alo yukuna. Apú ewá, apú ewá ke na'apájika riyukuna i'imakana nakú.
44012025	E kaja Bernabé, Saulo wa'até, a'añó liñeru pheñawilana Jerusalén e i'imakáñojlo. Rejomi napa'ó piño napumí chuwá Antioquía ejo. Riwakajé nawa'a najwa'ató Juan. Rií kaja i'imakeri Marcos.
44013001	Jesucristo ja'apiyá jema'ajeño, Antioquía e i'imakaño nakiyana, i'imaño Tupana puráka'alo ja'apátajeño. Mariruna i'imaño nanakiyana: Bernabé, Simón Negro, Lucio, Cirene te'eré eyaje ri'imaká. Nanakiyana kaja Manahem i'imaká. Riká tawá'aro ne'emakana Heródes michú wa'até i'imaká. Apú i'imari Saulo.
44013002	E apú wakajé nawakó piño, ne'ejnatákaloje napéchuwa Tupana nakú pajwa'atéchaka. Ne'etaó kaja na'ajné liyá riwakajé, Tupana nakuja napechu i'imakáloje penaje. Re'iyowá ke Tupana Pechu kemaká najló: —Iwakára'a Bernabé, Saulo wa'até, e'iyayó ne'ejnakáloje Jesucristo yukuna i'imajé ajopánajlo, ajopánajlo ke. Riká jápakaje nala'akáloje penaje nu'uwapá ne'emaká e'iyayá —ke rimaká najló.
44013003	Rejomi ne'etaó na'ajné liyá napechu i'imakáloje Tupana nakuja penaje. E napura'ó Tupana wa'até nanaku, rejomi nawakára'a neká reyá.
44013004	Kaja Tupana Pechu wakára'a neká. E na'apá pajimila Seleucia ejé. Reyá nakuwa'a wapuru chu paranakuwa Chipre ejo.
44013005	Iphaño pajimila Salamina ejo. Re narúka'o napunuma chojé. Rejomi nakeño'ó Tupana puráka'alo yukuna i'imakana judíonajlo nawakáka'alo ñakarelana chu. Juan Marcos i'imari najwa'até nañaté a'ajeri penaje.
44013006	Rewá na'apá apú ejé, apú ejé ke Jesucristo yukuna i'imakana nakú. Kaja ewaja nephá pajimila Pafos ejo. Re apú i'imari, Barjesús rií i'imaká. Apú rií i'imari Elimas, ke. Judío ja'a ri'imaká, mari'ichú ri'imaká. Mapeja ripajlájika ina'uké wa'até rinakuwá. Rimaké najló rinakuwá: —Tupana puráka'alo ja'apátajeri nuká.
44013007	Ne'emakana Sergio Paulo wa'ateje ri'imaká. Kapechuni wani ne'emakana i'imaká. Riká wá'ari Bernabé, Saulo wa'até maná, ne'emakáloje Jesucristo yukuna rijló.
44013008	Raú ne'ejná rejo riyukuna i'imajé rijló. E'iyonaja riká mari'ichú la'arí natejena, ne'emakana pechu i'imaká piyá kaphí Jesucristo chojé.
44013009	Raú Saulo (apú rií i'imari Pablo, ke) Tupana Pechu ja'apiyá ke la'ajika nakaje, yaká'aro richaje.
44013010	E rimá rijló: —Pajlákachi, chapújne'eke wani piká. Jiñá Chi'inárikana wa'ateje piká. Ñakele chapú pipechu piyuke nakaje palá nojé nakú. Palani Tupana puráka'alo, e'iyonaja pewíña'ata ina'uké mapeja pajlakaje nakú, nema'aká piyá Tupana puráka'alo ja'apiyá. ¿Naje chi unká wani piyurila piliyó ilé kaje?
44013011	Chuwa Tupana wajájika piká. Meke kala unká pamálaje kamú kamaré, pijlú yakájikale pijló —ke rimaká rijló. Rejéchami rijlú yakaka. Mapeja ripijátaka ají ño'ojó, ají ño'ojó ke, apú pako'otákaloje riká penaje.
44013012	Ilé ke ne'emakana amaka aú, ripechu i'imá: "¡Meke piyuke wani!" Rejéchami rila'aká kewaka rijluwa Tupana puráka'alo.
44013013	E kaja Pablo, rijwáke'ena wa'até, witúka'año wapuru chojé. E nácho'o Pafos eyá ají ke pajimila Perge ejo, Panfilia te'eré nakú riká pajimila, iphaño rejo. Reyá najwáke'ewe Juan Marcos ja'apáñari neká, ripa'akóloje ají ke Jerusalén ejo.
44013014	Rejomi nácho'o Perge eyá, i'ijnaño piño ají ke Antioquía ejo. Pisidia te'eré nakú Antioquía. E nale'ejé watána'akaje i'imaká wakajé namujlúka'a nawakáka'alo ñakarelana chojé. Re naya'o.
44013015	E pajluwa pura'aró Tupana puráka'alo lana'akéjami wa'até najló. Riñapátaka rijwa'até pura'akano ejomi, nawakáka'alo ñakarelana chiyá wakára'ajeño kemaño najló: —Nojena, re ka'ajná inakiyana maare wátaño nakaje nakú kemakana wajló, rila'akáloje wapechu richaje kaphí Tupana chojé. Chuwa imá wajló rinaku.
44013016	Raú Pablo tára'aro. Rácho'ota najló riyáthe'ela namanúma'akoloje penaje, rimá najló: —Israel michú lakénami, eyá ajopana Tupana ja'apí iphájeño, jema'á numájikare nakú ijló me'etení:
44013017	Tupana i'iwapari wa'ajútami chuna ajopana ina'ukena e'iyayá i'imaká. Palá rila'aká nanaku i'imaká, raú richaje, richaje ke íki'iruna ne'emaká Egipto te'eré nakú ne'emaká wakajé. Kajrú Tupana la'ajika ne'iyowá nakaje rikaja kalé la'akare, raú rácho'ota ne'emaká reyá.
44013018	Iyamá ina'uké le'ejé kele (40) jarechí ketana ne'emaká desierto e'iyowá. Riwakajé kajrú Tupana ña'ajika panaku pu'uwaré nala'ajíkare.
44013019	Tupana kapichátari Canaán te'eré eyájena i'imaká, pu'uwaré la'ajeñó ne'emakale. Iyamá kuwá'ata kele (7) nanámana i'imaká, kapichaño. Rikapichata neká piyukeja, ra'akáloje nate'eremi wa'ajútaya michúnajlo.
44013020	Cuatrocientos cincuenta jarechí i'imajemi ewá ka'ajná ra'akeno ne'iyajena nawakára'ajeño penaje. Ilé ke nawakára'ajeño i'imaká Samuel michú i'imaká ejená. Tupana puráka'alo ja'apáteri michú ri'imaká.
44013021	Riwakajé nawata Tupana a'aká najló pajluwaja ne'emakana penaje. Raú Tupana a'á najló Saul michú ne'emakana penaje. Quis michú i'irimi ri'imaká. Benjamín michú yanimínami nakiyana ri'imaká. Iyamá ina'uké le'ejé kele (40) jarechí ketana Saul i'imaká nawakára'ajeri.
44013022	Rejomi Tupana jácho'ota ri'imaká ne'emakana chiyá, ra'akáloje rapumí chojé David michú ne'emakana penaje. Tupana kemari David nakú i'imaká: "Marí Isaí i'irí David. Palá nupechu rinaku, rila'akale piyukeja nakaje nuwátaka ke".
44013023	David michú lakemi Jesús, riká Tupana a'arí Israel michú lakénami i'imatájeri penaje. Tupana arukari ina'ukejlo pajluwaja, ri'imakáloje ne'ematájeri penaje. Jesús riká rimakare nakú najló i'imaká.
44013024	Unká chiyó Jesús keño'ó ina'uké jewíña'atakana Tupana nakú, Juan michú i'imakeri riyukuna najló ripiyá. Rimaké najló napala'atákoloje napéchuwa pu'uwaré nala'akare liyá. Rejomi rila'aké neká bautizar.
44013025	Unká chiyó Juan ñapata rijápaka'ala la'akana, rimá najló: "¿Meke chi ipechu nunaku: ‘Riká Tupana wakára'akare majó ina'ukena i'imatájeri penaje, ke?’. Unká riká kalé nuká. Re apú iphájeri nopumí chojé. Riká Tupana wakára'ajikare majó ina'uké i'imatájeri penaje. Íki'ija wani nuphákare ja'apí riká. Mapéjari wani nuká rijlunami chojé, nuchaje wani ri'imakale", ke Juan kemaká najló.
44013026	E Pablo kemari piño najló: —Nojena, Abraham michú lakénami iká. Re kaja maare ajopana, unká judíona kalé i'imakaño, iphaño kaja Tupana ja'apí. Najló wa'ató Tupana i'imataka ina'uké kapichákajo liyá yukuna yuró.
44013027	Jerusalén eyájena, eyá nawakára'ajeño, kajena unká wani we'epike na ina'uké ka Jesús i'imajika. Unká kaja nawe'epike mékeka Tupana puráka'alo lana'akéjami kemájika rinaku. Watána'akaje i'imajika wakajé keja nawakájikono, napura'akóloje Tupana puráka'alo, ra'apátajeño michuna lana'akare i'imaká wa'até, e'iyonaja unká nawe'epike rinakojé. Raú nawakára'a suráana noka Jesús i'imaká. Ñaké rila'akana aú nala'á júpimi Tupana puráka'alo ja'apátajeño michuna kemaká rinaku i'imaká ke.
44013028	Unká Jesús la'alá pu'uwaré i'imaká, nenókaloje ri'imaká ripachá. E'iyonaja nemá Pilátojlo i'imaká, riwakára'akaloje rinókana.
44013029	Tupana puráka'alo lana'akéjami kemaká rinaku i'imaká, keja nenoka ri'imaká. Nephá ri'imaká a'awaná apiyákakanami nakojé, rejomi natára'ata ri'imaká. Ritaka'aká ejomi, nawitúka'ata ritami rinakiyá. Rejomi nawa'a ritami támijimina to'otakelana ejo, richojé nato'otá ritami i'imaká. Ilé ke nala'aká ri'imaká.
44013030	E'iyonaja Tupana makápo'ota piño Jesús rapumí chuwá i'imaká.
44013031	Rejomi ne'iyajena amaño piño ri'imaká. Júpija ri'imaká najwa'até. Ri'ijnaká Galilea eyá Jerusalén ejo wakajé, kajrú rijwáke'ena i'ijnaká rijwa'até. Neká penájemina amaño ri'imaká, rimakápo'oko i'imaká ejomi. Eyá chuwa neká penájemina i'imaño riyukuna ajopánajlo, ajopánajlo ke.
44013032	Ñakele wa'apata ijló palá Tupana la'akare weká yukuna. Tupana i'imari wa'ajútaya michúnajlo riyukuna i'imaká, unká chiyó Tupana wakára'a Jesús majó marí eja'awá nakojé i'imaká.
44013033	Ilé ke rimakare nakú i'imaká iphari rená chojé weká nalakénamijlo. Tupana i'imari kaja najló mékeka nenójika riká yukuna. Riwakajé rimá kaja Jesús nakú: "Numakápo'otaje riká rapumí chuwá piño". Rimakápo'otakana aú rila'á Ripuráka'alo (Salmo 2 e) kemaká rinaku ke: "Chuwa ina'uké we'epíjika kewaka Nu'urí piká. Nawe'epeje kaja Para'apá nuká ", ke rimaká rinaku.
44013034	Tupana kemari Jesús nakú i'imaká: "Unká rinapona kapichálajo, rimakápo'ojo piño", ke. Rimá kaja rinaku i'imaká: "Palá wani nula'ajika rinaku. Nula'aká David nakú i'imaká, ke kaja nula'ajika rinaku", ke Tupana kemaká rijló i'imaká.
44013035	Apú Salmo e'iyá kemari mékeka Jesús kemaká Rara'apajlo i'imaká. Rimá rijló: "Unká piyurílaje nunapona kapichako. Pijwa'até jápajeri nuká, íki'ija piwátakare nuká", ke rimaká Tupánajlo i'imaká.
44013036	Unká rimalá ñaké David michú nakú i'imaká. Riká michú i'imaká ne'emakana wakajé, rila'aké Tupana wátaka ke. Kaja penaje rikapichó i'imaká. Rejomi nato'otá ritami richi'iná michuna tami awa'ajé. Rejé rinapónami kapichó i'imaká.
44013037	Eyá Jesús napona unká kapichalo, Tupana makápo'otakale ri'imaká —ke Pablo kemaká najló.
44013038	Rimá piño najló: —Nojena, nuwata iwe'epika marí: Jesucristo palamane aú Tupana amojla iná chaje pu'uwaré iná la'akare liyá.
44013039	Eyá Tupana puráka'alo, Moisés michú lana'akare i'imaká, unká i'imatálajla iná kapichákajo liyá Tupánajlo. Tupana i'imatari chuwa iná kapichákajo liyá, iná pechu i'imakachu kaphí Ri'irí Jesucristo chojé. Ripalamáneja kalé ramojla iná chaje pu'uwaré iná la'akare liyá.
44013040	A'ajla unká ri'imalajla ijló Tupana puráka'alo ja'apátajeño michuna kemaká ne'iyajena ina'uké nakú ke. Neká lana'añó nayukuna júpimi i'imaká. Tupana kemari najló nemakáloje marí ke:
44013041	"Jema'á, iká unká jema'alaño no'opiyajlo, eyá nunaku i'ichajéñojlo wa'ató numá: Kapichájeño penájena iká, unká pachá jema'alá no'opiyá. Palá nuká Tupana la'ajika nakaje e'iyowá. E'iyonaja unká jema'alaje no'opiyá. Ne'emajé kaja nuyukuna ijló, e'iyonaja unká jema'alaje na'apiyá kewákaje puráka'aloji, ne'emajikare ijló yukuna, ja'apiyá", ke Tupana kemaká ne'iyajena nakú i'imaká —ke Pablo i'imaká riyukuna najló.
44013042	Rejomi rácho'o rijwáke'ena wa'até nawakáka'alo ñakarelana chiyá. E ajopana kemaño najló: —Eko i'imichá piño wajló riyukuna apú watána'akaje wakajé.
44013043	E ajopana jácho'oño kaja nawakáka'alo ñakarelana chiyá. Kajrú judíona nakiyana i'ijnaká Pablo, Bernabé wa'até, ápumichu. Ñaké kaja ajopana, unká judíona kalé i'imakaño, i'ijnaká nápumichu. Unká judíona kalé ne'emaká e'iyonaja judíona puráka'alo ja'apiyá ke ne'emaká najwa'até. E Pablo, Bernabé wa'até, pura'añó piño najwa'até, nayurika piyá Jesucristo ja'apiyá jema'akana. Nemá kaja najló, nayurika piyá Tupana palamane i'imakana.
44013044	E apú watána'akaje wakajé nawakó piño. Piyukeja pajimila eyájena awakako richojé najwa'até, nema'akáloje Tupana puráka'alo yukuna. Mekeleja ka'ajná ne'emaká unká awakálaño najwa'até rejé.
44013045	Judíona nakiyana amaño kajrú wani ina'ukena awakako rejé. Rejéchami napechu i'imaká chapú Pablo cha, raú nemá najló rinaku: "Mapeja ripajlaka ta ijwa'até kele", ke. Napura'ó kaja pu'uwaré rinaku najwa'até.
44013046	Kaphí Pablo, Bernabé wa'até, pechu i'imá najwa'até pura'akano nakú, raú nemá najló: —Palani iká Judíona i'imakáñojlo Tupana puráka'alo yukuna i'imakana paineko, e'iyonaja unká wani iwátala ra'apiyá jema'akana. Pachá unká i'imalaje Tupana wa'até matajnako. Ñakele wa'apaje maáreya me'etení, we'emakáloje riyukuna unká judíona kalé i'imakáñojlo.
44013047	Ilé ke wala'ajika, Tupana wakára'akale we'emaká riyukuna ajopánajlo. Rimá wajló i'imaká: "Piká no'ó nupuráka'alo yukuna i'imajeri penaje, pi'imakáloje piyuke ajopana te'eré ewájenajlo nuyukuna. Nupuráka'alo ja'apiyá i'imajíkaño nu'umataje nujluwa kapichákajo liyá", ke Tupana kemaká —ke nemaká najló.
44013048	Raú unká judíona kalé i'imakaño jema'añó kaja Tupana ja'apiyá. Pu'ují napechu la'akó raú. Nemá: —Palani wani wajló Tupana puráka'alo —ke. Riwakajé kajrú ina'ukena pechu i'imaká Jesucristo chojé kaphí, ri'imatákaloje neká kapichákajo liyá penaje. Kaja Tupana we'epí ñaké penájena ne'emaká, ne'emakáloje matajnako rijwa'até je'echú chu penaje.
44013049	E kaja ne'ejnaké piyukeja nate'eré e'iyowá riyukuna i'imakana nakú kajrú ina'ukénajlo.
44013050	E'iyonaja judíona nakiyana ka'átaño inaana nakiyana e'iyajé. Kaphí péchuruna judíona puráka'alo chojé i'imakaño ne'emaká. Palá kaja rewájena pechu i'imajika nanaku. Ñaké kaja naka'átaka nawakára'ajeño e'iyajé, nayúcha'akoloje najwa'até Pablo, eyá Bernabé wa'até cha. Raú rewájena la'añó ne'emaká chapú. Kaja ewaja nácho'ota ne'emaká nate'eré eyá.
44013051	Nácho'oko reyá yámona, Pablo, Bernabé wa'até, taka'añó mu'upé ne'ema'ulá nakiyá najimaje. Nawe'epéjona penaje nala'á ñaké najimaje, raú pajimila eyájena we'epikáloje unká wani paala nala'aká ne'emaká, unkale nawátala neká. E kaja ne'ejná reyá ají ke pajimila Ikonio ejo.
44013052	Pu'ují wani Jesucristo ja'apiyá jema'ajeño pechu i'imaká re. Tupana Pechu ja'apiyá ke nala'ajika piyuke nakaje.
44014001	E kaja nephá Iconio ejo. Nephaka rejo ee, Pablo, Bernabé wa'até, mujlúka'año judíona awakáka'alo ñakarelana chojé. Palá ne'emaká Tupana yukuna najló richu, raú kajrú judíona nakiyana jema'aká Jesucristo ja'apiyá. Ñaké kaja ajopana, unká judíona kalé i'imakaño, jema'aká ra'apiyá.
44014002	E'iyonaja ajopana judíona nakiyana, unká Jesucristo ja'apiyá jema'ajeño kalé i'imakaño, ka'átaño ajopana, unká judíona kalé i'imakaño e'iyajé, nayúcha'akoloje najwa'até Jesucristo ja'apiyá jema'ajeño cha.
44014003	E'iyonaja Pablo, Bernabé wa'até, yuriño re júpija najwa'até. Kaphí napechu i'imajika Jesucristo chojé riyukuna i'imakana nakú najló. Ne'emaké najló meke íki'ika Tupana wátaka neká yukuna. Tupana Pechu a'akeri kaja nañaté nala'akáloje nakaje Tupánaja kalé we'epíkare la'akana, nawe'epíkaloje raú kewaka riká nemákare nakú.
44014004	Ilé kajé jimaje pajimila ewá i'imakaño pechu pajno'oró paliyáaka. Ne'iyajena pechu i'imakeri palá judíona nakiyana nakú, eyá ajopana pechu i'imakeri palá Pablo, Bernabé, kele nakú.
44014005	E kaja judíona nakiyana, eyá ajopana unká judíona kalé i'imakaño, nawakára'ajeño wa'até, pura'añó pajwa'atéchaka Pablo, Bernabé, kele nakú, nala'akáloje neká chapú penaje. Nawata jipa ka'akana nachá.
44014006	E'iyonaja Pablo, Bernabé wa'até, jema'añó riyukuna. Raú neñaó reyá ají ke Licaonia te'eré ejo. Reyá na'apá piño ají ke pajimila Listra ejé, rejomi pajimila Derbe ejo. Ilé keja nachira'ajiko ajopana te'eré nakuwá.
44014007	Na'apájika ewá ne'emakeno najló Tupana i'imataka ina'uké kapichákajo liyá yukuna.
44014008	Listra e pajluwa ina'uké i'imari, unká méño'ojo ra'apala. Ñakeja rimotho'okó i'imaká. Pajluwa chuja riyá'ako, apicháka'alo ri'imakale.
44014009	Riká penájemi jema'arí najwa'até Pablo puráka'alo. E Pablo yaká'aro richaje, amari ripechu i'imaká kaphí Tupana chojé ritejmo'ótakaloje riká penaje.
44014010	Raú rimá rijló kaphí: —Phácho'o, pitára'o chuwa pu'ukú. Raú rácho'o tára'ajo, ejéchami ra'apaka.
44014011	Rewájena amaño mékeka Pablo tejmo'ótaka riká, raú Licaonia eyájena pura'akó chu nawíyo'o marí ke: —¡Wachi'inárikana jewí'ichaño ina'uké penaje iphíchaño wanaku majo!
44014012	Zeus, Hermes wa'até, i'imaño nachi'inárikana ke najló, ñakele napechu i'imá mapeja Bernabé nakú: "Zeus riká", ke, eyá rijwáke'ewe Pablo nakú napechu i'imá: "Hermes riká", ke, ri'imakale najló yuku.
44014013	Pajluwaja, nemakare nakú: "Wachi'inárikana", ke, ií i'imari Zeus. Ina'uké iphákaloje ra'apí penaje nala'á riñakarelana pajimila numaná awa'á. Re kaja nale'ejé sacerdote i'imaké. Riká pechu i'imari kaja: "Wachi'inárikana japi iphíchaño majó", ke. Raú riwa'a rejo jémana pirakana, achiñana waja. Rijña'á kaja rejo a'awaná iwí, repo'okáloje riká jémana núrupi nakojé. Rejomi nawata jémana nókana, na'akáloje napechu Pablo, Bernabé, kélejlo penaje. Ilé ke nawátaka nala'akana, napechu i'imakale nanaku: "Wachi'inárikana japi neká", ke.
44014014	E'iyonaja Bernabé, Pablo wa'até, we'epiño mékeka napechu i'imaká nakaje la'akana nakú. Raú najiyo'otá na'arumaká nanaku i'imakare, raú ajopana we'epíkaloje unká wani paala ilé ke la'akana i'imaká. Raú ne'ejná ina'uké e'iyajé, nawíyo'oko nemaká najló:
44014015	—¿Naje chi ipechu ilé ke la'akana nakú? Ina'uké weká, iká ke kaja. We'ejná majó ijló kemaje Tupana i'imataka kaphí richojé péchuruna kapichákajo liyá. Re pajluwaja Chi'inárikanaji, Tupana. Jema'akáloje ra'apiyá penaje we'emá ijló riyukuna. Kajmuni Tupana; Chi'inárikanaji wani Riká. Unká mapeja yuku ke kalé riyukuna. Tupana la'arí je'echú i'imaká, richuwá i'imakare wa'até. Rikeño'ota kaja eja'awá, piyukeja nakaje re'iyowá i'imakare wa'até. Rikaja kaja keño'ótari juni jalomi, rakuwá i'imakaño wa'até.
44014016	Júpimi ina'uké la'aké napechu keja nakaje. Riwakajé kajrú Tupana ña'ajika panaku neká.
44014017	Palá Tupana la'ajika ina'uké nakú e'iyowá, raú riya'atá wajló mékajeka ri'imaká. Riwakára'a juni ja'akó; ritawá'ata kaja wajló piyuke nakaje wejátakare we'ekakapere e'iyowá, a'ajnejí i'imakáloje wajló penaje, palá wapechu i'imakáloje raú —ke nemaká najló.
44014018	Ilé ke nemaká najló i'imaká e'iyonaja, unká nema'alá na'apiyá. Nawata wani najló jémana pirakana nókana, pu'ují napechu i'imakale nanaku, napechu i'imakale nanaku: "Wachi'inárikana neká", ke.
44014019	Re'iyowá ke judíona nakiyana iphaka rejo. Pajimila Antioquía eyájena ne'iyajena i'imaká. Eyá Iconio eyájena i'imaño kaja. Chapú napechu i'imaká piyukeja Pablo nakú, raú naka'ata ajopana e'iyajé nayúcha'akoloje richá najwa'até. Nema'á napuráka'alo na'apiyá, raú kajrú ina'ukena ka'aká jipa Pablo cha nenókaloje riká raú. Napechu nakú i'imari rinaku: "Kaja wenocha riká", ke, raú nachíra'a ritami te'erí e'iyowá ají ke pajimila yámojo.
44014020	Rejé nayurí ritami. E Jesucristo ja'apiyá jema'ajeño awakaño ritami nakojé. Kaja ewaja riwajá piño ripéchuwa, e ripa'ó piño rapumí chuwá pajimila e'iyajé. E muní ke rácho'oko reyá Bernabé wa'até ají ke pajimila Derbe ejo.
44014021	Derbe e ne'emá najló mékeka Tupana i'imataka iná kapichákajo liyá yukuna, raú kajrú ina'ukena jema'aká Jesucristo ja'apiyá napalamane. Reyá napa'ó piño napumí chuwá Listra ejo. Rejomi ne'ejná piño Iconio ejo. Reyá napa'ó Antioquía ejo.
44014022	Re napura'ó Jesucristo ja'apiyá jema'ajeño wa'até, napechu i'imakáloje kaphí ra'apiyá jema'akana nakú. Napura'ó najwa'até, nayurika piyá ra'apiyá jema'akana. Nemá najló: —Ne'iyajena la'añó iná chapú, iná jema'akachu Jesucristo ja'apiyá. Ilé keja iná ña'ajika chapú kaje panaku, iná i'imakáloje Tupana i'imaká e. Rewájena wakára'ajeri riká —ke nemaká najló.
44014023	Na'apájika ewá ne'ewapaké achiñana nakiyana ne'iyayá, neká i'imakáloje Jesucristo wa'atéjena wakára'ajeño penaje. Paineko ne'etakó na'ajné liyá, rejomi napura'akó Tupana wa'até, rejomi na'aké neká Jesucristo wa'atéjena wakára'ajeño penaje.
44014024	E kaja na'apá piño ají ke Pisidia te'eré e'iyowá, iphaño Panfilia te'eré ejo.
44014025	Pajimila Perge e na'apata Tupana puráka'alo yukuna najló. Rejomi na'apá piño reyá pajimila Atalía ejo.
44014026	Re nawitúka'a wapuru chojé ne'ejnakáloje ají ke Antioquía ejo. Reyá nácho'o júpimi ke paineko chiyó i'imaká, ne'emakáloje Tupana puráka'alo yukuna ajopánajlo, ajopánajlo ke. Nácho'oko reyá wakajé, Jesucristo ja'apiyá jema'ajeño pura'añó nanaku Tupana wa'até ra'akáloje neká rinakojó, íki'ija riwátakarena ne'emakale. Napura'ó kaja Tupana wa'até re i'imaká, ne'emakáloje ripalamane, ra'akáloje nañaté najápaka'ala la'akana aú. Ilé ke nala'aká ne'emaká, nácho'oko reyá i'imaká yámona. Neká penájemi pa'añó piño napumí chuwá, nañapátakaja najápaka'ala la'akana rewá ejomi.
44014027	Kaja ewaja nephá pajimila Antioquía ejo. E nawakata Jesucristo ja'apiyá jema'ajeño, ne'emakáloje najló mékeka Tupana a'aká nañaté Jesucristo yukuna i'imakana aú yukuna. Nemá kaja najló mékeka Tupana la'aká palá ajopana te'eré ewájena, unká judíona kalé i'imakaño pechu palá, napechu i'imakáloje kaphí Jesucristo chojé raú. Ilé kaje yukuna ne'emá najló.
44014028	Re Pablo, Bernabé wa'até, yuriño júpija Jesucristo ja'apiyá jema'ajeño wa'até.
44015001	Riwakajé ajopana te'eré eyájena iphaño Antioquía ejo. Judea te'eré eyájena ne'emaká. Neká jewíña'atakeño Jesucristo ja'apiyá jema'ajeño apo'ojó. Nemaké najló: —Unkajika ee imata'á iyani achiñana chinuma, Moisés michú wakára'aka i'imaká ke, unká Tupana i'imatálaje iká kapichákajo liyá —ke.
44015002	Raú Pablo, Bernabé wa'até, kemaño najló: —Unká kewaka kalé kele imá nakú najló. Ilé kaje jimaje nakhá'ako kajrú wani pajwa'atéchaka, unká napechu pala'aló pajwa'atéchaka. Raú Jesucristo ja'apiyá jema'ajeño wakára'año Pablo, Bernabé, ajopana nanakiyana wa'até, i'ijnaká Jerusalén ejo re napura'akóloje Jesucristo wakára'akarena wa'até, Jesucristo ja'apiyá jema'ajeño wakára'ajeño, kele wa'até rinaku.
44015003	Jesucristo ja'apiyá jema'ajeño, Antioquía e i'imakaño, wakára'año Pablo, Bernabé, ajopana nanakiyana wa'até, i'ijnaká Jerusalén ejo. Raú nácho'o reyá, ají ke Fenicia ejo. Eyá Samaria, kele te'eré e'iyowá na'apá. Nephájikarena nakujlo ne'emaké mékeka unká judíona kalé i'imakaño jema'aká Tupana ja'apiyá yukuna. Nemaké nanaku najló: —Kaja nayurí naliyó pheñawilana michuna puráka'alo kemaká ke la'akana, nala'akáloje Jesucristo wataka ke penaje. Pu'ují ajopana Jesucristo ja'apiyá jema'ajeño pechu la'akó nayukuna jema'akana aú.
44015004	E Pablo, Bernabé wa'até, iphaño Jerusalén ejo. Raú Jesucristo ja'apiyá jema'ajeño, Jesucristo wakára'akarena, eyá pheñawilana, kele i'ijnaño najalákaje. Rejéchami nawakako najwa'até rejé. E Pablo, Bernabé wa'até, i'imaño najló mékeka Tupana a'aká nañaté ripuráka'alo ja'apátakana aú ajopánajlo, unká judíona kalé i'imakáñojlo. Ne'emá kaja najló mékeka nakha'ákako Antioquía e, keráko'opana achiñana chinuma mata'akana jimaje yukuna.
44015005	Fariséona nakiyana awakaño kaja najwa'até rejé. Judíona nakiyana ne'emaká, chuwa Jesucristo ja'apiyá jema'ajeño kaja ne'emaká. E'iyonaja kalé unká nayurike naliyó puráka'aloji júpimi ne'emakare ja'apiyá. Neká jema'añó mékeka napura'akó, raú natára'o pe'iyojé ne'iyajé, nemá najló: —Palani re kaja jo'ó namata'aká keráko'opana achiñana chinuma, Moisés michú wakára'aka i'imaká ke —ke nemaká ajopana Jesucristo ja'apiyá jema'ajeño, unká judíona kalé i'imakaño, nakú.
44015006	Ilé kaje aú Jesucristo wakára'akarena awakaño piño pheñawa'aní wa'até rinaku pura'ajó.
44015007	Júpija napura'akó pajwa'atéchaka rinaku nalamá'atakaloje riká penaje. E Pedro tára'aro ne'iyajé, rimá najló: —Nojena, iwe'epí júpimi Tupana i'iwapaká nu'umaká e'iyayá, nu'umakáloje riyukuna ajopana, unká judíona kalé i'imakáñojlo. Tupana i'imataka iná kapichákajo liyá yukuna nu'umaké najló nema'akáloje Jesucristo ja'apiyá penaje.
44015008	Palá Tupana we'epika mékeka iná pechu. Ra'apiyá jema'ajéñojlo ra'á Ripechu, ra'aká wajló Ripechu i'imaká ke kaja. Raú wawe'epí palá kaja ripechu nanaku.
44015009	Tupana pechu wanaku, ke kaja ripechu nanaku. Ñaké waja piyuke ina'uké rijló. Ri'imatá piyuke kaphí Jesucristo chojé péchuruna kapichákajo liyá —ke Pedro kemaká najló.
44015010	Rimá piño najló: —Palá wani Tupana la'aká nanaku. Unká paala ka'ajná ijló ilé kele nanaku la'akana. ¿Eta, naje iwata nala'aká kajrú nakaje unká na penaje kalé i'imakare? Unká méño'ojo wachi'iná michuna la'alá piyuke nakaje puráka'aloji, júpimi nema'akare ja'apiyá ke, puwichani rila'akana i'imakale najló. Ñaké kaja wajló riká me'etení. Unká méño'ojo wema'alá palá ra'apiyá.
44015011	Ñakele unká na penaje ri'imalá wajló me'etení ne'emakáloje ra'apiyá penaje. Unká na kalé wala'á ripalamane, Tupana i'imatákaloje weká kapichákajo liyá. Jesucristo palamane aú ja kalé Tupana i'imatá kaphí Jesucristo chojé péchuruna kapichákajo liyá. Ñaké kaja ri'imataka kapichákajo liyá unká judíona kalé i'imakaño nakiyana —ke Pedro kemaká najló.
44015012	Ilé ke rimaká najló ejéchami, piyuke ina'uké re i'imakaño manúma'ako. E Bernabé, Pablo wa'ate, pura'añó piño najwa'até, neká i'imakeño unká judíona kalé i'imakaño nakiyana wa'até. Kajrú nala'ajika nakaje Tupana Pechu a'ajíkale nañaté. Ilé kaje nala'aké Ripechu aú, ina'uké we'epíkaloje raú meke la'ajérika Tupana.
44015013	Riyukuna ne'emaké najló, rejomi Santiago kemari piño najló: —Nojena, jema'á numájikare nakú.
44015014	Kaja jemi'ichá Pedro kemaká wajló mékeka Tupana keño'oká ajopana te'eré ewájena nakú la'akana palá yukuna. Ri'iwapá kaja rijluwa nanakiyana, ne'emakáloje rile'ejena ina'ukena penaje.
44015015	Tupana puráka'alo ja'apátajeño michuna lana'aká riyukuna júpumi i'imaká, keja ri'imaká. Neká lana'añó marí ke i'imaká:
44015016	"Nupa'ataje nakaje rapumí chuwá, ri'imakáloje júpimi ri'imaká David michú i'imaká ne'emakana wakajé ke penaje.
44015017	Nakaje nula'ajíkare aú piyuke ajopana te'eré ewájena jema'ajika riyukuna. Wátajeño nuká nawakára'ajeri penaje i'imajeño nujwa'atéjena.
44015018	Júpimi eyá Tupana a'arí pu'uwaká Ripuráka'alo yukuna ina'ukejlo", ke Ripuráka'alo kemaká.
44015019	Eyá Santiago kemari piño najló: —Ñakele numá me'etení unká weká'ana kalé i'imakaño nakú: Wawakára'aniña nala'aká nakaje laka'apheji la'akana i'imakare najló. Kaja nayurí naliyó nachi'iná michuna puráka'alo ja'apiyá jema'akana, nala'akáloje Tupana wátaka ke.
44015020	Palani wawakára'aka najló puráka'aloji, nala'aká piyá marí ke: Najñaka piyá a'ajnejí nato'otákare penájemi nakaje jenami napechu i'imakare: "Wachi'inárikanajlo marí", ke nakojé. Wemaje kaja najló, nala'aká piyá namanaicho apú wa'até, apa'awelo wa'até ke; najñaka piyá kaja ri'imi rejo'o kaja jirá i'imakare e'iyá; ñaké kaja ne'eraká piyá jirá.
44015021	Ilé ke wawakára'ajika nala'aká. Kaja nawe'epí ilé kaje la'akana nakojé, newíña'atakale ne'emaká rinaku. Pajimila i'imaká ewá re waja judíona le'ejé nawakáka'alo ñakarelana. Watána'akaje wakajé keja nawakákono richojé, napura'akóloje Tupana puráka'alo Moisés michú lana'akare i'imaká wa'até —ke Santiago kemaká najló.
44015022	Palani ilé ke la'akana i'imaká najló piyukeja. Jesucristo wakára'akarena, rewá i'imakaño wakára'ajeño wa'até, i'imaño kaja re najwa'até. Re kaja ajopana Jesucristo ja'apiyá jema'ajeño najwa'até. Piyukeja najló palani nakaje Santiago kemakare nakú i'imaká. Raú ne'ewapá iyamá achiñana ne'iyayá ne'ejnakáloje Pablo, Bernabé wa'até, Antioquía ejo. Jesucristo ja'apiyá jema'ajeño wakára'ajeño nakiyana ne'emaká. Pajluwaja ií i'imari Judas Barsabás. Apú ií i'imari Silas.
44015023	Najwa'até nawakára'a papera kaje. Richu nemá: "Wejena, unká judíona kalé i'imakaño. Eko palá ijló ka'ajnó. Antioquía ewájena, Siria te'eré ewájena, Cilicia te'eré ewájena, kele nakú wemá kaja: 'Eko palá najló ka'ajnó', ke.
44015024	Nemá wajló inaku: ‘Maare eyájena i'ijnaño inaku kawíla'aje ka'ajnó. Unká wapuráka'alo aú kalé ne'ejná ilé ño'ojó, kele kechíra'año ipechu ijló.
44015025	Ñaké i'imakale wawakára'a wanakiyana i'ijnaká ilé ño'ojó ichaje Pablo, Bernabé wa'até. Íki'ija wawátakarena neká.
44015026	Neká i'ijnaño apú ewá, apú ewá ke Jesucristo yukuna i'imakana nakú najló. Jesucristo ja'apiyá jema'ajeño ne'emakale, ne'iyajena wátaño nenókana.
44015027	Najwa'até wawakára'a Judas, Silas wa'até, ichaje ka'ajnó ne'emakáloje palá ijló riyukuna.
44015028	Unká wawakára'alaje ila'aká nakaje unká na penaje kalé i'imakare. Palani marí kaje Tupana Péchujlo, ñake kaja wajló, ñakele rikaja kalé wawata ila'aká:
44015029	Ajñániña ri'imi nato'otákare penájemi nakaje jenami nemakare nakú: ‘Wachi'inárikana jenami riká’, ke nakojé. I'iraniña kaja jirá. Ajñániña kaja ri'imi, rejo'o kaja jirá i'imajikare e'iyá. Ila'aniña kaja imanaicho apú wa'até, apa'awelo wa'até ke. Ilé kajeja wawakára'a ila'aká. Jema'ajika ee ra'apiyá, ila'ajé palá. Eko i'imá palá ilérowa. Marí ketánaja", ke napuráka'alo lana'akéjami kemaká.
44015030	E nawakára'a Judas, Silas wa'até, i'ijnaká Pablo, Bernabé wa'até. Pu'ukuja ne'ejnaká Antioquía ejo, iphaño rejo. E nawakata piyuke Jesucristo ja'apiyá jema'ajeño rewá i'imakaño. Rejomi na'á najló napuráka'alo lana'akéjami nawakára'akare najló i'imaká.
44015031	E napura'ó riká wa'até. Pu'ují napechu la'akó napuráka'alo jema'akana aú.
44015032	Re Judas, Silas wa'até, yuriño najwa'até. Tupana púraka'alo ja'apátajeño kaja ne'emaká. Kajrú napura'akó Jesucristo ja'apiyá jema'ajeño wa'até, napechu i'imakáloje ñakeja Jesucristo ja'apiyá jema'akana nakú, nawe'epíkaloje kaja richaje, richájeno ke Tupana ja'apiyá jema'akana nakojé.
44015033	Meke kala i'imajemi nawakára'a Silas, Judas wa'até, pa'akó. Nemá najló: —Kaja i'imá meketánaja wajwa'até maare, chuwa ipa'ó piño iwakára'ajeño ejo. Eko Tupana la'á ipechu palá.
44015034	E'iyonaja Silas pechu i'imá: "Unká nupa'alajo, maáreja nuyurejo najwa'até", ke. Raú riyuró rewaja najwa'até.
44015035	Pablo, Bernabé wa'até, yuriño Antioquía e. Neká, eyá ajopana Jesucristo ja'apiyá jema'ajeño wa'até, jewíña'ataño ina'uké rewá i'imakaño Tupana puráka'alo nakú.
44015036	Júpija ne'emaká rewá najwa'até. E Pablo kemari Bernabejlo: —I'ijná we'ejnachi piño Jesucristo ja'apiyá jema'ajeño, júpimi we'emakárenajlo Jesucristo yukuna i'imaká, ejo. Wamíchachijla mékeka neká rewá —ke rimaká rijló.
44015037	Bernabé wátarijla Juan Marcos wá'akana najwa'ató najwáke'ewe penaje,
44015038	e'iyonaja unká paala Pablo pechu nakú ri'imaká. Raú rimá Bernabejlo: —Unká paala riwá'akana piño wajwa'ató. Apú wakajé ra'apáñaa we'emaká Panfilia te'eré e we'emaká wakajé. Riwakajé riyurí wañaté a'akana Tupana puráka'alo yukuna i'imakana aú —ke Pablo kemaká rijló.
44015039	E'iyonaja Bernabé wátari wani ri'ijnaká najwa'até. Rijimaje nakha'ako pajwa'atéchaka. Raú na'apáñaa pekowáaka. Bernabé wá'ari rijwa'ató Juan Marcos. E kaja nawitúka'a wapuru chojé ne'ejnakáloje Chipre te'eré ejo.
44015040	Eyá Pablo i'ijnari kaja reyá. Paineko riwa'a Silas ne'iyayá, rijwáke'ewewa penaje. Ne'ejnaká yámona, Jesucristo ja'apiyá jema'ajeño pura'añó Tupana wa'até nanaku. Nemá rijló ra'akáloje rinakojó neká. Rejéchami ne'ejnaká reyá,
44015041	i'ijnaño ají ke Siria te'eré e'iyowá, Cilicia te'eré e'iyowá wa'até. Rewá napura'akó Jesucristo ja'apiyá jema'ajeño wa'até, richaje napechu i'imakáloje kaphí Jesucristo chojé.
44016001	E Pablo, Silas wa'até, iphaño piño pajimila Derbe ejo. Reyá ne'ejná ají ke Listra ejo. Re namá Timoteo. Jesucristo ja'apiyá jema'ajeri ri'imaká. Judíona ja'aló raló i'imaká. Jesucristo ja'apiyá jema'ajeyo kaja ru'umaká. Eyá rara'apá i'imari griego ja'a.
44016002	Palá ajopana Jesucristo ja'apiyá jema'ajeño, Listra e i'imakaño, pura'akó Timoteo nakú. Ñaké kaja Iconio ewá i'imakaño pura'akó rinaku palá.
44016003	Riká Timoteo, Pablo wátari i'ijnaká rijwa'até rijwáke'ewe penaje, raú riwakára'a paineko richinuma mata'akana, judíona, na'apájikarena ewá, pechu i'imaká piyá rinaku: "Unká Tupana ja'apiyá jema'ajeri kalé riká", ke. Kaja Judíona, rewá i'imakaño, we'epiño griego ja'a rara'apá i'imaká.
44016004	E Timoteo i'ijnari najwa'até. Na'apájika ewá na'apátake Jesucristo ja'apiyá jema'ajéñojlo mékeka nemaká nakaje nakú Jerusalén e i'imaká yukuna. Jesucristo wakára'akarena, rijwa'atéjena wakára'ajeño Jerusalén e i'imakaño, kele lana'añó papera kaje chojé nakaje nawátakare nala'aká i'imaká. Riká yukuna na'apátake ajopánajlo, ajopánajlo ke.
44016005	Apú pajimila ejo, apú pajimila ejo ke ne'ejnajika riyukuna i'imakana nakú. Ilé kaje aú richaje, richájeno ke ajopana pechu i'imajika kaphí Jesucristo chojé. We'echú ka'alá keja ajopana keño'ojika Jesucristo ja'apiyá jema'akana. Najwa'até richaje ke íki'ika Jesucristo ja'apiyá jema'ajeño i'imajika raú. Páblojlo pajluwaja ina'uké ya'atakó yukuna marí:
44016006	E kaja na'apá piño ají ke Frigia te'eré e'iyowá, ja'apaño kaja Galacia te'eré e'iyowá. Pu'ukuja na'apaka rewá, unkale Tupana Pechu yurila ne'emaká Tupana puráka'alo yukuna rewájenajlo. Asia te'eré eyájena waja ne'emaká.
44016007	E kaja ewaja nephá Misia te'eré awa'ajé. E napechu i'imá: "Maare eyá we'ejnajé Bitinia te'eré ejo", ke, e'iyonaja Jesús Pechu kemari najló: "Unká i'ijnalaje rejo", ke.
44016008	Raú na'apá pu'ukuja Misia te'eré awa'ayá, witúka'año ají ke pajimila Troas punuma chojé.
44016009	Rejé natajnó. E lapí pajluwa ina'uké ya'ataro Páblojlo rijlú chu. Macedonia eyaje ri'imaká. Riká kemari mawó rijló: —Pila'á wajló nakaje: pi'ijná wachaje Macedonia te'eré ejo, pa'akáloje re wañaté penaje —ke rimaká rijló.
44016010	Rejomi Pablo i'imari wajló riyukuna. Wema'aká riká ejomi, wa'ó wanani lamá'ataje we'ejnakáloje Macedonia te'eré ejo. Nuká Lukas, marí yuku lana'ajeri, i'ijnari kaja najwa'até. Wawe'epí kewaka Tupana wátaka we'ejnaká rejo Tupana i'imataka iná kapichákajo liyá yukuna i'imajé rewájenajlo.
44016011	Troas e wawitúka'a wapuru chojé, reyá we'ejná ají ke paranakuwa Samotracia ejo. Eyá muní ke wephaka pajimila Neápolis ejé.
44016012	E wa'apá piño ají ke Filipos ejo. Roma eyájena i'imaño riká pajimila e'iyá. Re we'emá meke kálaja.
44016013	E kaja watána'akaje i'imaká wakajé wa'apá pajimila yámojo, iphaño juni turenaje. Re judíona nakiyana awakaño Tupana wa'até pura'ajó. Inaana waja i'imaño re riwakajé. Re waya'o najwa'até, e we'emá Tupana puráka'alo yukuna najló.
44016014	Pajluwájaru nanakiyana ií i'imari Lidia, pajimila Tiatira eyájeru ru'umaká. Le'ejepelaji, a'arumakaji palá nojé, kaje a'akana i'imakeri rujápaka'ala. Kaphí kaja rupechu i'imaká Tupana chojé. Ruká jema'ayó Pablo i'imaká najló Jesucristo yukuna. Palá Tupana a'aká ruñaté ro'okáloje runakojó ripuráka'alo.
44016015	Kaja ewaja nala'á bautizar ruká, ruñakaré chu i'imakaño wa'até. Rejomi rumá wajló: —Jesucristo ja'apiyá jema'ajeyo nuká. Ñaké ipechu i'imajika ee nunaku, numá ijló i'ijnakáloje nujwa'até nuñakaré ejo, iyuríkaloje re nojena wa'até penaje —ke rumaká wajló. Ruwata wani wayuriko rujwa'até ruñakaré chu.
44016016	Apú wakajé we'ejnajla piño Tupana wa'até napura'akó ejo. E iñe'epú chu wepháako pajluwájaru inanaru wa'até. Re ro'iyá jiñá pechu i'imakeri. Riká a'akeri ruñaté, ruwe'epíkaloje ajopana ina'ukena tukumá mékeka ne'emajika. Na'aké rukariwátenajlo liñeru, ruwe'epíkaloje natukumá najló. Ilé kaje aú kajrú nakánajika liñeru najluwa.
44016017	Wephátaka ruká penaje, ro'opaka wápumichu rowíyo'oko marí ke: —Ajopana chaje wani Tupana. Rijwa'até jápajeño mariruna. Tupana i'imataka ina'uké kapichákajo liyá yukuna i'imajeño neká —ke rowíyo'oka wápumichu chira'akano nakú.
44016018	Ñakeja rowíyo'ojikano wápumi chu we'echú ka'alá keja. Kaja ewaja roya'ata Pablo ilé ke awíyo'okana aú, raú ripajno'ó riyámojo ruchaje yaká'ajo. E rimá jiñá pechu ro'iyá i'imakárejlo: —Jesucristo apumí chojé ke, nuwakára'aka phácho'oko ilerú e'iyayá me'etení. Ilé ke rimaká rijló ejéchami, jiñá pechu jácho'oko ro'iyayá.
44016019	Rukariwátena amaño kaja jiñá pechu jácho'oko ro'iyayá. Nawe'epí kaja unká méño'ojo nakánalaje najluwa liñeru rupechu aú reyá a'ajná ño'ojó. Ilé kaje pachá napatá Pablo, Silas wa'até. Rejomi nawa'a neká ají ke le'ejepelaji ñakarelana ejo nawakára'ajeño jimaje.
44016020	Rejé nayurí neká, nemá najló: —Judíona ta neká. Kajrú wani nakawíla'aka ina'uké nakú maárowa.
44016021	Apo'ojó wani kaja napuráka'alo, unká wapechu ke kalé napechu. Ñakele unká méño'ojo wema'alá napuráka'alo ja'apiyá, romanos nakiyana we'emakale—ke nemaká najló.
44016022	Ilé kaje aú kajrú ina'ukena yúcha'ako Pablo cha, Silas wa'até. E nawakára'ajeño wakára'año naka'aká nanakiyó na'arumaká. Rejomi nawakára'a naña'atákana a'awaná aú.
44016023	Kajrú naña'ataka neká. Rejomi naka'á neká ina'uké wajákelana chojé. Nemá nawa'aphejlo: —Eko pamata palá neká ta, neñaakó piyá.
44016024	Napuráka'alo aú nawa'aphé i'imakare ka'arí neká ukapú kaje chojé. Rejé ritá nachá. Ne'epuku nakojé ra'á mirapewa ne'epuku patajona (turuko kaje) penaje.
44016025	E lapí jenaji ke Pablo, Silas wa'até, pura'añó Tupana wa'até. Nataní kaja Tupánajlo riyale. Ajopana richu i'imakaño jema'añó natanika mejé.
44016026	E mana'í chiyó te'erí ñaka'ó na'apiyá kaphí. Raú piyuke nawajákelana ñakarelana kujrúka'atako, wa'ató ke rinumaná me'etátako piyukeja. Kureti aú jepo'okéjana nawajákarena i'imaká richu. Wa'ató ke riká kureti wicho'otako nanakiyá rikoja.
44016027	Rejéchami nawa'aphé i'imaká apoka, amari me'etátakeja rinumaná i'imaká. Raú rero'ó rijo'ojowa rinaku kúwa'akaro, rinókaloje rikó raú penaje, ripechu i'imakale richu nawajákarena nakú: "Kaja neicho", ke. Ina'ukena nawajájikarena ñaajíkochu, ne'emakana nókeri nawa'aphé i'imajika.
44016028	Eiyonaja Pablo awíyo'o rijló: —Pila'aniña pikó chapú, rejo'o kaja piyukeja weká maare.
44016029	E nawa'aphé i'imaká kemari apujlo ra'akáloje rijló rikamaré. Raú ra'á rijló riká, e jecho'okelo rimujlúka'aka Pablo, Silas, kele i'imaká ejo. Kajrú rikurúkaka rikero'okó akuwaná. E rijláma'o ne'emá nakojé.
44016030	Rejomi rácho'ota neká waka'apojo. E rimá najló: —¿Na chi iná la'á Tupana i'imatákaloje iná kapichákajo liyá penaje?
44016031	Nemá rijló: —Pipechu i'imá Jesucristo chojé kaphí, raú ri'imataje piká kapichákajo liyá. Ñaké kaja ri'imajika piyani jalojlo, piyánijlo wa'ató —ke nemaká rijló.
44016032	E Pablo, Silas wa'até, i'ijnaño rijwa'até riñakaré ejo. Re ne'emá Tupana puráka'alo yukuna rijló, rijwa'atéjenajlo wa'até.
44016033	Kaja lapichá i'imaká. E nawa'aphé i'imaká jipari Pablo, Silas wa'até, aphú chiyá kajrú namata'ataka ne'emaká ña'arí aú. Rejomi nala'á bautizar riká, riyajalo, riyani, kele wa'até.
44016034	E riwa'a piño neká riñakaré chojé. Ra'á najló a'ajnejí. Pu'ují ripechu i'imaká, riyuríkale richó Jesucrístojlo maapami ke, ri'imatákaloje riká kapichákajo liyá. Ñaké kaja riyajalo, riyani, kele pechu i'imaká pu'ují Jesucristo nakú.
44016035	E muní ke lapiyami, nawakára'ajeño wakára'aka policíana i'ijnaká nawa'aphé i'imaká amaje, nemakáloje rijló riyuríkaloje Pablo, Silas wa'até, jácho'oko richiyá.
44016036	Raú ne'ejná rejo najló kemaje ñaké. Raú nawa'aphé i'imaká kemari Páblojlo: —Wawakára'ajeño kemíchaño nunaku nócho'otakaloje iká, ñakele chuwa i'ijná palá ka'ajnó. Eko i'imá palá —ke rimaká najló.
44016037	E'iyonaja Pablo kemari najló: —Romanos nakiyana weká, e'iyonaja naña'atá weká kajrú wani mapeja ina'ukena e'iyá. Unká napura'aló paineko pajwa'atéchaka i'imaká, nawe'epíkaloje na pachaka nawajájika weká. Mana'í chiyó wani nawajá we'emaká. Naka'á kaja we'emaká ina'uké wajákelana chojé mapeja wani. Eta chuwa, ¿naje chi nawata wácho'otakana namicho'ojnoja? Unká wayurílaje nala'aká ilé ke. Nekó ne'ejnajika majó wácho'otaje —ke rimaká najló.
44016038	Raú nawa'aphé i'imakaño pa'añó piño Pablo puráka'alo yukuna i'imajé nawakára'ajeñojlo. Nemaká aú najló: "Romano nakiyana weká", ke, kajrú nawakára'ajeño kero'okó.
44016039	Raú ne'ejná nekó ina'uké wajákelana ejo. Nemá Pablo, Sílasjlo wa'atejlo: —Unká wani paala wala'aká iká. Amó wachaje chapú wala'akare iká liyá. E nawakára'a nácho'otakana ina'uké wajákelana chiyá.
44016040	Raú Pablo, Silas wa'até, jácho'oño richiyá. Rejomi ne'ejná ají ke Lidia ñakaré ejo. Re napura'ó Jesucristo ja'apiyá jema'ajeño wa'até, kaphí napechu i'imakáloje Jesucristo ja'apiyá jema'akana nakú. Rejomi na'apá reyá.
44017001	E ne'ejná ají ke ya'ajnaje. Iyamá pajimila na'apáñaa: Anfípolis, Apolonia wa'até. Kaja ewaja nephá pajimila Tesalónica ejo. Re judíona le'ejé awakáka'alo ñakarelana i'imá.
44017002	Re Pablo i'ijnari nawakáka'alo ñakarelana chojé rila'ajíkano watána'akaje wakajé keja. Weji kele watána'akaje wakajé keja rewíña'atajika neká Tupana puráka'alo nakú.
44017003	Rimaké najló: —Tupana puráka'alo lana'akéjami kemari: "Tupana wakára'ajeri majó pajluwa ina'uké i'imatájeri penaje. Rijña'ajé chapú kaje panaku. Ritaka'ajé wachaya, rejomi rimakápo'ojo piño rapumí chuwá", ke Ripuráka'alo kemaká rinaku. Ñaké ri'imaká Jesucrístojlo, numaká ijló rinaku ke. Tupana wakára'ari ri'imaká majó i'imaká, ri'imatákaloje ina'uké kapichákajo liyá. Ilé ke ri'imajika Jesucristo yukuna najló.
44017004	Ilé kaje aú judíona nakiyana jema'aké Jesucristo ja'apiyá, rejomi nawakako Pablo, Silas, kele wa'até. Ñaké kaja griégona nakiyana, palá péchuruna i'imajika Tupana nakú, jema'aká kaja Jesucristo ja'apiyá. Kajrú kaja inaana i'imajika najwa'até. Palá piyukeja ina'ukena pechu i'imajika nanaku.
44017005	Raú judíona nakiyana, unká Jesucristo ja'apiyá jema'ajeño kalé i'imakaño, wo i'imaká chapú Jesucristo ja'apiyá jema'ajeño cha. Raú nawakata ajopana chapújne'ekena, mapeja chira'ajíkaño pajimila e'iyowá. Neká pura'akeño mapeja kajrú ina'ukena wa'até, nayúcha'akoloje Pablo, Silas wa'até cha najwa'até. Ilé kaje aú nayúcha'o kajrú wani nachá, raú Jasón jata'arí naliyá Pablo, Silas wa'até, riñakaré chojé. Nakulákana ewá nawajla'á riñakaré chojé, nawá'akaloje neká kajrú ina'ukena e'iyajé.
44017006	E'iyonaja unká nephátala neká re, raú nachíra'a Jasón, ajopana Jesucristo ja'apiyá jema'ajeño wa'até, ají ke nawakára'ajeño ejo. E nawíyo'o najló: —Pablo, Silas wa'até, ka'átaño kajrú ina'ukena e'iyajé pu'uwaré nojé puráka'aloji ta aú. Kaja keja nala'akano na'apaka ewá. Neká iphaño majó —ke nawíyo'oka najló.
44017007	Nemá piño najló: —Jasón ja'atarí neká ta riñakaré chojé. Unká wani nema'alá we'emakana Cesar ja'apiyá. Nemá kaja: "Re apú we'emakana, Jesús riká, ajopana chaje wani riká", ke nemaká —ke chapújne'ekena kemaká nanaku.
44017008	Ilé kaje aú nawakára'ajeño, piyuke ina'uké wa'até, yúcha'año íki'ija wani Pablo, Silas wa'até cha.
44017009	E nakeja'a liñeru Jasón, rijwa'atéjena, kele liyá. Nemá najló: —Pablo, Silas wa'até, jácho'ojiko ee maáreya ejomi wapa'ataje ijló iliñérute. Raú nayurí napa'akó.
44017010	E kaja lapí Jesucristo ja'apiyá jema'ajeño wakára'año Pablo, Silas wa'até, jácho'oko kiñaja reyá, ne'ejnakáloje pajimila Berea ejo, iphaño rejo. Pu'ukuja na'apaka judíona awakáka'alo ñakarelana chojé.
44017011	Pu'ují rewá i'imakaño pechu i'imaká Tupana puráka'alo jema'akana nakú. Tesalónica eyájena pechu i'imaká, chaje napechu i'imaká rema'akana nakú. Wechi kaja nema'aká Tupana puráka'alo. We'echú ka'alá keja napura'ajiko Tupana puráka'alo lana'akéjami wa'até, nawe'epíkaloje raú kewákaka Pablo kemaká najló.
44017012	Raú kajrú judíona, eyá griégona, kele nakiyana jema'aká Jesucristo ja'apiyá. Ne'iyajena inaana, achiñana wa'até, pechu i'imaño ajopana chaje. Neká wa'ató jema'añó kaja Jesucristo ja'apiyá.
44017013	E kaja judíona nakiyana, Tesalónica eyájena, jema'añó riyukuna: "Berea e Pablo i'imá Tupana puráka'alo yukuna rewájenajlo", ke. Raú ne'ejná rejo ina'uké wa'até pajlaje, nayúcha'akoloje Pablo cha penaje.
44017014	Raú Jesucristo wa'atéjena wakára'año Pablo jácho'oko richuwaja reyá ají ke juni jalomi turenajo. Silas, Timoteo wa'até, yuriño Berea e.
44017015	Rijwa'até ja'apákaño i'ijnaño Pablo wa'até ají ke ya'ajnaje pajimila Atenas ejo. Nephaka rejo ee, Pablo kemari najló: —Chuwa ipa'ó apumí chuwá. Eko imá Sílasjlo, Timotéojlo wa'até, ne'ejnakáloje kiñaja nópumichu majó. Raú napa'ó napumí chuwá najló kemaje ñaké.
44017016	Atenas e Pablo i'imá Silas, Timoteo wa'até, wátakana nakú. Re rikawíla'o, ramákale kajrú nakaje jenami tára'ako pajimila e'iyowá. Nachi'inárikana jenami ke ri'imaká najló.
44017017	Ñaké i'imakale, ripura'ó judíona wa'até Tupana nakú nawakáka'alo ñakarelana chu. Ripura'ó kaja ajopana wa'até, kemaño Tupana nakú: "Wachi'inárikana riká", ke. We'echú ka'alá keja le'ejepelaji ñakarelana i'imajika ewá ripura'ajiko najwa'até Tupana nakú.
44017018	Ne'iyajena, rewá i'imakaño nakiyana, jewíña'akeño epicúreos puráka'alo nakú; ajopana jewíña'akeño estoicos puráka'alo nakú. Neká keño'oñó Pablo wa'até pura'akano. Ne'iyajena kemakeño rinaku pajlokaka: —¿Meke ka'ajná rimájika wajló, kele pura'akacho wani? Ajopana kemakeño rinaku: —Apala ajopana ina'ukena chi'inárikana yukuna ka'ajná ri'imajé wajló. Ke nemájika Pablo nakú ri'imajíkale Jesús yukuna najló. Kaja taka'akaño penájemi makápo'ojiko piño yukuna ri'imaké kaja najló.
44017019	Kaja ewaja nawa'a riká ají ke yenuri Areópago ejo. Rejé kajrú nakaje nakojé we'epéjeño awakájikono nakaje nakú kemaje. E nephá rejo, re nemá rijló: —¿Na chi kele pipura'ó nakú ina'uké wa'até? Wajé wani wajló riká, wawata rema'akana.
44017020	Nakaje pimakare nakú, apo'ojó wani wajló riká. Wawata rinakojé we'epíkana meke kemakánaka riká —ke nemaká rijló.
44017021	Atenas eyájena nakiyana wátaño wajé puráka'aloji jema'akana, wajé kaja puráka'aloji nakú kemakana nawata. Rikaja nawe'epike natukumó. Ñaké waja ajopana te'eré eyájena we'epíjika ilé kaje natukumó.
44017022	Yenuri Areópago e ne'emá. E Pablo tára'aro ne'iyá, e rimá najló: —Atenas e i'imakaño, kaja nomá kajrú nakaje jenami ipechu i'imakare nakú: "Wachi'inárikana jenami riká", ke.
44017023	Maárowa nuchira'akó ee, nomá itára'akono i'irúpachi aú ichi'inárikana pukuna chu, iphákaloje ra'apí penaje. Nomá kaja pajluwa renami tára'ako. Rinaku lana'akéjami kemari: "Re ka'ajná apú Chi'inárikanaji, unká wawe'epílare nakojé. Rijló marí jenami", ke rinaku lana'akéjami kemaká. Ilé ke riká. Re jo'ó apú Chi'inárikanaji imá nakú: 'Unká wawe'epílare nakojé', ke. Re riká Chi'inárikanaji Tupana. Riká yukuna nu'umajé ijló me'etení. Tupana rií, Wachi'inárikana" —ke Pablo kemaká najló.
44017024	E rimá piño najló: —Riká Tupana keño'ótari piyukeja nakaje marí eja'awá chu i'imakare. Piyukeja nakaje miná riká. Rile'ejé waja eja'awá, je'echú, kajé maká. Unká nakaje jenami ñakarelana chu kalé riká. Unká kaja pají, ina'uké la'akare, chu kalé riká.
44017025	Unká na i'imalá kapuini Tupánajlo. Ñakele unká na penaje nakaje ina'uké la'akare i'imalá rijló. Rikaja kalé a'arí ina'ukejlo piyuke nakaje. Ra'á wajló kajmuchaji, kaéjaji wa'até.
44017026	Rimá piño: —Paineko wani chiyó rikeño'ota iyamá ina'ukena: achiñá, inanaru wa'até. Nalakénami weká piyukeja marí eja'awá chu. Riwakára'a kaja ina'uké i'imaká piyukeja eja'awá chuwá. Ra'á piyuke ina'ukejlo te'erí nate'erewa ne'emakáloje rinaku penaje. Ñaké kaja ra'aká ajopánajlo, ajopánajlo ke nená namotho'okáloje penaje.
44017027	Tupana a'arí piyukeja ina'ukénajlo napechu, nakulákaloje riká raú penaje, nawe'epíkaloje kaja rinakojé raú. Unká kulákaje kalé wajló Tupana, wawa'á ri'imakale.
44017028	Tupana palamane weká. Ripalamane kaja wachira'ó maárowa; wala'á kaja nakaje. Inakiyana kemaño i'imaká: "Tupana nakiyana weká, rikeño'ótakale we'emaká", ke. Poetas nakiyana ne'emaká kemaño ñaké.
44017029	Rimá piño najló: —Kewaka, Tupana wachi'inárikana. Eyá nakaje jenami, oro nakiyá la'akanami ka'ajná, nakaje sereni nakiyá la'akanami ka'ajná, nakaje jipa kaje nakiyá la'akanami ka'ajná, unká chi'inárikaji kalé ilé kaje, napechu keja ina'uké la'akale nakaje jenami.
44017030	Júpimi unká meke Tupana la'aké ina'uké i'imajika, pu'uwaré nala'ajíkare pachá. Unká kaja riwajake ne'emajika, mapechúruna jo'ó ne'emajiíkale rinakojé we'epíkana nakú. Ñakele nala'aké apo'ojó nakaje. Eyá chuwa riwakára'a ina'uké pajno'otaka napéchuwa pu'uwaré nala'akare liyá riká ejo.
44017031	Kaja Tupana a'á renó. Riwakajé riká ra'akare, kemájeri piyukeja ina'ukena nakú pajluwano, pajluwano ke, meke wala'akana i'imajika nakaje wala'akare mari eja'awá chu we'emaká ketana. Riká rimakápo'otakare ritaka'aká i'imaká ejomi, kemájeri wanaku —ke Pablo kemaká najló.
44017032	Ilé ke rimaká najló aú, nala'á ne'echajnó riká, rimakale kaja taka'akaño nakú: "Namakápo'ojo piño nataka'ajika ejomi", ke. Ajopana kemaño kaja rijló: —Apú wakajé ko pi'imá piño wajló riyukuna.
44017033	Ilé ke nemaká rijló aú, Pablo ja'apari reyá.
44017034	Mekeleja nanakiyana pechu i'imari kaphí Jesucristo chojé ri'imatákaloje neká kapichákajo liyá Tupánajlo. Neká penájemina awakaño Pablo wa'até, rewíña'atakaloje neká Tupana puráka'alo nakú. Pajluwa nanakiyana ií i'imari Dionisio. Nawakára'ajeño nakiyana ri'imaká. Apa'awelo ií i'imari Dámaris. Ñaké kaja ajopana ina'ukena a'aká ripuráka'alo nanakojó. Nema'á kaja Jesucristo ja'apiyá.
44018001	Ilé kaje ejomi, Pablo jácho'oro Atenas eyá, i'ijnari ají ke pajimila Corinto ejó.
44018002	Re riphata pajluwa judío ja'a, rií i'imari Aquila. Ponto te'eré eyaje ri'imaká. Riyajalo ií i'imari Priscila. Claudio i'imaká Italia te'eré eyájena i'imakana wakajé, riwakára'a piyuke judíona jácho'oko reyá, ñakele ripuráka'alo aú Aquila, Priscila wa'até, jácho'oño pajimila Roma eyá i'imaká, i'ijnaño ají ke Corinto ejo. Re Pablo iphátari ne'emaká.
44018003	A'arumakaji me'ejñapí nojé kujípa'akana i'imakeri najápaka'ala. Ilé kaje a'arumakaji aú ne'iyajena la'akeño napajró. Ilé kaje nakú kaja Pablo jápake júpimi i'imaká, raú riyuró najwa'até rijápakaloje najwa'até rinaku penaje.
44018004	Eyá Judíona le'ejé watána'akaje i'imaká wakajé keja Pablo i'ijnajíkano nawakáka'alo ñakarelana chojé. Re ri'imaké Tupana puráka'alo yukuna judíonajlo, eyá unká judíona kalé i'imakáñojlo wa'ató, nema'akáloje ra'apiyá penaje.
44018005	E rijwáke'ena Silas, Timoteo wa'até, iphaño rejo. Macedonia eyá nácho'o i'imaká. Pablo ja'apátakeri Tupana puráka'alo yukuna rewájenajlo. Riká la'akanaja kalé riwe'epike ritukumó. Rimaké judíonajlo Jesús nakú: "Ina'uké i'imatájeri penaje Tupana wakára'a Jesús majó i'imaká". Riyukuna ri'imaké najló.
44018006	E'iyonaja chapú napechu i'imajika Pablo nakú. Pu'uwaré kaja napura'ajiko rinaku, raú Pablo taka'á ra'arumaká e'iyayá mu'upé najimaje, nawe'epíkaloje raú kaja penaje ri'imaká najló Jesucristo yukuna. Rimá kaja najló: —Ikapichájiko ee Tupana liyá, unká nupachá kalé ri'imajika. Ipachoja ikapichajo. Kaja nu'umajla riyukuna ijló, e'iyonaja unká wani iwátala ra'apiyá jema'akana. Chuwa nu'ujnajika Tupana puráka'alo yukuna i'imajé unká judíona kalé i'imakaño nakiyánajlo —ke rimaká najló.
44018007	Raú rácho'o nawakáka'alo ñakarelana chiyá, mujlúka'ari Justo ñakaré, rawa'ajá i'imakare, chojé. Kaphí Tupana chojé péchuri ri'imaká.
44018008	Riwakajé Crispo i'imari nawakáka'alo ñakarelana chiyá wakára'ajeri. Riká, riñakaré chiyájena wa'até, pechu i'imari kaja kaphí Jesucristo chojé ri'imakáloje ne'ematájeri penaje. Corinto eyájena nakiyana jema'aká aú Tupana yukuna, napechu i'imá kaja kaphí Jesucristo chojé, ri'imakáloje ne'ematájeri penaje. Neká kajena nala'á kaja bautizar.
44018009	E apú wakajé lapí Jesucristo ya'ataró Páblojlo. Rimá rijló: "Pikero'oniño, pi'imá rejo'o kaja nuyukuna maárowa najló. Pimanúma'aniño najló.
44018010	No'okale wani nunakojó piká, ñakele unká na kalé la'ajeri piká chapú. Piyuríniña Tupana puráka'alo yukuna i'imakana najló. Re íki'iruna jo'ó ina'uké marí pajimila e'iyá jema'ajeño no'opiyá, pi'imajika ee najló nuyukuna", ke Jesús kemaká Páblojlo.
44018011	Raú Pablo yuró rejo'o kaja Corinto e pajluwa jarechí, eyá apú pe'iyojé ketana newíña'atakana nakú Tupana puráka'alo nakú.
44018012	Galión i'imaká Acaya te'eré eyájena wakára'ajeri wakajé, chapú judíona nakiyana pechu i'imaká Pablo nakú, raú nawa'a riká Galión ejo.
44018013	E nemá rijló: —Marí ina'uké ja'apari maárowa. Kajrú rewíña'ataka ina'uké nepháloje Tupana ja'apí penaje, e'iyonaja apo'ojó wani nakaje rewíña'atakare nakú. Unká wapuráka'alo lana'akéjami kemaká ke kalé riká —ke nemaká rijló.
44018014	E Pablo pura'arojla richayo, e'iyonaja Galión kemari judíonajlo: —Unká na aú kalé rila'á pu'uwaré, unká kaja rila'alá chapú ajopana ina'ukena. Rila'akela pu'uwaré, noma'ajla iká Judíona ja'apiyá.
44018015	Unká pu'uwaré la'ajerí kalé riká. Nuwe'epí iyúcha'ako richá nakaje rewíña'atakare iká nakú jimaje. Unká ipechu nakú riká ke kalé ripechu pheñawilana puráka'alomi nakú, rijimaje iyúcha'o richá. Unká ilé kaje lamá'atajeri penaje kalé nuká. Ilamá'ata riká ikoja pajwa'atéchaka —ke rimaká najló.
44018016	E riwakára'a nácho'oko waka'apojo.
44018017	E waka'apé griégona nakiyana patañó Sóstenes. Nawakáka'alo ñakarelana chiyá wakára'ajeri ri'imaká. Ne'emakana ñakaré kópeje naña'atá riká mapeja, e'iyonaja unká nawakára'ajeri Galión a'alá rinakojó neká.
44018018	Júpija Pablo yuriko Corinto e. Kaja ewaja ri'imá riyukuno Jesucristo ja'apiyá jema'ajéñojlo, e rácho'o reyá wapuru chu. Aquila, riyajalo Priscila wa'até, i'ijnaño rijwa'até. Reyá ne'ejná ají ke Siria te'eré ejo, iphaño pajimila Cencreas ejé. Re Pablo jara'á riwíla'aru nakiyá riwilá, rila'akale nakaje rimaká Tupánajlo i'imaká ke we'epéjona penaje.
44018019	Reyá ne'ejná piño pajimila Éfeso ejo. Rejé Pablo ja'apáñaa Aquila, Priscila wa'até. Eyá ri'ijná ají ke nawakáka'alo ñakarelana chojé. Re ripura'ó judíona awakaño richojé wa'até.
44018020	Nemá rijló: —Piyuró wajwa'até júpija maárowa.
44018021	E'iyonaja ri'imá riyukuno najló, rimá najló: —Tupana wátajika ee, nupa'ajó piño majó amaje —ke. E riwitúka'a piño wapuru chojé. Pajimila Éfeso eyá rácho'o,
44018022	iphari Cesarea ejé. Reyá ri'ijná ají ke Jerusalén ejo. Re rajalaka Jesucristo ja'apiyá jema'ajeño rewá i'imakaño. Rejomi ra'apá piño ají ke kawakajo pajimila Antioquía ejo.
44018023	Re ri'imá meketánaja, rejomi rácho'o piño, ja'apari Galacia te'eré e'iyowá. Ra'apá kaja Frigia te'eré e'iyowá. Ra'apájika ewá ripura'akono Jesucristo ja'apiyá jema'ajeño wa'até, napechu i'imakáloje richaje ke kaphí Jesucristo ja'apiyá jema'akana nakú.
44018024	Riwakajé Apolos iphari Éfeso ejo. Pajimila Alejandría eyaje ri'imaká. Palá wani ri'imajika Tupana yukuna ajopana ina'ukejlo. Palá kaja riwe'epíjika Tupana puráka'alo Moisés michú lana'akare i'imaká nakojé.
44018025	Kaphí kaja ripechu i'imajika Tupana yukuna i'imakana nakú. Rewíña'atake ina'uké palá Jesucristo nakú. Juan el Bautista michú kemaká Jesucristo nakú i'imaká ejeja riwe'epike riyukuna nakojé. Riwe'epí kaja na penájeka rila'ajika bautizar ina'uké.
44018026	Palá Apolos i'imaká Tupana yukuna najló nawakáka'alo ñakarelana chu. Kaphí ripechu i'imaká Tupana yukuna i'imakana nakú najló. Priscila, Aquila wa'até, i'imaño kaja re najwa'até. Nema'á kaja ri'imaká riyukuna najló. Rejomi nawa'a riká apo'ojó ajopana liyá, newíña'atakaloje riká richaje Tupana puráka'alo nakú.
44018027	Rejomi Apolos wátari Acaya te'eré ejo i'ijnakana, raú Jesucristo ja'apiyá jema'ajeño, Éfeso e i'imakaño, a'añó riñaté. Nawakára'a rijwa'até papera kaje Jesucristo ja'apiyá jema'ajeño Acaya te'eré nakú i'imakáñojlo, nawe'epíkaloje raú palájne'eke ri'imaká. E kaja ri'ijná rejo. Palá wani rila'ajika Jesucristo ja'apiyá jema'ajeño nakú rewá. Jesucristo ja'apiyá jema'ajeño ne'emaká Tupana palamane aú.
44018028	Apolos chá'atakeri ajopana judíona nakiyana ripuráka'alo aú. Kewákaje puráka'aloji chuwaja ri'imaké riyukuna najló, raú unká nawe'epike meke rapiyákakana. Tupana puráka'alo lana'akéjami kemaká ke ri'imajika Jesucristo yukuna najló, nawe'epíkaloje Tupana wakára'akare Jesucristo i'imaká ina'uké i'imatájeri penaje.
44019001	Apolos i'imari Corinto e, a'apona ke Pablo ja'apaka yenuri jiwami e'iyowá, iphari Éfeso ejo. Re riphata mekeleja Jesucristo ja'apiyá jema'ajeño.
44019002	Najló rimá: —¿E Tupana Pechu ja'akó e'iyajé, ikeño'oká Jesucristo ja'apiyá jema'akana i'imaká wakajé? —Unká, unká kaja wema'alá riyukuna —ke nemaká rijló.
44019003	Pablo kemari najló: —Nala'aká i'imaká bautizar i'imaká wakajé, ¿na ja'apiyá chi jema'á? Raú nemá rijló: —Juan el Bautista michú puráka'alomi ja'apiyá we'emá i'imaká. Raú nala'á we'emaká bautizar.
44019004	Pablo kemari najló: —Paineko napajno'otake napéchuwa Tupana ejo pu'uwaré nala'ajíkare liyá, rejomi Juan el Bautista michú la'aké bautizar neká. Rimaké kaja najló: "Re apú ina'uké iphaje nopumí chojé. Riká chojé ipechu i'imajé kaphí, ri'imatákaloje iká kapichákajo liyá", ke. Jesús riká rimá nakú najló i'imaká —ke Pablo kemaká najló.
44019005	Ilé ke rimaká najló ejomi nala'á neká bautizar, Jesucristo ja'apiyá jema'ajeño ne'emakale.
44019006	Pablo to'otari kaja riyáthe'ela nanakojé raú Tupana Pechu ja'akóloje ne'iyajé. Rejéchami napura'akó me'echuje puráka'aloji chu Tupana Pechu ja'apiyá ke. Nakaje i'imajikare yukuna ne'emá me'echuje puráka'aloji chu.
44019007	Iyamá iphata ji'imaji nakojé kele (12) achiñana ne'emaká.
44019008	Weji keta keri ketana Pablo i'imaká re najwa'até. Nale'ejé watána'akaje i'imaká wakajé keja ri'ijnajíkano nawakáka'alo ñakarelana chojé. Kaphí ripechu i'imajika Tupana yukuna i'imakana najló nakú. Rimaké najló mékeka Tupana wakára'aka ra'apiyá jema'ajeño i'imaká nakú.
44019009	E'iyonaja ne'iyajena núcha'akeño ra'apiyá jema'akana nakú. Unká nawátala Jesucristo ja'apiyá jema'akana, raú napura'ó pu'uwaré Jesucristo puráka'alo nakú íki'iruna ina'ukena jimaje. Raú Pablo jácho'oro ne'iyayá. Riwa'a rijwa'ató Jesucristo ja'apiyá jema'ajeño. Re jewíña'akajo ñakarelana i'imá. Newíña'atajeri ií i'imari Tirano. Jewíña'ajeño jácho'oko richiyá kewá napiyákajika neká. Richu Pablo jewíña'atake kaja neká we'echú ka'alá keja Tupana puráka'alo nakú.
44019010	Ilé keja rewíña'atajika ne'emajika iyamá jarechí ketana, raú kajrú ina'ukena, Asia te'eré ewájena, jema'aká Jesucristo yukuna. Judíona nakiyana, eyá unká judíona kalé i'imakaño nakiyana wa'ató, jema'akeño riyukuna.
44019011	Tupana Pechu a'akeri Pablo ñaté ripalamane rila'akáloje kajrú nakaje ina'uké e'iyowá.
44019012	Ne'iyajena ña'akeño Pablo liyá ra'arumaká nakiyana, rilejuné kaje. Rejomi najña'aké riká natámina i'imaká ejo natejmo'ótakaloje neká raú. Raú kaja nawakára'ake jiñana pechu jácho'oko ne'iyayá.
44019013	Re kaja ajopana judíona nakiyana mapeja i'imajíkaño i'imaké. Ají ño'ojó, ají ño'ojó ke na'apájika. Rikaja kalé nawe'epike natukumó. Mapeja nemájika nanakuwá: "Weká we'epiño jiñana pechu ka'akana ina'uké e'iyayá", ke. E kaja nemá rewá i'imakáñojlo: "Wawakára'ajla jiñana pechu jácho'oko ina'uké e'iyayá Jesucristo ií aú. Wemajla jiñana péchujlo: 'Jesucristo, riká Pablo i'imakare yukuna, ií aú wawakára'a jácho'oko ina'uké e'iyayá', ke.
44019014	Ñaké kaja Esceva yaní kemaká jiñá pechu, apú ina'uké e'iyá i'imakárejlo. Judío ja'a nara'apá i'imaká, Sacerdótena wakára'ajeri kaja ri'imaká. Iyamá kuwá'ata (7) kele riyani i'imaká achiñana.
44019015	E apú wakajé nala'ajla piño ñaké. Nemá jiñá péchujlo: —Jesucristo, riká Pablo i'imakare yukuna, ií aú wemá pijló: 'Phácho'o ilé ina'uké e'iyayá'. Ilé ke nemaká jiñá péchujlo aú, rimá najló: —Nuwe'epí naka kele Jesucristo; nuwe'epí kaja naka Pablo. Eyá iká ta, ¿mékajena chi iká? —ke rimaká najló.
44019016	Eja kele ina'uké jiñá pechu i'imakare e'iyá, jeño'orí nachá. Kajrú wani ritujla'ataka neká; chapú wani rila'aká neká, raú neñaó pají chiyá ma'arumakánaruna. Kajrú naphú i'imaká nanapona nakú.
44019017	Rejomi piyuke ina'uké, Éfeso ewá i'imakaño, judíona nakiyana, eyá unká judíona kalé i'imakaño nakiyana wa'até, jema'añó riyukuna. Raú kajrú nakero'okó. Rejéchami kajrú Jesucristo yukuna motho'okó rewá.
44019018	E apú wakajé kajrú Jesucristo ja'apiyá jema'ajeño nakiyana awakako pajwa'atéchaka pu'uwaré nala'akare, namanaicho nala'akare, kaje yukuna i'imajé piyuke rejé awakákañojlo.
44019019	Ne'iyajena lawícho'okeño, nalejñake kaja ajopana. Papera kaje chu riyukuna i'imá piyukeja lana'akeja. Nawátakale ñaké la'akana yuríkana naliyó, raú nawakata napapérane pajluwaja chojé, nakára'atakaloje riká piyuke ina'uké jimaje. Nakára'ataka riká ejomi, namá mérejeka piyukeja nakára'atakare wemí i'imaká najló nawarúwa'aka ri'imaká wakajé. Rawakó cincuenta mil monedas ewá.
44019020	Ilé ke nala'akale rewá, kajrú ina'ukena jema'aká Jesucristo yukuna. Kaphí nala'ajika napéchuwa Tupana puráka'alo chojé, nema'ajikale palá ra'apiyá.
44019021	Ilé kaje ejomi Pablo wátari Macedonia te'eré, eyá Acaya te'eré wa'até e'iyowá ja'apákana. Reyá riwata Jerusalén ejo i'ijnakana. Rejomi riwata kaja Roma ejo i'ijnakana.
44019022	Raú paineko riwakára'a iyamá riñaté a'ajeño Timoteo, Erasto wa'até, i'ijnaká ritukumá ají ke Macedonia te'eré ejo. Eyá riká yuró rejo'o kaja Asia te'eré nakú meketánaja.
44019023	Riwakajé kajrú ina'ukena yúcha'ako Jesucristo puráka'alo jimaje rewá.
44019024	Marí ke nakeño'oká ri'imaká: Demetrio ka'átari ne'iyajena e'iyajé nayúcha'akoloje Pablo cha. Riká la'akeri pají kaje jenami, nakaje seré nojé nakiyá. Rewájena pechu i'imakeri Artemisa nakú: "Wachi'inárikanaru nakiyana ruká", ke. Ruí kaja na'aké Diana, ke. Ruñakaré jenami la'akana nakuja rijápake rijwa'atéjena wa'até. Raú nakánake kajrú liñeru najluwa.
44019025	E kaja rawakata rijwa'até jápajeño, ajopana wa'até. Artemisa ñakaré jenami la'ajeño waja ne'emaká. Najló rimá: —Nujwáke'ena, kaja iwe'epí wakánaka kajrú liñeru wajluwa ilé kaje nakú jápakana aú.
44019026	E'iyonaja Pablo kemari unká na penaje kalé nakaje jenami, ina'uké kemakare nakú: "Wachi'inárikanaka riká", ke. Kaja amá riká, jema'á kaja ripuráka'alo. Riká ta ka'átari kajrú ina'ukena e'iyajé, nawarúwa'aka piyá nakaje jenami. Unká maárowaja kalé nema'á ra'apiyá, piyuke Asia te'eré ewá wa'ató nema'á kaja ra'apiyá.
44019027	Raú ka'ajná piyukeja ina'ukena yureje naliyó Artemisa ñakaré ja'apí iphákana. Unká wani paala wajló ilé kaje. Ilé kaje pachá ka'ajná wajápaka'ala kapichajo. Wachi'inárikanaru wajló Artemisa. Piyukeja ina'uké Asia te'eré e'iyowájena iphaka ro'opí, ñaké kaja piyuke ina'uké eja'awá chu i'imakaño iphaka ro'opí —ke rimaká najló.
44019028	Ilé kajé aú nayúcha'o kajrú. Nawíyo'oko nemaká: —Kajrú péchuru wani Artemisa. Éfeso ewá i'imakaño chi'inárikanaru ruká —ke waja nawíyo'oka.
44019029	Ñake kaja ajopana, ajopana ke awíyo'oka najwa'até. Ewá piyukeja pajimila e i'imakáño awíyo'oka najwa'até ñaké kaja. Kajrú nawíyo'oka, chapú napechu i'imakale Pablo puráka'alo nakú. Re kaja iyamá Pablo wáke'ena i'imaño: Gayo, Aristarco wa'até. Macedonia te'eré eyájena ne'emaká. E chapú nanaku péchuruna patañó neká. Rejomi nachíra'ata neká ají ke nawakáka'alo ñakarelana chojé.
44019030	Kajrú ina'ukena i'imaká richu. Pablo wátari kaja richojé mujlúka'akana najwa'até najló nakaje nakú kemaje, e'iyonaja unká Jesucristo ja'apiyá jema'ajeño re i'imakaño yurila rimujlúka'aka richojé.
44019031	Asia te'eré eyájena wakára'ajeño nakiyana i'imaño kaja re. Neká pechu i'imakeri palá Pablo nakú. Neká wakára'año rijló napuráka'alo, rimujlúka'aka piyá ne'iyajé.
44019032	Nawakáka'alo ñakarelana chu kajrú nawíyo'oka ke'iyapé. Apo'ojó, apo'ojó ke nawíyo'oka paliyáaka. Kajrú nanakiyana unká we'epila na penájeka nawakako rejé.
44019033	E ajopana i'imaño na penájeka nawakako rejé yukuna Alejándrojlo. Rejomi judíona nakiyana jara'añó riká ají ke najimaje ri'imakáloje riyukuna najló, nawe'epíkaloje na penájeka nawakako rejé. E Alejandro kemari najló riyáthe'ela aú namanúma'akoloje penaje. Riwata judíona chaya pura'akano nayuríkaloje naliyó nachá yúcha'akano.
44019034	Judío ja'a Alejandro i'imaká. Namaka aú ritára'ako najimaje, richaje wani nawíyo'oka. Iyamá kamú jená ketana nawíyo'oka: —Kajrú wani péchuru Artemisa. Éfeso ewá i'imakaño chi'inárikanaru ruká —ke waja nawíyo'oka.
44019035	E kaja waja pajimila eyá wakára'ajeri ja'apiyateje manúma'atari neká. Rimá najló: —Éfeso eyájena, piyukeja ina'ukena we'epika Artemisa ñakaré wa'aphé i'imakaño weká. Wachi'inárikanaru Artemisa. Jipa chu ro'ó je'echú chiyá majó marí eja'awá nakojé i'imaká. Riká jipa wa'aphena weká. Piyukeja ina'uké we'epika riká.
44019036	Unká na kalé kemárijla: "Unká kewaka kalé ruyukuna", ke. Ñakele numá ijló: Imanúma'o. Ila'aniña nakaje mapechúwa'aka.
44019037	Eyá mariruna achiñana, iwá'ichajena majó, unká na aú kalé nala'á pu'uwaré. Unká kaja napura'aló pu'uwaré wachi'inárikanaru Artemisa nakú. E'iyonaja iwá'icha neká majó.
44019038	Demetrio, eyá rijwáke'ena wa'até wátajika ee narukátakana, ne'emichare we'emakánajlo riyukuna. Rejo waja iná i'ijnano puráka'aloji lamá'ataje. Riká jema'arí riyukuna paineko, rejomi rilamá'ata inajló riká.
44019039	Iwátajika ee apú nakaje nakú kemakana, apú wakajé wawakájiko ee, imá rinaku walamá'atakaloje riká palá wawakára'ajeño wa'até.
44019040	Awíyo'okaje nakuja weká me'etení, unká wani paala ilé ke. Apala ajopana arukátaje weká wawakára'ajeño wánijlo. Raú napechu i'imajé wanaku: "Nókakajo nakú ka'ajná ne'emajé wajwa'até chuwa, raú ka'ajná nawíyo'o kajrú wani", ke. Nakejá'ajika ee waliyá marí kajrú wani awíyo'okaje yukuna, ¿meke chi wemájika najló? —ke rimaká najló.
44019041	Rejomi riwakára'a napa'akó, raú napa'ó.
44020001	Kaja ewaja nayurí awíyo'okaje wejápaja. Rejomi Pablo wa'a Jesucristo ja'apiyá jema'ajeño maná, raú ne'ejná richaje. Re rila'á nenakú, napechu i'imakáloje kaphí Jesucristo ja'apiyá jema'akana nakú. Ri'má kaja riyukuno najló. Rejomi ri'ijná reyá ají ke Macedonia te'eré ejo.
44020002	Apo'ojó, apo'ojó ke i'ijnakana nakuja ri'imaké. Jesucristo ja'apiyá jema'ajeño chaje ri'ijnakeno. Ripura'akó najwa'até, nala'akáloje kaphí napéchuwa Jesucristo ja'apiyá jema'akana nakú. Kaja ewaja riphá Grecia te'eré ejo.
44020003	Re riyuró weji keta keri ketana najwa'até. E kaja riwata Siria te'eré ejo i'ijnakana wapuru chu, e'iyonaja ajopana kemaño rijló: "Re judíona nakiyana wátaño pila'akana chapú", ke. Raú ripa'ó riyámojo pe'iyoówa Macedonia te'eré ejo.
44020004	Cha'apá Pablo wáke'ena i'imaká Asia te'eré eyájena. Mariruna ne'emaká: Sópater, pajimila Berea eyaje ri'imaká. Eyá Aristarco, Segundo, pajimila Tesalónica eyaje ri'imaká. Eyá Gayo, pajimila Derbe eyaje ri'imaká. Eyá ajopana rijwáke'ena: Timoteo, Tíquico, Trófimo, Asia te'eré eyájena ne'emaká. Kele rijwáke'ena i'imaká.
44020005	Neká i'ijnaño Pablo tukumá ají ke pajimila Troas ejo. Re nawata we'emaká.
44020006	Eyá weká ja'apátaño fiesta najwa'até i'imaká. Riká fiesta wakajé najñake pan mamúra'atakanaru. Fiesta tapúrenami wácho'o pajimila Filipos eyá. Wapuru chu we'ejná ají ke, iphaño Troas ejo. Pajluwa thé'ela ke kala waka'aká rejo i'ijnakana nakú. Re wepháako wajwáke'ena, i'ijnakaño rejo watukumá i'imaká wa'até. Re we'emá najwa'até pajluwa jápakaje ketana.
44020007	E kaja watána'akaje i'imaká wakajé Jesucristo ja'apiyá jema'ajeño awakaño pajluwa chojé. Re najñá na'ajnewá pajwa'atéchaka. Rejomi Pablo jewíña'atari neká Tupana puráka'alo nakú. Lainchiyó rikeño'ó najló Tupana puráka'alo yukuna i'imakana. Ri'imá najló riyukuna a'ajná lapí jenaji ke ejená.
44020008	Re ne'emá nawakáka'alo ñakarelana chu, weji kele piso chu. Kajrú nakamaré kúwa'atako re.
44020009	Re kaja pajluwa walijímaka i'imari najwa'até. Rií i'imari Eutico. Júpija Pablo i'imaká Tupana yukuna najló. Kaja ewaja tapú chá'atari Eutico, unká méño'ojo rijña'alá riká panaku. Tapú akuwaná rikojno'ó riyámajo ventana chiyá. Weji kele piso chiyá ra'ó te'erí e'iyajé, raú ajopana witúka'año ramaje, amaño kaja ritaka'aká.
44020010	E Pablo witúka'ari nápumichu ritami amaje najwa'até. E ritára'o ri'irúpachi aú támijimi awa'ajé, ejomi rimawílo'o ritami. E Pablo kemari Jesucristo ja'apiyá jema'ajéñojlo: —Iwó ka'aniño, kaja ripechu iphicha piño.
44020011	Rejomi Pablo pa'aró piño najwa'até napumí chuwá weji kele piso chojé. E ritupa'á najló pan nakiyana najñákaloje penaje. Najñaka riká ejomi, ri'imá piño Tupana yukuna najló a'ajná najme'etaka ejená.
44020012	Rejomi ajopana pa'añó nañakaré chojé. Kajmuni napa'ataka najwa'ató walijímaka, yenuya ja'akó, kaja taka'aká penájemi. Pu'ují napechu i'imaká raú.
44020013	E kaja Pablo kemari wajló: —Nu'ujichaka chuwa pe'iyoówa pajimila Aso ejo. Reyako nu'ujná ijwa'até wapuru chu. Raú wawitúka'a wapuru chojé. We'ejná ají ke ritukumá Aso ejo, iphaño rejo.
44020014	Re wamá piño Pablo. E riwitúka'a watu'uweje wapuru chojé. Reyá wa'apá piño ají ke pajimila Mitilene ejo.
44020015	Reyá wácho'o, e muní ke wa'apaka piño Quío te'eré nakojé. Wa'apá piño muní kaje chu, iphaño Samos te'eré ejé. Pajimila Trogilio e wawatána'a. Reyá wa'apá piño muní ke, iphaño pajimila Mileto ejo.
44020016	Meketánaja we'emaká Pablo wa'até Asia te'eré nakú, ñakele unká we'ejnalá Éfeso ejo i'imaká. Riwakajé yewíchaja fiesta Pentecostés iphaka rená chojé i'imaká, raú riwata fiesta ja'apátakana Jerusalén e. Raú rila'á rikó tu'ujné, riphákaloje ripiyá rejo.
44020017	Pajimila Mileto e Pablo i'imaká wakajé, riwakára'a ajopana i'ijnaká Éfeso ejo pheñawilana wá'aje. Jesucristo ja'apiyá jema'ajeño wakára'ajeño ne'emaká.
44020018	E kaja pheñawilana, riwá'akarena maná, iphaño rinaku. Rimá najló: "Júpimi nuphá majó Asia te'eré ejo i'imaká. Kaja iwe'epí mékeka nu'umaká ijwa'até maare.
44020019	Nu'umaká ijwa'até ketana unká nula'alá nunakuwá ijló ichá'atajeri ke. Nuyake ina'uké wa'até nomájika aú nala'aká pu'uwaré kajrú wani. Judíona nakiyana la'akeño nuká chapú, napachá nomake chapú kajé yajwé.
44020020	E'iyonaja unká nuyurila Tupana yukuna i'imakana ijló i'imaká raú. Palani ri'imakale ijló, nu'umá ijló riyukuna. Nowíña'atake iká Tupana puráka'alo nakú awakájiko ewá. Ñakeja kaja nowíña'atajika i'imajika iñakaré chuwá, apa'alá chojé, apa'alá chojé ke.
44020021	Nupura'akó judíona wa'até Tupana nakú, keja kaja nupura'ajiko ajopana ina'ukena wa'até rinaku. Numaké najló, napajno'otákaloje napéchuwa Tupana ejo pu'uwaré nala'akare liyá. Nupura'ó kaja najwa'até, napechu i'imakáloje kaphí Jesucristo chojé, ri'imakáloje ne'ematájeri penaje.
44020022	Chuwa nu'ujnajika Jerusalén ejo, Tupana Pechu wakára'akale nuká rejo. Unká nuwe'epila mékeka nu'umajika re.
44020023	Marija kalé nuwe'epí: méño'ojoka nu'ujnajika ejo, nala'ajé nuká chapú; naka'ajé nuká ina'uké wajákelana chojé, ilé ke Tupana Pechu kemakale nojló nunakuwá.
44020024	E'iyonaja unká nowó ka'aló raú, unká kaja nuwe'epila khaí nunakuwá. Íki'ija Tupana wátaka ina'uké, ñakele ri'imatá ina'uké kapichákajo liyá Jesucristo palamane aú. Riyukuna i'imajeri penaje Jesucristo a'á nu'umaká. Riká nujápaka'ala nuwata ñapátakana", ke Pablo kemaká najló.
44020025	E rimá piño: "Júpimi nuphá majó i'imaká, Tupana wátaka ina'uké wakára'ajeri i'imakana yukuna i'imajé ijló. Marí pumí chiyó unká amálaje piño nuká marí eja'awá chu.
44020026	Ñakele nuwata ijló kemakana kaja penaje: Ijwa'atéjena kapichájiko ee Tupana liyá, unká nupachá kalé ri'imajika.
44020027	Nu'umakale ijló piyukeja nakaje Tupana wátakare iná la'aká, kaje yukuna. Piyukeja, mamujrúmino nu'umaká riyukuna ijló.
44020028	Ñakele a'á inakojó neká awakáñono ijwa'até. Tupana Pechu a'akale i'imaká namájeño penaje. Wawakára'ajeri Jesucristo taka'arí nachaya a'awaná apiyákakanami nakojé i'imaká, ne'emakáloje rile'ejena ina'ukena penaje. Marí pumí chiyó unká nu'umalaje piño ijwa'até.
44020029	Nuwe'epí no'opájika maare eyá ejomi, ajopana iphájeño e'iyajé. Yáwina, eja'awá e'iyajena iphákachu pirájina ovéjana e'iyajé, neñaó piyuke paliyáaka. Ñaké kaja ajopana la'ajika iká chapú, ipechu i'imaká piyá rejeno waja Jesucristo nakú.
44020030	Pajlákachina inakiyana i'imajika. Unká newíña'atalaje iká kewákaje puráka'aloji nakú.
44020031	I'imaniño kamátaño ke. Kaja iwe'epí nu'umaká ijwa'até weji kele jarechí ketana, nowíña'atake iká Tupana puráka'alo nakú. We'echú ka'alá keja, lapejé wa'ató, nowíña'atake i'imajika pajluwano ke Tupana puráka'alo nakú. Nuyako nowíña'atajika iká, nuwe'epíjikale imu'ují.
44020032	Chuwa nuyuríjika iká Tupánajlo. Riká a'ajeri rinakojó iká, íki'ija wani riwátakale iká. Palá rila'ajika inaku, ipechu i'imakáloje richojé kaphí richaje, richaje ke, ipechu i'imakáloje rimaká rile'ejena ina'ukena nakú ke.
44020033	Maárowa nu'umaká ijwa'até ketana, unká nukejá'ala na liyá nujluwa a'arumakaji, liñeru kaje.
44020034	Apo'ojó nula'aká i'imaká. Nujápake na'akáloje liñeru nojló riwemí, raú nuwarúwa'akaloje nakaje nula'ajíkare nakú kamu'ují. Ñaké kaja nuwarúwa'ajika nujwáke'enajlo nakaje nala'ajíkare nakú kamu'ují.
44020035	Ilé ke nula'aká aú nomata i'imaká jápakaje aú, ila'akáloje ñaké kaja penaje. Palani inajlo jápakaje, raú iná a'akáloje kamu'ují la'akaño ñaté. Iwe'epí meke wawakára'ajeri Jesucristo kemaká rinaku: 'Pu'ují iná pechu la'akó, ajopana a'aká aú inajlo nakaje. Eyá iná a'aká aú ajopánajlo nakaje, richaje iná pechu la'akó pu'ují raú' ", ke Pablo ja'apátaka najló riyukuna.
44020036	Riñapátaka pura'akajo ejomi, ritára'o ri'irúpachi aú, e ripura'ó Tupana wa'até. Ñaké kaja napura'akó Tupana wa'até rijwa'até.
44020037	Rejéchami kajrú neyaka Pablo; namawílo'o riká; nachiño'ó kaja rijimá chiyá.
44020038	Kamu'ují wani napechu la'akó Pablo wa'até, rimakale najló: "Unká wamálaje piño pekowáaka marí eja'awá chu". Rejomi nawitúka'a rijwa'até juni turenaje punumaje chojé.
44021001	E wácho'o Jesucristo ja'apiyá jema'ajeño liyá, witúka'año wapuru chojé. Reyá we'ejná ají ke pu'ukuja Cos te'eré ejé. Muní ke wa'apaka piño reyá, iphaño Rodas te'eré ejé. Reyá we'ejná piño apú pajimila Pátara ejé.
44021002	Pátara e wephata apa'akú wapuru, i'ijnari Fenicia te'eré ejo. Richojé wawitúka'a, we'ejnakáloje richu penaje.
44021003	Reyá wa'apá ají ke a'ajná ño'ojó. Jukaya wamá kajruni paranákuwa, Chipre rií i'imaká. Ka'añá chojó pitá wa'apá rawa'ayá, kaja ewaja wa'apáñaa riká. E wa'apá, iphaño Siria te'eré nakojé. Re nakaje i'imá wapuru chu ne'ejnatakáloje riká pajimila Tiro ejo penaje, raú warúka'o rejé. Rejé wácho'o wapuru chiyá.
44021004	Re wephata Jesucristo ja'apiyá jema'ajeño nakiyana. Wayuró najwa'até pajluwa jápakaje ketana. E Tupana Pechu ja'apiyá ke nemaká Páblojlo: —Pi'ijnaniña Jerusalén ejo. Tupana Pechu kemari wajló naka pila'ajiko re —ke nemaká rijló.
44021005	Paluwaja jápakaje ketana we'emaká re. E wácho'o piyá reyá, piyuke Jesucristo ja'apiyá jema'ajeño, achiñana, inaana, yuwaná, kele ja'apaño wajwa'até ají ke pajimila yámojo. Rejé ke'epé nakú walapa'ó we'erúpachi aú. Re wapura'ó Tupana wa'até.
44021006	E we'emá wayukuno najló. E kaja wawitúka'a piño wapuru chojé. Reyá ileruna pa'añó walanakiya nañakaré ejo.
44021007	Wa'apá piño pajimila Tiro eyá, ja'apaño ají ke pajimila Tolemaida ejo. Ketana wa'apaka juni jalomi jakuwá. Re we'emá Jesucristo ja'apiyá jema'ajeño nakiyana ajalákaje. Re wayuró najwa'até pajluwa kálaja.
44021008	Muní ke wa'apaka piño reyá, iphaño pajimila Cesarea ejo. Reyá we'ejná Felipe ñakaré ejo. Tupana yukuna i'imajeri ri'imaká. Riká i'imakeri rijápaka'ala. Júpimi ke ne'ewapaká Jerusalén e iyamá kuwá'ata kele achiñana, Jesucristo ja'apiyá jema'ajeño e'iyayá, natamáka'atakaloje a'ajnejí iwakajílominajlo penaje. Nanakiyana penájemi ri'imaká, rijwa'até wayuró.
44021009	Pa'u kele Felipe yaní i'imaká, inaana waja. Unká jo'ó wá'akalaño waja ne'emaká. Tupana puráka'alo ja'apátajeño kaja ne'emaká.
44021010	Meke kálaja we'emaká re najwa'até. E kaja apú iphari wanaku, Judea te'eré eyaje ri'imaká. Rií i'imari Agabo. Tupana puráka'alo ja'apátajeri ri'imaká.
44021011	Riká iphari wanaku. E rikaráka'a Pablo nakiyá riwachaphila. Kéchami repo'oká rikó raú ra'anapitá nakiyá, ritajné nakiyá wa'ató. E rimá Páblojlo: —Tupana Pechu kemari nojló: "Marí ke kaja judíona nakiyana la'ajika marí wachaphilaji miná. Nala'ajé riminá chapú; nepo'otaje riká, rejomi na'ajé riká ajopánajlo, unká judíona kalé nakiyánajlo".
44021012	Ilé ke rimaká aú wemá mawó Páblojlo: —Pi'ijnaniña Jerusalén ejo. Ñaké waja Jesucristo ja'apiyá jema'ajeño re i'imakaño kemaká rijló wajwa'até.
44021013	E'iyonaja Pablo kemari wajló: —¿Naje chi iyá? ¿Naje chi ila'á nupechu kamu'ují? Apala nepo'otaje ka'ajná nuká re; nenoje ka'ajná nuká, Jesucristo ja'apiyá jema'ajeri nu'umakale. Kaphí nupechu rilokópa'ala —ke rimaká wajló.
44021014	Unká meke wemalajla rijló, ri'ijnaká piyá Jerusalén ejo, raú wamanúma'o ra'apejé. Mari keja kalé wemaká rijló: —Tupana wátajika keja pi'imá re.
44021015	Rejomi kaja walamá'ata wanane we'ejnakáloje Jerusalén ejo penaje.
44021016	Jesucristo ja'apiyá jema'ajeño, Cesarea eyájena i'imakaño nakiyana, i'ijnaño kaja wajwa'até. Pajluwaja nanakiyana ií i'imari Mnasón. Chipre eyaje ri'imaká.
44021017	E kaja wephá Jerusalén ejo. Pu'ují Jesucristo ja'apiyá jema'ajeño pechu la'akó wamákana aú.
44021018	Muní ke Pablo i'ijnaká wajwa'até Santiago chaje. Piyuke Jesucristo ja'apiyá jema'ajeño wakára'ajeño i'imaká re kaja rijwa'até.
44021019	Pablo ajalákari neká, rejomi ri'imá najló rijápaka'ala yukuna. Tupana yukuna ri'imaké ajopánajlo, ajopánajlo ke, unká judíona kalé i'imakáñojlo. Palá Tupana la'ajika ra'apiyá jema'ajeño, ajopana, ajopana ke nakú yukuna ri'imá najló.
44021020	Nema'aká riyukuna aú, nemá Tupana nakú: "Meke palá wani rila'aká neká", ke. E nemá Páblojlo: —Ñaké riká. Kaja piwe'epí kajrú wani judíona jema'aká Jesucristo ja'apiyá maárowa. Re kaja jo'ó nawátaka ina'uké jema'aká Tupana puráka'alo Moisés michú lana'akare ra'apiyá ke i'imaká ja'apiyá.
44021021	Ne'iyajena kemaño pinaku: "Rimá judíonajlo, ajopana te'eré nakú i'imakáñojlo wa'ató: ‘Ila'aniña Tupana puráka'alo, ra'apátakare Moisés michujlo i'imaká, kemaká ke’. Rewíña'ata kaja neká namata'aká piyá keráko'opana achiñana chinuma. Rimá kaja najló nala'aká piyá pheñawilá michuna la'ajika ke". Ilé ke maárowajena pura'akó pinaku —ke nemaká Páblojlo.
44021022	Nemá piño rijló: —Nema'ajé piphaka majó yukuna. ¿Meke wala'ajika?
44021023	E nemá piño rijló: —Apú nakaje pila'ajíkare i'imaká chaje palaka pila'aká ilé ke. Re maare wajwa'até pa'u kele achiñana. Nawata nakaje ñapátakana nemakare nakú Tupanajlo.
44021024	Eko piwa'a neká pijwa'ató Tupana ñakaré chojé, pilamá'atiya pipéchuwa Tupánajlo najwa'até. Rejomi pa'á Tupana ñakaré chiyá jápajeñojlo riwemí, nakára'atakaloje ichaya piraji Tupánajlo. Rejomi najara'ajé piwilá. Ilé ke pila'ajia ee piyuke judíona we'epeje unká kewaka kalé nakaje nemakare pinaku. Nawe'epeje kaja raú re kaja jo'ó pema'aká Tupana puráka'alo, Moisés michú lana'akare ra'apiyá i'imaká, ja'apiyá —ke nemaká rijló. Nemá piño rijló:
44021025	—Júpimi wawakára'a wapuráka'alo lana'akéjami Jesucristo ja'apiyá jema'ajéñojlo i'imaká. Unká judíona nakiyana kalé neká. Najló palani nala'akáloje wemaká najló i'imaká ke. Wemá najló najñaka piyá ri'imi nato'otákare nakaje jenami nemakare nakú: "Wachi'inárikana jenami riká", ke nakojé. Wemá kaja najló ne'eraká piyá jirá; wemá kaja najló najñaka piyá ri'imi rejo'o kaja jirá i'imakare e'iyá; wemá kaja najló achiñana, inaana, kele la'aká piyá namanaicho apú wa'até, apa'awelo wa'até —ke nemaká Páblojlo.
44021026	Ilé kaje aú Pablo wa'a rijwa'ató ileruna achiñana. Pa'u kele ne'emaká. Muní ke rikeño'oká ripéchuwa lamá'atakana Tupánajlo najwa'até. E rimujlúka'a Tupana ñakaré chojé, rimakáloje richiyá jápajeñojlo mékechaka nañapátajika napechu lamá'atakana. Ilé kaje ejomi nenó pirájina nakiyana nachaya Tupánajlo.
44021027	Ewá yewicha pajluwaja jápakaje ja'apaka nañapátakaloje riká penaje. Re kaja ajopana judíona nakiyana i'imaño, Asia te'eré eyájena ne'emaká. Neká amaño Pablo Tupana ñakaré chu. Namaka aú riká, napura'ó pu'uwaré rinaku ajopana ina'ukena wa'até, nayúcha'akoloje richá penaje. Akuwaná necho'ó Pablo pataje.
44021028	Kaphí nawíyo'oka ajopana judíona nakiyánajlo: —Israel michú lakénami, majó i'ijná, a'achá wañaté. Marí wepháchiya ilé unká ina'ukélari ta, ja'apari ají ño'ojó, ají ño'ojó ke ina'uké jewíña'atakana naku. Ripuráka'alo pachá chapú napechu wanaku. Chapú kaja napechu Tupana puráka'alo, Moisés michú ja'apátakare ra'apiyá wajló i'imaká, nakú. Marí Tupana ñakaré nakú wa'ató chapú napechu ripuráka'alo pachá. Wajé riphátiyaka pu'uwaré wani majó richojé ajopana ta, unká judíona kalé i'imakaño ta —ke nemaká Pablo nakú najló nawíyo'oko.
44021029	Nemá rinaku ilé ke, namákale ra'apaka apú wakajé Trófimo wa'até pajimila nakuwá. Unká judíona nakiyana kalé ri'imaká, Éfeso eyaje ri'imaká. Napechu i'imá Pablo nakú: "Riphatiya japi rijwa'ató riká Tupana ñakaré chojé", ke. Ñaké i'imakale napechu i'imá rinaku ñaké, e'iyonaja unká riwá'ala ri'imaká rijwa'ató richojé.
44021030	Raú kajrú nawakako jecho'okelo rejé. E yuríke'ela napataká Pablo. Nachíra'a riká waka'apojo. Rejomi netá Tupana ñakaré numaná.
44021031	Ujú kaje chiyó nenojla riká, e'iyonaja ne'iyajena jecho'ótaño riyukuna suráana wakára'ajerijlo, nemá rijló: —Kajrú pajimila eyájena nókako pajwa'atéchaka me'etení.
44021032	Raú suráana wakára'ajeri awakátari suráana, ra'apiyatéjena wa'até. Neká i'ijnaño jecho'okelo rejo íki'iruna ina'ukena e'iyajé. Namaka aú suráana wakára'ajeri waíchaka suráana wa'até, nayurí Pablo wilá i'ikakana.
44021033	E kaja suráana wakára'ajeri ja'apari Pablo awa'ajé. Riwa'a riká rijwa'ató, rika'akáloje riká ina'uké wajákelana chojé. Riwakára'a nepo'oká riká iyajmela kureti aú. Rejomi rimá ajopánajlo: —¿Na rií ta kele? ¿Meke chi rili'ichaka ta?
44021034	E pajñakani nawíyo'oka rijló apú, apú ke. Raú unká suráana wakára'ajeri we'epila mékeka nemaká rijló, kajrú wani namejé i'imakale. E kaja riwakára'a suráana wá'aka Pablo suráana ñakaré ejo,
44021035	iphaño rejo. Nephata riká mitamitá ejé. Rejé suráana jácho'otaño Pablo nawakúla'apajo, nenoka piyá riká, yuriná wani ne'emakale.
44021036	Na'apaka rejo ketana, nápumichu chira'akaño awíyo'oka: "Inó riká ta, inó riká ta", ke. Ilé ke nawíyo'oka aú, nácho'ota riká nawakúla'apa nakuwaja ají ke yenoje, nala'aká piyá chapú riká.
44021037	E nawá'ajla riká suráana ñakaré chojé. Rejéchami Pablo kemaká suráana wakára'ajerijlo griégona pura'akó chu: —Nuwata nakaje nakú kemakana pijló paineko. E suráana wakára'ajeri kemari rijló: —¿Phema'á chi griégona pura'akó?
44021038	Rimá kaja rijló: —¿Unká chi Egipto eyaje kalé piká, kele unká ina'ukélari? Meyáleja riwa'a rijwa'ató cuatro mil ina'ukena desierto chojé rile'ejena suráana penaje, nawátakale nókakajo naka'akáloje we'emakana penaje. ¿Unká chi riká ta kalé piká kele? —ke rimaká Páblojlo.
44021039	E Pablo kemari rijló: —Unká riká kalé nuká. Judío ja'a nuká. Pajimila Tarso eyaje nuká. Cilicia te'eré nakú riká pajimila, apú pajimila chaje riká rewá. Nuwata pila'aká nojló nakaje. Piyurí numaká najló nakaje nakú meketánaja —ke rimaká rijló.
44021040	Raú suráana wakára'ajeri yurí ripura'akó najwa'até. E Pablo tára'aro mitamitá chu. Riyáthe'ela aú rimá najló, namanúma'akoloje penaje. Namanúma'ako ee, rimá najló napura'akó chu, hebréona pura'akó chu, marí ke:
44022001	"Nojena, jema'á mékeka numájika ijló nunakuwá", ke Pablo kemaká najló.
44022002	Nema'aká aú ripura'akó napura'akó chu, hebréona pura'akó chu, namanúma'o. E rimá najló:
44022003	"Judío ja'a nuká. Pajimila Tarso e nomotho'ó i'imaká. Cilicia te'eré nakú riká pajimila. Maare Jerusalén e nutawá'o i'imaká. Gamaliel jewíña'atari nu'umaká maare. Pheñawilana michuna puráka'alomi piyukeja nakú rewíña'ata nu'umaká. Nuwátake piyukeja nakaje Tupana wátakare kaje la'akana. Nupechu lokópa'ala nula'aké ñaké. Eyá me'etení ila'aká ke kaja nula'ajika riwakajé.
44022004	Júpimi nula'aké chapú Jesucristo ja'apiyá jema'ajeño. Nuwakára'a nenoka ne'iyajena i'imaká. Nuwá'ake kaja achiñana, inaana wa'até, nuka'akáloje neká ina'uké wajákelana chojé penaje.
44022005	Sacerdótena wakára'ajeri, ajopana ina'ukena wawakára'ajeño wa'ató, we'epiño kewaka numaká ijló me'etení. Najló numá i'imaká nawakára'akaloje nujwa'até papera kaje wanakiyána Damasco e i'imakáñojlo, nayuríkaloje nuwá'aka tejmuji aú Jesucristo ja'apiyá jema'ajeño reyá. Nuwata nawá'akana majó Jerusalén ejo, wawajákaloje neká maare penaje", ke rimaká najló.
44022006	E rimá piño: "Raú nu'ujná ají ke Damasco ejo i'imaká. No'opá ají ke iñe'epú chuwá. Yewíchami nuphaka pajimila nakojé ee, kaápu'uku i'imá wachá. E mana'í chiyó kajrú mejáma'atani ke ja'akó nunakojé je'echú chiyá majó.
44022007	Rejéchami nokojno'oká te'erí e'iyajé, e noma'á puráka'aloji kemaká nojló: 'Saulo, Saulo, ¿naje pila'á nuká chapú wani?'
44022008	E numá rijló: '¿Na chi piká kele?' E rimá nojló: 'Jesús nuká, Nazaret eyaje pila'akare chapú', ke rimaká nojló.
44022009	Nujwa'até i'imakaño amaño kaja kajrú kamareji ke pataká nunakojé, e'iyonaja unká nema'alá ripura'akó nujwa'até.
44022010	E numá rijló: 'Nuwakára'ajeri, ¿na piwata nula'aká?' Rimá nojló: 'Phácho'o, pi'ijná pajimila Damasco ejo. Rejo nemaje pijló piyuke nakaje pila'ajíkare nakú', ke rimaká nojló.
44022011	Kaphí wani kamareji ke pataká nunakojé. Riká apichátari nujlú, raú nujwáke'ena wá'año nuká pako'otákeja Damasco ejo.
44022012	Damasco e pajluwa i'imari, Ananías rií i'imaká. Palá rema'ajika Tupana puráka'alo Moisés michú ja'apátakare ina'ukejlo i'imaká ja'apiyá. Palá kaja judíona, Damasco eruna pechu i'imajika rinaku.
44022013	Damasco e Ananías i'ijnari nuchaje. Riphaka nunaku ee, rimá nojló: 'Nujmeremi, Saulo, chuwa pamájika piño', ke. Rejéchami nomaka riká palá.
44022014	E rimá piño nojló: 'Tupana, wa'ajútaya michuna pechu i'imajikare chojé kaphí, i'iwapari rijluwa piká ajopana ina'ukena e'iyayá, piwe'epíkaloje nakaje riwátakare pila'aká nakojé. Ri'iwapá kaja rijluwa piká, pamákaloje ilé unká we'epila pu'uwaré la'akaná, pema'akáloje kaja ripura'akó pijwa'até penaje.
44022015	Ñakele chuwa pi'imajika riyukuna piyuke ina'ukejlo. Kaja pamá riká, ripura'ó kaja pijwa'até. Riyukuna pi'imajé najló', ke rimaká nojló.
44022016	Rimá kaja nojló: 'Pimalára'ataniño pikó maare júpija. Phácho'o, nala'achí bautizar piká. Pipechu i'imakale kaphí Jesucristo chojé, ramajo pichaje pu'uwaré pila'akare liyá', ke Ananías kemaká nojló i'imaká.
44022017	"Damasco eyá nupa'ó majó Jerusalén ejo. E nu'ujná Tupana ñakaré chojé. Re nupura'ó Tupana wa'até richu, e'iyowá ke nomaka nakaje ya'atakó nojló nujlú chu.
44022018	Nomá wawakára'ajeri Jesucristo, riká kemari nojló: 'Phácho'o kiñaja Jerusalén eyá. Unká na'alaje nanakojó maárowa nuyukuna pi'imajíkare najló', ke.
44022019	Raú numá rijló: 'Nuwakára'ajeri, kaja nawe'epí mékeka nula'ajika maárowa. Nu'ujnaké nawakáka'alo ñakarelana chojé, nuwá'akaloje ne'iyayá pa'apiyá jema'ajeño, nuka'akáloje neká ina'uké wajákelana chojé penaje. Nuña'atake kaja neká.
44022020	Esteban michú i'imari pijwa'até jápajeri i'imaká. Ri'imaké piyukuna ina'ukejlo. Nomá kaja nenoka ri'imaká. Palani nojló ñaké rila'akana i'imaká. Richá jipa ka'ajeño a'arumaká wa'aphé nu'umaká riwakajé.
44022021	E'iyonaja rimá nojló: 'Pa'apá. Nuwakára'aje piká ya'ajnaje, pi'imakáloje nuyukuna ajopana ina'ukejlo, unká judíona kalé i'imakáñojlo', ke rimaká nojló", ke Pablo kemaká najló.
44022022	Rejenaja nayurí ripura'akó. E kaja na'ó piño awíyo'oje kajrú: "Inó riká ta. Unká na penaje kalé ilé kaje ta i'imá marí eja'awá chu", ke nawíyo'oka.
44022023	Íki'ija wani nayúcha'ako. Nayuchá akuwaná nawíyo'o kajrú; naña'ataka kaja nekó na'arumaká nakiyana aú; naka'á kaja mu'upé yenoje.
44022024	E kaja suráana wakára'ajeri kemari suráanajlo: —Iwa'a Pablo iñakaré chojé. Richu iña'ataje riká, ri'imakáloje nojló pu'uwaré rila'akare yukuna penaje. Nuwata riwe'epíkana na chónaka nayúcha'ako richá íki'ija wani —ke rimaká najló. "Riña'atákana aú ka'ajná ri'imajé wajló riyukuna", ke ripechu i'imaká rinaku.
44022025	E kaja nepo'ó riká naña'atákaloje riká penaje. Rejéchami Pablo kemaká nawakára'ajeri rawa'á tára'akojlo: —Kaja nawíyo'o romano nakiyana ña'atákana cha. Unká jo'ó we'emakana, ra'apiyatéjena wa'até, jema'alá nuyukuna nawe'epíkaloje na chónaka nawajájika nuká.
44022026	Ilé ke Pablo kemaká rijló aú, ri'ijná suráana wakára'ajeri chaje rijló kemaje: —¡Naje chi piwakári'icha waña'ataka riká ta! Unká wani paala ta wala'akajla riña'atákana ta aú, romano nakiyana ta ri'imakale.
44022027	Raú nawakára'ajeri i'ijnari Pablo awa'ajé, rimá rijló: —¿Kewaka chi romano nakiyana piká? —A'a —ke rimaká.
44022028	E nawakára'ajeri kemari rijló: —Romano nakiyana kaja nuká. No'ó kajrú liñeru, na'akáloje nuká romano le'ejena suráana nakiyana wakára'ajeri penaje. Pablo kemari rijló: —Romano nakiyana nora'apá i'imaká, ñakele nomotho'ó romano nakiyana kaja.
44022029	Raú unká suráana ña'atala ri'imaká. Nayurí riká rejeja. Ñaké kaja nawakára'ajeri ja'apaka reyá, riwe'epika aú romano nakiyana ri'imaká. Kero'okajo nakú ri'imá, riwakára'akale repo'okana.
44022030	Suráana wakára'ajeri wátari riwe'epíkana na pachaka judíona nakiyana yúcha'ako Pablo cha. Ñakele muní ke rawakata sacerdótena wakára'ajeño, piyuke pheñawilana wa'até. Rejomi rikaráka'ata Pablo nakiyá kureti nepo'okare aú ri'imaká. E nawá'a riká najimaje.
44023001	Rejéchami Pablo yaká'ako nawakára'ajeño chaje, rimá najló: —Nojena, palá nuká maárejecha. Palá nuwe'epika nupechu Tupánajlo.
44023002	Sacerdótena wakára'ajeri ií i'imari Ananías. Ilé ke Pablo kemaká najló aú, riwakára'a rawa'á lapa'akaño ña'ataka riká panuma'alaya.
44023003	Raú Pablo kemari rijló: —Ilé ke kaja Tupana ña'atájika piká, pajlákachi ta. Mapeja ina'uké pechu pinaku: "Palájne'eke japi riká", ke, e'iyonaja unká ñaké kalé piká ta. Chapú wani péchuri piká. Maare piká, ajopana wa'até, amákaloje mékeka ijló nakaje nula'akare penaje. Unká ka'ajná noma'alá Moisés michú puráka'alo ja'apiyá. Riká penaje iká maare. Eyá piká, unká pila'alá Moisés michú puráka'alomi kemaká ke, piwakára'akale nuña'atákana —ke rimaká rijló.
44023004	Raú rawa'á lapa'akaño kemaño rijló: —¿Ilé ke chi iná pura'akó pu'uwaré Tupana le'ejé sacerdote wa'até?
44023005	Raú Pablo kemari najló: —Nojena, Tupana puráka'alo lana'akéjami kemari: "Ipura'aniño pu'uwaré iwakára'ajeño nakú". E'iyonaja unká nuwe'epílacha sacerdótena wakára'ajerika riká. Nuwe'epíkela riká unká numaláchajla ñaké rijló —ke rimaká najló.
44023006	Nawakára'ajeño, re i'imakaño nakiyana i'imaño saducéona, ajopana nanakiyana i'imaño fariséona. Saducéona pechu i'imakeri kaja taka'akaño nakú: "Unká namakápo'olajo piño", ke. Eyá fariséona pechu i'imakeri: "Makápo'ojeño piño neká", ke. Pablo we'epiri saducéona, fariséona wa'até nanakiyana i'imaká re, raú rawíyo'o najló: —Nojena, fariséona nakiyana kaja nuká, ñaké kaja nora'apá. Nuwe'epí kewaka kaja taka'akaño makápo'ojiko piño. Ilé ke nupechu i'imakale, ka'ajná nuká maare ijimaje, ikulátakaloje nunaku penaje.
44023007	Ilé ke rimaká najló ejéchami nakeño'oká pajwa'atéchaka akha'ákakano. Unká rejeno waja kalé nemaká rinaku rejéchami.
44023008	Saducéona kemakeño: "Unká kaja taka'akaño makápo'olajo". Nemá kaja Tupana wa'atéjena, je'echú chiyájena, nakú: "Unká ne'emalá", ke. Péchujimi nakú nemá kaja; "Unká ne'emalá", ke. Eyá fariséona kemakeño Tupana wa'atéjena nakú: "Re neká. Re kaja péchujimi". Kaja taka'akaño nakú nemá: "Namakápo'ojo piño", ke.
44023009	Pablo kemari najló: —Fariséona nakiyana nuká. Rijimaje nawíyo'o piyuke pajlokaka. E fariséona Tupana nakú jewíña'atajeño tára'año. Nemá Pablo nakú: —Unká marí ina'uké la'alá nakaje pu'uwaré. Apala kewaka palani péchujimi ka'ajná kemari rijló nakaje nakú. Pajluwaja Tupana wa'atéjeri, je'echú chiyaje, ka'ajná kemari rijló rinaku.
44023010	Rijimaje nakhá'ako kajrú wani pajwa'atéchaka. Raú suráana wakára'ajeri kero'ó, ripechu i'imá: "'¡Chuwa ta najiyo'otájika Pablo!" Raú riwakára'a suráana riwá'aje, napa'atákaloje riká suráana ñakaré chojé penaje.
44023011	E muní ke lapí riwakára'ajeri wani Jesucristo ya'atakó Páblojlo. Rimá rijló: —Pablo, pila'á kaphí pipéchuwa. Kaja pi'imá nuyukuna maare Jerusalén e, ñaké kaja pi'imajika nuyukuna Roma ejo —ke rimaká rijló.
44023012	E muní ke ne'iyajena Judíona nakiyana wátaka Pablo nókana, raú nemá pajlokaka: —Reja wamáreja chapú kaje yajwé. We'etajo wa'ajné liyá, unká kaja na we'eralaje a'ajná wenójika Pablo ejená —ke nemaká pajlokaka.
44023013	Iyamá ina'uké le'ejé kele (40) chaje ne'emaká kemaño ñaké. Achiñana waja ne'emaká. Panakojéchaka ke napechu i'imaká Pablo nókana nakú.
44023014	E kaja ne'ejná sacerdótena wakára'ajeño, eyá pheñawilana, kele chaje. Nephaka nanaku ee, nemá najló: —Kaja wemá wanakuwá: "Wamáreja chapú kaje yajwé, unká kaja na wajñalaje a'ajná wenójika Pablo ejená.
44023015	Ñakele ila'ajé marí ke ajopana wawakára'ajeño wa'até: Eko imá suráana wakára'ajerijlo, riwá'akaloje Pablo majó muní. Imaje rijló Pablo nakú: "Wawata riyukuno kejá'akana riliyá palá", ke. Eyá weká ja'ajeño ripé rapunana chu re, wenókaloje riká unká chiyó riphá majó —ke nemaká najló.
44023016	E'iyonaja Pablo e'epijá jema'aká riyukuna aú, ri'ijná suráana ñakaré ejo riyukuna i'imajé Páblojlo. Re ri'imá rijló riyukuna.
44023017	Raú Pablo wá'ari apú suráana wakára'ajeri ja'apiyatéjejlo, rimá rijló: —Piwa'a marí yuwají iwakára'ajeri ejo. Riwata nakaje nakú kemakana rijló.
44023018	Raú riwá'a riká ají ke nawakára'ajeri ejo, rimá rijló: —Kele wawajákare, Pablo, kemíchari nojló nuwá'akaloje marí yuwají majó pichaje, ripura'akóloje pijwa'até.
44023019	Raú nawakára'ajeri patarí yuwají riyáthe'ela nakiyá. Riwá'a riká a'ajná ño'ojó kemachi, e rimá rijló: —¿Meke chi piwátaka nojló kemakana?
44023020	Yuwají kemari rijló: —Marí ke Judíona nakiyana puri'ichako pajwa'atéchaka. Muní nemájika pijló, piwá'akaloje Pablo nawakára'ajeño ejo penaje. Mapeja nemájika pijló rinaku: "Palá wawátaka riyukuno kejá'akana riliyá. Riká penaje wawata piwá'aka riká majó", ke.
44023021	Pema'aniña na'apiyá. Mapeja napajlájika pijwa'até. Re iyamá ina'ukena le'ejé kele (40) chaje achiñana. Kaja nemá nanakuwá: "Reja wamáreja chapú kaje yajwé, unká na wajñalaje, unká kaja na we'eralaje a'ajná wenojika Pablo ejená", ke. Neká kemájeño pijló, piwá'akaloje riká rejo penaje. Pimájika ee najló: "A'a", ke, na'ajó ripé iñe'epú chu, nenókaloje riká rejé penaje —ke rimaká rijló.
44023022	E suráana wakára'ajeri kemari yuwajijlo: —Pi'imaniña ta riyukuna ajopánajlo. ¿E pemi'ichaka?
44023023	Rejomi suráana wakára'ajeri wá'ari suráana nakiyana maná. Ra'apiyá wakára'ajeño ne'emaká. Rimá najló: —Eko awakata dos cientos suráana ne'ejnakáloje Cesarea ejo penaje. Lapí, pa'u ke kuwá'ata kele (9) kamú jená chojé riphájika ee, i'ijnajé rejo. Re awakátaje piño setenta suráana ne'ejnakáloje rejo kawaruna nakú. Rejomi awakátaje doscientos suráana najña'akáloje nawejukure nakápojo penaje —ke rimaká najló.
44023024	Rejomi riwakára'a kawaruna wá'akana, Pablo ja'apákaloje pajluwa nakú penaje. Riwakára'a rimejñátakana palá, riphákaloje palá ne'emakana Félix ejo.
44023025	Riwakára'a kaja najwa'até puráka'aloji lana'akeja Félixjlo. Richu rimá rijló:
44023026	"Nuká, Claudio Lisias, wakára'ari marí puráka'aloji pijló. Wachaje wakára'ajeri piká. Eko palá pijló ka'ajnó.
44023027	Judíona nakiyana patañó Pablo i'imaká. Ujú kaje chiyó nenojla ri'imaká, e'iyonaja nuwe'epí romano nakiyana ri'imaká, ñakele nuwakára'a nule'ejena suráana i'imataka naliyá ri'imaká.
44023028	Nuwata we'epíkana na chónaka nayúcha'o richá, raú nuwa'a riká judíona wakára'ajeño ejo.
44023029	Neká kemaño rinaku: ‘Unká rema'alá wapuráka'alo lana'akéjami ja'apiyá’, ke. Pachá nemá rinaku: ‘Pu'uwaré la'ajerí riká', ke. E'iyonaja unká na rila'alá nenókaloje riká penaje. Unká kaja na rila'alá naka'akáloje riká ina'uké wajákelana chojé ripachá.
44023030	E apú kemari nojló: ‘Napura'akó pajwa'atéchaka chuwa rinókana nakú’, ke. Ñakele nuwakára'a riká pichaje ka'ajnó. Kaja numá rinaku pura'ajéñojlo ne'emakáloje riyukuna pijló", ke rilana'aká riyukuna Félixjlo.
44023031	E kaja suráana la'añó riwakára'aka ke. Lapí nawa'a Pablo pajimila Antípatris ejo.
44023032	Muní ke suráana nakiyana, ne'emá aú i'ijnakaño najwa'até, pa'akó piño napumí chuwá nañakaré ejo. Eyá kawaruna nakú ja'apákaño wá'año Pablo ya'ajnaje reyá.
44023033	Kaja ewaja nephá Cesarea ejo. Re na'á nawakára'ajerijlo papera kaje, rejomi nayurí rijló Pablo.
44023034	Paineko nawakára'ajeri pura'aró lana'akéjami wa'até, rejomi rimá Páblojlo: —¿Mere eyaje chi piká? Rimá rijló: —Cilicia eyaje nuká.
44023035	Nawakára'ajeri kemari rijló: —Nulamá'ataje riká pijwa'até pinaku pura'ajeño iphájika majó wakajé. E kaja riwakára'a rile'ejena suráana wá'aka riká ne'emakana Herodes ñakaré chojé. Riwakára'a kaja ne'emaká riwa'aphé re.
44024001	E kaja pajluwaja thé'ela ke kala ja'apari nachá. Rejomi Ananías iphari Cesarea ejo. Sacerdótena wakára'ajeri ri'imaká riwakajé. Ajopana pheñawilana iphaño kaja rijwa'até. Pajluwaja nanakiyana ií i'imari Tértulo. Ajopana chaya pura'ajero ri'imaká. Kaja piyuke neká iphaño Félix nakú, ne'emakáloje rijló Pablo yukuna.
44024002	E nawá'a Pablo najimaje. Rejéchami Tértulo keño'oká Pablo nakú pura'akano Félix wa'até. Rimá rijló: —We'emakana, palá pila'akano weká. Pipalamane palánija weká wañakajela ewá. Unká nókakajo i'imalá wajló maárowa. Palá wani piwe'epika ina'uké wakára'akana nakojé.
44024003	Palá wapechu pinaku, palá wani pila'akale wanaku apú ewá apú ewá ke i'imakaño wa'até. Ajopana chaje wani piká, Felix, palá wani pila'aká weká.
44024004	Unká nuwátala pimalára'atakana jupi. Ñakele pila'á wajló nakaje chuwa, phema'á wapuráka'alo meketánaja.
44024005	Wawe'epí chapújne'eke wani marí ina'uké. Ra'apaka ewá rikawíla'ano judíona nakú mapéjari puráka'aloji aú. Raú ajopana jema'añó apú, Nazaret eyájeri, ja'apiyá, rewíña'atakale neká ripuráka'alo nakú.
44024006	Rimujluka'atajla kaja ajopana ina'ukena, unká judíona kalé i'imakaño, Tupana ñakaré chojé i'imaká. Ilé kajena wá'akana richojé unká wani paala wajló, ripachá wapatá ri'imaká.
44024007	E'iyonaja suráana wakára'ajeri Lisias iphari wanaku i'imaká. Riká wa'ari waliyá ri'imaká tejmuji aú.
44024008	Pikeja'ariliyá riyukuna pikó, piwe'epíkaloje raú kewaka wemaká pijló —ke Tértulo kemaká Félixjlo.
44024009	Ajopana judíona, re i'imakaño, kemaño kaja rijló: —Kewaka Tértulo kemaká pijló.
44024010	Raú riyáthe'ela aú ne'emakana kemari Páblojlo, ripura'akóloje penaje. Raú Pablo kemari rijló: —Palani nojló nuchayo pura'akano pijwa'até. Nuwe'epí júpicha piká wakára'akaje nakú.
44024011	Iyamá iphata ji'imaji nakojé (12) ke kala i'imaká wakajé nu'ujná Jerusalén ejo i'imaká, nula'akáloje pu'ují nupéchuwa Tupánajlo. Pikejá'ajla kaja riyukuna ajopana liyá, piwe'epíkaloje kewaka numaká pijló.
44024012	Unká na amala nokha'ákako ka'ajná apú wa'até, unká kaja nuyúcha'atala Tupana ñakaré chiyájena. Unká nula'alá ñaké pu'uwaré pajimila e'iyowá i'imaká.
44024013	Unká na puráka'aloji i'imalá mariruna ina'ukénajlo, ripachá narukátakaloje nuká pijló penaje, unkale na nula'alá pu'uwaré.
44024014	Nemá nunaku: "Pajluwaja Nazaret eyájeri ja'apiyá jema'ajeri riká", ke. Kewaka kele nemá nakú. Ra'apiyá jema'akana aú nuphá Tupana, wa'ajútaya michuna pechu i'imajíkare chojé kaphí, ja'apí. Meyáleje puráka'aloji, riyuríkare wajló i'imaká, ja'apiyá noma'á, e'iyonaja mariruna ina'ukena kemaño rinaku: "Apo'ojó riká", ke. Unká apo'ojó kalé riká. Richuwaja riyukuna, ñaké i'imakale nula'á Tupana puráka'alo, Moisés michú lana'akare i'imaká, kemaká ke. Noma'á kaja Tupana puráka'alo, Ripuráka'alo ja'apátajeño michuna lana'akare i'imaká, ja'apiyá.
44024015	Mariruna ina'ukena pechu: "Tupana makápo'otajeri kaja taka'akaño", ke. Ñaké kaja nupechu rinaku. Nuwe'epí Tupana makápo'otajika piyukeja kaja taka'akaño: palá la'ajíkaño michuna, pu'uwaré la'ajíkaño michuna wa'ató.
44024016	Ñakele nupechu lokópa'alaja nula'á nakaje palá, nupechu i'imakáloje palá Tupánajlo raú. Ñaké kaja nuwátaka ina'uké we'epika palá la'aká nuká —ke Pablo kemaká rijló.
44024017	Rimá piño rijló: —Júpija nu'umaká ajopana, ajopana ke te'eré nakú. E kaja nupa'ó piño nute'eré ejo liñeru a'ajé kamu'ují la'akáñojlo. Ajopana a'añó nojló riká liñeru i'imaká, no'okáloje riká kamu'ují la'akáñojlo penaje. Nuwata kaja nakaje a'akana Tupánajlo mapeja, raú nupa'ó rejo i'imaká.
44024018	-
44024019	Kaja ewaja nuphá rejo i'imaká. Nupechu lamá'atakana nakuja nu'umá Tupana ñakaré chu. Nula'á ri'imaká pheñawilana michuna kemaká ke. E'iyowá ke ajopana judíona, Asia te'eré eyájena, amaka nu'umaká Tupana ñakaré chu. Re nu'umá nakaje a'akana nakú Tupánajlo. Mekeleja ina'uké i'imaño nujwa'até re. Unká na wa'até noka'ákalo re i'imaká. Nula'akela pu'uwaré riwakajé, palani nomájeño i'ijnakajla majó pijló riyukuna i'imajé.
44024020	Eko pikeja'amariruna ina'ukena liyá riyukuna, nemakáloje pijló mékeka nemaká nunaku judíona wakára'ajeño jimaje nutára'ako i'imaká wakajé.
44024021	Riwakajé nowíyo'o najló i'imaká: "Apala iwata nunaku kulákatakano, nupechu i'imakale kaja taka'akaño nakú: makápo'ojeño piño neká", ke —ke Pablo kemaká ne'emakana Félixjlo.
44024022	Félix jema'aká aú rimaká ilé ke, riwata ripuráka'alo jema'akana piño apú wakajé. Júpimi ke Félix jema'aká Jesucristo yukuna, ra'apiyá jema'ajeño yukuna wa'até. E rimá Páblojlo: —Suráana wakára'ajeri Lisias waícha. Riphájika majó wakajé ri'imajé nojló riyukuna palá. Rejomi numaje pinaku mékeka wala'ajika piká —ke rimaká rijló.
44024023	Rejomi rimá suráana wakára'ajerijlo: —Eko pi'imá Pablo wa'aphé rejo'o kaja pají chu. Piyurí rila'aká riwátaka ke. Piyurí kaja ajopana, palá rinaku péchuruna, i'ijnaká richaje na'akáloje rijló nakaje rila'akare nakú kamu'ují —ke rimaká rijló.
44024024	E kaja meke kala i'imajemi Félix iphari piño Cesarea ejo riyajalo Drusila wa'até. Judíona ja'aló ru'umaká. E kaja riwá'a Pablo maná piño. Riwata rijwa'até pura'akano Jesús nakú. Mékeka iná pechu i'imaká kaphí richojé, ri'imakáloje iná i'imatájeri penaje, nakú riwata rijwa'até pura'akano.
44024025	Raú Pablo kemari rijló mékeka Tupana wátaka iná la'aká palá ajopana nakú. Rimá kaja rijló, rila'aká piyá nakaje ripechu keja wani. Ripura'ó kaja rijwa'até eja'awá tajnájiko nakú. Rimá kaja rijló mékeka Tupana la'ajika palá wani palá la'ajeñó nakú. Rimá kaja pu'uwaré la'ajeñó, namanaicho la'ajeñó nakú, mékeka riwajájika neká. Ilé kaje nakú rimaká rijló aú, Félix kero'oró. Raú rimá Páblojlo: —Chuwa pipa'ó. Re kaja jo'ó we'echú ka'alá i'imajika ee nojló, nuwá'aje piño pimaná.
44024026	Félix pechu i'imá: "Apala ra'ajé japi nojló liñeru, nócho'otakaloje riká penaje". Ñakele methuke riwá'ajika rimaná ripura'akóloje rijwa'até penaje.
44024027	Ilé keja iyamá jarechí ketana ja'apaka. Rejomi Félix jácho'oro ne'emakana kaje chiyá. Rejo'o kaja Félix yurika Pablo ina'uké wajákelana chu, Judíona pechu i'imakáloje palá rinaku raú penaje. Rapumí chojé Porcio Festo yuró ne'emakana penaje.
44025001	E kaja Festo iphari. Kaja na'á ri'imaká nawakára'ajeri penaje. Weji ke kala i'imajemi rácho'o piño pajimila Cesarea eyá, i'ijnari ají ke Jerusalén ejo.
44025002	Re sacerdótena wakára'ajeño, ajopana judíona wakára'ajeño wa'até, pura'añó rijwa'até Pablo nakú, riwajákaloje riká penaje.
44025003	Nemá rijló: —Pila'á wajló nakaje. Piwakára'a Pablo wá'akana majó Jerusalén ejo, walamá'atakaloje puráka'aloji rijwa'até maare —ke nemaká rijló. Kaja napechu i'imá: "Riwá'akana majó nakú iñe'epú chu wenoje riká", ke.
44025004	E'iyonaja Festo kemari najló: —Ilé Pablo imakare nakú, iyurí riká rejo'o kaja ina'uké wajákelana Cesarea e i'imakare chu. Meke kala i'imajemi nupa'ajó piño rejo.
44025005	Iwakára'ajeño wátajika ee riwakajé nujwa'até i'ijnakana, palani. Rejo ko ne'emá nojló pu'uwaré rila'akare yukuna —ke rimaká najló.
44025006	Festo i'imari Jerusalén e weji ke kuwá'ata ke (8) kálaja ka'ajná, iyamá thé'ela ke (10) kálaja ka'ajná ri'imaká re. Rejomi ripa'ó piño rapumí chuwá Cesarea ejo. Muní ke riyá'ako rilamá'atakaloje najló puráka'aloji penaje. E riwakára'a nawá'aka Pablo najimaje.
44025007	Raú Pablo iphari rejé nanaku. Rejéchami judíona, Jerusalén eyájena, awakako rinakojé. E kajrú napura'akó rinaku rijwa'até, e'iyonaja unká iná we'epila raú kewaka ka'ajná nemaká, unká ka'ajná.
44025008	E Pablo pura'aró richayo, rimá najló: —Unká na kalé nula'á pu'uwaré. Judíona puráka'alo lana'akéjami kemaká ke nula'aká. Noma'á kaja romano puráka'alo wakára'ari iná la'aká nakaje ja'apiyá. Unká kaja nopichátala Tupana ñakaré ajopana ina'ukena wá'akana richojé aú —ke rimaká najló.
44025009	E'iyonaja Festo wátari judíona pechu i'imaká palá rinaku. Raú rimá Páblojlo: —¿E piwátaka Jerusalén ejo i'ijnakana, re nulamá'atakaloje ijló puráka'aloji penaje?
44025010	Raú Pablo kemari rijló: —Maare nutára'o pijimaje. Roma eyaje wakára'ajeri piká. Ñakele palani pema'aká maare nuyukuna. Kaja piwe'epí palá unká nula'alá chapú judíona.
44025011	Nula'akela nakaje nenókare chona iná, nenojla nuká. Unká numejñátalajla nokoja naliyá. E'iyonaja unká kewaka kalé piyukeja nakaje nemakare nunaku, ñakele unká na penaje nuwá'akana i'imalá Jerusalén ejo. Nuwata wawakára'ajeri wani César wa'até pura'akano, rilamá'atakaloje wajló riká penaje —ke Pablo kemaká rijló.
44025012	Raú Festo pura'aró ra'apiyatéjena wa'até paineko, rejomi rimá Páblojlo: —Kaja piwata César ejo i'ijnakana. Ñakele pi'ijnajé rejo chuwa.
44025013	E meke kala i'imajemi apú ne'emakana Agripa iphari Cesarea ejo riyajalo Berenice wa'até. Neká i'ijnaño Festo ajalákaje.
44025014	Re ne'emá meketánaja. E Festo i'imari Pablo yukuna rijló, rimá rijló: —Re pajluwaja ina'uké maare ina'uké wajákelana chu, Félix yuríkare richu.
44025015	Nu'umaká Jerusalén e wakajé, Sacerdótena wakára'ajeño, pheñawilana wa'até, kemaño nojló nuwakára'akaloje rinókana.
44025016	Raú numá najló: "Unká nayurila weká romano nakiyana la'aká ilé ke. Unká mapeja kalé wawajaka ina'uké. Paineko wawata riká nemakare nakú: 'Unká ina'ukélari riká', ke tára'ako wajimaje. Rinaku pura'ajeño wa'até wawata ritára'ako wajimaje, rejomi ripura'ó richayo, wawajaka piyá riká mapeja", ke numaká najló i'imaká.
44025017	Neká penájemina iphaño piño nunaku majó, e muní ke wawakó piño rilamá'ataje. E nuwa'a Pablo maná.
44025018	Nupechu i'imá rinaku: "Unká wani ina'ukélari ka'ajná riká, nemaká rinaku ke". E'iyonaja unká ñaké kalé riká. Mapeja wani napura'akó rinaku.
44025019	Nemá rinaku: "Unká rila'alá wachi'iná michuna puráka'alomi kemaká ke". Jesús nakú napura'ó kaja. Nemá rinaku: "Kaja ritaka'á". Eyá Pablo kemari rinaku: "Unká, rejo'o kaja jo'ó riká". Ilé ke napura'akó rinaku.
44025020	Raú unká nuwe'epila meke najló kemakana rinaku. Ñakele numá Páblojlo: "¿E piwátaka Jerusalén ejo i'ijnakana, nalamá'atakaloje ijló riká rejo?"
44025021	Raú rimá nojló: "Unká nuwátala rejo i'ijnakana. Nuwata César wa'até pura'akano rinaku". Raú nuwakára'a riyuríkana re kaja jo'ó ina'uké wajákelana chu. Apú i'ijnajika rejo wa'até nuwakára'aje riká —ke Festo kemaká Agrípajlo.
44025022	Raú Agripa kemari Féstojlo: —Nuká wátari kaja ripura'akó richayo jema'akana. —Muní ko phema'á ripura'akó —ke rimaká rijló.
44025023	E kaja muní ke Agripa, Berenice wa'até, mujlúka'aka ukapú chojé. Palá nojé wani na'arumaká, ne'emakánaja kalé a'akare nanakuwá, wa'até namujlúka'a richojé. Suráana wakára'ajeño, ajopana pajimila eyájena chaje i'imakaño wa'até, nephá rejé. E Festo wá'ari Pablo maná.
44025024	Raú riphá nanaku, e Festo kemari najló: —We'emakana Agripa, piyuke iká awakíchaño maare wajwa'até. Re pajluwaja ina'uké wajwa'até maare. Jerusalén e nu'umaká wakajé judíona nakiyana pura'añó nujwa'até rinaku. Nemá nojló rinaku: "Pu'uwaré la'ajerí wani riká", ke. Apú wakajé nanakiyana i'ijnaño majó Cesarea ejo. Ñaké kaja nemaká piño nojló rinaku. Nawata nuwakára'aka rinókana.
44025025	E'iyonaja unká paala nojló ilé ke rila'akana. Unká na kalé rila'á pu'uwaré nenókaloje riká penaje. Rimá nojló i'imaká, nuwakára'akaloje riká wachaje wani wakára'ajeri ejo, rema'akáloje ripuráka'alo. Raú nuwata riwakára'akana rejo chuwa,
44025026	e'iyonaja unká nuwe'epila na aú ka rila'á pu'uwaré, nulana'akáloje riyukuna papera kaje chojé wachaje wani wakára'ajerijlo. Riká penaje nuwá'icha rimaná, ritára'akoloje ijimaje maare. We'emakana Agripa, pijimaje ritára'o chuwa, pikejá'akaloje riliyá riyukuna penaje, eejomi pa'akáloje nuñaté riyukuna lana'akana aú Césarjlo.
44025027	Unká paala nojló riwakára'akana rejo mapeja, unkaja ke rinaku kemakana i'imá na aú ka rila'á pu'uwaré —ke Festo kemaká najló.
44026001	Raú Agripa kemari Páblojlo: —Chuwata pipura'ó pichayo, noma'achi. Raú Pablo jácho'otari ra'anapitá. E rikeño'ó richayo pura'akano. Rimá rijló, ajopánajlo wa'até:
44026002	"Pu'ují nupechu me'etení, we'emakana Agripa, maare nu'umakale pijimaje. Kaja judíona nakiyana pura'añó nunaku kajrú wani we'emakana wa'até. Ñakele maare nuká, nupura'akóloje nuchayo penaje.
44026003	Pu'ují kaja nupechu, piwe'epíkale palá judíona puráka'alo nakojé, raú piwe'epí na nakuka weká judíona pura'akó pajwa'atéchaka. Piwe'epíkare kaja na jimájeka wakha'ákako pajwa'atéchaka. Ñakele numá pijló: pa'á pinakojó nupuráka'alo", ke rimaká najló.
44026004	"Piyuke judíona we'epiño mékeka nula'ajika nute'eré ewá, Jerusalén ewá wa'ató. Namá nu'umaká yuwají nu'umaká wakajé, eyá maárejecha.
44026005	Nawátakela nuyukuna i'imakana, ne'emajla pijló nuyukuna. Nawe'epí fariséona nakiyana nuká. Nukeño'ó nanakiyana i'imakana walijímaka nu'umaká eyá. Palá Fariséona a'aká nanakojó pheñawilá michuna puráka'alomi. Riká aú nachá'ata ajopana judíona.
44026006	Me'etení nawata puráka'aloji lamá'atakana nujwa'até, nupechu i'imakale kewaka riká Tupana kemakare nakú wa'ajútaya michúnajlo i'imaká. Nuwe'epí rimakápo'otajika piño ina'uké kaja taka'akaño i'imaká penájemina.
44026007	Iyamá iphata ji'imaji nakojé (12) kele wa'ajútaya michuna i'imaká. Nalakénami nakiyana weká, Israel michú lakénami piyukeja. Tupana makápo'otajeri piño piyukeja kaja taka'akaño i'imaká penájemina. Wa'ajútaya michúnajlo Tupana i'imá riyukuna i'imaká. Richuwaja weká riyukuna a'akana wanakojó nakú. We'echú ka'alá keja, lapí wa'ató, pu'ují wapechu Tupana nakú. Ñaké kaja nupechu. Tupana puráka'alo kemaká nanaku aú nuwe'epí ñaké rila'ajika neká. We'emakana Agripa, marí ke nupechu i'imaká pachá, judíona nakiyana kemaño nunaku: 'Pu'uwaré la'ajerí riká', ke.
44026008	¿Naje ipechu: 'Unká méño'ojo Tupana makápo'otalajla piño kaja taka'akaño?' ", ke Pablo kemaká najló.
44026009	"Júpeje no'oké nunakajó Jesucristo, Nazaret eyájeri, ja'apiyá jema'ajeño la'akana chapú.
44026010	Chapú nula'ajika neká Jerusalén ewá. Nupura'akó sacerdótena wakára'ajeño wa'até, nuka'akáloje neká ina'uké wajákelana chojé napuráka'alo aú. Raú nuka'aké kajrú Jesucristo ja'apiyá jema'ajeño richojé. Nenoke kaja ne'iyajena. Palani nojló ilé ke nala'akana i'imajika.
44026011	Pulapé nula'aká chapú ne'emaká, nayuríkaloje naliyó Jesucristo ja'apiyá jema'akana raú. Ilé ke nula'ajika wawakáka'alo ñakarelana chu. Yurí wani nu'umajika najwa'até, nupinátake neká ajopana te'eré ejo wa'ató. Rewá nu'ujnaké nakulákana nakú apú pajimila, apú pajimila ejo ke, nula'akáloje neká chapú penaje", ke Pablo kemaká najló.
44026012	E rimá piño: "Riká penaje nu'ujná Damasco ejo i'imaká. Sacerdótena wakára'ajeño puráka'alo aú nu'ujná rejo.
44026013	E'iyonaja, phema'á we'emakana, iñe'epú chuwá wa'apaka ee, kaápu'uku i'imari wachá. Rejéchami kajrú wani kamareji ke pataká nunakojé je'echú chiyá. Kamú kamaré chaje rikamaré pataká nunakojé. Nujwáke'ena nakojé wa'ató rikamaré patá.
44026014	Raú piyuke weká kojno'oñó te'erí e'iyajé. E noma'á puráka'aloji kemaká nojló wapura'akó, hebréona pura'akó chu: 'Saulo, Saulo, ¿naje pila'á nuká chapú? Rikoja jema pirakana la'aká rikó chapú, rika'akachu ri'imá a'awaná lupukuje riminá kápeje. Ñaké kaja pila'aká pikó chapú', ke noma'aká rimaká nojló.
44026015	Raú numá rijló: 'Nuwakára'ajeri, ¿na chi piká kele kemari nojló ilé ke?' Rimá nojló: 'Jesús nuká, pila'akare chapú.
44026016	Chuwa phácho'o', ke rimaká nojló. 'Kaja nuya'atiyo pijló. Kaja no'ochá piká nujwa'até jápajeri penaje, ajopánajlo, ajopánajlo ke pi'imakáloje nuyukuna. Mékeka pamíchaka nuká me'etení yukuna pi'imajé najló. Marí pumí chiyó nuya'atajo piño pijló. Ñaké kaja pi'imajika piño najló nuyukuna.
44026017	No'ojé nunakojó piká. Nu'umataje piká judíona liyá, ajopana liyá wa'ató, nenoka piyá piká. Unká judíona kalé i'imakáñojlo pi'imajé nuyukuna, nawe'epíkaloje nunakojé raú penaje.
44026018	Ne'iyajé nuwakára'aje piká chuwa. Kalajerúwaka ja'apákaño keja neká me'etení. Piká a'ajeri najló amákaje, nácho'okoloje Jiñá Chi'inárikana kápiya, lanakiya nema'akáloje Tupana ja'apiyá jema'ajeño, napechu i'imakáloje kaphí nochojé raú. Tupana amajo nachaje pu'uwaré nala'akare liyá, raú a'ajé kaja najló nakaje ra'ajíkare rile'ejena ina'ukénajlo.
44026019	"We'emakana Agripa, kaja nula'á Jesucristo kemaká nojló i'imaká ke. Riya'atako nojló je'echú chiyá i'imaká wakajé rimaká nojló, ke nula'aká.
44026020	Ñakele nukeño'ó Tupana puráka'alo yukuna i'imakana ina'ukénajlo. Dasmasco eyájenajlo nu'umá riyukuna paineko, napajno'otákaloje napéchuwa pu'uwaré nala'akare liyá, nala'akáloje kaja Tupana wátaka ke raú. Palá nala'akare aú ajopana ina'ukena we'epiño Tupana apiyákaka napechu. Ilé kaje penaje nu'umá riyukuna najló. Ñaké kaja nu'umaká riyukuna Jerusalén eyájenajlo, Judea te'eré eyájenajlo, eyá unká judíona kalé nakiyánajlo wa'ató, nu'umaké riyukuna.
44026021	Ilé kaje pachá napatá nu'umaká Tupana ñakaré chu. Rejeja nawata nonókana i'imaká.
44026022	E'iyonaja Tupana a'á nuñaté, ñakele ripalamane aú maárejecha nu'umaká riyukuna rejo'ó kaja piyuke ina'ukénajlo. Nawakára'ajeñojlo, kamu'ují la'akáñojlo wa'ató, nu'umá riyukuna. Tupana wakára'ari Moisés michú lana'aká nakaje i'imajíkare yukuna. Ñakeja kaja riwakára'ajika Tupana puráka'alo ja'apátajeño michuna lana'aká riyukuna. Tupana puráka'alo, nalana'akare i'imaká, chuwaja kaja no'opata riyukuna ina'ukénajlo.
44026023	Nemaké rinaku: 'Tupana wakára'ajeri majó pajluwa. Ina'ukena i'imatájeri penaje ri'imajika; rijña'ajé chapú kaje panaku; nenoje riká; ritaka'ajika ejomi, rimakápo'ojo piño. Ajopana kaja taka'akaño tukumá rimakápo'ojo. Raú judíona, ajopana wa'até, we'epéjeño Tupana i'imatájika ra'apiyá jema'ajeño ñaké kaja kapichákajo liyá', ke ne'emajika riyukuna i'imajika. Riyukúnaja kaja no'opata kajrú ina'ukénajlo", ke Pablo kemaká najló.
44026024	Ilé ke Pablo pura'akó richayo. Eja rawíyo'oko Festo kemaká Páblojlo: —Pablo, kaja wani pewí'icho, jewíñami pechu ke wani pipechu, pamákale kajrú papera kaje pachá—ke rimaká rijló.
44026025	Pablo kemari rijló: —We'emakana Festo, nuphákare wani ja'apí piká. Apo'ojó riká pimaká nojló liyá. Palá i'ijnataka ripéchuwa pura'akó, ke riká nakaje numíchaje nakú pijló, unká jewíñami kalé nuká. Kewaka riká numíchaje nakú.
44026026	Maare wajwa'até we'emakana Agripa. Riká we'epiri kaja palá riyukuna. Ñakele unká nowó la'aló riyukuna i'imakana ja'apí. Nuwe'epí rema'aká piyuke numíchaje nakú, ñakele unká me'echú kalé rijló riká.
44026027	E rimá Agrípajlo: —Ajopana chaje i'imaká piká. ¿E kewaka pijló riká Tupana puráka'alo ja'apátajeño michuna kemakare nakú i'imaká? Nuwe'epí kewákaka pijló riká —ke Pablo kemaká rijló.
44026028	Raú Agripa kemari rijló: —¿Meke chi pipechu nunaku: noma'ajé Jesucristo ja'apiyá wejápaja, nakaje pimíchaje nojló, aú?
44026029	Pablo kemari piño rijló: —Palani ri'imakajla nojló, phema'akela Jesucristo ja'apiyá, wejapa puráka'aloji aú riyukuna i'imakana pijló aú, ñó'ope riyukuna i'imakana pijló aú ka'ajná. Palani kaja ri'imakajla nojló piyukeja mariruna ina'ukena jema'akela kaja ra'apiyá, noma'aká ra'apiyá ke. Marí kureti, nepo'okare aú nuká, rikaja kalé unká nuwátala i'imaká ijló ñaké —ke Pablo kemaká najló.
44026030	Ilé ke Pablo kemaká najló aú ne'emakana tára'aro. Ra'apiyá wakára'ajeri, Berenice wa'até, ne'emakana awa'á yá'akaño, kele tára'año kaja rijwa'até.
44026031	E ne'ejná a'ajná ño'ojó kemachi. Re napura'ó pajwa'atéchaka rinaku, nekámika ke. E kaja nemá: —Unká na kalé rila'á pu'uwaré, nenókaloje riká ripachá penaje. Unká kaja na rila'alá, ri'imakáloje ina'uké wajákelana chu ripachá.
44026032	E kaja Agripa kemari Féstojlo: —Wácho'otajla riká ina'uké wajákelana chiyá, unkákela rimajla pijló piwakára'akaloje riká wachaje wakára'ajeri ejo.
44027001	E kaja nemá: —Chuwa wawakára'ajika riká Italia te'eré ejo. Nawakára'a pajluwaja suráana wakára'ajeri amaka Pablo, ajopana nawajákarena wa'até. Rií i'imari Julio. Ne'emakana le'ejena suráana wakára'ajeri ri'imaká.
44027002	Pajimila Adramitio e wawítuka'a wapuru chojé. Kaja nawata reyá jácho'okano. Reyaje wapuru i'imaká, richojé wawitúka'a. E we'ejná ají ke Asia te'eré loko'opánejo. Apú pajimila awa'ayá, apú pajimila awa'ayá, ke wa'apaka. Aristarco i'imari kaja wajwáke'ewe. Pajimila Tesalónica eyaje ri'imaká. Macedonia te'eré nakú Tesalónica.
44027003	Muní ke wephaka pajimila Sidón ejé. Re Julio we'epiri Pablo mu'ují, raú riyurí riká, ri'ijnakáloje Jesucristo ja'apiyá jema'ajeño nakiyana amaje. Riyurí kaja na'aká rijló nakaje.
44027004	E wa'apá piño Sidón eyá wapuru chu. Karená apho'orí wajimá chojé, ñakele wa'apá paranákuwa Chipre nakojó, ka'añá chojó pitá. Ají ke wejapa karená i'imaká. Karenaja ja'apátakeri wapuru a'arumakaji chojé rapho'ojika kewá.
44027005	E wamata'á ají ke a'ajná ño'ojó, ja'apaño Cilicia te'eré loko'opániya, Panfilia te'eré loko'opániya wa'ató wa'apá. E wephá pajimila Mira ejé, Licia te'eré nakojé.
44027006	Re suráana wakára'ajeri iphátari piño apa'akú wapuru. Pajimila Alejandría eyáje ri'imaká. Italia te'eré ejo ri'ijná, raú suráana wakára'ajeri kemari wajló: —Iwitúka'a richojé. Raú wawitúka'a richojé, wácho'o piño reyá.
44027007	Kachúwaja wa'apaka meke kala. Walaka'apheja wephaka pajimila Gnido awa'ajé. Re kaja jo'ó karená apho'oká wajimá chojé, raú wa'apá ají ke kawakajo, Creta te'eré loko'opániya. E wephá pajimila Salmona ejé, riturenó wa'apá. Rejéchami karená apho'oká wejápaja.
44027008	Walaka'apheja wa'apaka juni turenó. Kaja ewaja warúka'o punumaje Buenos Puertos chojé, pajimila Lasea awa'á ri'imaká.
44027009	Júpija wani we'emaká ja'apákaje nakú. Kaja ewaja riphá rená chojé, karená i'imakáloje kaphí penaje. Wa'até ke yawijá iphaka. Kajrupi wani riká juni jalomi jakuwá ja'apákana i'imaká yawijá e'iyá. Ñaké i'imakale Pablo kemari najló:
44027010	—Unká wani paala me'etení juni jalomi chuwá ja'apákana, kajrupi wani ri'imakale. Wapuru kapichájero, piyuke nakaje richu i'imakare wa'ató. Eyá weká wa'ató kapichájeño kaja rijwa'até —ke rimaká najló.
44027011	E'iyonaja unká suráana wakára'ajeri jema'alá Pablo ja'apiyá. Wapuru minárikana, riyakuma i'imajeri, keleja ja'apiyá rema'á.
44027012	Apú kaje wani riká punumaje i'imaká, nakutákaloje wapuru re yawijá i'imaká ketana. Ñakele ajopana pechu nakú ri'imá: "Palani wácho'oko maare eyá, apala wephajla ka'ajná pajimila Fenice ejo", ke napechu i'imaká. Paranákuwa Creta nakú Fenice i'imá. Re unká karená apho'olá kaphí wani eja'awá wilaphe ejo riká pajimila i'imakale, raú nawata re yawijá ja'apátakana.
44027013	Ewá karená keño'ó piño apho'okaje wejápaja. Eja'awá wilaphe ejo rapho'ó, raú napechu i'imá: "Chuwa ka'ajná palani, wácho'okoloje penaje", ke. Raú wácho'o, wa'apá ají ke Creta te'eré awa'ayá.
44027014	Wa'apáñaaka Creta te'eré ejéchami, karená noka weká kaphí wani.
44027015	E kaphí wani karená apho'oká wajimaje, raú unká méño'ojo wapuru ja'apala ritukumajo karená e'iyá. Raú wapajno'ó wayámojo. Eyá karená akho'otari weká mapeja.
44027016	Ají ke wa'apaka paranákuwa kamu'ujini awa'ayá. Clauda rií i'imaká. Rejé karená wara'ó wachá wejápaja, wa'apákale riwajlé chojó pitá. E walaka'apheja wachíra'aka jita wapuru chojé, wapuru nakú jepo'okeja i'imakare.
44027017	Rejomi nepo'otá wapuru tupajuma aú, riyupa'akó piyá. Kaja napechu i'imá: "Apala wapuru ja'ajó ke'epé nakojé", ke. Sirte ke'epé ií i'imaká. Kero'okajo nakuja ne'emá richu, aú nawitúka'ata a'arumakaji yenuya, karená apho'okare piyá ra'apátajona chojé. Nawitúka'ataka riká ejomi, karená ako'otá weká mapeja.
44027018	Muní ke kaphini jo'ó karená i'imaká, raú naka'á le'ejepelaji junápeje, maramarani wapuru la'akóloje penaje.
44027019	Weji ke kálicha wa'apaka ee, waka'á piño wapuru chiyá rinane junápeje.
44027020	Júpija unká wamala kamú, iwijrina kaje. Wapechu i'imá: "¿Chuwa chi wakapichájiko piyukeja? Unká méño'ojo we'emalajo richiyá, kaphí wani karená apho'okale".
44027021	Kaja júpija unká wajñala wa'ajnewá. Kaja ewaja Pablo tára'aro ne'iyajé, rimá najló: —Jema'akela no'opiyá we'emaká Creta te'eré e wakajé, palani we'emakajla me'etení. Wayuríkelo re, unká piyuke nakaje kapichátalojla. Unká kaja wamálajla chapú kaje yajwé me'etení.
44027022	E'iyonaja ila'á ipéchuwa kaphí chuwa. Unká na kapichálajo we'iyayá, wapúruja kalé kapichájero.
44027023	Lapí pajluwaja Tupana wa'atéjeri, je'echú chiyaje, ya'atíyaro nojló i'imichaka. Nuwakára'ajeri Tupana wakári'ichari ri'ijnaká nuchaje. Pu'ují nupechu i'imakare nakú Tupana. Rile'ejena ina'ukena nakiyana nuká.
44027024	Rijwa'atéjeri, je'echú chiyaje, kemíchari nojló: "Pikero'oniño, Pablo. Palá piphájika Roma ejo, nachaje wani wakára'ajeri ejo. Kaja keja Tupana wátaka pijló nakaje i'imaká. Ñakele Tupana a'ajé rinakojó piká, wapuru chu i'imakaño wa'até, ikapichako piyá", ke rimíchaka nojló.
44027025	Ñakele numaká ijló: Ila'á chuwa kaphí ipéchuwa. Kaphí nupechu Tupana chojé, raú nuwe'epí ri'imajika Tupana wa'atéjeri, je'echú chiyaje, kemíchaka nojló ke.
44027026	E'iyonaja karená akho'otájeri weká ají ke paranákuwa ejo, pe'iyó juni jalomi chu i'imakare ejo —ke Pablo kemaká najló.
44027027	Iyamá jápakaje ketana ja'apari wachá i'imaká. E lapí wephá juni jalomi Adriático chojé. Pajnú, pajnú ke wani karená pajno'otaka wapuru. Lapí jenaji ke wapuru chiyá jápajeño amaño a'ajnare ke te'erí.
44027028	E najña'á juni jalomi iphuta jená. Treinta y seis metros ketana juniphuka i'imaká. E na'apá piño natukumajo wejápaja. Reyá najña'á rená piño. Veintisiete metros ketana ri'imaká iléreya.
44027029	Kero'okajo nakuja ne'emá, napechu i'imakale: "Apala wa'ajó jipa nakú kaphí wani. Raú ka'ajná wapuru majáka'ajo", ke napechu i'imaká. Ñakele naka'á wapuru ji'ipala chiyá kachini pejru'uwá tupajuma aú jepo'okánami, wapuru ja'apaka piyá. Pa'u kele pejru'uwá naka'á junápeje. Najme'etá riwakajé lapí ketana.
44027030	Ewá wapuru chu jápajeño wátaka jita witúka'atakana junápeje. Me'echú nala'aká riká ajopana amaka piyá riká, neñakóloje richu penaje. E mapeja nala'aká pejru'uwá nawitúka'ataka ritakú chiyá jenami.
44027031	E Pablo arukátari neká suráana wakára'ajerijlo. Rimá rijló, rile'ejena suráanajlo wa'até: —Unkaja ke nayuró wajwa'até wapuru chu, unká méño'ojo we'emalajo —ke rimaká najló.
44027032	Raú suráana i'ijnaño ne'iyajé tupajuma mata'ajé jita nepo'okare aú. E namata'á riká, tapujlú ke ra'akó junápeje.
44027033	Wajé jareni jácho'oko ee, Pablo kemari najló: —Chuwa ajñá a'ajnewá. Kaja iyamá jápakaje ketánicha unká ajñala a'ajnewá palá, unká kaja ikamátalo palá.
44027034	Ajñá a'ajnewá, ipechu iphachi raú, i'iwapakáloje, i'imakóloje raú penaje. Unká na kapichálajo wanakiyana, unká na ila'alajo —ke rimaká najló.
44027035	Ilé ke Pablo kemaká ejomi, rijña'á pan rikápojo. E rimá Tupánajlo: "Palá pila'aká weká marí pan aú", ke rimaká rijló najimaje piyuke. E ritupa'á wejapa rinakiyana, rejomi rikeño'ó rajñakana.
44027036	Marí kajé aú nala'á kaphí napéchuwa. Ñaké kaja nakeño'oká na'ajnewá ajñakana rijwa'até.
44027037	Piyukeja weká, wapuru chu i'imakaño, i'imaño doscientos setenta y seis.
44027038	Najñá na'ajnewá nawátaka ejé. Rejomi naka'á trigo junápeje, na'ajné ri'imaká, maramarani kemachi wapuru la'akóloje raú penaje.
44027039	E muní ke wajme'etaka piño. Unká wapuru chiyá jápajeño we'epila mérejecha we'emaká. Unká kaja nawe'epila na te'ereka amako watukumá. Namá juni jalomi tujré a'ajnare keja, ke'epé i'imari riturená. Rikaja kalé amaro jukaya, ñakele nata'ajla rejé arúka'akano.
44027040	Namata'á tupajuma nepo'okare aú pejru'uwá i'imaká. Rejeja juniphú chojé pejru'uwá yuró. Rejomi nakaráka'a we'echí kaje, ritewíyo'ojona penaje i'imakare. E nácho'ota a'arumakaji ritukumá i'imakare, karená ja'apátakaloje wapuru watukumajo raú rarúka'akoloje ají ke richipúka'ala churí ke'epé nakojé.
44027041	E wapuru ja'apari ají ke ta'akheni jiwami chuwá. Raú rarukata wapuru ají ke kajruni ke'epé nakojé. Rejéchami riyokola ña'aká kaphí wani ri'ipala nakojé, majáka'atano ri'ipala.
44027042	Marí kaje aú suráana wátaño nawajákarena nótakana, neñaakó piyá i'iwapakeja.
44027043	E'iyonaja nawakára'ajeri wátari Pablo i'imatákana, raú unká riyurila nenoka neká. Riwakára'a palá we'epíkaño i'iwapakaje jeño'oká junápeje paineko, nephákaloje riturenaje paineko.
44027044	Eyá ajopana, unká we'epílaño i'iwapakaje, riwakára'a pataká wapuru jítami nakojé, na'akó piyá junápeje. Ilé ke la'akana aú wephá piyukeja riturenaje. Raú we'emaó piyukeja i'imaká.
44028001	Kaja we'emaó piyukeja. Re i'imakaño kemaño wajló: —Marí paranákuwa ií Malta.
44028002	Ina'uké, re i'imakaño, la'añó palá weká. Juni japi we'emá, raú wataka'á ipe'ení nakú. Raú napho'otá wajló kajrú wa'anapakáloje ri'ilá penaje.
44028003	E'iyowá ke Pablo iphaka makajreni jiyá ña'ajemi. Rika'á riká kera'athani chojé, wa'ató ke jeí jeño'oká kera'athani e'iyayá majó. Riká ajma'ari Pablo riyáthe'ela wajlé nakiyá. Rajma'aká riká ejeja rakúwa'o rinakojé.
44028004	Paranákuwa eyájena amaño jeí akúwa'ako Pablo yáthe'ela nakú, raú nemá pajlokaka: —Apala ina'uké nójeri penájemi ka'ajná kele ina'uké. Kaja ri'imichó juni jalomi liyá, e'iyonaja chuwa pu'uwaré rila'akare lokópa'ala ramájika kapichákajo yajwé —ke nemaká rinaku.
44028005	E Pablo wicha'arí riká riyáthe'ela nakiyá wichá kera'athani chojé. Unká meke rila'alá Pablo.
44028006	Piyuke, re i'imakaño, wátaño meketánaja. Napechu i'imá rinaku: "Kajrú ka'ajná renátajika riká, matámiru ka'ajná rikojno'ojika", ke. E'iyonaja namá unká meke rila'aló. Raú napechu apiyako, nemá rinaku: —Chi'inárikanaji ka'ajná kele ina'uké.
44028007	Wa'anapaká awa'á ne'emakana Publio apukuna i'imá. Palá rila'aká weká. Rijwa'até we'emá weji ke kala.
44028008	Publio jara'apá i'imari ritami, akhóka'alaji jewé relo'okó. Raú Pablo i'ijnari richaje. Ripura'ó Tupana wa'até rinaku, rejomi rito'otá riyáthe'ela rinakojé, raú ritejmo'otó.
44028009	Raú ajopana natámina, paranákuwa eyájena, i'ijnaño Pablo chaje. Ñaké kaja ritejmo'ótaka neká.
44028010	Ina'ukena re i'imakaño a'añó wajló kajrú nakaje mapeja. Wácho'oko reyá wakajé, na'á wajló piyuke nakaje wala'akare nakú kamu'ují, wa'apákaloje palá ra'ajnekanami penaje.
44028011	Weji keta keri ketana we'emaká paranákuwa nakú. Rejomi wácho'o, i'ijnaño piño apa'akú wapuru chu. Yawijá ketana nepo'oká ri'imaká rejé. Alejandría eyaje wapuru i'imaká. Ajopana i'imakeri najló nachi'inárikana ke. Pajluwaja ií i'imari Cástor, apú ií i'imari Pólux. Nenami pato'oró wapuru nakú iyamajótano.
44028012	Richu we'ejná ají ke a'ajná ño'ojó, iphaño punumaje chojé, pajimila Siracusa ejé. Re we'emá weji ke kala.
44028013	Reyá wácho'o piño, we'ejná ají ke juni tureno, iphaño pajimila Regio ejé. Muní ke karená apho'oká riwilaphe ejo. E wa'apá piño. Apakala ke wephaka pajimila Puzzuoli ejo.
44028014	Re wephata Jesucristo ja'apiyá jema'ajeño nakiyana. Neká kemaño wajló wayuríkoloje najwa'até pajluwaja jápakaje ketana. Reyá i'imajemi we'ejná pe'iyoówa ají ke Roma ejo.
44028015	Jesucristo ja'apiyá jema'ajeño, Roma eruna, jema'añó wephaka yukuna, raú ne'ejná iñe'epú chuwá majó wajimajo. Foro de Apio pajimila ií i'imaká. Re wakeño'ó ne'iyajena wa'até iphákakano. Reyá wa'apá piño apú pajimila Tres Tabernas e'iyajé. Re wepháako piño ajopana wa'até. Pablo amaka aú neká rimá Tupánajlo: "Palá pila'aká weká, mariruna ina'ukena i'ijichákale majó nomaje", ke. Ilé ke rimaká Tupánajlo, kaphí ripechu la'akole namákana aú.
44028016	Kaja ewaja wephá Roma ejo. Re nayurí pajluwaja surara Pablo wa'aphé penaje.
44028017	Kaja weji ke kala ketana Pablo i'imaká Roma e. E riwá'a judíona wakára'ajeño Roma e nañakaré i'imakaño maná. Kaja riwá'a namaná aú nawakó rejé. E rimá najló: —Nojena, unká nula'alá chapú judíona. Unká kaja nula'alá apo'ojó wachi'iná michuna puráka'alomi liyá, e'iyonaja Jerusalén e nu'umaká wakajé, nawa'á nu'umaká, naka'akáloje nuká ina'uké wajákelana chojé. Re na'á nu'umaká romano nakiyánajlo.
44028018	Nakeja'a nuliyá riyukuna, nawe'epíkaloje na aú ka nula'aká pu'uwaré. Unká nephátala na pachaka nawátaka nonókana i'imaká.
44028019	E'iyonaja judíona nakiyana, rewá i'imakaño, unká wátalaño nócho'otakana. Ñakele numá najló, nawakára'akaloje nuká majó, nupura'akóloje wachaje wakára'ajeri wa'até. Unká nu'ujnalá majó norukátakaloje rijló neká penaje.
44028020	Nuwá'icha imaná majó, nomákaloje iká eyá nupura'akóloje ijwa'até penaje. Weká judíona piyukeja wátaño riká, Tupana wakára'akare majó ina'uké i'imatájeri penaje. Nuká i'imari riyukuna ajopánajlo, ajopánajlo ke. Rijimaje naka'á nuká ina'uké wajákelana chojé. Ñakele amá nuká jepo'okeja kureti aú no'onapitá nakiyá —ke rimaká najló.
44028021	E nemá Páblojlo: —Unká nawakára'ala wajló papera kaje pinakojé Judea te'eré eyá i'imaká. Ajopana judíona reyá iphákaño majó, unká kaja napura'aló pinaku wajwa'até.
44028022	Wawata mékeka pipechu, jema'añó waje puráka'aloji ja'apiyá, nakú, apo'ojó i'imakare Tupana puráka'alo liyá. Unká wani napura'aló palá rinaku apú ewá, apú ewá ke —ke nemaká rijló.
44028023	Raú na'á rená nawakákoloje riwakajé rejé penaje. E kaja riphá rená chojé. Riwakajé kajrú judíona awakako Pablo i'imakare chojé. Lapiyami nephá rejo. Eyá ri'imá najló Tupana yukuna lainchu ejená. Mékeka iná la'aká iná i'imakáloje Tupana wa'ateje penaje yukuna ri'imá najló. Tupana puráka'alo Moisés michú lana'akare, Tupana puráka'alo ja'apátajeño michuna lana'akare wa'ató, nakú rimá najló.
44028024	Palánija ne'iyajénajlo Pablo puráka'alo i'imaká. Raú napechu i'imá kaphí Jesucristo chojé, ri'imakáloje ne'ematájeri penaje. Eyá ajopana unká jema'alaño ra'apiyá.
44028025	Rijimaje unká rejeno waja kalé napechu i'imaká rinaku. Raú ne'iyajena pa'añó. Napa'akó yámona Pablo kemari najló: —Palá wani Tupana Pechu kemaká Isaías michujlo i'imaká, ra'apátakaloje riká wa'ajútaya michúnajlo penaje. Marí ke rilana'aká riyukuna i'imaká:
44028026	"Marí ke Tupana kemaká nojló: Pi'ijná, pi'imachi nuyukuna ina'ukénajlo. Nema'ajé nuyukuna, e'iyonaja unká ne'iyajena we'epílaje meke kemakánaka riká. Namaje kaja nakaje nula'ajíkare, e'iyonaja unká ne'iyajena we'epílaje naka riká.
44028027	Nejnúcha'ajo wani Tupana ja'apiyá jema'akana nakú. Unká nema'alaje ra'apiyá. Unká kaja na'alaje nanakojó Ripuráka'alo. Unká kaja nawe'epílaje rinakojé. Unká kaja napajno'otálaje napéchuwa pu'uwaré nala'akare liyá. Ñakele unká Tupana amálajo nachaje pu'uwaré nala'akare liyá", ke Tupana kemaká Isaías michujlo i'imaká, ra'apátakaloje riyukuna najló penaje.
44028028	Pablo kemari piño najló: —Jema'á marí. Tupana i'imatari kaja ajopana ina'ukena kapichákajo liyá, unká judíona kalé i'imakaño. Nanakiyana jema'ajeño ra'apiyá —ke rimaká najló.
44028029	Ilé ke Pablo kemaká aú judíona nakiyana pa'añó reyá.
44028030	Iyamá jarechí ketana Pablo i'imaká Roma e. Re riyuró pajluwaja pají miná ñakaré chu. Ra'á rijló riwemí riyuríkoloje richu penaje. Rejé ina'uké, palá rinaku péchuruna, i'ijnakeño richaje.
44028031	Tupana i'imatari ina'ukena kapichákajo liyá, ne'emakáloje rijwa'atéjena raú penaje. Rinaku Pablo pura'akó najwa'até riwátajika ke. Rewíña'atake ina'uké Jesucristo nakú. Unká na kalé awíyo'okeri rijló richá, rewíña'ataka piyá neká. Kaja ketana riyukuna San Lucas lana'akare i'imaká.
45001001	Nojalaka iká. Jesucristo wa'atéjena i'imakaño nakiyana nuká. Tupana i'iwapari nu'umaká ajopana ina'ukena e'iyayá, nu'umakáloje ajopánajlo meke Jesucristo i'imataka kaphí richojé péchuruna kapichákajo liyá yukuna penaje.
45001002	Júpimi Ripuráka'alo ja'apátajeño michuna lana'añó ñaké kaja riyukuna i'imaká. Nalana'aká riyukuna i'imaká ke riphaka chuwa rená chojé. Nemaká rinaku i'imaká ke riká chuwa.
45001003	-
45001004	Tupana i'irí Jesucristo, ina'uké wakára'ajeri penaje i'imakare, yukuna ne'emá i'imaká. Marí eja'awá chu ri'imaká wakajé, ina'uké ri'imaká. David michú lakénami nakiyana ri'imaká. Nenoka ri'imaká ejomi, rimakápo'o piño, raú wawe'epí kewaka Tupana i'irí riká. Piyukeja kaja riwe'epika nakaje la'akana. Ripalamane aú Tupana le'ejena ina'ukena weká.
45001005	Jesucristo palamane aú Tupana a'arí nu'umaká nu'umakáloje ra'apiyatéjena nakiyana, rejomi nula'akáloje riwakára'aka nuká ke, nu'ujnakáloje riyukuna i'imajé ajopánajlo, ajopánajlo ke, nate'eré ewá ra'apiyá jema'ajeño i'imakáloje raú penaje.
45001006	-
45001007	Nanakiyana kaja iká Roma ewá i'imakaño. Íki'ija Tupana wátaka iká, ñakele riwata i'imaká Jesucristo ja'apiyá jema'ajeño, i'imakáloje rile'ejena ina'ukena nakiyana raú. Eko wachi'inárikana Tupana, eyá wawakára'ajeri Jesucristo wa'até, la'á iká palá, ipechu kawíla'ako piyá nakaje nakojé.
45001008	Paineko nuwata Tupánajlo kemakana inaku: "Palá pila'aká neká, ajopana pura'akole nanaku palá, napechu i'imakale kaphí Tupana chojé Jesucristo palamane aú".
45001009	Tupánajlo nula'á nakaje nupechu lokópa'ala ejé. Nu'umá ri'imataka kaphí Jesucristo chojé péchuruna kapichákajo liyá yukuna ajopánajlo. Rikaja kalé we'epiri kewaka nakaje numakare nakú.
45001010	Nupura'akó kewá Tupana wa'até, nupura'ó kaja inaku rijwa'até, riwátajika kecha nu'ujnakáloje amaje.
45001011	Nuwata amákana numakáloje ijló meke Tupana la'aká palá ra'apiyá jema'ajeño nakú Ripechu ja'apiyá i'imakana aú, ipechu i'imakáloje richaje kaphí richojé.
45001012	Nuwata kaja wa'aká pañatéchaka richaje ke wapechu i'imakáloje kaphí Jesucristo chojé.
45001013	Nojena, nuwata kaja iwe'epika methú ke nuwátakajla ichaje i'ijnakana nomákaloje iká penaje, e'iyonaja maárejecha unká meke la'ajé nu'ujnalá ka'ajnó. Nuwata ichaje i'ijnakana nuka'átakaloje ne'iyajena e'iyajé, napechu i'imakáloje Jesucristo chojé kaphí. Ñaké nula'aká ajopana, unká judíona kalé i'imakaño nakiyana, apú ewá, apú ewá ke.
45001014	Piyukeja ina'ukénajlo riyukuna i'imakana no'ó nunakojó: kajrú we'epíkaño nakaje nakojé, eyá unká we'epílaño kajrú nakaje nakojejlo wa'ató.
45001015	Ñakele nuwata wani kaja iká Roma e i'imakáñojlo Jesucristo yukuna i'imakana.
45001016	Unká nopáña'alo Jesucristo yukuna i'imakana ja'apí. A'ajeño nanakojó riká, i'imajeño kapichákajo liyá. Paineko Judíona jema'añó riyukuna i'imaká, rejomi unká judíona kalé i'imakaño wa'ató jema'añó kaja riyukuna.
45001017	Riyukuna jema'akana aú wawe'epí Tupana la'aká kaphí richojé péchuruna palá, ne'emakáloje unká japi la'alá pu'uwaré i'imaká ke rijluwa raú. Ñaké kaja Ripuráka'alo lana'akéjami kemaká: “Kaphí richojé péchuruna i'imajeño matajnako je'echú chu rijwa'até”.
45001018	Wawe'epí Tupana, je'echú chu i'imakare, yúcha'ako íki'ija wani piyuke ina’ukena, pu’uwaré la'akana nakuja i'imakaño cha, unkale na'alá nanakojó kewákaje puráka'aloji.
45001019	Palá iná we'epíkajla Tupana nakojé, rikoja ra'akale inajlo pu'uwaká naka riká.
45001020	Unká iná amala Tupana, e'iyonaja iná i'ijnatákachu palá iná péchuwa nakaje rila'akare nakú, iná we'epijla naka riká. Rikeño'ota piyukeja nakaje i'imaká, raú iná we'epí kewaka piyukeja wani nakaje la'ajerí riká. Ñakeja wani ri'imajika. Piyukeja nakaje Tupana la'akare aú iná we'epí re riká, ñakele unká meke la'ajé pu'uwaré la'ajeñó kemalajla: "Unká wawe'epila rinakojé", ke.
45001021	Palá nawe'epika Tupana nakojé, e'iyonaja unká wani nephala ra'apí nachi'inárikana ke. Unká kaja nemalá rijló: "Palá pila'aká weká", ke. Lanakiya ne'ejnatá napéchuwa mapeja wani nakaje nakú. Ñakele piyukeja nakaje ne'ejnatákare nakú napéchuwa, unká i'imalaje na penaje najló. Kalajerúwaka iná i'imakachu, unká na iná amala. Ilé ke kaja najló nakaje piyukeja ne'ejnatákare nakú napéchuwa.
45001022	"Kapechúruna wani weká", ke napechu nanakuwá, e'iyonaja mapechúruna ke wani neká.
45001023	Kaja napiyaka Tupana, unká tajnákajo penaje kalé i'imakare, nakaje jenami kaje aú. Kapichájeño penájena jenami nala'á najluwa. Nephá maka'aphana, kamejérina, juni yajné, kajena jenami ja'apí, nanaku napechu i'imakale: "Neká wachi'inárikana", ke. Eyá Tupana, unká kapichákajo penaje kalé i'imajika, ja'apí unká nephala.
45001024	Ilé ke nala'aká pachá, Tupana yurí neká nala'akáloje pu'uwaré napechu keja pajwa'atéchaka. Paini wani nayukuna jema'akana.
45001025	Re Tupana, e'iyonaja napechu keja nakeño'ótaka najluwa rapumí chojé apo'ojó riyukuna, nema'akáloje pajlakaje puráka'aloji ja'apiyá penaje. Ñaké i'imakale, chuwa nephá neká, Tupana keño'ótakarena i'imaká penájemina, ja'apí. Lanakiya nayurí naliyó piyukeja nakaje keño'ótajeri ja'apí iphákana. Riká Tupana keño'ótari piyukeja nakaje i'imaká, ñakele ra'apija kalé iphákana palani ñakeja wani. Ñaké riká.
45001026	Ilé ke nala'aká pachá, Tupana yurí nala'aká pu'uwaré napechu keja. Paini wani nayukuna jema'akana. Kaja naluna inaana yuriño naliyó achiñana wa'até i'imakana, nala'akáloje namanaicho nekámika apa'awelo wa'até.
45001027	Ñaké kaja achiñana yurika naliyó inaana wa'até la'akana, napajno'okóloje panakuwáaka nekámika namanaicho la'akana nakú pajwa'atéchaka. Pu'uwaré la'akaná pajwa'atéchaka nakuja ne'ejnatá napéchuwa, paini wani ilé ke la'akana. Raú nala'á kaja nanapona chapú wani.
45001028	Unká pachá nawátala Tupana ja'apiyá jema'akana, riyurí neká nala'akáloje piyukeja pu'uwaré, napechu nakú ri'imaká ke. Raú nala'á nakaje unká wani paala.
45001029	Piyukeja wani napechu pu'uwaré panakuwáaka, namanaicho kaje la'akana pajwa'atéchaka, nakuja napechu. Nawata kajrú nakaje najluwa; ne'ejnatá kaja napéchuwa chapú ajopana la'akana nakú; chapú péchuruna neká; ina'uké nójeño neká; mapeja kaja nakulaka ajopana liyá nókakajo; pajlákachina neká; pu'uwaré péchuruna neká; kachapújre'ekena kaja neká.
45001030	Pu'uwaré napura'akó ajopana nakú; chapú kaja napechu Tupana nakú; nala'á kaja ajopana unká ina'ukélaruna ke najluwa; unká nephala ajopana ja'apí; nala'á kaja nanakuwá we'epiño ke wani; nanakuwaja napura'ó palá. Pu'uwaré la'akaná, namanaicho la'akana, kajeja nawe'epí natukumó. Unká kaja nayani jema'alá nachi'iná ja'apiyá.
45001031	Unká wani nawátala kewákaje puráka'alo nakojé we'epíkana; unká kaja nawátala rimaká ke la'akana; unká napechu i'imalá palá na nakú; unká nawe'epila na nakú khaí.
45001032	Kaja nawe'epí mékeka Tupana kemaká ilé ke i'imakaño nakú. Rimá: "Nakapichajo nuliyá ñakeja wani", ke. E'iyonaja unká wani nayurila naliyó ñaké la'akana. Palá kaja napechu la'akó, ajopana la'akachu najwa'até nala'aká ke.
45002001	Marí ke numaká ina'uké nakú aú, ka'ajná pimá: "Meke pu'uwaré wani la'ajeñó neká. Ilé kaje pachá Tupana wajaje neká", ke ka'ajná pimaká. Eta piká. Ñaké kaja la'ajerí piká. Ñakele pimaká nanaku aú: "Tupana wajaje neká", ke. Pinakuwá wa'ató pimá ñaké, Tupana wajájikale kaja piká. Unká méño'ojo pipura'alajo pichayo, pu'uwaré la'ajerí kaja pi'imakale.
45002002	Wawe'epí Tupana wajaka ina'uké, nala'akale pu'uwaré numakare nakú pachá aú. Unkale nala'alá kewákaje puráka'aloji kemaká ke, pachá riwajaje neká.
45002003	Piká ka'ajná kemari apú nakú: "Pu'uwaré la'ajerí riká", ke, ñaké kaja la'ajerí pi'imaká e'iyonaja. Eta, ¿meke chi pipechu pinakuwá? Apala meke ka'ajná pipechu: "Unká ka'ajná Tupana wajálaje nuká", ke.
45002004	Unká wani piwátala Tupana we'epika pimu'ují. Kajrú wani rijña'aká panaku pu'uwaré pila'akare, riwátakale pipajno'otaka pipéchuwa pu'uwaré pila'akare liyá, riwátakale kaja pinaku la'akana palá. E'iyonaja piphá pa'apiwá kajrú wani rijló.
45002005	Me'ejwirú ke wani pila'aká pinakuwá. Unká wani pipajno'otala pipéchuwa pu'uwaré pila'akare liyá, pachá pawakata kajrú wani pijluwa chapú kaje yajwé amákana, Tupana wajájika ina'uké wakajejlo. Riwakajé Tupana kemájeri piyukeja ina'ukena nakú mékeka nala'akana i'imajika, nakaje nala'akare i'imaká lokópa'ala.
45002006	Pu'uwaré nala'akare lokópa'ala riwajaje neká piyukeja. Eyá palá la'ajeñó rila'ajé nakú palá; palá nala'akare lokópa'ala rila'ajé nanaku palá.
45002007	Palá la'ajeñó i'imajeño palá la'akaná nakuja. Nawata Tupana pechu i'imaká palá nanaku; nawata kaja makapichako je'echú chu i'imakana rijwa'até. Ileruna ina'ukena nakú Tupana la'ajé palá. Ra'ajé neká ne'emakáloje matajnako je'echú chu rijwa'até penaje.
45002008	Eyá unká wani jema'alaño ra'apiyá cha riyúcha'ajo. Riwajaje neká, unká pachá na'alá nanakojó kewákaje puráka'aloji, rilanakiya nala'akáloje pu'uwaré.
45002009	Kajrú wani pu'uwaré la'ajeñó amájika chapú kaje yajwé, kewini kaje yajwé wa'até. Ilé ke nakaje i'imajika judíonajlo, eyá unká judíona kalé i'imakáñojlo wa'ató.
45002010	Nalanakiya, palá Tupana pechu i'imajika palá la'akaño nakú. Ripura'ajó kaja nanaku palá; rila'ajé napechu palá wani. Ilé keja nakaje i'imajika piyukeja palá la'akáñojlo, judíonajlo, eyá unká judíona kalé i'imakáñojlo wa'ató.
45002011	Unkale Tupana wátala ina'uké nakiyana ajopana chaje íki'ija aú, rimaje piyukeja ina'ukena nakú rejeno waja palá, mékeka nala'akana i'imajika.
45002012	Piyukeja ina'ukena eja'awá chu i'imakaño la'aká pu’uwaré. Piyukeja Tupana kemájika wanaku, mékeka rila'ajika weká, nakaje wala'akare lokópa'ala. Eyá unká judíona kalé i'imakaño nakú, rimaje meke nala'akana i'imajika, nawe'epika nakaje nakojé lokópa'ala. Eyá judíonajlo re Tupana puráka'alo, Moisés michú lana'akare i'imaká, yuró. Mékeka nema'aká ra'apiyá lokópa'ala, rimaje nanaku mékeka rila'ajika neká.
45002013	Tupánajlo, unká iná i'imalá palá la'ajeñó ke Ripuráka'alo jema'akánaja. Rijló, palá la'ajeñó la'añó Ripuráka'alo kemaká ke.
45002014	Ne'iyajénajlo, unká Tupana puráka'alo Moisés lana'akare i'imaká yurilo. Unká judíona kalé i'imakaño neká, e'iyonaja nala'á Ripuráka'alo nakiyana kemaká ke, nawe'epíkale ñaké la'akana palani. Ripuráka'alo keja najló riká napechu nakú.
45002015	Nakaje nala'akare aú iná we'epí nawe'epika palá la'akaná nakojé Tupana wátaka ke. Nakaje napechu nakú i'imakare aú nawe'epí nala'aká nakaje, unká paala ka'ajná, palani ka'ajná.
45002016	Tupana kemájeri piyukeja ina'ukena nakú mékeka nala'akana i'imajika. Riwakajé rimaje kaja nakaje, me'echú napechu nakú i'imakare, nakú wa'ató. Jesucristo i'imataka ina'uké kapichákajo liyá yukuna nu'umá ina'ukejlo. Riyukuna i'imakana nakuja nuká.
45002017	Iká kemaño inakuwá: "Judíona já'ana weká", ke, ila'akale Tupana puráka'alo Moisés lana'akare kemaká ke. Raú ila'á inakuwá ajopana chá'atajeño ke.
45002018	Ñakele iwe'epí palá mékeka riwátaka ila'aká nakaje. Tupana puráka'alo, júpimi riyuríkare ijló i'imaká, jewíña'atari kaja iká ila'akáloje palá penaje.
45002019	Ñakele iká judíona pechu inakuwá: "Weká jewíña'atañojla ajopana, unká we'epílaño Tupana nakojé, nawe'epíkaloje rinakojé penaje", ke ipechu.
45002020	Kaja iwe'epí Tupana puráka'alo Moisés lana'akare nakojé. Riká kemari kewákaje nakaje nakú, raú kalé ipechu inakuwá: "Unká we'epílaño Tupana puráka'alo nakojé jenakú la'ajeñó weká. Wejapa we'epíkaño Tupana nakojé jewíña'atajeño kaja weká", ke ipechu inakuwá.
45002021	Palani piyukeja ilé ke ila'akare, jewíña'atakale ajopana, e'iyonaja iká, ¿naje unká jewíña'atala ikó paineko? Jewíña'ata ka'ajná ajopana, nata'aká piyá. Eta iká, ¿naje jata'á?
45002022	Imá kaja ka'ajná ajopánajlo, nala'aká piyá namanaicho ajopana wa'até, ajopana wa'até, ke. Eta iká, ¿naje ila'á ñaké? Chapú ipechu nakaje jenami nala'akare nachi'inárikanawa penaje nakú. Eta, ¿naje chi a'ajná jata'á nachi'inárikana jenami ñakarelana chiyá, nakaje kawemí nojé richu i'imakare?
45002023	We'epiño ke wani ila'aká inakuwá, iwe'epíkale Tupana puráka'alo Moisés lana'akare nakojé, e'iyonaja kalé unká wani iphala Tupana ja'apí, unkale jema'alá ra'apiyá.
45002024	Kewaka riká, Tupana puráka'alo lana'akéjami kemakare inaku i'imaká, rimá: "Nakaje ila'ajíkare pachá ajopana unká jema'alaño Tupana ja'apiyá, pura'ajeño pu'uwaré Tupana nakú".
45002025	Jema'arí piyukeja Tupana puráka'alo Moisés lana'akare i'imaká ja'apiyajlo, palani mata'akeja chinúmari, rema'akale Tupana puráka'alo ja'apiyá. Eyá unká jema'alá ra'apiyajlo, unká na penaje mata'akeja chinúmari i'imalá. Unka japi namata'alá richinuma keja riká, unkale rema'alá Tupana puráka'alo.
45002026	-
45002027	Eyá ajopana, unká judíona kalé i'imakaño, la'akachu Tupana puráka'alo Moisés lana'akare i'imaká kemaká ke, rile'ejena neká raú, unká mata'akeja kalé nachinuma i'imaká e'iyonaja. Neká kemájeño mata'akeja chinúmaruna i'imakaño nakú, mékeka nala'akana i'imajika nakaje nala'akare marí eja'awá chu ne'emaká ketana pachá. Re Tupana puráka'alo najló, e'iyonaja unká nema'alá ra'apiyá.
45002028	Unká kaja Tupana le'ejena kalé piyukeja ina'ukena mata'akeja chinúmaruna i'imakaño.
45002029	La'arí Tupana puráka'alo kemaká ke, judío ja'a wani. Yuriri pu'uwaré la'akaná, Tupana le'ejé. Ilé kaje unká amalo iná napona nakú. Tupana Pechu la'arí iná pechu palá, iná la'akáloje palá raú penaje. Tupana pechu i'imakachu rinaku palá, iná we'epí rile'ejé riká.
45003001	Ilé ke ri'imakale ijló aú ka'ajná, marí ke inakiyana pechu i'imá: "Unká na penaje kalé wajló judío já'ana i'imakana. Unká kaja na penaje kalé wajló wakeráko'opana achiñana chinuma mata'akana i'imalá, unkale raú kalé we'emá Tupana le'ejena", ke ka'ajná ipechu.
45003002	Judíona jo'ó chá'ataño ajopana, najló Tupana yuríkale ripuráka'alo.
45003003	Ne'iyajena unká jema'alaño ripuráka'alo ja'apiyá, raú unká kaja nala'alá rimaká ke. Unká Tupana yurílaje raú rimaká ke nakaje la'akana.
45003004	¡Unká wani ri'imalaje ilé ke! Tupana kemaká nakaje la'akana nakú i'imaká chuwá rila'ajé riká, kewákaje puráka'aloji chuwá. Pajlákachina waja ina'ukena, eyá Tupana unká ñaké kalé. Ripuráka'alo kemari rinaku: "Piyukeja we'epéjeño rila'aká nakaje rimaká rinaku ke, raú richá'ataje piyukeja pura'ajeño pu'uwaré rinaku", ke rimaká Tupana nakú.
45003005	Apala ipechu i'imá ka'ajná: "Palá la'ajerí Tupana, eyá weká pu'uwaré la'ajeñó. Pu'uwaré wala'akare ijlunami chojé wamá palá nakaje rila'akare. Ñakele palani pu'uwaré la'akana. Eta, ¿naje riwajá ina'uké richona? Ilé kaje kalé unká paala", ke ka'ajná ipechu Tupana nakú.
45003007	Apala marí ke ipechu: "Mapeja nupajlájika aú ka'ajná ajopana kemájeño Tupana nakú: 'Unká pajlala riká. Ina'uké kalé pajlaño mapeja, eyá riká unká pajlala'. Ilé ke napechu i'imakela palá Tupana nakú, unká naje nemajla inaku: "Pu'uwaré la'ajeñó neká", ke.
45003008	Nemá ka'ajná: "Palani pu'uwaré la'akaná, rijlunami chojé nakaje Tupana la'akare amákole palá. Ilé ke Pablo jewíña'ataka ina'uké rinaku i'imaká", ke nemaká nunaku. ¡Mapeja napajlaka ta! Ilé ke nemaká nunaku pachá Tupana wajaje neká.
45003009	¿Meke chi ipechu inakuwá? "Judíona we'emakale, wachá'ata ajopana", ¿ke chi ipechu? ¡Unká wani ta! Kaja piyukeja weká pu'uwaré la'ajeñó waja: judíona, eyá unká judíona kalé i'imakaño wa'ató.
45003010	Tupana puráka'alo lana'akéjami kemari: "Unká pajluwa i'imalá la'arí palá.
45003011	Unká na kalé wátari Tupana nakojé we'epíkana; unká na pechu i'imalá Tupana wátaka ke la'akana nakú.
45003012	Pu'uwaré la'ajeñó waja piyukeja ina'ukena. Rejeno waja napechu pu'uwaré la'akaná nakú. Unká na i'imalá palá la'ajerí. Unká wani pajluwa ñani ka'ajná i'imalá.
45003013	Ulawí, nato'otákare chojé támijimi, ke nanúrupi aphú. Pajlákaje waja napuráka'alo. Jeí la'aká chapú iná ra'aparé aú, ke kaja nala'aká iná chapú napuráka'alo aú.
45003014	Pu'uwaré nojé waja puráka'aloji jácho'oro nanuma chiyá.
45003015	Mapéjari kaje pachá nawata ajopana ina'ukena nókana.
45003016	Na'apaka ewá nala'á chapú ina'uké. Napachá kajrú ajopana amaka chapú kaje yajwé.
45003017	Unká nawe'epila palá pajwa'atéchaka i'imakana nakojé.
45003018	Unká wani napechu nakú Tupana ja'apí iphákana i'imalá", ke Tupana puráka'alo lana'ajéjami kemaká.
45003019	Wawe'epí piyukeja ripuráka'alo, Moisés lana'akare i'imaká, kemaká piyukeja ina'ukena nakú: "Pu'uwaré la'ajeñó waja neká, unkale nala'alá rimaká ke". Piyukeja wani ina'ukena nakú rimaje mékeka nala'akana i'imajika.
45003020	Unká na kalé kemájeri rinakuwá: "Chuwa kaja lamá'atakejami ke nuká Tupánajlo, nula'akale ripuráka'alo, júpimi riyuríkare najló i'imaká kemaká ke". Riká aú iná we'epí na aú ka iná la'aká pu'uwaré.
45003021	Unká Tupana puráka'alo kemaká ke la'akana aú kalé rilamá'ata weká pu'uwaré wala'akare liyá. Ripuráka'alo Moisés lana'akare, eyá Ripuráka'alo ja'apátajeño michuna kemaño kaja ñaké rinaku i'imaká.
45003022	Kaphí iná pechu i'imaká Jesucristo chojé aú Tupana lamá'atari iná rijluwa, palá la'ajerí iná i'imakale rijló raú. Ñaké waja riká piyukeja ina'ukénajlo.
45003023	Piyukeja weká la'añó pu'uwaré. Unká na kalé la'arí palá Tupana wátaka ke.
45003024	E'iyonaja kalé Tupana la'arí wanaku palá, riwe'epíkale wamu'ují. Jesucristo palamane we'emakale, riwe'epí wanaku, unká japi pu'uwaré la'ajeñó ke kalé weká rijló.
45003025	Tupana yuriri nenoka Jesucristo, ritaka'akáloje a'awaná apiyákakanami nakojé wapumí chojé. Ilé ke rila'aká wachaya palamane, ramó kaphí richojé péchuruna chaje pu'uwaré wala'akare liyá. Riwakajé rira i'ijná itapuwa aphumi chiyá. Ilé ke rila'akale, iná we'epí Jesucristo palamane Tupana amako wachaje pu'uwaré wala'akare liyá. Raú unká japi pu'uwaré la'ajeñó ke kalé weká rijló.
45003026	Jupi wani rijña'aká panaku we'emaká. Me'etení ejená riya'atá wajló mékeka rila'aká we'emaká, we'emakáloje palá la'ajeñó. Palá la'ajerí wani Tupana, ñakele rila'á kaja palá la'ajeñó penaje piyukeja kaphí Jesucristo chojé péchuruna.
45003027	Marí ke kemakana unká i'imalá inajlo: "Tupana puráka'alo, júpimi riyuríkare wajló i'imaká, kemaká ke la'ajerí nuká, ñakele palá Tupana pechu nunaku raú". Unká ñaké kalé riká. Kaphí Jesucristo chojé i'imakana aú ja kalé iná i'imá unká japi la'alá pu'uwaré ke Tupánajlo.
45003028	Kaja wawe'epí mékeka iná i'imaká, iná i'imakáloje unká japi la'alá pu'uwaré ke Tupánajlo. Kaphí Jesucristo chojé i'imakana aú ja kalé iná i'imá palani ke rijló. Unká Tupana puráka'alo júpimi riyuríkare wajló i'imaká, kemaká ke la'akana aú kalé.
45003029	¿Meke ke chi ipechu Tupana nakú: "Judíonajlo penájeja kalé riká", ke ka'ajná? ¿Unká chi piyukeja ina'ukénajlo penaje kalé riká? A'a, piyukeja wani ina'ukénajlo penaje Tupana.
45003030	Re pajluwaja wachi'inárikana, unká na apú i'imalá. Rejeno waja Tupánajlo judíona, unká judíona kalé i'imakaño wa'até. Kaphí Jesucristo chojé péchuruna i'imaño unká japi la'alaño pu'uwaré ke rijló.
45003031	Apala ipechu: "Chuwa unká na penaje kalé wajló Tupana puráka'alo, júpimi riyuríkare wajló i'imaká, kaja kaphí wapechu Tupana chojé, ñakele unká na penaje kalé riká", ke ka'ajná ipechu. Unká ñaké kalé riká. Kaphí Jesucristo chojé i'imakana aú iná la'á rimaká ke.
45004001	Chuwa wema'ajika mékeka nakaje i'imaká wa'ajuta Abraham michujlo i'imaká yukuna.
45004002	-
45004003	Nemakela Abraham nakú, "Palá la'ajerí riká Tupánajlo", ke, nakaje rila'akare aú, palá ripechu i'imakajla rinakuwá raú. E'iyonaja Tupánajlo unká na penaje ri'imalajla. Ripuráka'alo lana'akéjami kemari: "Kaphí Abraham pechu i'imakale Tupana chojé aú, rimá rinaku: "Palá la'ajerí riká", ke.
45004004	Ñaké riká. Iná jápakachu apú wa'até, ra'á inajlo iná jápaka'ala wemí. Unká mapeja kalé rilamá'ataka iná raú; iná jápaka rijwa'até wemí ra'á inajlo riká. |
45004005	Eyá Tupana, kaphí iná pechu i'imaká richojé aú, rila'á iná rijluwa unká japi la'alá pu'uwaré ke, pu'uwaré la'ajerí iná i'imaká e'iyonaja. Unká na wala'alá rijló rila'akáloje ñaké wanaku, e'iyonaja rila'á weká palá.
45004006	David michú pura'aró kaja rinaku i'imaká, mékeka Tupana la'aká ina'uké ne'emakáloje unká la'alaño pu'uwaré ke rijló. Pu'uwaré la'ajeñó ne'emaká e'iyonaja, unká Tupana a'alá rinakojó nakaje nala'akare pu'uwaré.
45004007	Marí ke David kemaká i'imaká: "Pu'ují péchuruna, piyukeja Tupana amákarona chaje pu'uwaré nala'akare liyá, unkale ra'alá rinakojó pu'uwaré nala'akare i'imaká.
45004008	Pu'ují péchuri riká, unká Tupana kemalare nakú: 'Pu'uwaré la'ajerí riká' ke", ke David kemaká.
45004009	¿Piyukeja mata'akeja chinúmaruna nakú chi rimá ñaké, mamata'akánaru chinúmaruna nakú wa'ató ka'ajná? Kaja wemicha i'imichaka, Tupana kemari Abraham nakú: "Unká japi pu'uwaré la'ajerí ke kalé nojló riká", kaphí ripechu i'imakale richojé.
45004010	Eta, ¿na wakajé chi rimá rinaku ñaké i'imaká? ¿Namata'aká richinuma i'imaká ejomi ka'ajná, namata'aká ri'imaká piyá ka'ajná? Unká namata'aká richinuma i'imaká ejomi kalé; ripiyá rimá rinaku ñaké i'imaká.
45004011	Rejomi namata'á richinuma i'imaká. Ripiyá Tupana kemari rinaku i'imaká: "Unká japi pu'uwaré la'ajeri ke kalé riká nojló", ke, kaphí ripechu i'imakale richojé. Ilé ke Abraham i'imakale, riyuró piyukeja kaphí Tupana chojé péchuruna piyana ke. Unká mata'akeja kalé nachinuma i'imaká, e'iyonaja Tupana kemari kaja nanaku: "Unká japi pu'uwaré la'ajeñó ke kalé neká nojló", ke.
45004012	Rikaja kaja Abraham yuriro piyukeja mata'akeja chinúmaruna i'imakaño piyana ke, napechu i'imakale kaphí wani Tupana chojé, júpimi nachi'iná michuna pechu i'imajika ke kaja, unká chiyó namata'á nachinuma i'imaká.
45004013	Tupana arukari Abrahamjlo, rilakénamijlo wa'até, piyukeja eja'awá yuríkoloje nalakénamijlo penaje. Unká rarukala najló ri'imaká, nala'akale piyukeja Ripuráka'alo lana'akéjami kemaká ke aú. Rila'á nanaku palá, kaphí napechu i'imakale richojé.
45004014	Nakaje Tupana kemakare nakú i'imakela Ripuráka'alo, júpimi riyuríkare najló i'imaká, ja'apiyá jema'ajéñojloja, unká na penaje kalé iná pechu i'imajla kaphí Tupana chojé. Unká kaja na penaje kalé nakaje rarukákare inajlo i'imalajla.
45004015	Tupana wajájeri piyukeja unká la'alaño Ripuráka'alo, júpimi riyuríkare wajló i'imaká, kemaká ke. Kaja rinakojé we'epíkana a'á inajlo pu'uwaká pu'uwaré wala'akare. Unkákela ri'imajla, unká wawe'epílajla pu'uwaré wala'akare nakojé.
45004016	Ñakele piyukeja nakaje Tupana kemakare nakú Abrahamjlo i'imaká, i'imajeri rilakénamijlo rimaká rinaku ke. Mapeja rila'aká nanaku palá, napechu i'imakale kaphí richojé. Unká Ripuráka'alo kemaká ke la'ajéñojloja kalé Tupana aruká nakaje. Raruká kaja nakaje kaphí richojé péchurunajlo, Abraham pechu i'imaká ke kaja. Ilé kaje aú riká yuriro piyukeja kaphí Tupana chojé péchuruna piyana ke.
45004017	Tupana puráka'alo kemari rinaku: "No'ojé piká piyukeja wani ina'uké piyana ke penaje", ke. Riká Tupana, kaphí Abraham pechu i'imakare chojé, makápo'otari kaja, kaja taka'akaño. Rikeño'ota kaja nakaje unká jo'ó i'imalare, piyukeja la'ajerí ri'imakale.
45004018	Mayanikéruja Abraham kapichákojla i'imaká, e'iyonaja ripechu i'imá kaphí wani Tupana chojé, raú rila'á ripéchuwa kaphí richojé. Ripalamane kajrú wani ina'ukena motho'oká piyukeja eja'awá chuwá i'imaká, Tupana kemaká rijló i'imaká ke. Rimá rijló i'imaká: "Kajrú wani ina'ukena i'imajika pipalamane aú", ke.
45004019	Unká wani Abraham pechu yurila Tupana chojé kaphí i'imakana, cien jarechí cha ri'imaká e'iyonaja. Kaja riwe'epí yewíchaja rená iphaka najló nataka'akáloje riyajalo wa'até, kaja pheñawilana wani ne'emakale. Raú unká kaja meke la'ajé ne'erí i'imalajla.
45004020	-
45004021	E'iyonaja unká ripechu i'imalá Tupana nakú: "Unká ka'ajná ri'imalaje nojló, rimaká nojló i'imaká ke". Lanakiya rila'á ripéchuwa kaphí wani Tupana chojé. Palá kaja ripura'akó rinaku, ripechu i'imakale rinaku: "Piyukeja wani la'ajerí riká, ñakele rila'á rimaká inajlo ke".
45004022	Ilé ke ripechu i'imakale, Tupana kemari rinaku: "Palá wani la'ajerí riká, kaphí wani ripechu i'imakale nochojé", ke.
45004023	Unká Abraham nakuja kalé Tupana kemari ñaké i'imaká.
45004024	Rimá kaja wanaku ñaké, wapechu i'imakale kaphí riká, Tupana makápo'otakare i'imaká, Jesucristo chojé aú.
45004025	Riká Tupana yurí nenoka i'imaká pu'uwaré wala'akare chaya. Rejomi rimakápo'o piño i'imaká. Ñaké rila'akale wachaya, chuwa unká japi pu'uwaré la'ajeñó ke kalé weká Tupánajlo.
45005001	Kaja chuwa unká Tupana a'alá rinakojó pu'uwaré wala'akare, kaphí wapechu i'imakale richojé. Raú palá weká rijwa'até Jesucristo palamane aú.
45005002	Jesucristo palamane aú weká chuwa Tupana le'ejena ina'ukena, kaphí wapechu i'imakale richojé. Raú palá weká, ra'akale wañaté. Pu'ují kaja wapechu, wawe'epíkale we'emajika palá wani rijwa'até ñakeja.
45005003	Unká raú ja kalé wapechu pu'ují. Wapechu i'imajé kaja pu'ují, chapú kaje yajwé wamájika wakajé. Chapú kaje yajwé wamákare la'arí wapechu kaphí wani Tupana chojé, wajña'akáloje riká panaku.
45005004	Ilé ke wapechu i'imajika ee kaphí, chapú kaje yajwé wamájika wakajé ee, palá Tupana pechu i'imajika wanaku. Raú unká wapechu la'alajo ujwí riliyá.
45005005	Unká wapechu la'aló ujwí Tupana liyá, kajrú wani riwátakale weká, Ripechu we'iyá i'imakare palamane aú. Raú kaja wawata riká íki'ija.
45005006	Wekó, unká meke la'ajé we'ematálajla wekó i'imaká, raú Jesucristo taka'arí rená chu pu'uwaré wala'akare chaya i'imaká.
45005007	Unká na yurílajla richó mapeja ajopánajlo, nenókaloje riká apú chaya penaje, palá la'ajerí ri'imaká e'iyonaja. Apala pajluwa ka'ajná wátarijla nenoka riká apú chaya, palá wani rila'akale ka'ajná ri'imaká.
45005008	Pu'uwaré la'ajeñó jo'ó we'emaké wakajé, Tupana yurí Jesucristo taka'aká pu'uwaré wala'akare chaya i'imaká. Raú wawe'epí íki'ija wani riwátaka we'emaká.
45005009	Unká Tupana a'alaje piño rinakojó pu’uwaré wala'akare, raú chuwa unká japi la'alaño pu'uwaré ke weká rijló. We'emajó kaja riwajájika ina'uké wakajé liyá Jesucristo palamane aú.
45005010	Chapú wani jo'ó wapechu i'imaká Tupana nakú i'imaká wakajé, rilamá'ata we'emaká rijluwa, riwakára'akale Ri'irí Jesucristo taka'aká wachaya, raú we'emakóloje kapichákajo liyá.
45005011	Unká ilé keja kalé we'emajika. Richaje wani wapechu i'imajika palá Tupana nakú, Jesucristo palamane aú we'emakale chuwa palá wani Tupana wa'até.
45005012	Pajluwaja ina'uké pachá pu'uwaré la'akaná keño'ó marí eja'awá chu i'imaká. Ripachá kaja piyukeja ina'ukena kapichó marí eja'awá chu. Reyá wakeño'ó kapichákajo, pu'uwaré la'ajeñó waja we'emakale.
45005013	Unká chiyó Moisés lana'á Tupana puráka'alo júpimi i'imaká, kaja pu'uwaré la'akaná i'imá eja'awá chu. Riwakajé unká nanaku kemakana i'imaké: "Pu'uwaré la'ajeñó neká", ke.
45005014	Adán michú i'imaká, eyá a'ajná Moisés michú i'imaká ejená, nataka'á piyukeja i'imaká, nala'akale pu'uwaré. Unká nala'alá pu'uwaré, Adán la'aká i'imaká ke, e'iyonaja nakapichó kaja ripachá. Riká unká la'alá Tupana wakára'aka ke i'imaká.
45005015	Nakaje unká wani paala Adán la'akare i'imaká, nakú unká meke la'ajé wemalajla, nakaje Tupana yuríkare wajló ke kaja riká. Pajluwa ina'uké la'aká pachá pu'uwaré piyukeja ina'ukena kapichó, e'iyonaja kalé Tupana we'epiri wamu'ují pajluwa ina'uké palamane aú. Riká Jesucristo, piyukeja ajopana chaje i'imaká, la'arí palá kajrú wani ina'ukena nakú.
45005016	Pajluwaja la'aká pachá pu'uwaré piyukeja ina'ukena kapichó. Eyá nakaje Tupana a'akare wajló Jesucristo palamane aú we'emaojla kapichákajo liyá, we'emakáloje raú unká japi pu'uwaré la'ajeñó ke kalé Tupánajlo.
45005017	Pajluwaja la'aká pu'uwaré pachá taka'akaje keño'ó piyukeja ina'ukejlo i'imaká. Eyá pajluwaja kaja palamane aú Tupana a'arí wajé i'imakaje, ina'uké i'imakáloje rijwa'até je'echú chu ñakeja wani. Unká riwemí aú kalé riká. Jesucristo taka'akale nachaya i'imaká palamane riká, ne'emakáloje unká japi pu'uwaré la'ajeñó ke kalé Tupánajlo.
45005018	Pu'uwaré Adán la'aká i'imaká pachá piyukeja ina'ukena kapichó Tupana liyá. Eyá nakaje palá Jesucristo la'akare i'imaká, la'arí palá kajrú ina'ukena nakú, ne'emakáloje matajnako Tupana wa'até penaje.
45005019	Unká pachá pajluwaja ina'uké jema'alá palá Tupana ja'apiyá, piyukeja ina'ukena pu'uwaré la'ajeñó waja. E'iyonaja kalé pajluwa ina'uké jema'akale wani Tupana ja'apiyá, kajrú ina'ukena i'imajika lamá'atakejami ke rijló.
45005020	Tupana puráka'alo, júpimi riyuríkare najló i'imaká, nakojé we'epíkana a'arí inajlo pu'uwaká pu'uwaré iná la'akare, raú iná we'epí kaja Tupana we'epika pu'uwaré la'ajeñó mu'ují.
45005021	Kapichájeño penájena waja we'emaká, wala'akale pu'uwaré. Tupana we'epikale wamu'uji, rila'á weká palá la'ajeñó ke rijluwa. Ra'á kaja wajló i'imakaje, we'emakáloje rijwa'até matajnako wawakára'ajeri Jesucristo palamane aú.
45006001	¿Eta chuwa, meke chi we'emajika? ¿Ñakeja chi we'emajika pu'uwaré la'akaná nakú, raú Tupana we'epikáloje richaje wani wamu'ují?
45006002	¡Unká wani ta we'emalaje ilé ke la'akana nakú! Kaja taka'akaño ke weká pu'uwaré la'akanajlo, ñakele unká na penaje we'emalajla réjo'o kaja pu'uwaré la'akaná nakú.
45006003	Iwe'epí pajluwa keja wayuriko Jesucristo wa'até, raú nala'á bautizar ra'apiyá jema'ajeño. Pajluwa keja we'emakale rijwa'até, wataka'á kaja rijwa'até pajñakani nenoka wakajé ri'imaká.
45006004	Jesucristo taka'aká, eyá rimakápo'oko piño i'imaká jenami nala'á raú. Ripechu ja'apiyá i'imakana aú weká wajé i'imakaje ja'apiyá. Piyukeja wani la'ajerí Jesucristo jara'apá i'imakale, rimakápo'ota ri'imaká.
45006005	Pajluwa keja we'emakale Jesucristo wa'até aú, ritaka'aká wachaya i'imaká aú, kaja wataka'á ke rijwa'até i'imaká. Eyá rimakápo'oko piño i'imaká wakajé, wamakápo'o ke kaja rijwa'até i'imaká.
45006006	Kaja wawe'epí piyukeja nakaje pu'uwaré wala'akare i'imaká kapichó, Jesucristo taka'aká wachaya i'imaká wakajé. Raú rikapichata waliyá piyuke pu'uwaré wala'akare i'imaká, we'emaká piyá pu'uwaré la'akaná nakuja.
45006007	Kaja taka'aká penájemi unká meke la'ajé la'alá pu'uwaré.
45006008	Wawe'epí kaja wataka'á ke Jesucristo wa'até i'imaká, raú kaphí wapechu richojé, wawe'epíkale we'emajika rijwa'até ñakeja wani.
45006009	Wawe'epí Jesucristo makápo'oko i'imaká, eyá chuwa kaja unká ritaka'alaje piño, unká méño'ojo kapichákajo chá'atalaje piño riká.
45006010	Ritaka'á pajluwa peja piyuke pu'uwaré ina'uké la'akare chaya i'imaká. Eyá me'etení kajmuni riká, rila'akáloje piyukeja Tupana wátaka ke.
45006011	Ipechu i'imá inakuwá, kaja taka'akaño ke pu'uwaré la'akanajlo. Eyá Jesucristo wa'até i'imá kajmuruna ke, ila'akáloje palá piyuke nakaje Tupánajlo.
45006012	Ñakele iyuríniña pu'uwaré la'akaná chá'ataka iká. Kapichákajero penaje iná napona, ñakele ila'aniña pu'uwaré inapona wátaka ila'aká ke.
45006013	Ila'aniña pu'uwaré inapona aú. Lanakiya iyurí ichó Tupánajlo. Ina'uké kaja taka'akaño i'imaká, penájemi ke iká, makápo'oño piño i'imakáloje kajmuruna penaje. Ñakele ila'á piyukeja palá Tupana wátaka ke.
45006014	Raú unká pu'uwaré la'akaná chá'atalaje iká. Chuwa unká Tupana puráka'alo Moisés lana'akare i'imaká ja'apiyá kalé iká, Jesucristo palamane i'imakale. Raú ila'á palá.
45006015	Eta chuwa, unkale we'emalá Tupana puráka'alo Moisés lana'akare ja'apiyá, ¿aú chi wala'ajé pu'uwaré, Tupana palamane we'emakale? ¡Unká wani ta wala'alaje ilé ke!
45006016	Kaja iwe'epí apú wa'até jápajeri iná i'imakachu, iná jema'á palá ra'apiyá, rijwa'ateje iná i'imakale. Ñaké kaja iká. Jema'ajika ee pu'uwaré la'ajerí wakára'ajeri ja'apiyá, ikapichajo. Eyá jema'ajika ee Tupana ja'apiyá, i'imajé palá la'akaná nakuja.
45006017	Palá wani Tupana la'aká inaku. Pu'uwaré la'akaná nakuja wani i'imaké, e'iyonaja wechi jema'aká newíña'atakare iká nakú ja'apiyá i'imaká.
45006018	Ñakele chuwa unká pu'uwaré la'ajerí wakára'ajeri ja'apiyá kalé iká. Kaja me'etení palá la'akaná nakú wakára'ajeri ja'apiyá iká.
45006019	Nuwe'epí unká jo'ó iwe'epila palá piyukeja meke kemakana numakare nakú ijló nakojé. Júpimi ipechu i'imaké pu'uwaré kaje la'akana nakuja. Chuwa ila'á piyukeja palá, Jesucristo palamane aú i'imakáloje palá la'ajeñó penaje.
45006020	I'imajika wakajé pu'uwaré la'akaná wakára'ajeri ja'apiyá, unká wani iwátake palá la'akaná.
45006021	Eta chuwa, ¿na aú chi pu'uwaré la'akaná a'á iñaté i'imaká? Me'etení kajrú wani apáña'ako ilé ke ila'ajíkare i'imaká ja'apí. Ripachá ikapichákojla.
45006022	E'iyonaja chuwa unká jema'alá pu'uwaré la'akaná wakára'ajeri ja'apiyá. Kaja i'imaó riliyá. Ñakele ila'á me'etení Tupana wátaka ke. Ilé ke la'akana a'ajeri kajrú wani iñaté, i'imakáloje palá la'ajeñó penaje. Ripalamane kaja i'imajé matajnako je'echú chu Tupana wa'até.
45006023	Re riwemí pu'uwaré la'ajéñojlo. Nakapichajo Tupana liyá ilé ke riwemí i'imajika najló. Tupana a'arí inajlo i'imakaje, iná i'imakáloje matajnako wawakára'ajeri Jesucristo wa'até. Mapeja ra'aká riká, unká riwemí i'imalá.
45007001	Nojena, kaja iwe'epí iwakára'ajeño puráka'alo nakojé. Raú iwe'epí kaja marí eja'awá chu we'emaká ketánaja kalé riwakára'aka weká.
45007002	Inanaru wá'akako ejomi, ruyajná puráka'alo ja'apiyá ruká, ru'umaká rijwa'até ketana. Rikapicháñaaka ruká ejomi, kaja unká ru'umala ra'apiyá. Ke Tupana puráka'alo kemaká runaku.
45007003	Ñakele ru'umakela apú achiñá wa'até, réjo'o kaja ruyajná i'imanoja rujwa'até, rula'ajla pu'uwaré raú. Eyá ruyajná kapicháñaaka ruká ejomi, ru'umakela apú achiñá wa'até, unká rula'alajla pu'uwaré raú.
45007004	Ñaké kaja ijló riká, nojena. Pajluwa keja iká Jesucristo wa'até. Ñakele ritaka'aká i'imaká wakajé, rikapichata rijwa'ató iliyá Moisés puráka'alomi, júpimi i'imakare ja'apiyá. Jesucristo makápo'oro piño rapumí chuwá i'imaká. Rijwa'atéjena we'emakale, wala'ajla piyuke nakaje ri'imakáloje palá Tupánajlo.
45007005	Wapechu keja wala'ajika pu'uwaré wakajé, wawe'epike Tupana puráka'alo júpimi riyuríkare wajló nakojé, wala'aká piyá pu'uwaré. Wawe'epíjika rinakojé e'iyonaja, richaje wani wawátake pu'uwaré la'akaná. Ñaké wala'ajika pachá wakapichákojla.
45007006	Chuwa unká we'emalá Moisés puráka'alomi ja'apiyá, kaja taka'akaño ke we'emakale riliyá. Ñakele wala'ajé chuwa Tupana wátaka ke, wajé chuwá wapechu i'imakale Ripechu aú.
45007007	Eta chuwa, ¿wemaje chi Moisés puráka'alomi nakú: "Pu'uwaré iná la'akáloje penaje riká", ke? ¡Unká wani ta ilé kaje penaje kalé riká! Unkákela ri'imajla, unká nuwe'epílajla pu'uwaré nula'akare nakojé. Ripuráka'alo kemari: "Piwátaniña pijluwa ajopana nane". Riwátakana aú nuwe'epí pu'uwaré nula'aká.
45007008	E'iyonaja pu'uwaré la'akaná chá'ata nupechu, nuwe'epí mékeka Tupana puráka'alo júpimi riyuríkare wajló kemaká e'iyonaja. Unká chu iná we'epila Ripuráka'alo nakojé, unká kaja iná we'epila na aú ka iná la'á pu'uwaré.
45007009	Jupejé unká chiyó nuwe'epí mékeka Ripuráka'alo kemaká, nu'umaké mana'ija. Nuwe'epí rinakojé kecha, nuwe'epí kaja pu'uwaré nula'akare nakojé. Pu'uwaré nula'akare pachá nukapichojla.
45007010	Iná i'imakáloje matajnako rijwa'até je'echú chu penaje, iná jema'á Tupana puráka'alo ja'apiyá. E'iyonaja kalé unká pachá noma'alá ra'apiyá, nukapichojla.
45007011	Nuwe'epí Ripuráka'alo nakojé, e'iyonaja pu'uwaré la'akaná chá'ata nuká, ñakele nukapichákojla Tupana liyá.
45007012	Ñakele wemajla Tupana puráka'alo júpimi riyuríkare nakú: "Palani waja riká piyukeja, riwakára'akale wala'aká palá, raú we'emakáloje unká japi la'alaño pu'uwaré ke Tupánajlo".
45007013	Eta, ¿naje chi numá rinaku, "palani riká", ke, nukapichákojla e'iyonaja? Unká ilé ke kalé riká. Pu'uwaré nula'akare pachá nukapichákojla. Ripuráka'alo palani aú nuwe'epí pu'uwaré nula'akare nakojé.
45007014	Nuwe'epí Tupana liyaje Ripuráka'alo. Ñakele palani riká, e'iyonaja kalé unká nuliyá i'imalá nula'akáloje rimaká ke penaje. Kaja pu'uwaré la'akaná chá'ata nupechu nula'akáloje pu'uwaré.
45007015	Unká nuwe'epila mékeka nupechu, nájeka unká nula'alá palá. Palá nuwátakare la'akana, unká nula'alá. Lanakiya nula'ano nakaje unká nuwátalare la'akana.
45007016	Nula'akale nakaje pu'uwaré, unká nuwátalare la'akana, kaje aú nuwe'epí palani Tupana puráka'alo.
45007017	Ñakele unká nuká kalé la'arí pu'uwaré. Kakáme'e nu'umakale pu'uwaré la'akaná nakú aú, nula'ano ñaké.
45007018	Nuwe'epí unká palá la'akaná i'imalá nupechu nakú, unkale nuliyá i'imalá nula'akáloje palá penaje. Re nupechu nakú palá la'akaná, e'iyonaja unká meke la'ajé nula'alá ñaké.
45007019	Unká nula'alá palá nuwátakare la'akana, eyá pu'uwaré, unká nuwátalare la'akana, kaje nula'á.
45007020	Nula'akachu nakaje unká nuwátalare la'akana, nula'á riká, pu'uwaré la'akaná i'imakale nuwakára'ajeri ke.
45007021	Ñakele nuwe'epí chuwa nuwátakajla palá la'akaná, e'iyonaja unká nupechu iphala ñaké la'akana lokópa'ala.
45007022	Nupechu aú kajrú nuwátaka Tupana puráka'alo.
45007023	Re kalé nupechu nakú nakaje unká yurila nu'ujnataka nupéchuwa palá. Riká, pu'uwaré la'akaná nupechu nakú i'imakare, unká yurila nula'aká na palá. Kaja wajákeja keja nuká rijwa'até.
45007024	Ilé kaje la'arí kamu'ují wani nupechu, kapichákajo penaje nu'umakale Tupana liyá. ¿Na i'imatárijla nuká riliyá?
45007025	Tupánaja kalé i'imatárijla nuká riliyá, raú numá rijló: "Palá pila'aká nuká, pi'imatájikale nuká Jesucristo palamane aú", ke. Nuwata Tupana puráka'alo kemaká ke la'akana, e'iyonaja unká nuliyá i'imalá ñaké la'akanajlo, pu'uwaré la'akaná chá'atakale nupechu.
45008001	Chuwa unká Tupana wajálaje pajluwa keja i'imakaño Jesucristo wa'até, la'añó Tupana Pechu wakára'aka ke, unká la'alaño nakaje napechu keja.
45008002	Wajé i'imakaje Tupana Pechu ja'apiyá i'imakana aú iná i'imaó pu'uwaré la'akaná chiyá. Ra'apiyá jema'akana aú iná la'á Tupana wátaka ke. Raú kaja iná i'imaó kapichákajo liyá.
45008003	Unká meke la'ajé wala'alá Tupana puráka'alo kemaká ke, unkale wapechu iphala rila'akana lokópa'ala. Riwakára'a Ri'irí majó i'imaká. Weká ke kaja ri'imaká ina'uké marí eja'awá chu ri'imaká wakajé. Tupana yurí nenoka riká wapumí chojé i'imaká piyukeja pu'uwaré wala'akare chaya, raú ra'apata weká pu'uwaré la'akaná chiyá.
45008004	Rila'á ñaké wachaya i'imaká, ripalamane aú wala'akáloje palá nakaje ripuráka'alo kemaká ke. Kaja unká jupejé we'emajika ke kalé weká me'etení, Tupana Pechu ja'apiyá we'emakale.
45008005	Pu'uwaré la'akaná nakú i'imakaño, kaja keja pu'uwaré la'akaná nakú neká, unká nawátala riyuríkana naliyó. Eyá Tupana Pechu ja'apiyá i'imakaño la'añó palá ra'apiyá.
45008006	Wátaño nakaje la'akana pu'uwaré napechu keja, kapichájeño. Eyá la'añó nakaje palá Tupana Pechu ja'apiyá ke, i'imajeño matajnako rijwa'até. Unká na nakojé kalé napechu kawíla'o.
45008007	Wátaño nakaje la'akana napechu keja, pechu chapú Tupana nakú. Unká nawátala Ripuráka'alo nakojé we'epíkana; unká kaja naliyá i'imalá nema'akáloje ra'apiyá penaje.
45008008	Ñakele napechu keja la'akaño nakaje, unká meke la'ajé la'alaño nakaje palani i'imakare Tupánajlo.
45008009	Eyá iká, kaja unká ila'alá nakaje ipechu keja. Tupana Pechu wátaka ke la'ajeñó iká, Ripechu i'imakale e'iyá. Unká Tupana Pechu i'imalare e'iyá, unká Jesucristo wa'ateje kalé riká
45008010	Jesucristo Pechu ja'apiyá iná i'imakachu, iná pechu i'imajé makapichako rijwa'até je'echú chu. Marí ke ijló riká, Tupana amákole ichaje pu'uwaré ila'akare liyá. Raú lamá'atakejami ke iká pu'uwaré ila'akare liyá. Iná napona kapichájero, iná la'akale pu'uwaré aú.
45008011	Re Tupana Pechu e'iyá. Ripechu aú rimakápo'ota Jesucristo i'imaká. Ripechu i'imakare e'iyá aú i'imajé matajnako rijwa'até.
45008012	Ñakele nojena, wala'aniña chuwa nakaje wapechu keja.
45008013	I'imajika ee nakaje la'akana nakú ipechu keja, ikapichajo. Eyá ila'ajika ee nakaje Tupana Pechu ja'apiyá ke, unká i'imalaje pu'uwaré la'akaná nakú ipechu keja. Raú i'imajé matajnako Tupana wa'até.
45008014	La'añó Tupana Pechu wakára'aka neká ke, Tupana yaní neká.
45008015	Unká Tupana a'alá ijló Ripechu riwajákaloje iká, ikero'okóloje piño ka'ajná penaje. Ra'á ijló Ripechu, raú i'imakáloje riyani nakiyana. Ripechu ja'apiyá ke wemá rijló: "Pa'ayú", ke.
45008016	Ripechu ja'aró wapechu e'iyajé, raú wemá Tupana nakú: "Riyani weká", ke.
45008017	Tupana arukari wajló kajrú nakaje je'echú chu. Riká yuréjero wajló, riyani we'emakale. Nakaje ra'akare Jesucrístojlo, ra'ajé kaja wajló. Wajña'akachu chapú kaje yajwé panaku, rijña'aká panaku ri'imaká ke kaja, e we'emajé kaja rijwa'até. Palani wani kaje wa'até we'emajé rijwa'até, Jesucristo i'imaká ke kaja.
45008018	Nuwe'epí piyukeja chapú kaje yajwé wamákare me'etení, unká i'imalaje meke wajló, palá wani we'emajíkale rijwa'até.
45008019	Tupana makápo'otajeri weká riyani, we'emakáloje rijwa'até penaje. Piyukeja nakaje rikeño'ótakare i'imaká, i'imajeri kaja palani riwakajé.
45008020	Piyukeja nakaje rikeño'ótakare i'imaká, unká i'imalá palá me'etení, júpimi ri'imaká ke. Apichátakejami ke riká, pu'uwaré ina'uké la'akare pachá. E'iyonaja Tupana i'imatájeri riká kapichákajo liyá, raú palani ri'imajika piño.
45008021	Makapichako Tupana yaní i'imajika wakajé, ñaké kaja piyukeja nakaje i'imajika wajé.
45008022	Wawe'epí me'etení maárejecha kewájra'akajo nakú piyukeja nakaje Tupana keño'ótakare i'imaká. Kajrú kaja ramaka kewini yajwé, inanaru amaka kewini yajwé ru'urí amako rojló piyá, ke kaja.
45008023	Unká rukaja kalé amayo kewini yajwé. Weká amaño kaja chapú kaje yajwé. Tupana a'akarénajlo Ripechu we'emaká e'iyonaja, chapú kaje yajwé amájeño weká. Paineko ra'á wajló Ripechu i'imaká. Kéchami ra'ajika piño wajló nakaje palani wani, rimájikale wanaku: "Nuyani wani iká", ke. Riwakajé ra'ajé wajló wajé wanapona, unká kapichákajo penaje kalé i'imajíkare. Riká wátakana nakú weká maare.
45008024	Tupana i'imatari weká kapichákajo liyá, wapechu i'imakale kaphí richojé. Wawe'epí ra'ajika wajló wanapona wajé. Riká wátakana nakú weká. Nakaje unká jo'ó wamálare wátakana nakú weká chuwa. Nakaje iná amákare me'etení unká iná i'imalá wátakana nakú.
45008025	Nakaje wawátakare wátakana nakú weká. Unká jo'ó wamala riká, ñakele wajña'á kachuwa chapú kaje yajwé panaku riwátakana nakú we'emajika ketana, e'iyonaja unká wayurílaje riwátakana.
45008026	Tupana Pechu a'arí wañaté, unkale waliyá i'imalá wala'akáloje wekó riwátaka ke. Unká wawe'epila palá Tupana wa'até pura'akano, ñakele Ripechu pura'aró wachaya rijwa'até. Unká meke la'ajé iná kemalajla pura'akajo aú meke rimaká wanaku rijló.
45008027	Eyá Tupana we'epiri piyukeja mékeka ina'uké pechu, we'epiri kaja palá piyukeja Ripechu kemakare nakú rijló nakojé. Tupana pechu nakú nakaje i'imaká, ke Ripechu pura'akó rile'ejena ina'ukena chaya rijwa'até.
45008028	Wawe'epí Tupana la'ajika piyukeja nakaje palá íki'ija wátakaño rikajlo, rácho'okoloje palá najló. Kaja ri'iwapá rijluwa ne'emaká, júpimi ripechu nakú ri'imaká ke.
45008029	Unká chiyó eja'awá i'imá, kaja riwe'epí mékajenaka i'imajika ra'apiyá jema'ajeño. Ri'iwapá rijluwa we'emaká, we'emakáloje riyani penaje Ri'irí Jesucristo palamane aú. Phe'ejrí ke riká kajrú réjenajlo.
45008030	Tupana i'iwapari rijluwa weká ajopana ina'ukena e'iyayá. Riwa'apá we'emaká, we'emakáloje unká japi la'alaño pu'uwaré ke rijló, wa'até we'emakáloje rijwa'até palá ñakeja wani.
45008031	¡Meke palá wani Tupana pechu wanaku! Wajwa'até riká ra'akáloje wañaté penaje, ñakele unká chapú ajopana la'akare weká chá'atalaje weká.
45008032	Unká Tupana mejñátala Ri'irí i'imaká, nenoka piyá ri'imaká. Ra'á ri'imaká ritaka'akáloje piyukeja wachaya. Ñakele ra'ajé kaja wajló, Ri'irí Jesucristo wa'até, piyukeja nakaje rimakare nakú i'imaká.
45008033	Unká na kemalaje meke Tupánajlo, rimakale ri'iwapakárena nakú: "Unká japi la'alaño pu'uwaré ke neká nojló", ke.
45008034	¿Na chi wajájeri weká? Jesucristo taka'ari wachaya i'imaká ejomi, rimakápo'o piño. Eyá me'etení riká Tupana awa'á, ka'añá chojó pitá, wachaya pura'akano nakú rijwa'até.
45008035	Íki'ija Jesucristo wátakarena weká. Unká na kalé jácho'otarijla weká riliyá, íki'ija wani riwátakale weká. Unká kaja riyurílaje wawátakana íki'ija. Apala wajña'ajé ka'ajná chapú kaje yajwé panaku; apala kamu'ují wapechu la'ajiko ka'ajná; apala wajña'ajé me'epijí panaku ka'ajná; apala wala'ajé kamu'ují a'arumakaji nakú ka'ajná; apala ne'erataje ka'ajná wamaná. Ilé ke ka'ajná ri'imajika wajló, e'iyonaja unká wani Jesucristo yurílaje weká, íki'ija wani riwátakale weká.
45008036	Marí ke Tupana puráka'alo lana'akéjami kemaká: "Wema'akale pa'apiyá, jimaje nawata wenókana we'echú ka'ala keja. Ovéjana, nawá'akarena nenókelana ejo, ke nala'aká weká".
45008037	Ilé ke ka'ajná nala'ajika weká, e'iyonaja chá'atajeño we'emajika, kajrú wani wátaka weká a'akale wañaté.
45008038	Ñakele nuwe'epí unká na kalé jácho'otarijla weká Tupana liyá, riwátaka piyá weká íki'ija. Taka'akaje ka'ajná, i'imakaje ka'ajná, rijwa'atéjena je'echú chiyájena ka'ajná, jiñana ka'ajná, wawakára'ajeño ka'ajná, nakaje me'etení i'imakare ka'ajná, a'ajná ño'ojó chami i'imajíkare ka'ajná,
45008039	neká yenuwa i'imakárena ka'ajná, kawakala jakú i'imakárena ka'ajná. ¡Unká wani na kalé jácho'otarijla weká Tupana liyá, riwátaka piyá weká íki'ija wani! Wawe'epí ñakeja wani ri'imajika wajló, wawakára'ajeri Jesucristo la'akale weká palá wani.
45009001	Jesucristo ja'apiyá jema'ajeri nuká, ñakele kewaka numaká, unká nupajlala. Tupana Pechu a'arí nuñaté, raú nuwe'epí kewaka piyuke nakaje numakare nakú.
45009002	Kamu'ují wani nupechu nujluwa we'echú ka'alá keja. Kewini wani nojló piyukeja nakaje nuká'ana judíona la'akare.
45009003	Ra'akela nañaté, nócho'ojla Jesucristo ja'apiyá i'imakana chiyá nukapichákoloje napumí chojé. Ñaké la'akana aú no'okela nañaté nema'akáloje Tupana ja'apiyá penaje. Nula'ajla ñaké nachaya, nuká'ana wani ne'emakale.
45009004	Israel michú lakénami nakiyana neká. Tupana i'iwapari ne'emaká ne'emakáloje riyani penaje. Ri'imá najwa'até i'imaká; ripura'ó kaja nakaje nakú najwa'até i'imaká; riyurí kaja najló Ripuráka'alo nema'akáloje ra'apiyá; rimá kaja najló nephákaloje ra'apí; raruká kaja najló kajrú nakaje i'imaká.
45009005	Wa'ajútaya michuna lakénami neká, ñakele pajluwa yaní keja weká najwa'até. Wanakiyana kaja riká Jesucristo, piyukeja nakaje miná. Ñakeja wani ina'uké pura'ajíkaro nakú palá riká. Ñakeja ri'imajika.
45009006	Ilé ke ne'emaká e'iyonaja, unká Tupana yurila Israel michú lakénamijlo nakaje la'akana, rimaká rinaku najló i'imaká ke. E'iyonaja ne'iyajena, Israel michú lakénami, la'añó nanakuwá: unká rilakénami japi kalé neká ke.
45009007	Unká kaja rilakénami wani kalé piyukeja Abraham michú lakénami. Tupana kemari rijló i'imaká: "Pi'irí Isaac palamane pilakénami i'imajeño kajrú".
45009008	Raú iná we'epí piyuke kaphí péchuruna Tupana chojeja kalé riyani, nanákuja kalé iná kemajla nalakénami.
45009009	Tupana kemari Abrahamjlo i'imaká: "Nupa'ajiko piño majó wakajé, Sara i'irí i'imajeri rukapi".
45009010	Iyamá Rebeca micholo yaní i'imaká achiñana. Iyamá namotho'oká i'imaká. Nara'apá ií i'imari Isaac. Rilakénami nakiyana kaja weká.
45009011	-
45009012	Unká chiyó namotho'ó, unká chiyó kaja nala'á palá ka'ajná, pu'uwaré ka'ajná, Tupana kemari naló Rebécajlo mékeka ne'emajika pajwa'atéchaka. Rimá rojló: "Paineko amájiko pijló, i'imajeri rijmeremi wa'até jápajeri", ke.
45009013	Tupana puráka'alo lana'akéjami kemaká nanaku i'imaká keja ri'imaká najló. Rimá: "Jacob nuwátaje, eyá Esaú unká".
45009014	¿Wemaje chi raú Tupana nakú: "Unká paala rila'aká", ke? ¡Unká wani wemalaje ilé ke rinaku!
45009015	Tupana kemari Moisesjlo i'imaká: "Nuwátajikare mu'ujija kalé nuwe'epeje".
45009016	Ñakele unká iná liyaje kalé, Tupana we'epíkaloje iná mu'ují penaje. Unká na kalé iná la'ajla Tupánajlo, riwe'epíkaloje iná mu'ují raú, riwe'epíkale riwátakarena mu'ujija kalé.
45009017	Ripuráka'alo lana'akéjami chu kemari mékeka Tupana kemaká Egipto eyájena i'imakánajlo. Rijló rimá: "Nuyurí pi'imaká ne'emakana penaje i'imaká, piwe'epíkaloje piyukeja wani la'ajerí nuká. Piyukeja wani ina'ukena jema'akáloje nakaje nula'akare yukuna, penaje nuyurí pi'imaká ne'emakana", ke rimaká rijló.
45009018	Ñakele riwátakarena mu'ujija kalé Tupana we'epí, eyá unká riwátalarena mu'ují unká riwe'epila. Rila'á kaja ina'uké pechu ijnú, nawe'epika piyá rinakojé.
45009019	Ilé ke ri'imakale, pimaje ka'ajná nojló: "¿Naje chi a'ajná Tupana kemari ina'uké nakú meke la'ajeñoka neká, nala'akachu apo'ojó riwátaka ke liyá?"
45009020	Eta piká, ¿na chi piká, pimakáloje Tupánajlo?: "Marí ke pila'ajika nakaje", ke. ¿E chi pukapé nakiyana, nala'akare nakaje aú, kemaká rila'ajérijlo?: "¿Naje pila'á nuká ilé ke?"
45009021	Jápari nakaje la'akana nakú pukapé aú, la'arí riká riwátaka ke. Ke'iyapé nojé nakaje rila'á raú, nalamá'atakaloje nanane richojé penaje ka'ajná, namotho'okáloje richojé penaje ka'ajná.
45009022	Tupana wátari ina'uké we'epika mékeka riwajájika pu'uwaré la'ajeñó nakojé, eyá nawe'epíkaloje kaja raú piyukeja la'ajerika riká. Penaje rijña'á panaku kajrú pu'uwaré la'ajeñó. Unká riwajala neká kiñaja.
45009023	Ilé ke rila'aká aú, wawe'epí meke rila'aká wanaku palá wani nakojé. Kepeni wani ripalamane wajló. Unká chiyó we'emá, riwe'epí wamu'ují i'imaká we'emakáloje palá rijwa'até.
45009024	Ri'iwapá rijluwa riwátakarena judíona i'imakaño e'iyayá. Ñaké kaja ri'iwapaká rijluwa riwátakarena, unká judíona kalé i'imakaño, e'iyayá.
45009025	Tupana puráka'alo, Oseas michú lana'akare i'imaká, kemari rinaku: "Unká nule'ejena kalé neká", ke nemakárena nakú i'imaká, numaje nakú:, 'Chuwa nule'ejena ina'ukena neká', ke. 'Unká nuwátalarena i'imaká penájemi, nuwátaje chuwa', ke numaká.
45009026	Numá najló i'imaká: 'Unká nule'ejena ina'ukena kalé iká', ke. Numaje kaja najló: 'Tupana, ñakeja wani i'imajika, yaní iká chuwa', ke.
45009027	Eyá Isaías michú kemari israelítana nakú: "Íki'iruna wani Israel michú lakénami. Ne'emakela juni jalomi le'ejé ke'epé ke íki'ika, e'iyonaja kalé mekeleja nanakiyana i'imajeñó kapichákajo liyá.
45009028	Yewíchaja Tupana wajaka pu'uwaré la'ajeñó iphaka rená chojé piyukeja ina'ukénajlo", ke rimaká.
45009029	Rikaja kaja Isaías kemari: "Unkákela Tupana, piyukeja wani la'aká nakaje, we'epijla wamu'uji, júpimi wakapichojla piyukeja, Sodoma eyájena, eyá Gomorra eyájena michuna kapichako i'imaká, ke kaja", ke rimaká.
45009030	Eta chuwa, ¿meke wemájika unká judíona kalé i'imakaño nakú? Tupana kemari nanaku: "Palá la'ajeñó neká nojló", ke, kaphí napechu i'imakale richojé. Unká na nala'alá palá, Tupana i'imatákaloje neká kapichákajo liyá penaje, e'iyonaja ri'imatá neká riliyá, kaphí napechu i'imakale richojé.
45009031	Lanakiya judíona la'añojla nakaje Tupana puráka'alo, júpimi riyuríkare najló, kemaká ke, rimakáloje nanaku: "Unká japi pu'uwaré la'ajeñó ke kalé nojló neká", ke. E'iyonaja unkale napechu i'imalá kaphí richojé, unká ramalo nachaje pu'uwaré nala'akare liyá.
45009032	¿Naje? Kaja napechu: "Palá wala'akale aú we'emajó kapichákajo liyá", ke. Unkale nawátala Jesucristo, ne'emá ina'uké jipa nakojé tujla'atákaño ke. Raú nakapichó.
45009033	Jesucristo nakú Tupana puráka'alo kemari "jipa", ke. Rimá rinaku: "Nuyureje pajlúwa'ala jipa pajimila Sión (Jerusalén) e. Rinakojé ne'iyajena tujla'atajo, eyá kaphí richojé péchuruna unká kapichálajo".
45010001	Nojena, íki'ija wani nuwátaka nuká'ana jema'aká Jesucristo ja'apiyá, ne'emakóloje kapichákajo liyá penaje. Raú ñakeja nupura'akono nachaya Tupana wa'até.
45010002	Nuwe'epí nawátaka wani nakaje la'akana palá Tupánajlo, e'iyonaja unká nawe'epila naka la'akana ri'imakáloje palani rijló.
45010003	Raú nala'á nakaje napechu nakú ri'imaká keja, ne'emakáloje unká japi la'alaño pu'uwaré ke rijló. E'iyonaja unká na'alá nanakojó nakaje Tupana kemakare nakú.
45010004	Jesucristo la'arí piyukeja nakaje, júpimi Tupana puráka'alo lana'akéjami kemaká ke. Kaphí iná pechu i'imaká Jesucristo chojé aú, Tupana kemari iná nakú: "Unká japi pu'uwaré la'ajeri ke kalé nojló riká".
45010005	Moisés puráka'alomi kemari: "La'ajeño pajimato Tupana puráka'alo kemaká keja kalé i'imajeño makapichako Tupana wa'até je'echú chu".
45010006	-
45010007	Eyá jácho'ojeño pu'uwaré la'akaná chiyá, kaphí napechu i'imakale Tupana chojé nakú, rimaje kaja: "Ipechu i'imaniña: '¿Na jácho'ojero je'echú chojé, Jesucristo witúka'akaloje majó raú penaje? ¿Na ka'ajná witúka'aje kawakajo, Jesucristo jácho'okoloje majó kaja taka'akaño i'imaká e'iyayá?' ", ke rimaká.
45010008	Kaja iwe'epí palá Tupana puráka'alo nakojé. Kaphí kaja ipechu richojé. Riká puráka'aloji we'emá yukuna ijló, ipechu i'imakáloje kaphí richojé.
45010009	Ajopánajlo pimájika ee Jesucristo nakú: "Nuwakára'ajeri riká", ke, eyá pipechu nakú ri'imajika ee: "Tupana makápo'otari piño ri'imaká", ke, aú pi'imajó kapichákajo liyá.
45010010	Iná pechu i'imaká kaphí Jesucristo chojeja aú, iná i'imaó. Iná numá aú iná kemá iná nakuwá: "Kaphí nupechu Jesucristo chojé ri'imatákaloje nuká kapichákajo liyá".
45010011	Tupana puráka'alo kemari: "Kaphí richojé péchuri, unká kemalaje rinakuwá: "Unká na penaje kalé noma'á ra'apiyá", ke.
45010012	Rejeno waja piyukeja ina'ukena Tupánajlo: judíona i'imakaño, eyá unká judíona kalé i'imakaño, rejeno waja neká rijló. Riká pajluwaja, piyukeja ina'ukena wakára'ejeri, kajrú ra'aká pura'añó rijwa'até ñaté,
45010013	Ripuráka'alo kemakale: "Iná kemakachu Tupánajlo ri'imatákaloje iná kapichákajo liyá, ri'imataje iná riliyá raú".
45010014	E'iyonaja kalé unká Tupana i'imatálaje ina'uké kapichákajo liyá, unkajika ee napechu i'imá kaphí richojé. Unká napechu i'imalaje kaphí richojé, unkajika ee na i'imá najló riyukuna. Unká meke la'ajé nema'alajla ra'apiyá, unkájika ee na i'ijná riyukuna i'imajé najló.
45010015	¿Meke la'ajé chi ne'ejnajla riyukuna i'imajé, unkachu na wakára'ala neká? Tupana puráka'alo kemari: "Meke palá wani Tupana yukuna ja'apátajeño la'aká, nephákachu ina'uké nakú riyukuna i'imajé najló".
45010016	Unká piyukeja kalé a'añó nanakojó Tupana i'imataka iná kapichákajo liyá yukuna. Isaías kemaká rinaku i'imaká keja riká. Rimá: "Nuwakára'ajeri, ¿Naje mekeleja kalé jema'añó pa'apiyá, we'emaká piyukuna najló e'iyonaja?"
45010017	Ñakele iná jema'aká aú Jesucristo yukuna, iná pechu i'imajla kaphí Tupana chojé.
45010018	Kaja Israel lakénami jema'á riyukuna i'imaká. Tupana puráka'alo kemari nanaku: "Tupana wakára'ari ina'uké i'ijnaká piyuke nate'eré nakuwá riyukuna i'imajé najló, ritajáka'alo ewá wa'ató. Kaja natajata riyukuna i'imakana piyuke eja'awá chu i'imakáñojlo", ke.
45010019	Israel lakénami we'epiño riyukuna, e'iyonaja unká na'alá nanakojó riká. Ilé kajé aú riyukuna yuriro ajopánajlo. Moisés lana'arí nayukuna i'imaká: "Tupana kemari Israel lakénami nakú: 'No'ojé ajopana ina'ukena nujwa'atéjena penaje. 'Nawejáputenami neká', ke imaká nanaku. E'iyonaja neká no'ojé nule'ejena ina'ukena penaje, nuyúcha'atakaloje iká raú', ke Tupana kemaká najló i'imaká".
45010020	Unká Isaías wo la'aló riyukuna i'imakana piyá. Rilana'á kaja riyukuna marí ke: "Tupana kemari: 'Unká we'epílaño nunakojé, we'epéjeño nunakojé. Unká kejá'alaño nuyukuna, we'epéjeño naka nuká", ke rimaká.
45010021	Isaías kemari kaja Israel lakénami nakú i'imaká: "Tupana kemari nanaku: 'Unká nawátala no'opiyá jema'akana. Chapú nawó nuchá. Najló numá wa'ajini wani napala'atákaloje napéchuwa pu'uwaré nala'akare liyá penaje' ", ke.
45011001	Ipechu i'imaniña: "Chuwa unká Tupana wátala rile'ejena ina'ukena, Israel lakénami". Nuwe'epí unká ñaké kalé riká. Israel lakénami nakiyana nuká; Abraham michú, eyá Benjamín michú, kele lakénami nakiyana nuká.
45011002	Unká chiyó ne'emá, Tupana kemari Israel lakénami nakú: "Nule'ejena ina'ukena ne'emajika", ke. Ñakele me'etení unká riyurila nawátakana íki'ija. Kaja iwe'epí mékeka nemaká Tupana puráka'alo ja'apátajeri Elias michú nakú. Rarukata Tupánajlo mékeka Israel lakénami la'aká i'imaká, rimá rijló:
45011003	"Nuwakára'ajeri, kaja nenota piyuke pipuráka'alo ja'apátajeño michuna. Nakajya'atá kaja piyuke napirana nenókarena pijló pukuna. Nukaja kalé yuriro pajluwaja, iphari pa'apí, eyá chuwa nawata kaja nonókana", ke rimaká Tupánajlo.
45011004	Raú Tupana kemari rijló i'imaká: "Kaja nu'uwapá nujluwa ajopana e'iyayá siete mil achiñana, unká wani tára'alaño ne'erupachi aú nachi'inárikana Baal jenami jimaje".
45011005	Ñaké kaja ina'uké me'etení. Re wejápaja judíona nakiyana Tupana i'iwapakárena rijluwa, riwe'epíkale namu'ují.
45011006	Ñakele unká nakaje iná la'akare aú kalé Tupana we'epí iná mu'ují. Ripalamane aú ja riwe'epí iná mu'ují. Ri'iwapakela iná rijluwa nakaje iná la'akare aú, unká iná mu'ují we'epíkana aú kalé ri'iwapakajla iná.
45011007	Ilé ke ri'imakale, unká piyukeja kalé Israel lakénami iphátaka nakaje nawátakare Tupana liyá i'imaká. Nawata nakaje nala'akare aú Tupana pechu i'imaká palá nanaku. Jema'añó ra'apiyaja kalé ri'iwapakárena. Eyá ajopana pechu rila'á ijnú, unkale nema'alá ra'apiyá.
45011008	Marí ke Ripuráka'alo lana'akéjami kemaká nanaku: "Unká pachá nema'alá Tupana ja'apiyá, rila'á napechu ijnú. Ñakele ñakeja napechu me'etení. Tupana a'arí najló nejlú namákaloje penaje, e'iyonaja mejluruna ke neká. Ra'á kaja najló ne'ejwí nema'akáloje penaje, e'iyonaja me'ejwiruna ke neká", ke rimaká.
45011009	Ñakeja kaja David michú kemaká nanaku i'imaká: "Nawakono na'ajnewá ajñaje pajwa'atéchaka, e'iyonaja mapéjari ke nala'aká riká, raú nala'á pu'uwaré. Ripachá Tupana wajaje neká.
45011010	Palani nayuriko mejluruna ke, namaka piyá. Palani kaja najló chapú kaje yajwé amákana ñakeja", ke rimaká nanaku.
45011011	Eyá chuwa, judíona la'aká pu'uwaré pachá, ¿ñakeja chi ne'emajika pu'uwaré la'akaná nakú? ¡Unká wani ne'emalaje ilé ke! Nalanakiya ajopana jema'añó Tupana ja'apiyá ri'imatakáloje neká kapichákajo liyá. Judíona we'epika ri'imataka neká aú, ñaké kaja nawátaka ri'imakáloje najló.
45011012	Judíona yuríkale naliyó Tupana puráka'alo kemaká ke la'akana aú, chuwa kajrú ajopana ina'ukena, unká judíona kalé i'imakaño, jema'aká ra'apiyá. Rejomi kalé kajrú judíona nakiyana pa'ajiko piño napumí chuwá Ripuráka'alo kemaká ke la'ajé.
45011013	Re nakaje nuwata nakú kemakana iká, unká judíona kalé i'imakáñojlo. Ijló nu'umá Jesucristo yukuna. Palani nojló nujápaka'ala, ripenaje Tupana wakára'akale nu'umaká.
45011014	Nuwata kaja nuká'ana judíona nakiyana wátaka Tupana i'imataka neká kapichákajo liyá.
45011015	Júpimi nayurí ra'apiyá jema'akana i'imaká. Napumí chojé Tupana a'arí kajrú ajopana, ne'emakáloje rijwa'atéjena penaje. Palá ri'imajika piño judíonajlo. Kajmuchaji i'imaká kaja taka'akáñojlo, ke kaja ri'imajika najló, napechu pajno'ojiko ee Tupana ejo Jesucristo ja'apiyá i'imakana aú.
45011016	Abraham michú, rilakena michuna wa'até, i'imaño Tupana le'ejena i'imaká. Ñakele nalakénami nakiyana i'imajeño kaja rile'ejena. Ra'apare i'imaká a'awanajlo, ke Abraham i'imaká rilakénamijlo.
45011017	Júpimi judíona nakiyana yuriño Tupana ja'apiyá jema'akana, Abraham lakénami ne'emaká e'iyonaja. Eyá Tupana a'arí napumí chojé iká, unká judíona kalé i'imakaño, i'imakáloje rile'ejena ina'ukena penaje. Ñakele chuwa Tupana palamane iká, júpimi judíona i'imaká ripalamane ke kaja.
45011018	Iká, Tupana a'akárena napumí chojé, unká meke la'ajé la'alajla inakuwá kajrú najló, unká ikó kalé a'akale ikó napumí chojé. Kaphí ipechu i'imakale Tupana chojé, iyuró napumí chojé. Ñakele ripalamane iká najwa'até pajluwa keja.
45011019	Apala ipechu i'imajé: "Tupana ka'arí judíona nakiyana i'imaká, unká pachá napechu i'imalá kaphí richojé, napumí chojé ra'akáloje we'emaká", ke.
45011020	Ke jo'ó riká. Rika'á ne'emaká ne'iyayá, unká pachá napechu i'imalá kaphí richojé. Eyá ra'á i'imaká napumí chojé, kaphí ipechu i'imakale Tupana chojé. Ñakele unká naje kalé ila'ajla inakuwá nachá'atajeño ke. Eko amá ikó palá, ila'aká piyá pu'uwaré.
45011021	Unká Tupana amalo rile'ejena ina'ukena judíona chaje i'imaká. Rika'á ne'emaká, unká pachá napechu i'imalá kaphí richojé. Unká kaja ramálajo ichaje, unkájika ee ipechu i'imá kaphí richojé.
45011022	Kaja iwe'epí palá wani mékeka Tupana la'aká ina'uké. Eyá iwe'epí kaja mékeka riwajájika neká, napechu yuríkale richojé i'imakana kaphí. Inaku rila'á palá i'imaká, ipechu i'imakale kaphí Jesucristo chojé. Iyuríjika ee richojé i'imakana kaphí, riwajaje kaja iká.
45011023	Judíona pechu i'imajika ee piño kaphí Tupana chojé, ripa'ataje piño neká. Rikaja kalé we'epiri napa'atákana piño napumí chuwá.
45011024	Ra'á iká rile'ejena ina'ukena apumí chojé, unká judíona kalé i'imaká e'iyonaja. Ñakele ripa'ataje judíona piño, ne'emakáloje rile'ejena penaje.
45011025	Nojena, nuwata iwe'epika nakaje Tupana pechu nakú i'imakare nakojé. Unká nuwátala ila'aká inakuwá kajrú we'epíkaño ke. Ne'iyajena judíona yuriño naliyó kaphí Tupana chojé i'imakana. Ñakeja ne'emajika a'ajná, kajrú unká judíona kalé i'imakaño pechu i'imajika kaphí Tupana chojé, ejená.
45011026	Rejéchami ri'imatájika piyuke Israel lakénami nakiyana, kaphí péchuruna richojé i'imakaño, kapichákajo liyá. Marí ke Ripuráka'alo lana'akéjami kemaká nanaku: "Sión eyá pajluwa iphájeri ne'emataje. Riká i'imatájeri Jacob lakénami pu'uwaré la'akaná liyá.
45011027	Nu'umatájika neká pu'uwaré la'akaná liyá ejomi, nula'ajé najwa'até nakaje numakare nanaku júpimi i'imaká ke", ke rimaká.
45011028	Judíona nakiyana, unká a'alaño nanakojó Tupana i'imataka ina'uké kapichákajo liyá yukuna, la'añó nekó chapú péchuruna Tupana nakú. Ilé ke ne'emakale, iká jema'ajla ra'apiyá ri'imatákaloje iká kapichákajo liyá Jesucristo palamane aú. Tupana wajwena jo'ó judíona, ri'iwapakale rijluwa na'ajútaya michuna i'imaká.
45011029	Unká ripa'atalá iná liyá nakaje ra'akare inajlo i'imaká. Unká kaja riyurílaje iná, ri'iwapakare rijluwa i'imaká ejomi.
45011030	Júpimi unká jema'alá Tupana ja'apiyá. Unkale judíona jema'alá ra'apiyá i'imaká, riwe'epí imu'ují.
45011031	Me'etení ñaké kaja, unká nema'alá Tupana ja'apiyá. Nalanakiya iká jema'añó chuwá ra'apiyá. Riwe'epí imu'ují, ke kaja riwe'epíjika namu'ují.
45011032	Ñaké waja piyuke ina'ukena Tupánajlo, unkale nema'alá ra'apiyá. Ilé ke neká rejeno waja, riwe'epíkaloje namu'ují.
45011033	Kajrú wani we'epika nakaje Tupana. Unká na wani kalé yuriro riyami; unká na kalé iphátarijla ripechu; unká na kalé i'imárijla palá nakaje rimakare nakú yukuna; unká kaja na kalé we'epírijla mékeka ri'imajika.
45011034	¿Na chi we'epírijla mékeka Tupana i'ijnataka ripéchuwa nakaje nakú? ¿Na chi la'arijla renakú?
45011035	¿Na chi a'arí Tupánajlo júpimi nakaje i'imaká, ripa'atákaloje riliyá riká penaje?
45011036	Tupana liyaje waja piyukeja nakaje, ripalamane ri'imakale. Ñakele rile'ejé waja riká. Palani Tupana nakú pura'akano palá ñakeja wani. Ñaké ri'imajika.
45012001	Nojena, íki'ija wani Tupana we'epika wamu'ují. Ñakele numá ijló a'akáloje ikó rijló, raú iwe'epíkaloje itukumó riwátaka ke la'akana. Ñaké la'akana aú pu'ují ripechu i'imajika inaku, iphákale wani ra'apí.
45012002	Ñakele ila'aniña chuwa ajopana, unká jema'alaño ra'apiyá la'aká ke. Iyurí rila'aká ipechu wajé ke, raú i'imakáloje palá nakaje la'akana nakuja. Ñaké la'akana aú iwe'epeje naka Tupana wátaka iná la'aká nakojé. Wajé nakaje chuwá i'imakana aú iwe'epeje naka palani rijló.
45012003	Tupana palamane riwakára'a nowíña'ataka ina'uké. Ñakele numá ijló, i'ijnatániña ipéchuwa inakuwá: "Kajrú nakaje nakojé we'epikaño weká", ke. Tupana a'arí péchuji pajluwánojlo, pajluwánojlo ke, ila'akáloje nakaje riwátaka ke raú.
45012004	Pajluwa wanapona, e'iyonaja ke'iyapé rinakiyana tamáka'atako wala'akáloje ke'iyapejé nakaje raú. Unká pajluwaja rinakiyana kalé la'á piyuke nakaje.
45012005	Ñaké kaja weká Jesucristo ja'apiyá jema'ajeño. Kajrú wani weká, e'iyonaja pajluwaja keja weká rijwa'até. Pañatéchaka a'akana nakuja weká pajwa'atéchaka.
45012006	Wala'akáloje ke'iyapejé nakaje penaje Tupana a'arí wajló we'epíkaje apujlo, apujlo ke, ripalamane aú wala'akáloje nakaje pajlokaka. Pijló ka'ajná ra'á we'epíkaje, pa'apátakaloje ajopánajlo Ripurála'alo ra'apiyá ke, kaphí pipechu i'imaká richojé lokópa'ala.
45012007	Eyá ra'akárejlo péchuji ra'akáloje palá ajopana ñaté, a'ajeri ñaké palá ajopana ñaté. Eyá ra'akárejlo péchuji rewíña'atakaloje ajopana palá, jewíña'atajeri kaja ñaké palá ajopana.
45012008	Eyá ra'akárejlo péchuji palá ajopana pechu pala'atákana, ñaké ri'imajika ajopana pechu pala'atákana nakuja. Tupana Pechu palamane aú re ka'ajná inajlo ñó'ope nakaje, iná a'akáloje kamu'ují la'akaño ñaté raú. Palani mamejajné pu'ují iná pechu ke iná a'aká najló riká.
45012009	Iwata íki'ija pekowáaka; ila'aniña mapeja íki'ija pekowáaka wátakana jenami. I'ijnatá ipéchuwa chapú, pu'uwaré la'akaná nakú; palá la'akanaja iwe'epí itukumó.
45012010	Iwata íki'ija pekowáaka, pajluwaja yaní i'imakale. Iphá kaja pa'apíchaka.
45012011	I'imá wéchiruna; i'imaniña ijnuruna nakaje la'akana nakú Tupánajlo.
45012012	Pu'ují ipechu ke i'imá, palá Tupana la'ajíkale iká. Ila'á kaja kaphí ipéchuwa amájika chapú kaje yajwé wakajé. Iyuríniña rijwa'até pura'akano.
45012013	A'á Jesucristo ja'apiyá jema'ajeño ñaté, nakaje nala'ajíkare kamu'ují nakú aú. A'atá ya'ajnaya iphákaño inaku, nayuríkoloje ijwa'até iñakaré chu.
45012014	Ipura'ó Tupana wa'até la'añó iká chapú nakú. Imá rijló nanaku, rila'akáloje neká palá. Imaniña rijló, rila'akáloje neká chapú.
45012015	Ipechu i'imá pu'ují, pu'ují pechu i'imakaño wa'até. Eyá kamu'ují pechu i'imakaño wa'até, ipechu i'imá kaja kamu'ují.
45012016	I'imá palá pajwa'atéchaka. Ila'aniña inakuwá ajopánajlo nachá'atajeño ke. I'imá palá ja'apejé péchuruna wa'até. Ipechu i'imaniña inakuwá,"kajrú we'epíkaño weká", ke.
45012017	Apú la'ajika ee ka'ajná piká chapú, pila'aniña kaja riká ñaké pinakojó. Pila'á palá, palá ajopana pechu i'imakáloje nakaje pila'akare nakú.
45012018	Ila'á ipechu lokópa'ala palá, i'imakáloje palá pajwa'atéchaka.
45012019	Nojena, kajrú wani nuwátakarena, ila'aniña chapú ajopana, nala'aká iká ke kaja. Ipura'aniño ile'ejé jakumi nakú. Iyurí neká Tupánajlo. Riká wajájeri neká, Tupana puráka'alo lana'akéjami kemaká ke. Rimá Tupana nakú: "Nuká wajájeri ina'uké, pu'uwaré nala'akare pachá. Nuká kaja a'ajeri najló nakaje nala'akare wemí", ke.
45012020	Eyá rimá kaja: "Chapú pinaku péchurijlo me'epijí i'imajika ee, pa'á rijló a'ajnejí. Maka'aní ri'irajika ee juni, pa'á kaja rijló juni. Ilé ke pila'ajika ee rinaku palá, kajrú wani papáña'atajika rinaku raú".
45012021	Piyuríniña pu'uwaré la'akaná chá'ataka piká, pichá'ata pu'uwaré la'akaná palá la'akaná aú.
45013001	Jema'á palá piyuke iwakára'ajeño ja'apiyá, Tupana liyaje wakára'akaje i'imakale. Ñakele me'etení wakára'akaño iká, Tupana a'akárena neká.
45013002	Ñakele unkachu jema'alá iwakára'ajeño ja'apiyá, unká ila'alá Tupana wakára'aka ke. Unká jema'alaño na'apiyá, wajákana i'imajeri.
45013003	Unká palá la'ajeñó kero'oló nawakára'ajeño piyá; pu'uwaré la'ajeñó kero'oñó napiyá. Palá la'ajerí pi'imajika ee, unká na penaje pikero'oló piwakára'ajeño piyá, palá piwakára'ajeño pechu i'imakale pinaku raú.
45013004	Tupana wa'até jápajeño ke neká, nala'akáloje palá nakaje ijló. Eyá pu'uwaré la'ajerí pi'imajika ee, pikero'ojó iwakára'ajeño piyá. Tupana wa'até jápajeri ke riká, ñakele nawajajla kaja pu'uwaré la'ajeñó.
45013005	Ñakele jema'á iwakára'ajeño ja'apiyá, ikero'okó nawajaka iká piyá. Jema'á na'apiyá, iwe'epíkale kaja palani na'apiyá jema'akana i'imakale.
45013006	Ite'eré eyá wakára'ajeño kejá'añono iliyá liñeru, raú nala'akáloje nakaje ina'ukejlo rewá penaje. Tupana ja'apiyá ke najápaka, riká nawe'epí natukumó.
45013007	A'á najló liñeru nakejá'akare iliyá, na'akáloje ajopana ñaté raú. Nakeja'a iliyá liñeru ke'iyapejé nakaje penaje. A'á najló riká. Iphá na'apí; ipechu i'imá kaja nanaku palá.
45013008	Itajata iliyó lewérikaje; iwata íki'ija ajopana; itajátaniña iliyó ajopana wátakana íki'ija. Íki'ija ajopana wátakana aú iná la'á Tupana puráka'alo Moisés lana'akare i'imaká ke.
45013009	Ripuráka'alo kemari: "Pila'aniña pimanaicho ajopana wa'até; pinóniña ina'uké; pata'aniña kaja ajopana nane; piwátaniña kaja pijluwa apú nane", ke rimaká. Piyukeja ilé ripuráka'alo wakára'ari weká nakú, wemajla: "Piwata íki'ija apú, piwátaka pikó ke kaja".
45013010	Wátari íki'ija apú, unká la'alá riká chapú. Ñakele kajrú pekowáaka wátakana aú iná la'á piyuke Tupana puráka'alo kemaká ke.
45013011	Piyukeja ilé kaje aú iwe'epí mékeka weká me'etení. Unká we'echú ka'alá i'imalá wajló kajrú watukumó, júpimi wajé wakeño'oká ripuráka'alo ja'apiyá jema'akana i'imaká wakajé ke kaja. Meketana i'imajemi Jesucristo iphájeri majó wawá'aje rijwa'ató je'echú chojé.
45013012	Yewíchaja iná me'etaka ke ejéchami weká. Unká chiyó jema'á Jesucristo ja'apiyá, kalajeruni chu ke i'imajika pu'uwaré la'akaná nakú. Eyá chuwa Jesucristo ja'apiyá jema'akale, mejáma'atani chu ke iká palá la'akaná aú. I'imá Jesucristo wátakana nakú, yewíchaja riphájikale.
45013013	Ñakele wala'achí chuwa palá nakaje, mejáma'atani chu ke we'emakale. Wachira'aniño ají ño'ojó ke yuwéra'akajo nakú; we'ejnaniña kaja nakajmóka'alo kajrú nawíyo'okare ejo; wala'aniña kaja wamanaicho; wala'aniña piyukeja nakaje unká paala i'imakare; wapechu i'imaniña kaja chapú panakuwáaka. We'emachi palá ajopana wa'até.
45013014	Wawakára'ajeri Jesucristo chojé wapechu i'imajika ee kaphí, wala'ajé riwátaka ke. Ñakele unká wawátalaje pu'uwaré la'akaná wapechu keja.
45014001	Re ka'ajná Jesucristo ja'apiyá jema'ajeño nakiyana awakaño ijwa'até. Apala unká jo'ó nawe'epila palá naka iná ajñákajla nakojé. I'imá najwa'até palá. Akha'ákaniño najwa'até, unkale ipechu ke kalé napechu i'imakale.
45014002	Ne'iyajénajlo palani ri'imi ajñakana. Eyá ne'iyajena unká jo'ó wani we'epílaño palá Tupana puráka'alo nakojé, ñakele unká najñala ri'imi, napechu i'imakale: "Unká paala iná la'aká ri'imi ajñakana aú".
45014003	Ñakele unká paala ri'imi ajñájeño akha'aká unká ajñálaño ri'imi maná. Unká kaja paala unká ajñálaño ri'imi akha'aká ri'imi ajñájeño maná, Tupana pechu i'imakale rejeno waja palá nanaku.
45014004	Unká meke la'ajé pimalajla Tupana ja'apiyá jema'ajeri nakú, na aú ka rila'aká pu'uwaré. Riwakára'ajeri wani kemájeri rijló na aú ka rila'aká palá, eyá na aú ka rila'aká pu'uwaré. Palá nakaje jácho'ojiko rijló, Tupana a'ajíkale riñaté.
45014005	Eyá marí apú: Re ina'uké nakiyana pechu we'echú ka'alá nakú: "Apú we'echú ka'alá chaje riká", ke. Eyá ne'iyajena pechu we'echú ka'ala nakú: "Rejeno waja riká", ke. Pila'á pipechu nakú ri'imaká ke.
45014006	Yuriri riká we'echú ka'alá Tupánajlo, riwakajé riphákaloje ra'apí penaje, la'arí riwakajé Tupana wátaka ke. Eyá ke'iyapejé ajñaka nakaje, ajñari riká riphákaloje Tupana ja'apí penaje. Rimá kaja rijló: "Palá pila'aká nuká", ke. Eyá unká ajñala nakaje nakiyana, Tupana ja'apí riphakáloje penaje, unká ajñala re'iyajé nakaje. Rimá kaja kalé rijló: "Palá pila'aká nuká", ke.
45014007	Unká wajluwa penaje kalé weká marí eja'awá chu; unká kaja wajluwa penaje kalé wataka'á.
45014008	Tupana le'ejena weká kajmuruna we'emaká marí eja'awá chu ketana; rile'ejena kaja we'emajika wataka'ajika ejomi.
45014009	Ilé ke we'emakáloje penaje Jesucristo taka'á i'imaká. Rejomi rimakápo'o piño i'imaká, ri'imakáloje kaja taka'akaño, eyá kajmuruna jo'ó i'imakaño, kele wakára'ajeri.
45014010	¡Eta piká! ¿Naje pimá pejena nakiyana nakú: "Unká paala nala'aká", ke? ¿Naje unká piphala na'apí? Piyukeja weká tára'ajeño Tupana jimaje, rimakáloje wanaku meke la'ajeñoka we'emaká.
45014011	Tupana kemari marí ke rinakuwá: Nakaje numakare nakú, i'imajeri numaká rinaku ke. Piyukeja ina'ukena tára'ajeño nujimaje ne'erúpachi aú. Piyukeja kaja iphájeño no'opí", ke rimaká.
45014012	Piyukeja weká pajluwano ke, kemájeño Tupánajlo nakaje wala'akare nakú marí eja'awá chu we'emaká ketana.
45014013	Ilé ke ri'imajíkale, wapura'aniño pu'uwaré panakuwáaka. Palani we'ejnataka wapéchuwa palá nakaje la'akana nakú, wala'aká piyá ajopana Jesucristo ja'apiyá jema'ajeño chapú. Apala wapachá ka'ajná napechu yurijla kaphí Tupana chojé i'imakana.
45014014	Jesucristo wa'ateje nu'umakale, nuwe'epí unká iná la'alá pu'uwaré ke'iyapejé a'ajnejí ajñakana aú. Apala iná pechu a'ajnejí nakiyana nakú: "Pu'uwaré nula'ajika nojñájika ee riká", ke. Raú ajñájeri riká, la'ajeri pu'uwaré.
45014015	Apala a'ajnejí pajñákare jimaje ka'ajná, unká paala apú Jesucristo ja'apiyá jema'ajeri pechu i'imaká pinaku. Ilé ke pila'aká aú, unká piwátala riká íki'ija. Apala nakaje pajñákare pachá, unká ripechu i'imalá kaphí Tupana chojé. Richaya wa'ató Jesucristo taka'arí i'imaká.
45014016	Piwe'epí unká pila'alá pu'uwaré nakaje ajñakana aú. E'iyonaja apala ne'iyajénajlo unká ñaké kalé riká, raú napura'ó pinaku pu'uwaré. Pila'aniña ilé ke, napura'akó piyá pinaku pu'uwaré.
45014017	Wawakára'ajeri Tupana unká a'alá rinakajó a'ajnejí, i'irakaje, kaje. Riwata we'emaká unká japi la'alaño pu'uwaré ke rijló. Riwata kaja we'emaká palá pajwa'atéchaka. Riwata kaja wapechu i'imaká pu'ují Ripechu ja'apiyá i'imakana aú.
45014018	Ilé ke i'imakaño la'añó Tupana wátaka ke. Ilé ke la'akana palani Jesucrístojlo, palani kaja ina'ukejlo.
45014019	Ñakele wala'achí nakaje palá, we'emakáloje palá pajwa'atéchaka, wa'akáloje kaja pañatéchaka palá.
45014020	Papichátaniña nakaje palá Tupana la'akare pichaya i'imaká, a'ajnejí pajñákare aú. Piyukeja a'ajnejí, ajñakaje penaje riká. E'iyonaja unká paala iná la'aká, iná ajñákachu nakaje, jimaje ka'ajná apú pechu yurijla kaphí Tupana chojé i'imakana.
45014021	Ñakele wajñániña ri'imi; we'eraniña kaja kawí kaje; wala'aniña nakaje, jimaje apala wejena nakiyana ka'ajná pechu yurijla kaphí Tupana chojé i'imakana raú.
45014022	Piwe'epí unká pila'alá pu'uwaré nakaje pajñákare aú. Tupana we'epiri mékeka pipechu rinaku. Pila'akachu nakaje riwátaka ke, piwe'epí kaja palani pijló ri'imajika, raú unká pipechu kawíla'alajo rinaku. Pu'ují pipechu i'imajika raú.
45014023	Eyá unkachu piwe'epila palá a'ajnejí pajñákare nakojé: palani ka'ajná Tupánajlo riká, unká ka'ajná. Rajñákana aú pila'á pu'uwaré, pajñákale riká unká piwe'epila palá rinakojé e'iyonaja. Ilé ke pila'aká aú, pila'á pu'uwaré.
45015001	Weká, júpimi pechu i'imakaño kaphí Tupana chojé, a'ajeño wanakojó wajé wani keño'okaño napéchuwa la'akana kaphí richojé. Ñakele wala'aniña nakaje wajlúwaja, ri'imakáloje palá wajloja kalé penaje.
45015002	Wala'achí nakaje, ri'imakáloje palá ajopana nakú. Wa'achí pañatéchaka, wapechu i'imakáloje richaje, richaje ke kaphí Tupana chojé.
45015003	Unká Jesucristo la'alá rijlúwaja nakaje i'imaká. Tupana puráka'alo kemaká rinaku, ke ri'imaká rijló. Rimá Tupánajlo: "Piyukeja ina'ukena akha'akare pimaná, ja'aró nunakojé", ke.
45015004	Tupana puráka'alo nalana'akare júpimi i'imaká, nalana'á nala'akáloje wenakú raú penaje. Rinakojé we'epíkana aú unká wapechu la'alajo ujwí Tupana liyá. Raú kaphí wapechu i'imajika richojé.
45015005	Tupana palamane we'emá nakaje i'imajíkare wátakana nakú. Eko ripala'atá ipechu chapú kaje yajwé amákare liyá. Eko ra'á kaja iñaté, i'imakáloje palá pajwa'atéchaka Jesucristo palamane aú.
45015006	Raú iká piyukeja pura'ajeño palá pajñakani Jesucristo jara'apá Tupana nakú.
45015007	Ipechu i'imá palá panakuwáaka, Jesucristo pechu i'imaká palá wanaku ke kaja.
45015008	Jesucristo iphari majó i'imaká, rila'akáloje judíonajlo nakaje, rimakare nakú wa'ajútaya michúnajlo i'imaká, ke. Raú wawe'epí Tupana la'akano nakaje rimaká rinaku ke.
45015009	Riphá kaja majó i'imaká, unká judíona kalé i'imakaño pura'akóloje kaja palá Tupana nakú, riwe'epikale namu'ují. Tupana puráka'alo lana'akéjami kemari rinaku i'imaká: "Raú nupura'ajó palá pinaku piyukeja e'iyowá. Notaneje kaja pijló piyale, pu'ují nupechu i'imakale pinaku", ke rimaká.
45015010	Re kaja Ripuráka'alo nakiyana kemari: "Ipechu i'imá pu'ují, piyukeja ina'ukena, Tupana le'ejena ina'ukena wa'até".
45015011	Eyá rimá kaja: "Piyukeja ina'ukena, piyukeja wani pura'ajeño palá Tupana nakú".
45015012	Isaías lana'arí kaja marí ke i'imaká: "Jesé lakénami nakiyana, pajluwa jácho'ojero riwakára'akaloje piyukeja ina'ukena penaje. Kaphí kaja napechu i'imajika richojé", ke rimaká.
45015013	Nuwata Tupana, la'arí kaphí wapechu, la'aká pu'ují ipechu, ikawíla'ako piyá nakaje nakú ra'apiyá jema'akana aú. Nuwata Ripechu la'aká kaphí wani ipechu, raú richaje, richaje ke ipechu i'imakáloje kaphí nakaje palá rila'ajíkare ijló wátakana nakú.
45015014	Nojena, nuwe'epí iwe'epika ajopana ina'ukena mu'ují. Iwe'epí kaja palá la'akaná nakojé, ñakele iwe'epí kaja penakúchaka la'akana.
45015015	Marí nulana'akare chu ijló, numá ke'iyapejé nakaje yukuna nakú, ipechu kapicháñaaka piyá riká. Unká nowó la'aló riyukuna i'imakana ijló ja'apejé, Tupana palamane aú nulana'akale riká riwakára'aka ke.
45015016	Jesucristo wa'até jápajeri nuká, ñakele no'ó unká judíona kalé i'imakaño ñaté. Tupana yukuna i'imajeri nuká, ñakele nu'umá ri'imataka ina'uké kapichákajo liyá yukuna najló, Ripechu palamane aú ne'emakáloje Tupana le'ejena ina'ukena.
45015017	Jesucristo chuwá nu'umakale, pu'ují nupechu. Raú palá nula'aká nujápaka'ala Tupánajlo.
45015018	Kaphí nupechu ke nupura'akó nakaje nakú, Jesucristo a'akale nuñaté nu'umakáloje riyukuna palá unká judíona kalé i'imakáñojlo, nema'akáloje Tupana ja'apiyá penaje. Nakaje numakare nakú aú, nakaje nula'akare aú wa'até, ne'iyajena jema'añó ra'apiyá.
45015019	Nula'ano kaja Ripechu aú ne'iyowá nakaje Tupánaja kalé we'epíkare la'akana. Ilé ke ri'imakale nojló, nula'á palá nujápaka'ala riyukuna i'imakana aú ajopana, ajopana ke, rewá i'imakáñojlo. Jerusalén ewá nu'umá riyukuna najló, ñaké kaja nu'umaká riyukuna Iliria eyájenajlo.
45015020	Nuwata Jesucristo yukuna i'imakana, unká jo'ó wani jema'alaño riyukúnajlo ewá, unkale nuwátala riyukuna i'imakana piño kaja jema'akaño riyukuna penájeminajlo.
45015021	Raú nula'ajé Tupana puráka'alo lana'akéjami kemaká ke: "Unká jo'ó wani jema'alaño riyukuna, jema'ajeño riyukuna, raú nawe'epeje unká wani nema'alare yukuna i'imaká nakojé.
45015022	Ilé ke jápakaje i'imakale nojló, unká meke la'ajé nu'ujnalá amaje. Pulapé nuwátakajla ichaje i'ijnakana.
45015023	Chuwa kaja nuñapata nujápaka'ala la'akana maárowa. Júpicha wani nupechu ichaje i'ijnakana nakú,
45015024	raú España te'eré ejo nu'ujnajika wakajé, nuyurejo nunakuwá ijwa'até meketánaja. Rejomi kalé nuwata a'aká nuñaté, no'opákaloje piño ilé eyá ají ke nuwátaka ejo i'ijnakana.
45015025	Paineko nu'ujnataje liñeru nawakátakare nojena Jerusalén e i'imakáñojlo.
45015026	Jesucristo ja'apiyá jema'ajeño Macedonia e i'imakaño, eyá Acaya e i'imakaño, wátaño liñeru awakátakana, nawákara'akaloje riká kamu'ují la'akaño Jerusalén ewá i'imakáñojlo.
45015027	Napechu nakú ri'imaká ke nawakára'aka najló liñeru. Unká na kalé wakára'a nala'akáloje ñaké penaje. Judíona, kaphí péchuruna Tupana chojé, la'añó palá unká judíona kalé i'imakaño nakú, ne'emakale najló Tupana yukuna. Raú ke kaja nala'aká nanaku palá.
45015028	Ilé liñeru nu'ujnataje najló paineko. Rejomi nu'ujnajé España te'eré ejo. Rejo i'ijnakana wakajé nomaje iká.
45015029	Nuwe'epí palá wani Tupana la'ajika weká Jesucristo palamane ilé ño'ojó nuphájika ichaje wakajé.
45015030	Nojena, wawakára'ajeri Jesucristo chuwá i'imakaño weká. Tupana Pechu la'arí wapechu palá wawátakaloje íki'ija pekowáaka. Ñakele numá ijló ipura'akóloje Tupana wa'até nuchaya penaje.
45015031	Imá Tupánajlo rimejñátakaloje nuká unká jema'alaño Tupana ja'apiyá, Judea te'eré e i'imakaño liyá, eyá liñeru, nujña'atákare nojena Jerusalén e i'imakáñojlo, iphakáloje palá nanaku, pu'ují napechu i'imakáloje raú.
45015032	Ñakele Tupana wátajika ee, nuwata inaku iphákana palá, pu'ují nupechu ke, rejéchami nuwatána'akaloje.
45015033	Eko Tupana, la'arí iná pechu palá, i'imá ijwa'até piyukeja. Ñaké ri'imajika.
45016001	Numá kaja ijló ipechu i'imakáloje palá we'eweló Febe nakú. Tupana ja'apiyá jema'ajeyo ruká. Kajrú ro'oká Jesucristo ja'apiyá jema'ajeño, Cencreas e i'imakaño, ñaté.
45016002	Ila'á palá runaku, Tupana ja'apiyá jema'ajeyo ru'umakale. Jesucristo ja'apiyá jema'ajeño la'añó pekowáaka palá, ñakele a'á ruñaté nakaje ruwátajikare aú. Kajrú wani ro'oká ajopana ñaté, nuñaté wa'ató i'imaká.
45016003	Eko palá nujwáke'ena Priscila, Aquila wa'atejlo. Pajñakani wajápaka Jesucristo yukuna i'imakana nakú.
45016004	Neká yuríñojla ajopana noka ne'emaká nuchaya, nala'aká piyá nuká chapú. Raú numá nanaku: "Palá nala'aká nuká", ke. Unká nanákuja kalé numá ñaké, numá kaja piyukeja unká judíona kalé i'imakaño, jema'añó Jesucristo ja'apiyá nakú ñaké.
45016005	Eko palá kaja piyukeja Jesucristo ja'apiyá jema'ajeño awakaño Priscila, Aquila wa'até ñakaré chojejlo. Eko palá kaja nujwáke'ewe Epénetojlo. Asia te'eré e nu'umaké wakajé riká keño'orí wani paineko, ajopana piyá, Jesucristo ja'apiyá jema'akana i'imaká.
45016006	Eko palá kaja Maríajlo. Kajrú wani rujápaka ijwa'até.
45016007	Eko palá kaja nutelona Andrónico, eyá Junia, kélejlo. Nujwáke'ena ne'emaká ina'uké wajákelana chu nu'umaké wakajé. Palá kaja Jesucristo wakára'akarena nakiyana pechu i'imaká nanaku. Nupiyá kaja napechu i'imá kaphí Jesucristo chojé, ri'imakáloje ne'ematájeri penaje.
45016008	Eko palá Ampliátojlo ka'ajnó. Nujwáke'ewe wani riká, Jesucristo ja'apiyá jema'ajeri kaja riká.
45016009	Eko palá kaja Urbánojlo. Wajwáke'ewe riká, pajñakani wala'akale wajápaka'ala rijwa'até Jesucrístojlo. Eko palá kaja Estáquisjlo, kajrú kaja nuwátakare riká.
45016010	Eko palá kaja ka'ajnó Apélesjlo. Palá rila'akare aú iná we'epí kaphí Jesucristo chojé ripechu. Eko palá kaja Aristóbulojlo, riyajalo, riyani, kélejlo.
45016011	Eko palá nuteló Herodiónjlo. Eko palá kaja Narcísojlo, rejénajlo wa'até. Jesucristo ja'apiyá jema'ajeño kaja neká.
45016012	Eko palá kaja Trifena eyá Trifosa, kélejlo ka'ajnó. Neká jápaño kaja Tupánajlo. Eko palá kaja no'oweló Pérsidejlo. Ruká japayo kajrú wani Tupánajlo nakaje la'akana nakú.
45016013	Eko palá Rúfojlo. Piyukeja we'epíkare riká, palá wani rema'akale Jesucristo ja'apiyá. Eko palá kaja ralojlo. Noló ke kaja ruká nojló, palájne'ekeru wani ru'umakale.
45016014	Eko palá kaja Asíncrito, eyá Flegente, Hermes, Patrobas, Hermas, kélejlo ka'ajnó. Eko palá kaja wejena najwa'até i'imakáñojlo.
45016015	Eko palá kaja Filólogojlo, ñaké kaja Júliajlo. Eyá Neréojlo ñaké kaja re'eweló wa'até, eyá Olímpasjlo apú. Eko palá kaja Jesucristo ja'apiyá jema'ajeño najwa'até i'imakáñojlo.
45016016	Ajalaka palá pekowáaka. Piyukeja Tupana ja'apiyá jema'ajeño maárowa i'imakaño kemaño kaja inaku: "Eko palá najló ka'ajnó", ke.
45016017	Nojena, nuwata a'aká inakojó mékajena pachaka unká i'imalá palá pajwa'atécha. Kaja newíña'ata nakaje apo'ojó wani iwe'epíkare nakojé liyá. I'imá juká naliyá.
45016018	Apo'ojó nala'aká napechu keja nakaje wawakára'ajeri Jesucristo wátakare liyá. Palá napuráka'alo jema'akó unká we'epílaño kajrú nakaje nakojejlo, napajlákaloje najwa'até penaje.
45016019	Piyukeja we'epiño palá wani jema'aká Jesucristo ja'apiyá. Nuwata i'imaká kapechúruna wani, ila'akáloje palá penaje, ila'aká piyá pu'uwaré.
45016020	Yewíchaja Tupana, palá la'aká iná pechu, chá'ataka wajló Jiñá Chi'inárikana, rila'aká piyá rijápaka'ala we'iyowá. Eko Jesucristo la'á iká palá wani.
45016021	"Eko palá najló", ke Timoteo kemaká. Nujwáke'ewe riká, rijwa'até wala'á pajñakani wajápaka'ala. "Ekó palá kaja najló", ke nutelona Lucio, eyá Jasón, Sosípater, kele kemaká inaku.
45016022	Eyá nuká, Tercio, lana'arí marí papera kaje Pablo ja'apiyá, kemari kaja inaku: "Eko palá najló ka'ajnó", ke. Jesucristo ja'apiyá jema'ajeri kaja nuká.
45016023	Ñaké kaja Gayo kemaká inaku: "Eko palá najló ka'ajnó", ke. Rijwa'até nuká maare riñakaré chu. Wawakó kaja richojeno pajwa'atéchaka. Erasto kemari kaja inaku: "Eko palá najló ka'ajnó", ke. Pajimila eyájena liñérute lamá'atajeri riká. Ñaké kaja re'ewé Cuarto kemaká inaku: "Eko palá najló ka'ajnó", ke.
45016024	Eko wawakára'ajeri Jesucristo la'á piyuke iká palá. Ñaké ri'imajika.
45016025	Wapura'achó palá Tupana nakú, rikaja kalé la'arijla iká palá, ila'akáloje Ripuráka'alo nu'umakare ijló yukuna kemaká ke. Jesucristo yukuna nu'umá ijló. Tupana la'arí pu'uwaká nakaje ripechu nakú i'imakare. Júpimi i'imaká unká ñaké kalé ri'imaká pu'uwaká ina'ukejlo.
45016026	Me'etení pu'uwaká wajló riká, Tupana puráka'alo ja'apátajeño michuna lana'akale riyukuna wajló i'imaká, riká ñakeja wani i'imakare pechu nakú ri'imaká ke. Nakaje me'echú i'imakare i'imaká yukuna Tupana wakára'ari we'emaká piyuke ajopánajlo, ajopánajlo ke, napechu i'imakáloje kaphí richojé, eyá nema'akáloje wani ra'apiyá penaje.
45016027	¡Tupana, rikaja kalé pajluwaja, kapechuni wani! Ñakele rinákuja kalé pura'akano palá ñakeja wani, Jesucristo palamane aú. Ñaké ri'imajika. Kaja.
46001001	-
46001002	Tupana i'iwapari nu'umaká nu'umakáloje Jesucristo ja'apiyatéjena nakiyana penaje, rejomi nu'ujnakáloje riyukuna i'imajé ajopánajlo, ajopánajlo ke. Kaja keja Tupana wátaka nu'umaká. Wanakiyana Sóstenes wa'até wajalaka iká. Wawakára'a iká piyukeja Jesucristo ja'apiyá jema'ajeño pajimila Corinto e i'imakáñojlo marí puráka'aloji. Jesucristo palamane aú Tupana le'ejena waja weká, ajopana wapechu ke péchuruna wa'até.
46001003	Nuwata wara'apá Tupana, eyá wawakára'ajeri Jesucristo wa'até, la'aká ipechu palá. Nuwata kaja nala'aká ipechu palá ikawíla'ako piyá nakaje nakú.
46001004	Tupana wa'até nupura'akó kewá, nu'umakano rijló palá rila'akare iká yukuna. Jesucristo palamane i'imakale, Tupana la'arí inaku palá wani.
46001005	Rijwa'atéjena i'imakale, kaja iwe'epí kewákaje puráka'aloji nakojé, raú ipura'ó kaja rinaku palá.
46001006	Kaja iwe'epí Jesucristo puráka'alo nu'umakare ijló yukuna nakojé.
46001007	Ñakele chuwa unká na nakú kalé ila'á kamu'ují, iwe'epíkale Tupana palamane iká. Ñakeja ri'imajika ijló a'ajná Jesucristo pa'ajiko piño majó ejená. Riká wátakana nakú iká.
46001008	Tupana la'ajé ipechu kaphí riphájika majó ejená. Raú ripa'ajiko majó wakajé, unká na kemalaje inaku: "Pu'uwaré la'ajeñó neká", ke.
46001009	Pajluwaja chuwá péchuri Tupana. Rimaká ke rila'aká nakaje. Ra'á iká i'imakáloje Ri'irí, wawakára'ajeri Jesucristo wa'atéjena penaje.
46001010	Nojena, wawakára'ajeri Jesucristo puráka'alo aú numá ijló, i'imakáloje pajluwa japi keja pajwa'atéchaka. Iwe'epíniña ajopana ke panakuwáaka, raú nakaje i'ijnatákare nakú ipéchuwa i'imakáloje pajluwa japi keja ijló. Ilé keja i'imajika ee, nakaje i'ijnatákare nakú ipéchuwa i'imajé kaja pajluwaja chuwá ijló. Ñaké kaja nakaje, i'ijnatájikare nakú ipéchuwa itukumó, i'imajika pajluwaja keja.
46001011	Nojena, numá ijló Cloé ejena kemaño nojló inaku: "Akha'ákakajo nakuja neká pajwa'atéchaka", ke
46001012	Inakiyana kemaño nanakuwá: "Pablo wa'atéjena weká", ke. Eyá ajopana kemaño nanakuwá: "Apolos wa'atéjena weká", ke. Eyá ajopana kemaño kaja nanakuwá: "Pedro wa'atéjena weká", ke. Ajopana kemaño kaja nanakuwá: "Jesucristo wa'atéjena weká", ke.
46001013	Unká ajopana ja'apiyá, ajopana ja'apiyá ke i'imakaño kalé weká, Jesucristo ja'apiyá jema'ajeño we'emakale. Unká nuká Pablo kalé taka'arí ichaya a'awaná apiyákakanami nakojé i'imaká. Unká kaja nupuráka'alo aú kalé nala'á bautizar iká.
46001014	Unká kaja nula'alá bautizar i'imaká. Palani nojló ri'imaká, unkale nula'alá bautizar i'imaká. Grispo, eyá Gayo, keleja kalé nula'á bautizar i'imaká.
46001015	Ilé ke ri'imakale, unká na kemalajla rinakuwá: "Pablo puráka'alo aú bautizado nuká", ke.
46001016	Re mekeleja nula'akárena bautizar i'imaká. Marí kele neká: Estéfanas, riyajalo, riyani, keleja ka'ajná. Unká nuwe'epila palá e ka'ajná nula'aká bautizar ajopana, unká ka'ajná.
46001017	Unká Jesucristo wakára'ala nula'aká bautizar ina'uké. Riwakára'a nu'umaká najló Tupana i'imataka ina'uké kapichákajo liyá yukuna. Jesucristo taka'arí a'awaná apiyákakanami nakojé wachaya i'imaká aú ri'imatá ra'apiyá jema'ajeño kapichákajo liyá. Riká yukuna nu'umaká ijló wakajé, nuwata ipechu i'imaká rinákuja. Ñakele unká nupura'aló palá wani, ajopana kajrú we'epíkaño pura'akó ke.
46001018	A'awaná apiyákakanami nakojé Jesucristo taka'arí ina'uké chaya i'imaká. Kapichájeño Tupana liyá penájena pechu rinaku: "Mapechúrunajloja kalé riyukuna", ke. Eyá weká, Tupana i'imatákarena kapichákajo liyajlo, palani riyukuna, rimakale Jesucristo palamane aú ri'imataka weká kapichákajo liyá, ke.
46001019	Tupana puráka'alo lana'akéjami kemari: "Nopichátaje we'epíkaño nanakuwajlo: 'Kapechúruna wani weká', kejlo napechu. Kajrú nakaje nawe'epíkare nakojé, nula'ajé najló mapéjari keja", ke Tupana kemaká nanaku.
46001020	Chuwa unká na penaje najló nakaje kajrú nawe'epíkare nakojé i'imalá. Unká kaja na penaje nakaje kajrú newíña'atakare ajopana ina'ukena nakú i'imalá. Kajrú nakaje napura'akaro nakú, unká kaja na penaje ri'imalá. Nakaje ilé kajena we'epíkare nakojé marí eja'awá chu, unká kaja na penaje ri'imalá, Tupana la'akale riká mapéjari keja.
46001021	We'epiri wani Tupana. Ina'uké pechu i'imakachu kaphí Jesucristo chojé, ri'imatá neká kapichákajo liyá. Raú ja kalé ri'imatá neká kapichákajo liyá. Ilé ke ri'imakale, unká meke la'ajé iná we'epílajla mékajeka Tupana, nakaje nakojé iná we'epíkare aú. Ñakele riyukuna we'emakare ajopánajlo, ajopánajlo ke, mapéjari keja riká kajrú ina'ukénajlo.
46001022	Judíona wátaño Tupana la'aká najló nakaje rikaja kalé we'epíkare la'akana, rená ke'ená penaje, nawe'epíkaloje riká raú. Eyá griégona wátaño kajrú we'epika nakaje nakojé i'imaká najló yuku, raú nawe'epíkaloje kewaka wánika riká penaje.
46001023	Eyá weká i'imaño Jesucristo, nephakare itapuwa aú a'awaná apiyákakanami nakojé ina'uké chaya i'imaká, yukuna. Riyukuna jema'akana aú ne'iyajena judíona nakiyana kemaño: "Unká wajló penaje kalé riyuró, apáña'akajo wajló ri'imakale". Eyá ajopánajlo, "Mapechúruna puráka'alo", keja riyukuna.
46001024	E'iyonaja kajrú Tupana i'iwapaká ina'ukena nakiyana ne'emakáloje ra'apiyá jema'ajeño penaje. Napechu nakuja kalé kapechuni wani Tupana, rila'akale palá nanaku Jesucristo palamane aú, ripalamane aú kaja ri'imatákale neká kapichákajo liyá. Ñaké waja riká judíonajlo, eyá unká judíona kalé i'imakáñojlo wa'ató.
46001025	Ritaka'aká a'awaná apiyákakanami nakojé i'imaká wakajé, ne'iyajena pechu i'imá rinaku: "Meke maliyaru wani riká", ke, e'iyonaja raú kajrú wani Tupana la'aká i'imaká. Unká na i'imalá ina'uké e'iyá la'arijla ñaké kaja palá.
46001026	Nojena, kaja iwe'epí marí: Tupana i'iwapari rijluwa iká ajopana e'iyayá, i'imakáloje rijwa'atéjena penaje. Unká rimalá inaku: "Kajrú nawe'epíkale nakaje nakojé aú nu'uwapá neká nujluwa", ke. Mekeleja inakiyana we'epiño kajrú nakaje nakojé; mekeleja kaja inakiyana i'imaño iwakára'ajeño nakiyana; mekeleja kaja inakiyana i'imaño iwakára'ajeño yaní nakiyana.
46001027	Ina'ukena, ne'iyajena pechu i'imakárena nakú: "Wawejáputenami neká", unká pechu i'imalaño neká ke, kajena Tupana i'iwapari rijluwa rapáña'atakaloje kemaño nanakuwá: "Kajrú we'epíkaño weká", ke, nakú. Eyá nemakárena nakú: "Unká kajrú kalé péchuruna neká", ke, kajena Tupana i'iwapari rijluwa rapáña'atakaloje kemaño nanakuwá: "Kajrú péchuruna weká", ke nakú.
46001028	Tupana i'iwapá rijluwa neká, ne'iyajena kemakárena nakú: "Mapéjaruna neká", ke. Unká ina'uké iphálarena ja'apí nakiyana, eyá napechu i'imakárena nakú: "Unká na penájena kalé i'imakaño", kajena ri'iwapá rijluwa.
46001029	Ilé ke ri'imakale, unká na kalé la'arijla rikó we'epiri ke wani Tupánajlo.
46001030	Riká a'arí iká i'imakáloje Jesucristo wa'atéjena penaje. Rijwa'atéjena we'emakale, wawe'epí ripalamane we'emaká. Jesucristo palamane rilamá'ata rijluwa weká pu'uwaré wala'akare liyá. Ripalamane kaja rila'á weká rile'ejena ina'ukena penaje, we'emakáloje palá la'akaná nakuja.
46001031	Tupana puráka'alo lana'akéjami kemaká wanaku, kéjaka wajló. Riká kemari: "Ipura'aniño inakuwá palá. Wawakára'ajeri nakuja kalé iná pura'ó palá, ripalamane we'emakale".
46002001	Nojena, nuphaka wani inaku i'imaká wakajé, pu'uwaká nu'umaká ijló Tupana yukuna i'imaká. Unká nupura'aló ijwa'até kajrú we'epika puráka'alo ke. Pu'uwakatani chuwaja nu'umaké riyukuna ijló.
46002002	Riwakajé unká nuwátala apú nakojé, apú nakojé ke we'epíkana. Jesucristo yukuna i'imakánaja nuwátake we'epíkana nutukumó, nuwátakale iwe'epika wani palá ritaka'aká ina'uké chaya a'awaná apiyákakanami nakojé i'imaká nakojé.
46002003	Nuphaka wani inaku i'imaká wakajé, unká kaphí kalé nupechu i'imaká nujluwa. Kero'okajo nakuja nu'umaká.
46002004	Nu'umá Tupana puráka'alo yukuna ijló. Riyukúnaja kalé nu'umá ijló i'imaká. Unká ipechu i'imalá nunaku i'imaká: "Kapechuni wani riká", ke, unkale nu'umalá ijló riyukuna kapechúruna puráka'alo aú. Tupana we'epiri ina'uké e'iyajé ka'átakana Ripechu aú nema'akáloje ra'apiyá penaje. Raú nuwata Ripéchuja ka'átaka e'iyajé i'imaká.
46002005	Ilé ke nu'umaká Ripuráka'alo yukuna ijló i'imaká, i'ijnataka piyá ipéchuwa nunaku: "Kajrú péchuri riká", ke. Nuwata ipechu i'imaká kaphí Tupana chojé, rikaja kalé we'epiri piyukeja nakaje la'akana.
46002006	Re ina'ukena, kaphí péchuruna Jesucristo chojé, ñakele nala'á nakaje kewákaje puráka'aloji kemaká ke. Najloja kalé kawe'epíkanami wapuráka'alo. Unká nakaje ajopana ina'ukena, marí eja'awá chu i'imakaño, we'epika ke kalé riká. Unká kaja marí eja'awá chu i'imakaño wakára'ajeño we'epika nakaje ke kalé riká. Kapichájero piyukeja nakaje nawe'epíkare nakojé marí eja'awá chu.
46002007	Eyá weká pura'añó nakaje Tupánaja kalé we'epíkare nakojé, unká kapichákajo penaje kalé ri'imajika. Júpimi me'echuje riyukuna i'imaká ina'uké liyá i'imaká, ñakele unká nawe'epila mékeka rila'ajika neká palá Jesucristo palamane aú. Raú ri'imatá ina'uké kapichákajo liyá ne'emakáloje matajnako je'echú chu. Unká chiyó rikeño'ota eja'awá i'imaká, kaja re ripechu nakú ilé ke la'akana i'imá.
46002008	Unká kaja marí eja'awá chu wakára'ajeño nakiyana we'epila na ina’ukeka Jesucristo i'imaká. Nawe'epíkela rinakojé i'imaká, unká nawakára'alajla rinókana iphakeja a'awaná apiyákakanami nakojé i'imaká. Wawakára'ajeri wani riká; palájne'eke wani riká.
46002009	Tupana puráka'alo lana'akéjami kemari: "Tupana lamá'atari kajrú nakaje íki'ija riwátakarena pe. Nakaje, unká jo'ó na amálare, rilamá'ata napé. Unká na kemalajla inajlo rinaku naka riká. Unká kaja iná pechu iphálajla riwe'epíkana lokópa'ala", ke rimaká.
46002010	Tupana Pechu a'arí wajló pu'uwaká riyukuna, raú wawe'epíkaloje rinakojé. Ripechu i'imari wajló nakaje me'echuje i'imakare wajló yukuna. Raú ra'á wapechu nakojé riká ri'imakáloje pu'uwakajé wajló.
46002011	Iná pechu aú iná we'epí palá iná ikó nakojé. Ñaké kaja Tupana Pechu we'epika Tupana nakojé palá.
46002012	Unká wapechu i'imalá, unká jema'alaño Tupana ja'apiyá pechu ke kaja. Riwakára'a Ripechu wapechu e'iyajé, wawe'epíkaloje rinakojé raú. Raú kaja wawe'epí rila'aká weká palá wani ripalamane aú.
46002013	Unká ina'uké jewíña'atala weká riyukuna i'imakana nakú. Tupana Ppechu jewíña'ataka ke weká rinaku we'emaká riyukuna ina'ukejlo.
46002014	Eyá unká Tupana Pechu i'imalárena e'iyá, unká kaja wátalaño rinakojé we'epíkana. Mapechúrujlo iná i'imaká yuku, keja kaja najló nakaje Ripechu kemakare nakú wajló. Unká méño'ojo riphala napechu nakojé, unkale napechu i'imalá ripechu ja'apiyá.
46002015	Weká, Tupana Pechu i'imakárena e'iyá, we'epiño nakaje Ripechu kemakare nakú wajló nakojé. Eyá unká jema'alaño ra'apiyá, unká kaja we'epila mékajenaka weká. Nemá wanaku: "Mapechúruna ta neká", ke.
46002016	Tupana puráka'alo lana'akéjami kemari: "Unká na we'epílajla mékeka Tupana pechu nakú nakaje. Unká kaja na kalé la'arijla renakú", ke. Eyá wajló unká ñaké kalé riká, Jesucristo pechu aú wawe'epíkale mékeka Tupana pechu nakú nakaje nakojé.
46003001	Nojena, nu'umaké wakajé ijwa'até unká nupura'aló ijwa'até iná pura'akó Tupana Pechu ja'apiyá i'imakaño wa'até ke. Napechu keja la'akaño nakaje wa'até iná pura'akó, ke nupura'akó ijwa'até i'imaká, yuwaná pechu ke péchuruna i'imakale Tupana puráka'alo we'epíkana nakojé.
46003002	Naló chu'uchúreja keráko'apana i'irá, unkale nawe'epila a'ajnejí ajñakana. Ñaké kaja Tupana puráka'alo i'imaká ijló. Raú nowíña'ata i'imaká pu'uwakatani puráka'aloji aú. Unká méño'ojo nowíña'atala i'imaká puwicha nojé kemachi nakú, unkale ipechu iphala rinakojé we'epíkana lokópa'ala. Riwakajé ipechu i'imaká, ke kaja ipechu me'etení.
46003003	Ipechu keja la'akaño nakaje jo'ó iká, raú ila'á nakaje ijluwa iwátaka ke. Chapú iwó ajopana ina'ukena cha, nachá'atakale iká nakaje nala'akare aú. Akha'ákakajo nakuja kaja iká pajwa'atéchaka. Ilé kaje aú iná we'epí ipechu keja jo'ó la'akaño iká. Unká jema'alaño Tupana ja'apiyá i'imaká pajwa'atéchaka, ke kaja iká.
46003004	Inakiyana kemaño nanakuwá: "Pablo wa'atéjena weká", ke. Eyá ajopana kemaño nanakuwá: "Apolos wa'atéjena weká", ke. Ilé ke iphaka pa'apíchaka pajlokaka, raú iná we'epí ipechu keja jo'ó la'akaño iká.
46003005	Unká na kalé nuká Pablo, unká kaja na kalé Apolos. Tupana wa'até jápajeñoja kaja weká iyamá. Weká ja'apátaño ijló Tupana puráka'alo yukuna i'imaká, ipechu i'imakáloje kaphí Jesucristo chojé raú. Weká iyamá la'añó wajápaka'ala Tupana wakára'aka weká keja.
46003006	Tupana mená ke iká wajló. Re'iyá jápajeño ke weká. Nuká ejátari nakaje icha ijí re'iyowá; re'iyaja kaja Apolos lamá'ata rina; eyá Tupana tawá'atari wajló riká nojátakare.
46003007	Rejeno waja Tupánajlo nakaje icha ijí ejátajeri, rina lamá'atajeri wa'até. Rimena e'iyá jápajeñoja kalé weká. Piyuke la'aká Tupana, ritawá'atakale piyuke nakaje iná ejátakare.
46003008	Kajrú wala'aká Apolos wa'até nakaje ijló i'imaká. Nakaje iná la'akare loko'opáneje Tupana a'ajeri inajlo, iná la'akare wemí.
46003009	Tupana wa'até jápajeño weká Apolos wa'até. Iká i'imaño wajló Tupana mená ke. E'iyowá wala'á wajápaka'ala jema'akáloje Tupana ja'apiyá penaje. Iká i'imaño kaja pají ke Tupana la'akare.
46003010	Ripalamane aú nu'umá Jesucristo yukuna. Palá nu'umaká riyukuna ina'ukejlo. Nu'umá kaja ijló riyukuna, raú kalé iyurí ichó rijló ri'imatákaloje iká kapichákajo liyá. Ilé ke ikeño'oká ra'apiyá i'imakana, ila'akáloje reyá a'ajná ño'ojó palá ra'apiyá jema'akana aú. Iwe'epí pajluwano, pajluwano ke ra'apiyá jema'akana palá, ila'akáloje raú palá Tupana wátaka ke.
46003011	Riká a'arí Jesucristo ina'uké i'imatájeri penaje. Unká na apú i'imalá najló ne'emakáloje ripalamane aú penaje. Riká, Tupana a'akare ina'ukejlo ne'ematájeri penájeja kalé ripenaje.
46003012	Palá wani ne'iyajena jewíña'ataka ina'uké Jesucristo puráka'alo nakú. Nakaje iná la'akare oro nakiyá ka'ajná, sereni nakiyá ka'ajná, kawemí nojé jipa nakiyá ka'ajná la'akanami, kaje maká ña'akajla panaku jupi wani. Ke kaja nakaje newíña'atakare nakú neká i'imajika najló jupi, palani wani ri'imakale. Eyá nakaje mirapewa nakiyá ka'ajná, jimichi tami nakiyá ka'ajná, ijijila nakiyá ka'ajná la'akanami, kaje maká unká ña'alajla panaku júpija. Ke kaja nakaje ne'iyajena jewíña'atakare nakú unká i'imalaje júpija.
46003013	Akijñojo Jesucristo kemaje piyukeja Ripuráka'alo jewíña'atajeño nakú pajluwano, pajluwano ke nakú, mékeka rijló nakaje newíña'atakare nakú i'imaká: palani ka'ajná, unká paala ka'ajná. Riwakajé ra'ajé pu'uwaká nakaje wala'akare we'emaká marí eja'awá chu ketana. Mékeka wa'aká wanakojó Tupana puráka'alo nakú rimaje kaja wajló. Mapeja nakaje wala'akare wapechu keja, unká na penaje i'imalaje rijló. Palá nakaje wala'akare ra'apiyá ke, i'imajeri palani rijló.
46003014	Tupana kemájeri nakaje iná la'akare Ripechu ja'apiyá ke, i'imajeri palani rijló. Raú ra'ajé inajlo palá iná la'akare wemí.
46003015	Iná pechu keja iná la'akare unká wemí i'imalaje inajlo. Iná ka'aká nakaje kera'athani chojé, ke kaja nakaje iná la'akare wemí kapichájiko raú, e'iyonaja kalé iná ikoja unká kapichálajo. Iná i'imakó kera'athani chiyá, ke kaja iná i'imajiko kapichákajo liyá.
46003016	Apala unká iwe'epila Tupana ñakaré ke iká, Tupana Pechu i'imakale e'iyá.
46003017	Apala apú ka'ajná jewíña'ataje iká apo'ojó, unká Tupana puráka'alo chuwá kalé, raú rapichátaje ka'ajná ipechu Tupana liyá. Ilé ke rewíña'atajika iká pachá Tupana wajaje riká, riñakaré keja i'imakale rijló.
46003018	Ipechu i'imaniña inakuwá: "Kajrú nakaje marí eja'awá chu i'imakare nakojé we'epéjeño weká", ke. Tupana Pechu ja'apiyá i'imakana aú i'imajé wani kajrú nakojé we'epéjeño.
46003019	Marí eja'awá chu nemá ne'iyajena nakú: "Kajrú we'epíkaño neká", ke. Nakaje nanakiyana we'epíkare nakojé nakú Tupana kemari: "Mapechúruna le'ejé we'epíkaje aú unká ne'emalaje palá", ke.
46003020	Ripuráka'alo kemari kaja: "Ne'iyajena kemaño nanakuwá: 'We'epiño wani weká', ke. Tupánajlo unká na penaje kalé nakaje nawe'epíkare nakojé".
46003021	-
46003022	Ñakele iwe'epíniña inakuwá: "Kajrú we'epíkaño weká", ke. E'iyajena kemaño nanakuwá: "Pablo wa'atéjena weká", ke; eyá ajopana inakiyana kemaño kaja nanakuwá: "Apolos wa'atéjena weká", ke; eyá ajopana kemaño kaja nanakuwá: "Pedro wa'atéjena weká", ke. Ilé kaje aú ila'á ikó chá'atajeño ke pajlokaka. Nuká Pablo, eyá Apolos, eyá Pedro, kele la'añó nakaje ijlojé penaje. Tupana keño'ótari marí eja'awá ijló penaje i'imaká. Re kaja kajmuchaji ijló penaje; re kaja taka'akaje ijló penaje. Nakaje, eja'awá chu i'imakare me'etení, a'ajná ño'ojó chami i'imajíkare wa'ató, piyukeja i'imakáloje palá ijló penaje.
46003023	Wala'akáloje Jesucristo wátaka ke penaje weká, Jesucristo la'aká Tupana wátaka i'imaká ke kaja.
46004001	Tupana wakára'ari we'emaká wewíña'atakaloje ina'uké Ripuráka'alo nakú. Pu'uwaká rila'aká riyukuna wajló, me'echuje ri'imaká ajopánajlo i'imaká. Jesucristo wa'até jápajeño keja iwe'epí wanaku.
46004002	Iná wakára'ajeri wakára'akachu iná la'aká nakaje, riwata iná la'aká riká rimaká ke.
46004003	Iká ka'ajná a'añó inakojó nuká, imakáloje nunaku mékeka nowíña'ataka ina'uké. Jesucristo wakára'akarena riyukuna i'imajé nakiyana nuká. Riká kemájeri kaja nunaku mékeka rijló nakaje nowíña'atakare ripuráka'alo nakú. Ñakele unká na penaje kalé nojló mékeka ina'uké kemaká nunaku, ina'ukeja ne'emakale. Unká Tupana kalé neká. Unká kaja numalá nunakuwá mékajeka nuká.
46004004	Me'etení unká nuwe'epila naka nula'aká apo'ojó. Nakaje numakare nakú aú, unká iná we'epila kewákaka riká. Rikaja kalé wawakára'ajeri wani Jesucristo, we'epiri mékeka rijló nakaje nula'akare. Rikaja kalé kemárijla nunaku: "Marí ke la'ajerí riká".
46004005	Unká paala imaká ina'uké nakú mékajenaka neká Tupánajlo, unká jo'ó riphálale rená chojé ilé ke kemakana nakú. Wawakára'ajeri Jesucristo wátakana nakuja i'imá riphájika majó ejená. Iná ña'aká nakaje me'echú i'imaká mejáma'atani chojé iná amákaloje riká palá. Ke kaja wawakára'ajeri wani la'ajika weká pu'uwaká, iná we'epíkaloje mékeka rijló nakaje wala'akare penaje. Ke rila'ajika weká riphájika majó wakajé. Ra'ajé pu'uwaká nakaje ina'uké pechu nakú i'imakare me'echú. Nakaje iná wátakare la'akaná nakojé, riwe'epí kaja. Riphájika majó wakajé Tupana kemaje wanaku pajluwano, pajluwano ke mékeka rijló nakaje wala'akare i'imaká. Palá iná la'akare loko'opáneje rimaje iná nakú palá.
46004006	Nojena, numá ijló ilé ke iwe'epíkaloje raú Apolos, eyá nuká, kele nakojé, ipechu i'imaká piyá apo'ojó wanaku, i'ijnatákaloje ipéchuwa Tupana puráka'alo kemaká nakuja. Me'etení pu'ují ipechu ina'uké nakiyana nakú, nalanakiya ujwí ipechu ajopana nakú. Ilé ke ila'aká ikó chá'atajeño ke pajwa'atéchaka, raú unká ila'alá Ripuráka'alo kemaká ke.
46004007	Unká naje ila'alá inakuwá ajopana ina'ukena chá'atajeño ke. Tupana palamane aú iwe'epí nakaje iwe'epíkare nakojé me'etení. Nakaje Tupana a'akare ijló aú ila'á ikó chá'atajeño ke. Ikoja japi iwe'epika riká, ke ila'aká inakuwá raú. Unká wani paala ila'aká raú.
46004008	Kaja ila'á inakuwá kajrú nakaje i'imakare kapi ke. Ipechu i'imá inakuwá me'etení: "Re wakapi nakaje wawátakare kaje", ke. Iwe'epí kaja inakuwá: "Ajopana wakára'ajeño weká", ke. Nakojé unká iwe'epila weká, wewíña'atakaloje iká rejo'okaja Tupana puráka'alo nakú penaje. Palani ri'imakajla ijló, kewaka i'imakela ajopana wakára'ajeño ke, wawakára'akaloje kaja neká ijwa'até penaje.
46004009	Jesucristo wakára'akarena nakiyana weká. Tupana a'arí we'emaká, we'emakáloje ka'ajná ajopánajlo nawejáputenami ke. Unká ina'ukélaruna, nenókarenano ajopana jimaje, keja weká me'etení marí eja'awá chu. Piyuke ajopana ina'ukena jimaje ke weká, nayaká'akoloje wachaje. Nawejáputenami ke najló weká. Ñaké kaja ka'ajná Tupana wa'atéjena, je'echú chiyájenajlo weká.
46004010	Ne'iyajena we'epiño wanaku: "Mapechúruna japi neká", ke, wala'akale Jesucristo wátaka ke. Eyá iká we'epiño inakuwá: "Piyukeja nakaje nakojé we'epíkaño", ke. "Unká we'epilaño na nakojé", ke iwe'epika wanaku. Eyá inakuwá iwe'epí kaphí péchuruna, ke. Palá ipechu inakuwá, eyá wanaku ujwí ipechu.
46004011	Me'etení weká me'epijí ña'akana nakú panaku; unká kaja i'irakaje kaje i'imalá wajló; kamu'ují wala'aká a'arumakaji nakú; kajrú ajopana ña'ataka weká. Mapeja i'imakaño, unká ñakaré i'imalaño, ke weká marí eja'awá nakú.
46004012	Kajrú wajápaka wayáthe'ela aú. Kajrú napura'akó wanaku pu'uwaré, e'iyonaja wapura'ó nanaku Tupana wa'até rila'akáloje neká palá penaje. Chapú nala'aká weká, e'iyonaja unká wapiyákala neká ñaké kaja. Wajña'aja panaku riká.
46004013	Chapú napura'akó wanaku, e'iyonaja wapura'ó najwa'até palá, napechu pala'akóloje wajwa'até raú. Nakaje kupákejami keja weká najló; ina'uké wejáputenami ke weká najló. Ilé keja napechu wanaku maárejecha.
46004014	Unká nopáña'atakaloje inaku penaje kalé nulana'á ijló marí ke; nula'akáloje jenakú nupuráka'alo aú penaje nulana'á ijló. Íki'ija iná wátaka iná yaní, ke kaja nuwátaka iká.
46004015	Iná jara'apá i'imaká iná wa'até, ke kaja nuká ijwa'até. Tupana i'imataka iná kapichákajo liyá yukuna nu'umá ijló i'imaká, raú ipechu i'imá kaphí Jesucristo chojé i'imatájeri penaje.
46004016	Ñaké i'imakale, numá mawó ijló: Ila'á nomátaka i'imaká ke.
46004017	Raú kaja nuwakára'a Timoteo i'ijnaká ichaje. Palá nupechu rinaku. Pajluwaja chuwá péchuri riká. Rimaká nakaje nakú ke rila'akano. Riká kemájeri ijló na nakuka nowíña'ataka Jesucristo ja'apiyá jema'ajeño no'opaka ewá.
46004018	Inakiyana la'añó ipéchuwa kaphí, ipechu i'imakale nunaku: "Unká japi ri'ijnalaje majó", ke.
46004019	Tupana wátajika ee, meketana i'imajemi nu'ujnajé ichaje ka'ajnó. Rejéchami nomájika mékajenaka inakiyana la'aká nanakuwá nakaje nakojé, we'epéjeño ke wani. Kajrú napura'akó nanuma chiyá, e'iyonaja nakaje nala'akare aú nuwe'epeje mékajenaka neká.
46004020	Tupana pechu ja'apiyá i'imakana palamane aú iná la'ajla riwákara'aka ke. Palá ne'iyajena i'imaká riyukuna ajopánajlo, e'iyonaja unká nala'alá rimaká ke.
46004021	¿Meke iwátaka nupechu i'imaká inaku ka'ajnó nuphájika wakajé? ¿E iwátaka nuwajaka iká ka'ajná? ¿E iwátaka khaí nuwe'epika inaku ka'ajná?
46005001	Marí ke yuku iphaka majó: "Re pajluwaja nanakiyana jewíña'ata rijlápuwa penaje rito'ojneru", ke. Unká paala wani ilé ke la'akana. Unká jema'alaño Tupana ja'apiyá wa'ató, unká la'alá ilé ke pu'uwaré wani.
46005002	Ilé ke rila'aká i'imaká, e'iyonaja ila'á inakuwá nakaje nakojé we'epéjeño ke wani. Palani ipechu i'imakajla kamu'ují, inakiyana la'akale rimanaicho. Rikeño'oká rimanaicho la'akana rujwa'até i'imaká wakajé, palani ika'akajla e'iyayó ri'imaká.
46005003	Unká nu'umalá ijwa'até me'etení, e'iyonaja nupechu aú nuká ijwa'até. Raú ijwa'até pi nuká keja numaká ijló rinaku me'etení.
46005004	Awakájiko ee pajwa'atéchaka ilé kaje lamá'ataje, wawakára'ajeri Jesucristo a'ajeri ijló we'epíkaje iwe'epíkaloje mékeka ila'ajika riká. Nuká i'ijnatájeri kaja nupéchuwa meke rila'akana nakú ijwa'até.
46005005	Jiñá Chi'inárikanajlo iyureje kele ina'uké rikapichátakaloje rinapona, raú ripechu i'imajó kapichákajo liyá Jesucristo iphájika majó wakajé.
46005006	Ñakele unká naje kalé ila'á inakuwá chá'atajeño ke, inakiyana la'akale ilé ke. Kaja iwe'epí mékeka nemaká pan amúra'atajona (levadura) nakú: "Wejápaja naka'aká rinakiyana, e'iyonaja ramúra'ata piyukeja pan". Ñaké kaja ina'ukejlo riká. Mekeleja pu'uwaré la'ajeñó, e'iyonaja namata ajopana ñaké la'akana aú.
46005007	Ñaké ri'imakale, ika'á e'iyayó kele rimanaicho la'ajerí, la'arí pu'uwaré e'iyowá. Ilé ke ila'ajika ee riká, iká i'imajeño pajluwaja chuwá keja, palá la'ajeñó. Jesucristo taka'arí wachaya i'imaká. Ra'á rikó ina'ukejlo nenókaloje ri'imaká pu'uwaré la'ajeñó chaya.
46005008	Ñakele chuwa Jesucristo ja'apiyá i'imakana nakuja we'emajé; kewákaje puráka'aloji chuwaja we'ejnataje wekó; we'emaniña pu'uwaré la'akaná nakú.
46005009	Apú puráka'aloji nuwakára'akare ijló i'imaká chu numá ijló, a'aká piyá inakojó namanaicho la'ajeñó.
46005010	Unká numalá ijló ila'akáloje ñaké ajopana ina'ukena, unká jema'alaño Tupana ja'apiyá nakú numá. Neká la'añó namanaicho; kanakúje'ekena kaja neká; piro'okéjina kaja neká. Pu'ují napechu nakaje jenami nakú, napechu i'imakale rinaku: "Wachi'inárikana jenami riká", ke. Ilé ke i'imakaño neká. Unká numalá ijló ilé kajena nakú, ila'akáloje natejena penaje. Unká méño'ojo iná la'alá natejena. Iná jácho'okelo eja'awá nakiyá ee ka'ajná iná la'ajla riká.
46005011	Apú ka'ajná kemá rinakuwá: "Jesucristo ja'apiyá jema'ajeri nuká", ke, e'iyonaja ka'ajná rila'á rimanaicho. Kanakúje'eke kaja riká. Pu'ují kaja ka'ajná ripechu nakaje jenami nakú, nemakare nakú: "Wachi'inárikana jenami riká", ke. Richapújra'o ka'ajná; riyuwéra'o ka'ajná; jata'akachi ka'ajná riká; kayukújne'eke ka'ajná riká. Ilé ke i'imaká riká, e'iyonaja rimá rinakuwá: "Jesucristo ja'apiyá jema'ajeri nuká", ke. Ilé ke i'imakaño, numá nakú ijló: a'aká piyá inakojó neká. Ajñániña kaja a'ajnewá najwa'até.
46005012	-
46005013	Unká numalaje ina'uké nakú mékeka nala'akana i'imajika, pu'uwaré nala'akare pachá, unkachu Jesucristo ja'apiyá jema'ajeño kalé ne'emaká. Tupana kemájeri nanaku mékeka nala'akana. Eyá Jesucristo wa'atéjena, ijwa'até i'imakaño, nakuja kalé numaje mékeka nawajákana i'imajika, pu'uwaré nala'akare pachá. Ñakele ika'á ilé pu'uwaré la'ajerí e'iyayó.
46006001	Ilé i'imaká e, re puráka'aloji lamá'atajeño, unká Jesucristo ja'apiyá jema'ajeño kalé. Eta, ¿naje i'ijnano nachaje nalamá'atakaloje ijló puráka'aloji penaje? Ilé ke la'akana unká paala. Tupana le'ejena ina'ukena wa'até iná lamá'ata riká.
46006002	-
46006003	Unká ka'ajná iwe'epila marí: Akijñojo iká, Jesucristo wa'atéjena, kemájeño ajopana ina'ukena nakú mékajenaka neká: pu'uwaré la'ajeñó ka'ajná, palá la'ajeñó ka'ajná. Tupana wa'atéjena, je'echú chiyájena, nakú wa'ató wemaje mékeka nala'akana i'imajika. Eta, ¿naje maliyáruna wani iká me'etení ilamá'atakaloje pajwa'atéchaka puráka'aloji, unká puwichani kalé i'imakare?
46006004	Unká naje kalé i'ijná ajopana ina'ukena chaje nalamá'atakaloje ijló puráka'aloji penaje. Unká Jesucristo ja'apiyá jema'ajeño kalé neká, ñakele unká na'alá nanakojó iká.
46006005	Ilé ke numaká ijló me'etení nopáña'atakaloje inaku raú penaje. ¿Unká wani chi pajluwaja inakiyana i'imalá, we'epiri puráka'aloji lamá'atakana ijló?
46006006	Chapú inakiyana la'aká pekowáaka, wa'ató unká kaja paala ila'aká, iwátakale unká jema'alaño Jesucristo ja'apiyá lamá'ataka ijló puráka'aloji.
46006007	Unká wani paala chapú ila'akare pekowáaka. Iyuríkela inakiyana la'aká chapú iká, ila'aká me'etení ke, palani ri'imakajla ijló. Iyuríkela nata'aká inane iliyá, ila'aká me'etení ke, chaje palani kaja ri'imakajla ijló.
46006008	Eyá iká la'añó chapú pekowáaka, ejena liyá wa'ató jata'akale nakaje.
46006009	Kaja iwe'epí, unká la'alaño Tupana wátaka ke, unká i'imalájeño rijwa'até je'echú chu. Re i'imakaño wakára'ajeri Tupana. Marí ke la'akaño unká i'imalájeño rijwa'até je'echú chu raú ipechu i'imaniña nanaku: "Ne'emajé re rijwa'até", ke. Namanaicho la'ajeñó, achiñana pajno'oñó panakuwáaka, eyá inaana pajno'oñó kaja panakuwáaka namanaicho la'ajé pajwa'atéchaka, kajena unká i'imalájeño Tupana wa'até je'echú chu. Pu'ují péchuruna nakaje jenami nemakare nakú: "Wachi'inárikana jenami riká", ke, unká kaja i'imalájeño rijwa'até je'echú chu.
46006010	Unká kaja marí ke la'akaño i'imalájeño re: jata'akáchina, kanakúje'ekena, yuwéra'ajeño, kachapújre'ekena, kayukújne'ekena, tejmuji aú jata'akaño ina'uké liyá nanane, kajena unká kaja i'imalájeño Tupana i'imaká e. Re i'imakaño wakára'ajeri riká.
46006011	Ñaké la'ajeñó inakiyana i'imajika. Eyá chuwa Jesucristo palamane aú Tupana lamá'atari rijluwa iká, pu'uwaré ila'akare liyá. Ñakele chuwa unká japi pu'uwaré la'ajeñó ke kalé iká Tupánajlo.
46006012	Apala pajluwa kemá rinakuwá: "Nula'ajla nuwátaka ke, unkachu rinaku kemakana i'imalá, nula'aká piyá ñaké". Numá ijló: Kewaka rila'ajla riwátaka ke, e'iyonaja unká paala rijló rila'akana, unká kaja paala ajopánajlo riká. Rejomi unká méño'ojo ka'ajná riyurílajla riliyó ñaké la'akana.
46006013	Marí ke ne'iyajena kemaká: "A'ajnejijlo penaje iná napona; iná napónajlo penaje a'ajnejí", ke. Akijñojo unká ñaké kalé wanapona i'imajika. Unká wala'akáloje wamanaicho ajopana wa'até ke penaje kalé wanapona; wala'akáloje nakaje palá Jesucristo wátakare kaje penaje wanapona.
46006014	Tupana makápo'otaka piño wawakára'ajeri Jesucristo i'imaká, ke kaja rimakápo'otajika weká.
46006015	Iká pajluwano, pajluwano ke i'imaño Jesucristo wa'atéjena nakiyana. Pajluwa japi keja iká rijwa'até. Jesucristo wa'atéjeri la'akachu rimanaicho inanaru ñuju'ukeru wa'até, ri'imá runakiyana keja kaja raú. Unká wani paala ilé ke la'akana.
46006016	Apala unká iwe'epila marí: La'arí wapichá wa'até i'imari pajluwa japi keja rujwa'até. Marí ke Tupana puráka'alo lana'akéjami kemaká pajwa'atéchaka wá'akajeñomi nakú: "Achiñá, inanaru wa'até, iyamá neká, i'imaño pajluwa japi keja neká".
46006017	Eyá Jesucristo wa'atéjena i'imaño kaja pajluwa japi keja rijwa'até, ripechu chuwá i'imakana aú.
46006018	Ila'aniña wani imanaicho ajopana wa'até. Iwe'epínoja la'añó pajwa'atéchaka mapeja, unká pajwa'atéchaka wá'akajeñomi kalé ne'emakachu, la'añó chapú nanapona raú. Apú pu'uwaré iná la'akare chaje, iná la'aká chapú iná napona raú.
46006019	Apala unká wani iwe'epila Tupana Pechu i'imaká e'iyá. Ripechu ñakaré keja iná napona rijló. Unká ile'ejé wani kalé inapona.
46006020	Tupana le'ejena iká, riwarúwa'akale iká i'imaká. Ñakele ila'á palá Tupana inapona aú.
46007001	-
46007002	Iwakára'a nojló ipuráka'alo lana'akeja i'imaká. Richu ikeja'a nuliyá kajrú nakaje yukuna i'imaká. Ñakele chuwa nu'umajika ijló wá'akakajo yukuna. Nojló palani iná i'imaká iná ikoja, i'imaká e'iyonaja kajrú ina'ukena la'añó namanaicho. Ñakele palani achiñajlo wá'akakajo; ñaké kaja inaánajlo riká, ina'uké i'imakáloje pajluwano, pajluwano ke naluna wa'até.
46007003	Wá'akajeño a'añó nanakojó palá pekowáaka. Palá ruyajná a'aká rinakojó riyajalo, eyá riyajalo a'ayó kaja palá ruyajná runakojó.
46007004	Rejéchami kaja unká runapona minarú wani kalé illerú inanaru, ruyajná le'ejé kaja runapona i'imakale. Unká kaja rinapona miná wani kalé ilé achiñá rejéchami, riyajalo le'ejé kaja ri'imakale. Ilé ke kaja wá'akakaño.
46007005	Wá'akajeñojlo numá: Imejñátaniña inapona paliyáaka. Apala ila'á ilé ke, iyuríkaloje pajwa'atéchaka la'akana meketánaja, eyá iwe'epíkaloje Tupana wa'até pura'akano itukumó. Rejomi kaja i'imajé piño pajwa'atéchaka. Ilé kaje aú unká Jiñá Chi'inárikana ka'átalaje e'iyajé, ila'akáloje imanaicho ajopana wa'até penaje.
46007006	Ilé ke nuwátaka ila'aká, e'iyonaja unká nuwakára'ala ila'aká ñaké.
46007007	Nojló palani piyukeja ina'ukena i'imakela nuká ke waja. Iwakajina ke i'imakaño nakiyana nuká, e'iyonaja kalé Tupana palamane aú wala'á ke'iyapé nakaje paliyáaka.
46007008	Iwakajina eyá iwakajílomina, kelejlo numá: Unkákela iwá'akojla, nuká ke kaja i'imakajla. E'iyonaja ilé ke i'imakana ka'ajná palani ijló.
46007009	Apala unká ka'ajná ijña'alajla panaku ikó i'imakana, ñakele palani ijló wá'akakajo, ila'aká piyá imanaicho. Ilé ke ila'aká piyá, palani ijló wá'akakajo.
46007010	Chuwa numájika naluna kupákana nakú. Unká nupechu keja kalé numaká ijló marí nakú: Unká apa'awelo inanaru ka'alaje apa'awelo liyá ruyajná. Ñaké kaja Jesucristo kemaká rinaku.
46007011	Apa'awelo inanaru ka'ajika ee ruliyá ruyajná, unká meke la'ajé ruwá'akalajo piño apú wa'até. Rupa'ajó piño ka'ajná ruyajnami chaje. Achiñánajlo ñaké kaja riká: unká kaja naka'alaje apú liyá riyajalo.
46007012	Chuwa numájika piño ajopana nakú, unká Jesucristo liyá kalé nakaje numakare nakú: Re ka'ajná pajluwaja Jesucristo ja'apiyá jema'ajeri, eyá riyajalo ka'ajná unká jema'alayo. Palani rijwa'até i'imakana i'imakachu rojló, unká riyurílaje ruká.
46007013	Ñaké kaja inaánajlo riká. Rukaja kalé ka'ajná jema'ayó Jesucristo ja'apiyá, eyá ruyajná unká jema'alari. Palani rujwa'até i'imakana i'imakachu rijló, unká ruyurílaje riká.
46007014	Palá Tupana la'aká ruyajná, unká rema'alá Jesucristo ja'apiyá e'iyonaja, ri'imakale pajluwa japi keja rujwa'até, Jesucristo ja'apiyá jema'ajeyo ru'umakale. Eyá apú, riyajalo ka'ajná unká jema'alá Jesucristo ja'apiyá. E'iyonaja Tupana la'arí kaja ruká palá, pajluwa japi keja ru'umakale Jesucristo ja'apiyá jema'ajeri wa'até, ñakele nayani i'imaño palani kaja Tupánajlo. Unkákela ri'imajla ñaké, unká jema'alaño Jesucristo ja'apiyá yaní keja ne'emakajla.
46007015	Pajluwa ka'ajná i'imá riyajalo wa'até. Rukaja kalé ka'ajná jema'ayó Jesucristo ja'apiyá, eyá riká unká. Riwata ka'ajná ruyuríkana ri'imakáloje juká ruliyá. Reja rila'áreja riwátaka ke. Ñaké kaja inaánajlo: apa'awelo ka'ajná, unká Jesucristo ja'apiyá jema'ajeyo kalé ruká, ruyajnaja kalé jema'arí ra'apiyá. Ruwata ka'ajná riyuríkana ru'umakáloje juká riliyá. Reja rula'áreja ruwátaka ke. Ilé ke nala'ajika ee, unká ne'emalaje pajwa'atéchaka. Tupana a'arí weká we'emakáloje palá pajwa'atéchaka penaje.
46007016	Inanaru, Tupana ja'apiyá jema'ajéyojlo, numá: Unká meke pila'alajla piyajná rema'akáloje Jesucristo ja'apiyá penaje. Ñaké kaja numaká achiñajlo: Unká kaja meke pila'alajla piyajalo roma'akáloje Jesucristo ja'apiyá.
46007017	-
46007020	Tupana i'iwapari i'imaká ajopana e'iyayá, i'imakáloje rile'ejena ina'ukena penaje. Pajluwa ka'ajná ri'iwapá rijluwa, ri'imakáloje rijwa'ateje penaje. Unká chiyó rema'á ra'apiyá, mata'akeja ka'ajná richinuma i'imaká riwakajé. Kaja keja riyuríjiko. Eyá Tupana i'iwapari kaja ka'ajná mamata'akánaru jo'ó chinúmari rijluwa. Ilé yuréjero kaja keja. Unká na penaje kalé inajlo iná chinuma mata'akana. Tupana wakára'aka ke la'akana aú iná la'á palá. Ilé ke nuwakára'aka piyuke Jesucristo wa'atéjena awakaño apú ewá, apú ewá ke. Numá najló, nayuríkoloje nakeño'ojika ra'apiyá jema'akana wakajé keja.
46007021	Ajopana wa'até jápajeri ka'ajná pi'imaká, Tupana a'aká pi'imaká rijwa'atájewa penaje wakajé. Piwe'epíniña khaí pinakuwá raú. Nawátajika ee pácho'otakana richiyá, pácho'oja richiyá.
46007022	Tupana a'aká inakiyana rijwa'atéjenawa penaje wakajé, ajopana wa'até jápajeño kaja ne'emaká. Eyá me'etení jácho'otakejanami ke iká, ijápakaloje wawakára'ajeri wani wa'até penaje. Riwakajé ne'iyajena jápakeño ijló. Eyá me'etení iká Jesucristo wa'até jápajeño keja.
46007023	Tupana palamane rile'ejena weká, Jesucristo warúwa'akale we'emaká ritaka'aká wachaya i'imaká wakajé. Ñakele ila'aniña inakuwá ajopana le'ejena ke.
46007024	Tupana a'arí iká rijwa'atéjenawa penaje, ajopana ina'ukena e'iyayá i'imaká. Ñakele, nojena, ñakeja iyuró.
46007025	Chuwa numá piño iwakajina i'imakaño nakú. Unká Tupana wakára'ala meke nanaku kemakana. Jesucristo we'epíkale numu'ují, ripechu watána'ari nunakojé me'etení.
46007026	Raú numá marí ke me'etení: Nuwe'epí palani inajlo unkachu iná wá'akalo, chapú kaje e'iyowá we'emakale me'etení.
46007027	Kaluri pi'imajika ee, kaja keja piyuró rujwa'até. Eyá iwakají pi'imajika ee, kaja keja pi'imá iwakají. Pikulániña inanaru piyajálowa penaje.
46007028	Piwá'akajiko ee, unká pila'alaje pu'uwaré raú. E'iyonaja wá'akajeño amájeño chapú kaje yajwé, jápakaje yajwé wa'ató, chapú kaje e'iyowá we'emakale me'etení. Unká nuwátala amaka chapú kaje yajwé, ñakele numá ijló iwá'akako piyá.
46007029	Nojena, numá ijló ilé ke, wejápaja we'echú i'imakale watukumó wajló wala'akáloje wajápaka'ala Tupánajlo penaje. Raú numá wá'akajeñojlo najápakaloje palá Tupánajlo, unká japi nayajalo i'imalá ke.
46007030	Iyakaje nakú i'imakaño me'etenijlo numá: Unká we'echú ka'alá i'imalá ijló iyákaloje penaje. Eyá me'etení i'ichakaje nakú i'imakáñojlo numá: Unká we'echú ka'alá i'imalá ijló i'ichakáloje penaje. I'imá wa'ajrí péchuruna keja, a'akáloje inakojó Tupana wátaka ke la'akana. Nakaje warúwa'ajeño najlúwajlo numá: I'ijnatániño ipéchuwa nakaje iwarúwa'akaloje nakú. A'á inakojó nakaje Tupana wátaka ke la'akana.
46007031	Piyuke marí eja'awá we'emakare chu me'etení kapichájko. Ñakele i'ijnatániña kajrú ipéchuwa nakaje richu i'imakare nakú, iwe'epikáloje Tupana wátaka ke la'akana itukumó.
46007032	Unká nuwátala a'aká inakojó kajrú wani nakaje. Tupana ja'apiyá jema'ajeño, unká jo'ó luna i'imalárena, la'añó nakaje ri'imakáloje palá Tupana nakú, nawátakale riwátaka ke la'akana.
46007033	Eyá achiñá kaluri i'ijnatari ripéchuwa marí eja'awá chu i'imakana nakú, riwátakale nakaje la'akana ri'imakáloje palá riyajálojlo penaje.
46007034	Ñaké kaja inaánajlo riká. Iwakajilo i'imakayo a'ayó runakojó palá wawakára'ajeri Jesucristo wátaka ke la'akana, ru'umakáloje Tupánajlo a'akéjami ke. Ruká i'imayo Tupánajlo a'akéjami keja. Eyá inanaru kayajnaru i'ijnatayo rupéchuwa marí eja'awá chu i'imakana nakú, ruwátakale nakaje la'akana ri'imakáloje palá ruyajná nakú.
46007035	Numá ijló ilé ke, palá nakaje i'imakáloje ijló penaje. Unká nuwátala iwakára'akana mapeja, ila'aká piyá nakaje iwátaka ke. Unká ilé kaje penaje kalé numá ijló. Nuwata ila'aká palá. Nuwata kaja a'aká ikó Tupánajlo, iwe'epíkaloje riwátaka ke la'akana itukumó, ipechu i'imaká piyá apú nakaje nakojé ke, apú nakaje nakojé ke.
46007036	Unká ka'ajná iwe'epila naka palani iyani inaánajlo. Re ka'ajná e'iyajena pechu nakú iyani inaana a'akana, nawá'akakoloje achiñana wa'até penaje. Kaja ka'ajná na'apá inaya kaje chiyá. Ila'á palá iyani wa'até. Unká nara'apá la'alá pu'uwaré nayani a'akana aú, nawá'akakoloje penaje.
46007037	Re ka'ajná pajluwa pechu: "Unká no'olaje nutu apujlo riwá'akakoloje rujwa'até penaje. Unká na kalé wakára'ari no'oká ruká", ke ka'ajná ripechu. Ilé ke la'akana i'imajeri palani kaja rojló.
46007038	A'arí ritu, apú wá'akakoloje rujwa'até penaje, la'arí palá. Eyá unká wátala ritu wá'akako, la'arí kaja palá, ritu a'ajeri la'aká palá, chaje rila'aká palá raú.
46007039	Inanaru yajná i'imajika rujwa'até ketana, unká wá'akalajo apú wa'até. Ruyajná taka'añáajika ruká ejomi, ruwátajika ee, ruwá'akojla piño apú Jesucristo ja'apiyá jema'ajeri wa'até.
46007040	E'iyonaja pu'ují iwakajílomi pechu i'imajika, unkájika ee ruwá'ako piño apú wa'até. Ruwá'akakelo apú wa'até, unká ñaké kalé rupechu i'imakajla pu'ují. Nupechu keja numaká ijló ilé ke rinaku. Nuwe'epí re Tupana Pechu no'iyá.
46008001	Chuwa nu'umajika ijló a'ajnejí, na'akare nachi'inárikana jenámijlo, yukuna. Na'á a'ajnejí renámijlo, napechu i'imakale rinaku: "Wachi'inárikana jenami riká", ke. Apala ipechu inakuwá: "Weká, maárowa i'imakaño, we'epiño unká na penaje kalé ilé ke nala'akare", ke. Raú nakaje iwe'epíkare nakojé aú ka'ajná ila'ajé inakuwá nachá'atajeño ke. Ilé ke la'akana unká paala. Íki'ija pekowáaka wátakana aú wa'á pañatéchaka, raú kaja wapechu richaje ke Tupana puráka'alo chojé kaphí.
46008002	La'arí rinakuwá we'epiri ke pechu rinakuwá: "Nuká we'epiri palá piyukeja ilé kaje nakojé", ke. E'iyonaja unká ripechu i'imalá rinaku, Tupana pechu nakú ri'imaká ke.
46008003	Tupana we'epiri mékajenaka wátaka riká íki'ija.
46008004	A'ajnejí, nayá'atakareno nakaje jenami awa'ajé, nakú numaje ijló me'etení. Renami nakú nemá: "Wachi'inárikana jenami riká", ke, unká na penaje ri'imalá. Wawe'epí unká apú ina'uké chi'inárikana penaje i'imalá. Rikaja kalé Tupana, pajluwaja, piyuke ina'uké Chi'inárikana penaje i'imakare.
46008005	E'iyonaja ne'iyajena kemaño: "Re kajrú waminana marí eja'awá chu, ñaké kaja je'echú chu. Neká wakára'año kaja weká", ke nemaká.
46008006	Wawe'epí Tupánaja kalé pajluwaja Wachi'inárikana. Jesucristo jara'apá riká. Riká keño'ótari piyukeja wani nakaje i'imaká, ina'uké wa'ató. Weká, Jesucristo wa'atéjena, i'imaño wala'akáloje rijló nakaje riwátaka ke, ripalamane aú piyukeja nakaje i'imakale. Ripalamane aú kaja weká Tupana yaní.
46008007	Unká piyukeja kalé ina'ukena we'epiño naka kewaka. Unká chiyó nema'á Jesucristo ja'apiyá, napechu i'imaké nakaje jenami nemájikare nakú: "Wachi'inárikana jenami riká", ke, raú ra'á renó napechu nakojé. Najñákachu me'etení a'ajnejí ajopana to'otákare nakaje jenami nakojé, napechu i'imakale: "Wachi'inárikanajlo a'akanami marí a'ajnejí", ke, raú unká najñala riká, unkale nawe'epila palá kewákaje puráka'aloji nakojé. Ñakele rajñakana aú napechu i'imá: "Pu'uwaré wala'aká raú", ke.
46008008	Unká a'ajnejí wajñakare aú kalé palá la'ajeñó ke weká Tupánajlo. Unká kaja wala'alá pu'uwaré unkachu wajñala riká.
46008009	Inakiyana we'epiño unká iná la'alá pu'uwaré ilé kaje a'ajnejí ajñakana aú. Eyá ajopana inakiyánajlo unká ñaké kalé riká. Unká jo'ó nawe'epila palá kewákaje puráka'aloji nakojé. Iká kaja we'epíkaño rinakojejlo numá: Ajñániña ilé kaje a'ajnejí, nato'otájikare renami jimaje. Apala pe'ewé ka'ajná, unká we'epila palá rinakojé, ajñájeri riká pijwa'até, e'iyonaja ripechu i'imajé: "Pu'uwaré nula'aká rajñakana aú", ke. Raú rila'á pu'uwaré.
46008010	Apala piwe'epí unká iná la'alá pu'uwaré rajñakana aú. Apala piya'o ka'ajná a'ajnejí, nato'otákare renami nakojé riñakarelana chu ka'ajná, ajñakana nakú. E'iyowá ke ka'ajná apú Jesucristo ja'apiyá jema'ajeri ja'apaka rewá, unká we'epila palá rinakojé. Riká amari pajñaka riká, raú rajñá kaja riká pijwa'até. Pipechu nakú ri'imá ka'ajná: "¿Chuwa ka'ajná chi riwe'epika, unká rila'alá pu'uwaré rajñakana aú?", ke. E'iyonaja rajñakana aú rikawíla'o rinakojé, ripechu i'imakale: "Pu'uwaré ka'ajná nula'aká raú", ke.
46008011	Piká we'epiri unká pila'alá pu'uwaré rajñakana aú, e'iyonaja kalé piwe'epíkare aú pila'á chapú pinakiyánajlo, ripechu i'imakale, "Rajñakana aú nula'á pu'uwaré", ke. Pipachá rila'á nakaje apo'ojó riwe'epíkare liyá. Ilé kaje aú papichata ripechu. Richaya Jesucristo taka'arí kaja i'imaká, ri'imakáloje Tupana le'ejé penaje.
46008012	Papichátajika ee pejena pechu, unká we'epílaño palá na aú ka iná la'aká pu'uwaré nakojé, Jesucrístojlo pila'á kaja pu'uwaré raú.
46008013	Ri'imi nojñakare pachá ka'ajná nojena nakiyana la'añó pu'uwaré, nala'akale nakaje napechu nakú i'imakare: "Pu'uwaré iná la'aká raú", ke. Ilé ke ri'imajika ee najló, unká wani nojñálaje ri'imi nato'otákare nachi'inárikana jenami jimaje, najñaka piyá riká nomájemi.
46009001	Jesucristo wakára'akarena riyukuna i'imajé nakiyana nuká, ñakele nula'á ajopana riwakára'akarena la'aká ke, nanakiyana nu'umakale. Nomá kaja wawakára'ajeri Jesucristo i'imaká. Ra'apiyá jema'ajeño iká me'etení, nu'umakale riyukuna ijló.
46009002	Ajopana ka'ajná kemaño nunaku: "Unká Jesucristo wakára'akarena nakiyana kalé riká", ke. Kaja iwe'epí palá, nanakiyana nuká, nupalamane jema'akale Jesucristo ja'apiyá. Ilé kaje aú iwe'epí, riwakára'akarena nakiyana nuká.
46009003	Ilé ke nupura'akó nuchayo. Re kaja nunaku kulákatajeño, kemaño nunaku: "Unká Jesucristo wakára'akarena nakiyana kalé riká", ke.
46009004	Nuká kemari nunakuwá: Jesucristo wakára'akarena riyukuna i'imajé nakiyana nuká, ñakele nuwátakela nukejá'ajla ina'uké liyá a'ajnejí nu'umakáloje raú penaje.
46009005	Nuwátakela, nuwá'akojla kaja inanaru Jesucristo ja'apiyá jema'ajeyo wa'até, ruchira'akóloje nujwa'até. Piyukeja ajopana riwakára'akarena chira'akó naluna wa'até. Kayajáloruna waja kaja Jesucristo merénami, kayajálori kaja Pedro.
46009006	Eyá marí ke weká me'etení: Re wejápaja nakaje wajló we'emakáloje raú penaje. Apala ipechu: "Unká méño'ojo Pablo, Bernabé wa'até, wakára'ala ina'uké na'akáloje nakaje najló", ke.
46009007	Palá nawakára'ajeri a'aká suráanajlo najápaka'ala wemí. Unká suráana japala nawarúwa'akaloje najluwa a'ajnejí, a'arumakaji, kaje maká. Piyukeja kamenáruna i'imakaño ajñaño namena e'iyayá nakaje. Piyukeja kaja ovéjana lamára'ajeño ajñaka a'ajnejí, nala'akare nachu'uchure jalá nakiyá.
46009008	Unká ajopana kemaká rinaku ke kalé numaká. Ñaké kaja Tupana puráka'alo, Moisés michú lana'akare i'imaká, kemaká rinaku.
46009009	Marí ke rimaká: "Nachira'ata jema pirakana trigo awakátakejami e'iyowá, ritojro'okáloje richa a'arú rinakojé. Unká nepo'otala ritakú, rajñaka piyá rinakiyana rijápaka'ala wemí", ke. Unká ina'uké we'epíkaloje jema pirakana mu'ují penaje kalé rimá ilé ke rinaku.
46009010	Rimá kaja weká Tupana puráka'alo yukuna i'imajeño nakú, ina'uké a'akáloje wajló nakaje wajápaka'ala wemí, newíña'atakana Ripuráka'alo nakú i'imakale wajápaka'ala.
46009011	Weká ja'apátaño ijló Ripuráka'alo i'imaká, ñakele wawátakela, wemajla ijló i'imaká a'akáloje wajló nakaje, a'ajnejí kaje, we'emakáloje raú penaje.
46009012	Ajopánajlo a'aké nakaje i'imaká, ne'emajíkale ijló Tupana puráka'alo yukuna. Newíña'atajika iká, chaje wewíña'atajika i'imaká, ñakele palani kaja wajló nakaje a'akana. Wawátakela, wemajla ijló a'akáloje nakaje wajló, kajrú wa'apátajikale ijló Tupana puráka'alo i'imaká. E'iyonaja unká wakejá'ala na iliyá i'imaká. Nakaje kamu'ují wala'akare nakú wajña'á panaku. Wala'á ilé ke ina'uké e'iyowá, napechu i'imaká piyá wanaku: "Najña'akáloje nakaje najluwa penájeja ka'ajná ne'emá Jesucristo yukuna wajló", ke. Ilé ke napechu i'imakela, unká na'alajla Ripuráka'alo nanakojó.
46009013	Kaja iwe'epí re nakaje Tupana ñakaré chu jápajeñojlo. Nenókelana ejo nenono napirana nakiyana, pu'uwaré nala'akare chaya. Rinaku jápajeño ajñaño ri'imi nakiyana najápaka'ala wemí.
46009014	Ilé ke kaja wawakára'ajeri Jesucristo wátaka nakaje i'imaká riyukuna i'imajéñojlo. Ajopana wa'até we'emá Tupana i'imataka ina'uké kapichákajo liyá yukuna ajopánajlo. Riwakára'a na'aká wañaté we'emajowa penaje.
46009015	Nuwátakela, numajla najló na'akáloje nojló nakaje we'emajowa penaje, e'iyonaja unká na nukejá'ala nujluwa naliyá. Unká kaja numalá ijló me'etení a'akáloje nojló nakaje. Apala nutaka'ajé me'epijí nakú unká pachá nukejá'ala, e'iyonaja unká na nukejá'alaje iliyá riwemí penaje. Kaja keja nuwátaka i'imakaje. Palani nojló unká nakaje chaya kalé Jesucristo yukuna i'imakana ina'ukénajlo.
46009016	Unká nu'umalá Tupana i'imataka ina'uké kapichákajo liyá yukuna, nula'akáloje nunakuwá ajopana chá'atajeri ke raú. Tupana a'arí nuká nu'umakáloje riyukuna penaje. Chapú wani ri'imajika nojló unkaja ke nu'umá riyukuna najló.
46009017	Nupechu keja nuwátakela riyukuna i'imakana ina'ukejlo, kajrú riwemí i'imakajla nojló, e'iyonaja marí ke riká nojló: Nu'umá riyukuna najló, Jesucristo wakára'akale nuká. Riká penaje ra'á nu'umaká.
46009018	Palani nojló Tupana i'imataka iná kapichákajo liyá yukuna i'imakana najló, nujápaka'ala ri'imakale. Nema'akachu ra'apiyá, ri'imatá neká kapichákajo liyá. Riwemí keja kaja nojló riká.
46009019	Unká na kalé wakára'a nujápaka najló, e'iyonaja nula'á nokó piyuke ina'uké wa'até jápajeri ke, nema'akáloje Jesucristo ja'apiyá penaje.
46009020	Judíona nakiyana wa'até nu'umaká wakajé, napechu keja nu'umaká najwa'até, nu'umakáloje Jesucristo yukuna najló nema'akáloje ra'apiyá. Tupana puráka'alo, Moisés lana'akare i'imaká, ja'apiyá judíona i'imaké. Nuká unká i'imalá ra'apiyá, e'iyonaja nu'umaká re najwa'até ketana, napechu keja kaja nupechu i'imaká ra'apiyá jema'akana nakú.
46009021	Nu'umaká wakajé, unká jema'alaño Moisés puráka'alomi ja'apiyá wa'até ketana, unká kaja nu'umalá ripuráka'alomi ja'apiyá, nu'umakáloje najló Jesucristo yukuna, ripuráka'alo ja'apiyá jema'ajeri kaja nu'umakale.
46009022	Unká we'epílaño palá Tupana nakojé, keja kaja nu'umaká najwa'até nu'umakáloje riyukuna najló, nema'akáloje ra'apiyá. Neká keja nu'umaká piyukeja ina'ukena wa'até, nema'akáloje nupuráka'alo ja'apiyá penaje, ne'emakóloje kapichákajo liyá raú.
46009023	Ilé ke nula'aká ina'uké e'iyowá Jesucristo ja'apiyá jema'ajeño i'imakáloje nachaje, nachaje ke, íki'iruna penaje.
46009024	Kaja iwe'epí marí: Necho'ó ka'ajná namákaloje naka chá'ataka neká jecho'okajo aú, nachá'atajerijloja kalé na'á riwemí. Ñakele ijló numá: Ila'á ipéchuwa ñaké kaja Tupana wátaka ke la'akana nakú, riwemí i'imakáloje ijló raú.
46009025	Piyuke jecho'ojeño lamá'ataka palá nanapona. Unká nala'alá nawátaka ke wani, peyajwé nanapona i'imakáloje, nawó i'ijnaká piyá. Ilé ke nala'aká nachá'atakaloje ajopana penaje. Chá'atajeño wíla'aru nakojé na'á nakaje ramájona penaje. Re rijimárecha, meketánaja penaje kalé riká, rejomi kaja ina'uké pechu kapicháñaa mékajenaka chá'ataka ne'emaká. Eyá weká la'añó piyuke nakaje Tupana wátaka ke, unká tajnákajo penaje kalé riwemí i'imajíkare wajló. Palá ripechu i'imajika wanaku ñakeja.
46009026	Unká nula'alá nakaje mapeja; unká kaja nula'alá nakaje menáwaka.
46009027	Unká ñaké kalé nula'aká, unká nula'alá nakaje nuwátaka ke nujluwa. Nomá nokó nula'akáloje palá penaje. Ilé ke nula'aká, nu'umaká piyá maliyaru Tupánajlo. Riwátaka ke nula'akáloje penaje, nomá nokó. Kaja nowíña'ata kajrú ina'ukena Tupana nakú. Ñakele nuwata piyukeja nakaje la'akana ri'imakáloje palá rinaku penaje. Unká nuwátala rimaká nunaku, "Unká paala pila'aká pijápaka'ala", ke.
46010001	Nojena, nuwata iwe'epika Tupana i'imaká wa'ajútayami chuna wa'até i'imaká. Juni juwáka'ala ke ri'ijnajika nachó. Ilé ke riwá'aka ne'emaká Egipto te'eré eyá. Kaja ewaja nephá juni jalomi kerálani turenaje. Re rijme'etá najló juni jalomi te'erí amákoloje, richuwá nakuwá'akaloje pa'anajo pitá penaje.
46010002	Ilé ke Tupana wá'aka ne'emaká, raú piyukeja riwá'akarena i'imaká rijló bautizádona ke waja piyukeja.
46010003	Piyukeja najñaka riká waja a'ajnejí riwakajé, Tupana a'akare najló je'echú chiyá i'imaká.
46010004	Unká juni i'imalá najló wakajé, Cristo jeño'ótari najló juni jipa e'iyayá. Piyukeja ne'eraká reyá waja juni nakiyana. Cristo i'imari najwáke'ewe i'imaká.
46010005	E'iyonaja kajrú nanakiyana la'aká pu'uwaré. Ilé ke nala'aká pachá Tupana wajari ne'emaká, raú kajrú nanakiyana taka'atako desierto e'iyá i'imaká.
46010006	Ilé ke riwajaka ne'emaká, wala'akáloje wenakuwá raú penaje, we'emaká piyá wéchiruna pu'uwaré la'akanajlo, ne'emaká ke kaja.
46010007	Ipechu i'imaniña pu'ují nakaje jenami nakú Tupana apumí chojé, napechu i'imaká ke kaja. Tupana puráka'alo lana'akéjami kemari nanaku: "Re naya'o na'ajnewá ajñakana nakú, i'irakaje kaje nakú. Rejomi nácho'o arápa'aje", ke. Ilé ke nala'aká nakajmo'okó wakajé, napechu i'imakáloje pu'ují jema pirakana i'irí jenami nakú penaje.
46010008	Apú wakajé nala'á namanaicho ajopana wa'até, ajopana wa'até ke i'imaká. Wala'aniña ñaké kaja. Ilé ke nala'aká pachá Tupana kapichátari pajluwa kálaja veintitrés mil ina'ukena i'imaká.
46010009	Nanakiyana la'añó najluwa Tupana mapechuru ke, unkale ra'alá najló nakaje nawátakare. Wala'aniña nala'aká i'imaká ke. Ilé ke nala'aká pachá riwakára'a jeína yuriná wani ajma'aká ne'emaká, raú nataka'atákaloje.
46010010	Nanakiyana akha'añó Tupana maná, pachá riwakára'a pajluwaja rijwa'ateje, je'echú chiyaje, i'ijnaká nenótaje.
46010011	Moisés lana'arí pu'uwaré a'ajútaya michuna la'akare yukuna. Tupana puráka'alo lana'akéjami nakiyana riká, rila'akáloje me'etení i'imakaño jenakú. Raú weká, kaja penaje rená chu i'makaño, we'epiño rinakojé, wala'aká piyá pu'uwaré nala'aká i'imaká ke kaja.
46010012	Apala pipechu pinakuwá: "Kaja kaphí péchuri nuká Tupana chojé, unká wani nócho'olajo richiyá", ke. Piwe'epino pikó, pila'aká piyá pu'uwaré.
46010013	Na ka'ajná a'á iná me'é rijluwa, iná la'akáloje pu'uwaré penaje. Ñaké waja piyukeja ina'ukénajlo riká. Tupana a'arí rinakojó iná, iná la'aká piyá pu'uwaré. Unká riyurila pu'uwaré la'akaná chá'ataka iná. Pu'uwaré la'akaná a'akachu iná me'é rijluwa, Tupana la'á iná pechu kaphí, iná la'aká piyá pu'uwaré.
46010014	Nojena, íki'ija nuwátakarena, marí ke ri'imakale, i'imá u'upejlú nakaje jenami, nemakare nakú: "Wachi'inárikana jenami riká", ke liyá.
46010015	Ke'ejwiruna i'imajika ee, jema'á nupuráka'alo nulana'akare ijló ja'apiyá.
46010016	Nenoka Jesucristo yámona, rajñá ra'ajnewá najwa'até kaja penaje i'imaká. Rimá Tupánajlo i'irakaje, pan kaje nakú: "Palá pila'aká weká raú", ke. Ñaké kaja wemaká rijló, Jesucristo taka'akale wachaya i'imaká. Riwakajé rira i'ijná itapuwa aphumi chiyá wachaya i'imaká. Rijwa'atéjena we'emakale, we'erá kajmú kaje jalá riwe'epéjona penaje. "Wachaya wa'ató ritaka'akale i'imaká", ke kemakana riká ra'apiyá jema'ajéñojlo. Wajñá kaja pan riwe'epéjona penaje. "Wachaya wa'ató ra'á kaja rikó taka'akájejlo i'imaká", ke kemakana riká rajñakana aú.
46010017	Jesucristo, pajluwaja riká, eyá weká rijwa'atéjena íki'iruna, e'iyonaja kalé pajluwa japi keja weká pajwa'atéchaka ripalamane aú.
46010018	Kaja iwe'epí meke Israel michú lakénami nójika napirana nakiyana napumí chojé, pu'uwaré nala'ajíkare pachá. Rejomi najñake ri'imi pajñakani. Raú pajluwa japi keja ne'emajika pajwa'atéchaka.
46010019	Nakaje jenami nakú napechu i'imaké: "Wachi'inárikana jenami riká", ke. E'iyonaja unká ñaké kalé ri'imajika. Ñakele ri'imi, nato'otájikare rijimaje, i'imakeri apú ri'imi keja kaja.
46010020	Jiñana péchujlo nenókeno napirana nakiyana, unká Tupánajlo kalé. Unká wani nuwátala i'imaká jiñana pechu wáke'ewena.
46010021	Unká méño'ojo i'imalá Tupana wa'atéjena, eyá jiñá pechu wa'atéjena pajñakani. Re i'irakaje, wawakára'ajeri Jesucristo we'epéjona penaje. Re kaja apú i'irakaje, jiñana péchujlo a'akéjami. Ñakele unká nuwátala i'imaká jiñana pechu wáke'ena ri'imi ajñakana aú, jiñana péchujlo a'akéjami ri'imakale.
46010022	Unká wani paala ilé ke la'akana. Ilé kaje pachá Tupana yúcha'o wachá, rimejajnena we'emakale. Unká richaje kalé weká nakaje la'akana aú.
46010023	Ne'iyajena kemaño inaku: "Unkachu rila'akana nakú kemakana i'imalá Tupana puráka'alo lana'akéjami e'iyá, iná la'ajla iná wátaka ke". Kewaka, iná la'ajla ñaké, e'iyonaja re'iyajé nakaje iná wátakare la'akana aú, unká iná a'alá ajopana ñaté nala'akáloje palá richaje, richaje ke, Tupana wátaka ke.
46010024	Palani iná la'aká nakaje ri'imakáloje palá ajopana ina'ukénajlo. Eyá unká paala iná nakuwaja kalé we'epíkana.
46010025	Ri'imi, iwarúwa'ajikare ri'imi ñakarelana chiyá, ajñá riká, ipechu i'imaniña rinaku: "¿Mere eyá ka'ajná najña'á ri'imaká? ¿Wajñájika riká aú chi ka'ajná wala'ajé pu'uwaré?" I'ijnatániña ipéchuwa ilé ke.
46010026	Ajñá riká, Tupana palamane riká, piyukeja nakaje eja'awá chu i'imakare minárikana ri'imakale.
46010027	Pajluwaja ka'ajná yukupéra'ari piká, pi'ijnakáloje pa'ajnewá ajñaje rijwa'até. Unká ka'ajná Jesucristo wa'ateje kalé riká, e'iyonaja pi'ijná richaje. Apala ra'á pijló ri'imi. Rajñakana nakú ka'ajná pipechu i'imajé: "¿E ka'ajná nato'otaka kaji ri'imi nakaje jenami nakojé?" E'iyonaja pikejá'aniña riyukuna, pikawíla'ako piyá rinakojé.
46010028	E'iyowá ke ka'ajná apú iphaka pinaku, kemari pijló: "Marí ri'imi nachi'inárikana jenámijlo a'akanami riká", ke. Ilé ke rimaká aú ka'ajná unká pajñala riká, apú pechu i'imakale ka'ajná rinaku: "Rajñakana aú iná la'á pu'uwaré", ke. Ñaké ripechu i'imakale, pajñániña riká
46010029	Pajñakela riká, apú kawíla'ojla rinakojé, ripechu i'imakálejla pinaku: "Unká wani paala rila'aká rajñakana aú", ke. Ilé ke ripechu i'imakálejla pinaku, pajñániña riká.
46010030	Iná kemá Tupánajlo, iná ajñaka riká yámona: "Palá pila'aká nuká marí a'ajnejí aú", ke. Unká naje kalé apú kemá wanaku: "Pu'uwaré nala'aká ilé kaje a'ajnejí ajñakana aú", ke.
46010031	Piyuke nakaje ila'akare, a'ajnewá ajñakana ka'ajná, nakaje jalá i'irakana ka'ajná, ila'á piyukeja nakaje ri'imakáloje palá Tupana nakú penaje.
46010032	Amátaniña ajopana ina'ukena pu'uwaré la'akaná aú. Judíona ka'ajná, unká judíona kalé i'imakaño ka'ajná, eyá Jesucristo wa'atéjena ka'ajná, amátaniña neká pu'uwaré la'akaná aú.
46010033	Eyá nuká la'arí piyukeja nakaje ri'imakáloje palá piyukeja ina'ukena nakú penaje. Unká nujlúwaja kalé nula'á riká. Nuwata piyukeja nakaje nula'akare i'imaká palá ajopánajlo, napechu i'imakáloje kaphí Jesucristo chojé, ne'emakóloje kapichákajo liyá raú.
46011001	Jesucristo amátari nu'umaká palá la'akaná aú. Nula'aká nakaje marí eja'awá chu i'imaká, ke kaja nuwátaka ila'aká.
46011002	Nojena, palá nupura'akó inaku, rejo'okaja iwe'epíkale nuká. Rejo'okaja ipechu nakú nakaje nowíña'atakare nakú i'imaká.
46011003	Jesucristo wakára'ari achiñana. Tupana i'imaká Jesucristo wakára'ajeri, ke kaja achiñá i'imaká inanaru wakára'ajeri.
46011004	Ina'uké nakiyana ka'ajná awakaño Tupana puráka'alo jema'ajé. Re ka'ajná pajluwa ja'apátari najló mékeka Tupana kemaká rijló yukuna. Apala ripura'akó Tupana wa'até, eyá ra'apátaka najló Ripuráka'alo yukuna, ketana ka'ajná re rijapéwane richá. Ilé ke rila'aká aú unká riphala riwakára'ajeri Jesucristo ja'apí.
46011005	Re kaja ka'ajná pajluwájaru inanaru ne'iyá, pura'ayó kaja Tupana wa'até. Ru'umá kaja najló Tupana puráka'alo yukuna rimaká rojló ke. Unkachu ro'olá ruwíla'aru pajré, unká paala rula'aká ruyajná raú, ruwakára'ajeri ri'imakale. Inaana unká ina'ukélaruna wilá napiro'ó. Ñaké ruká, unkachu ruwíla'aru pajré i'imalá ruchá rupura'akó Tupana wa'até ketana ka'ajná, ro'opátaka ripuráka'alo yukuna ketana ka'ajná.
46011006	Unkachu ro'olá ruwilá pajré, palani ruwilá piro'okana. Piro'okeja ru'umakela, ropáña'ojla. Ñaké kaja napáña'ako, jara'akeja newíla'aru i'imakachu. Ilé ke ri'imakale najló, iwakára'a napára'aka newíla'aru ripajré aú.
46011007	Eyá achiñá, unká apára'ala riwíla'aru ripura'akó ketana Tupana wa'até. Unká rapára'ala riká, Tupana keja kaja ri'imakale inaana wakára'ajeri. Tupana wakára'ari achiñana, eyá achiñá wakára'ari inaana.
46011008	Paineko chiyó Tupana keño'ótari achiñá i'imaká. Ñakele unká inanaru napona nakiyana aú kalé rikeño'ota ri'imaká. Inanaru rikeño'ota achiñá napona nakiyana aú i'imaká.
46011009	Unká kaja rikeño'ótala achiñá inanárujlo penaje. Rikeño'óta inanaru achiñajlo, riñaté a'ajeyo penaje.
46011010	Ilé ke ri'imakale, inanaru apára'ayo ruwíla'aru ripajré aú. Ruwíla'aru pajré iná amaka aú iná we'epí achiñana ja'apiyá jema'ajeyo ruká. Palani kaja Tupana wa'atéjena, je'echú chiyájenajlo, ñaké la'akana.
46011011	Achiñana, inaana wa'até i'imaño papalamánechaka pajwa'atéchaka. Ke wajló riká Jesucristo ja'apiyá jema'ajéñojlo. Unká we'emalá we'emajowa paliyáaka.
46011012	Kewaka achiñá napona nakiyá keño'ótakanami inanaru. Eyá inaana palamane achiñana i'imaká. Tupana palamane waja piyukeja nakaje.
46011013	Iká kemájeño naka palani inaana la'akajla, unkachu newíla'aru pajré i'imalá, awakako Tupana wa'até pura'ajó ejéchami.
46011014	Ina'uké we'epika aú achiñana pitúka'ataka newilá aú, ajopana ina'ukena apáña'o na'apí.
46011015	Newilá chojé inaana amó palá. Newíla'aru pajré keja newilá. Ilé ke numaká ijló rinaku aú, inakiyana wátaño
46011016	nujwa'até akha'ákakano rijimaje. Iwe'epí marí: Me'etení weká keja we'emaká, wawakako wakajé Tupana puráka'alo jema'ajé. Ñaké waja piyukeja ajopana Jesucristo wa'atéjena la'aká. Unká waja inaana pura'aló Tupana wa'até, unkachu newíla'aru pajré i'imalá. Kaja keja we'emaká.
46011017	Nakaje numájikare nakú ijló me'etení, aú unká numalaje inaku: "Palá nala'aká", ke. Jesucristo wa'atéjena awakaño pajwa'atéchaka palá napechu i'imakáloje Tupana nakú. Eyá ijló unká ñaké kalé riká, chapú ila'akale ikó awakako kewá.
46011018	Numá inaku ilé ke, ajopana kemakale nojló inaku marí ke: —Nawakákochu Tupana puráka'alo jema'ajé, ne'iyajena akha'ákañono pajwa'atéchaka. Nuwe'epí kewaka nemaká inaku ñaké.
46011019	Kaja keja riká, raú iná we'epíkaloje mékajenaka e'iyowá ja'apaño palani puráka'aloji chuwá.
46011020	Awakono a'ajnewá ajñaje pajwa'atéchaka raú iwe'epikáloje nakaje Jesucristo la'akare i'imaká, e'iyonaja unká wani ñaké kalé ijló riká.
46011021	Riphaka rená chojé ejéchami, iká ajñaño a'ajnewá pajwa'atéchaka ikámika ke ajopana liyá. A'apona ke, ajopana ña'aká me'epijí panaku, eyá ajopana yuwéra'año kaja nawa'á.
46011022	Re iñakaré ajñákaloje a'ajnewá richu penaje. Unká naje kalé ila'á mapejáruna ke ajopana Jesucristo ja'apiyá jema'ajeño, ijwa'até awakákaño. Iká apáña'ataño kamu'ují la'akaño nakú. ¿Meke iwátaka numaká ilé kaje nakú? ¿E iwátaka nupura'akó inaku palá ilé kaje aú? Ilé ke ila'aká pachá unká méño'ojo nupura'aló inaku palá.
46011023	Wawakára'ajeri Jesucristo la'aká i'imaká, ke wala'akano. Riwakajé lapí Judas a'aká ripinánajlo ri'imaká yámona, Jesucristo ajñari pan nakiyana ra'apiyatéjena wa'até. Rijña'á rikápojo riká.
46011024	E rimá Tupánajlo: —Palá pila'aká weká marí pan aú. Rejomi ritupa'á najló rinakiyana. Rimá najló: —Ichaya penaje no'ojé nunapona. Ñakele nuyámijo marí ke kaja ajñájika pan pajwa'atéchaka, raú iwe'epíkaloje ichaya nutaka'á —ke rimaká najló i'imaká.
46011025	Rejomi najñá na'ajnewá rijwa'até. Pan rijña'aká rikápojo, ke kaja rijña'aká rikápojo tiyela. E rimá najló: —Marí nura. Ripalamane Tupana la'ajé wajé nakaje ina'ukéjloje ne'emakáloje ra'apiyá penaje. Marí ke kaja i'irajika riká pajwa'atéchaka nuyámijo, raú iwe'epikáloje ichaya nutaka'á —ke rimaká najló.
46011026	Ilé ke Jesucristo la'akale i'imaká, wajñá kaja pan pajwa'atéchaka, najñaka ri'imaká ke kaja. Raú we'ejnatákano wapéchuwa rinaku. We'erá kaja kajmú kaje jalá pajwa'atéchaka, ne'eraká ri'imaká ke kaja. We'ejnatá kaja wapéchuwa rinaku. Ilé ke ila'ajika Jesucristo taka'aká wachaya we'epéjona penaje. A'ajná riphájika piño majó ejená wala'ajé ñaké.
46011027	Iná ajñákachu mapeja riká pan, riwe'epéjona penaje i'imakare, iná la'á pu'uwaré unká pachá iná iphala palá Jesucristo ja'apí. Ra'á rinapona wachaya we'emakóloje kapichákajo liyá. Iná i'irakachu kaja mapeja kajmú kaje jalá, ñaké kaja iná la'aká pu'uwaré unká pachá iná iphala palá ra'apí.
46011028	Paineko iná i'imá iná pechu ko'oná, iná we'epikáloje e ka'ajná iná ajñákajla riká, e ka'ajná iná i'irakajla kaja kajmú kaje jalá.
46011029	Jesucristo taka'arí wachaya i'imaká. Wajñá pan, we'erá kaja kajmú kaje jalá pajwa'atéchaka riwe'epéjona penaje. Unkachu iná we'epila na penájeka inajlo riká, unká iná la'alá palá raú, ñaké kaja ri'irakana aú. Ripachá Tupana wajájeri iná.
46011030	Mapeja inakiyana ajñaka pan, ñaké kaja ne'eraká kajmú jalá. Unká nawe'epila na penájeka riká, pachá kajrú nala'akó natámina. Ne'iyajénajlo nanapona pojlo'ó, jimaje ne'iyajena taka'á.
46011031	We'emakachu wapechu ko'oná wajñaka riká yámona ee, unká na pachá Tupana wajálaje weká ilé ke wala'aká pachá.
46011032	Pu'uwaré wala'akare pachá Tupana wajaje weká, wala'aká piyá ñakeja piño. Ilé kaje aú unká we'emalaje kapichájeño ke riliyá. Unká we'emalaje unká jema'alaño Tupana ja'apiyá, kapichájeño penájena i'imakaño ke.
46011033	Ñakele, nojena, awakájiko ee a'ajnewá ajñaje pajwa'atéchaka riwe'epéjona penaje, iwata pekowáaka ajñákaloje pajñakani riká penaje.
46011034	Kewí me'epijí i'imakárenajlo ajñájeño na'ajnewá nañakaré chu. Ilé ke la'akana aú unká Tupana wajálaje iká, unká pachá ila'alá palá pajwa'atéchaka awakako wakajé. Re kaja jo'ó nakaje unká nulamá'atalare ijwa'até me'etení. Nuphájika inaku wakajé nulamá'ataje riká ijwa'até.
46012001	Nojena, nuwata iwe'epika Tupana Pechu a'aká Jesucristo ja'apiyá jema'ajéñojlo we'epíkaje nakojé.
46012002	Kaja iwe'epí mékeka ipechu i'imaká, unká chiyó jema'á Jesucristo ja'apiyá i'imaká. Riwakajé kajrú nakaje jenami i'imajika ijló ichi'inárikana ke Tupana apumí chojé. Unká nakaje jenami pura'aló, mapeja riká, e'iyonaja ipechu i'imaké rinaku: "Kewaka riká", ke.
46012003	Ñakele chuwa nuwata iwe'epika marí: Unká Tupana Pechu wakára'ala iná pura'akó pu'uwaré Jesucristo nakú. Ripechu palamane aú ja kalé iná we'epí Jesucristo iná wakára'ajeri. Raú iná kemá iná nakuwá: "Nuwakára'ajeri wani Jesucristo".
46012004	Tupana Pechu a'arí ke'iyapejé we'epíkaje ra'apiyá jema'ajéñojlo.
46012005	Raú nala'á ke'iyapejé nakaje nawe'epíkare nakojé apú, apú ke. Jesucrístojloja kalé wala'á nakaje palá riwakára'aka ke.
46012006	Tupánaja kalé a'arí wañaté, nakaje wala'akare jácho'okoloje palá rijló penaje.
46012007	Tupana Pechu a'arí we'epíkaje Jesucristo ja'apiyá jema'ajéñojlo nala'akáloje ajopana nanakiyánajlo nakaje palá.
46012008	Ripechu palamane pajluwa inakiyana we'epiri palá nakaje nakojé, ra'apátakaloje riyukuna ajopánajlo. Apú ka'ajná we'epiri kaja Ripechu palamane aú meke kemakánaka Tupana puráka'alo, ri'imakáloje riyukuna ajopánajlo penaje.
46012009	Tupana Pechu kaja a'arí apujlo we'epíkaje, ripechu i'imakáloje kaphí Tupana chojé, raú rila'akáloje ajopánajlo nakaje. Ripechu kaja a'arí apujlo we'epíkaje ritejmo'ótakaloje natámina penaje.
46012010	Ajopánajlo Ripechu a'arí we'epíkaje, nala'akáloje ripalamane nakaje Tupánaja kalé we'epíkare la'akana. Ajopánajlo ra'á kaja we'epíkaje na'apátakaloje ina'ukejlo Tupana puráka'alo ra'apiyá ke penaje. Apujlo ra'á we'epíkaje riwe'epíkaloje piyukeja puráka'aloji nakojé, raú riwe'epí mékaje puráka'aloji jiñana liyaje, eyá mékaje puráka'aloji Tupana liyaje. Apujlo ra'á we'epíkaje ripura'akóloje me'echuje puráka'aloji chu penaje. Eyá apujlo ra'á kaja we'epíkaje ra'apátakaloje meke kemakánaka riká ajopánajlo.
46012011	Rikaja kalé Tupana Pechu a'arí Jesucristo ja'apiyá jema'ajeño nakiyánajlo ke'iyapejé we'epíkaje numakare nakú. Ra'á we'epíkaje apujlo, apujlo ke, riwátaka ke.
46012012	Re ke'iyapejé iná napona nakiyana, e'iyonaja kalé pajluwa japi keja riká piyukeja. Ñaké kaja Jesucristo ja'apiyá jema'ajeño rijló. Kajrú weká, e'iyonaja pajluwaja nakiyana japi keja weká rijwa'até piyukeja.
46012013	Jesucristo ja'apiyá jema'ajeño i'imaño judíona nakiyana ka'ajná, unká judíona nakiyana kalé ka'ajná, ajopana wa'até jápajeño nakiyana ka'ajná, najluwa jápajeño nakiyana ka'ajná. Piyuke weká i'imaño pajluwaja wa'atéjena, Tupana Pechu la'akale weká Jesucristo wa'atéjenawa penaje. Tupana a'arí wajló Ripechu, ñakele rikaja kalé pajluwa Ripechu wajwa'até piyukeja.
46012014	Unká pajluwaja nakojé ke kalé iná napona. Re kajrú iná napona nakiyana.
46012015	Iná ji'imá kemakela inajlo: "Unká piyáthe'ela kalé nuká, ñakele unká pinapona nakiyana kalé nuká". Ilé ke rimakela inajlo, unká rácho'olojla raú iná napona nakiyá.
46012016	Iná i'ijwí ka'ajná kemakela inajlo: "Unká pijlú kalé nuká, ñakele unká pinapona nakiyana kalé nuká". Ilé ke rimakela inajlo, unká kaja rácho'olojla raú iná napona nakiyá.
46012017	Piyuke iná napona i'imakela iná ijlú ke, unká na aú iná jema'alajla. Piyuke iná napona i'imakela iná i'ijwí ke, unká kaja na aú iná amálajla nakaje.
46012018	Tupana puwícha'ari wanapona, rila'akáloje apú nakaje, apú nakaje ke Tupana wátaka ke.
46012019	Piyuke iná napona i'imakela pajluwaja rinakiyana ke, unká iná napona i'imalajla.
46012020	Re kajrú iná napona nakiyana iná nakú, e'iyonaja pajluwaja iná napona. Ñaké kaja re kajrú Jesucristo ja'apiyá jema'ajeño, e'iyonaja pajluwa japi keja weká rijwa'até.
46012021	Unká meke la'ajé iná ijlú kemalajla iná yáthe'elajlo: "Unká na penaje pi'imalá nojló", ke. Unká kaja meke la'ajé iná wíla'aru kemalajla iná ji'imajlo: "Unká na penaje pi'imalá nojló", ke.
46012022	Unká ilé ke kalé riká. Re ka'ajná wanapona nakiyana wapechu i'imakare nakú: "Unká na penaje ri'imalá", ke. Apú wanapona nakiyana chaje riká, iná i'imakáloje palá raú.
46012023	Re ka'ajná kaja rinakiyana wapechu i'imakare nakú: "Mapéjari keja riká", e'iyonaja apú wanapona nakiyana chaje wa'aká wanakojó riká. Unká palani kalé ramako ka'ajná, ñakele wapára'a riká a'arumakaji aú.
46012024	Eyá wanapona nakiyana palá amákaro, unká wa'alá ñaké wanakojó riká, unká na penaje kalé iná a'akale iná nakojó riká. Tupana puwícha'ari wanapona, raú iná pechu i'imakare nakú: "Mapéjari riká", ke, riwata kaja wa'aká palá wanakojó riká.
46012025	Ilé ke ripuwícha'aka wanapona wajló, ri'imakáloje pajluwa japi keja wajló. Ñaké kaja weká, Jesucristo ja'apiyá jema'ajéñojlo riká. Tupana wátari wapechu i'imaká palá panakuwáaka; riwata kaja wa'aká pañatéchaka; riwata kaja wa'aká wanakojó pekowáaka.
46012026	Pajluwaja wanapona nakiyana chapátakachu weká, unká waja paala piyuke wanapona raú. Ñaké kaja Jesucristo wa'atéjenajlo riká. Apala pajluwa wanakiyana ka'ajná amari chapú kaje yajwé, raú piyuke weká unká waja paala, wanakiyana kaja ri'imakale. Apala ajopana ka'ajná pura'añó palá pajluwaja wanakiyana nakú, raú palá kaja ri'imaká wanaku, wanakiyana ri'imakale.
46012027	Jesucristo wa'atéjena iká. Piyukeja iká, pajluwano, pajluwano ke, rijwa'atéjena nakiyana waja ila'akáloje ripechu nakú i'imaká ke.
46012028	Tupana i'iwapari we'emaká we'emakáloje Jesucristo ja'apiyatéjena, rejomi riwaka'akáloje weká ke'iyapejé nakaje la'ajé. Wanakiyana ra'á Ripuráka'alo ja'apátajeño penaje, na'apátakaloje ra'apiyá ke Ripuráka'alo ajopánajlo. Ra'á kaja wanakiyana ina'uké jewíña'atajeño penaje, newíña'atakaloje neká Ripuráka'alo nakú. Ra'á kaja wanakiyana, nala'akáloje Ripechu palamane nakaje rikaja kalé we'epíkare la'akana. Ra'á kaja ajopana natejmo'ótakaloje natámina penaje. Ra'á kaja ajopana ne'emakáloje ina'uké ñaté a'ajeño penaje. Ra'á kaja ajopana ne'emakáloje Jesucristo ja'apiyá jema'ajeño wakára'ajeño penaje. Eyá kaja penaje ra'á kaja ajopana napura'akóloje me'echuje puráka'aloji chu.
46012029	Unká piyukeja kalé weká, Jesucristo i'iwapakárena nakiyana, riwakara'akáloje weká ke'iyapejé nakaje la'ajé. Unká kaja piyuke kalé weká Tupana puráka'alo ja'apátajeño. Unká kaja piyukeja kalé weká ina'uké jewíña'atajeño. Unká kaja piyukeja kalé weká la'alaño Tupana Pechu palamane nakaje rikaja kalé we'epíkare la'akana.
46012030	Unká kaja piyukeja kalé weká tejmo'ótaño natámina; unká kaja piyukeja kalé weká pura'añó me'echuje puráka'aloji chu; unká kaja piyukeja kalé weká we'epiño napuráka'alo ja'apátakana na'apiyá.
46012031	Iwata ijluwa we'epíkaje Tupana a'akare, apú nakaje chaje palaka ri'imakale. Chuwá numájika ijló rinaku.
46013001	Apú eyá ke nuwe'epíkano ajopana, ajopana ke, pura'akó chu pura'akano. Apú eyá ke nuwe'epino kaja Tupana wa'atéjena, je'echú chiyájena, pura'akó chu pura'akano. Ilé ke nuwe'epíkajla pura'akajo palá wani, eyá unkachu nuwátala íki'ija ajopana ina'ukena, mapéjari keja nu'umakajla, kumu nakú nawara'aká mejé jema'akó keja.
46013002	Apala nuwe'epí Tupana puráka'alo ja'apátakana ra'apiyá ke; apala nuwe'epí kaja piyuke nakaje, me'echuje ke i'imakare ina'ukejlo nakojé we'epíkana; apala nuwe'epí piyukeja nakaje nakojé. Kaphí ka'ajná nupechu Tupana chojé, ratatakáloje nojló ipuré rapukuna chiyá penaje. Apala nuwe'epíkajla ilé kaje la'akana piyuke, eyá unkachu nuwátala íki'ija ajopana ina'ukena, mapéjari keja nu'umakajla.
46013003	Apala no'ó ka'ajná piyuke nunane kamu'ují la'akáñojlo; no'ó kaja ka'ajná nokó kera'athani chojé ajopana chaya. Eyá unkachu nuwátala íki'ija ajopana ina'ukena, unká na penaje ilé ke nula'akare i'imalajla nojló.
46013004	Iná wátakachu íki'ija ajopana ina'ukena, marí ke iná najwa'até: Unká iná yúcha'alo nachá kiñaja, unkachu nala'alá inajlo nakaje iná wátaka ke. Ina'uké wani iná najwa'até. Unká kaja iná wo i'imalá chapú nachá, nachá'atakachu iná; unká kaja iná la'alá iná nakuwá ajopana chá'atajeri ke; unká kaja iná pechu i'imalá iná nakuwá: "Nuká we'epiri nachaje", ke.
46013005	Iná wátakachu íki'ija ajopana ina'ukena, unká iná la'alá nakaje mapechúwaka najwa'até; unká kaja kanakúje'eke kalé iná najwa'até; unká kaja ima'á péchuri kalé iná; unká kaja iná a'alá iná nakojó chapú nala'akare iná. Kiñaja iná ka'aká iná pechu nakiyó riká.
46013006	Iná wátakachu íki'ija ajopana ina'ukena, unká iná la'alá pu'ují iná péchuwa pu'uwaré nala'akare aú. Pu'ují iná pechu palá nala'akare aú. Palani puráka'aloji chuwá ri'imakale, pu'ují iná pechu najwa'até.
46013007	Iná wátakachu íki'ija ajopana ina'ukena, unká iná wátala nala'aká neká unká ina'ukélaruna ke najluwa. Iná wata ina'uké íki'ija, nala'aká iná chapú e'iyonaja. Palá la'ajeñó iná amá ajopana ina'ukena, unká chiyó ne'emá ñaké. Unká iná jácho'olo íki'ija nawátakana chiyá.
46013008	Unká íki'ija pekowáaka wátakana tajnálajo. Akijñojo unká na ja'apátalaje Tupana puráka'alo ra'apiyá ke; unká kaja na pura'alajo me'echuje puráka'aloji chu. Nakaje ina'uké we'epíkare nakojé me'etení, unká i'imalaje ñaké riwakajé.
46013009	Nakaje nakiyana nakojeja kalé wawe'epí me'etení. Tupana puráka'alo nakiyana yukúnaja kalé we'emá ina'ukejlo me'etení, wawe'epíkale rinakiyánaja kalé nakojé.
46013010	Wawe'epíjika wakajé piyukeja nakaje nakojé, unká rinakiyana nakojeja kalé wawe'epeje reyá a'ajná ño'ojó.
46013011	Yuwají nu'umaké wakajé, nupura'ajiko yuwají pura'akó ke kaja. Nu'ujnatake nupéchuwa yuwají i'ijnataka ripéchuwa ke kaja. Kaja phíyu'uke nu'umaká wakajé, nuyurí nuyámojo piyukeja nujyuwako.
46013012	Ñaké kaja wajló nakaje me'etení. Ijama keja wawe'epika Jesucristo puráka'alo nakojé. Iná amaka iná ñaká jupichumi kaná chojé, keja wajló riká. Je'echú chu we'emajika wakajé wamaje Jesucristo. Me'etení nuwe'epí rinakiyánaja nakojé. Je'echú chu nu'umajika wakajé nuwe'epeje piyukeja nakaje nakojé. Tupana we'epika nunakojé, ke kaja nuwe'epíjika piyuke rinakojé.
46013013	Re weji kele nakaje Tupana liyá unká tajnálajo: kaphí Tupana chojé i'imakana; nakaje i'imajíkare wajló wátakana nakú; íki'ija wawátajika pekowáaka. Chaje wani Tupana wátaka wawátaka íki'ija riká, ajopana ina'ukena wa'até.
46014001	Tupana Pechu palamane aú iná wáta íki'ija ajopana ina'ukena. Iwe'epí itukumó Tupana liyaje we'epíkaje wátakana ijluwa. Palani we'epíkaje ra'á inajlo, ripalamane aú iná ja'apata palá ajopánajlo Tupana puráka'alo ra'apiyá ke.
46014002	Pura'aró me'echuje puráka'aloji chu kemari Tupánajlo nakaje nakú. Rijloja kalé rimá, unká rimalá rinaku ajopana ina'ukénajlo, unkale nawe'epila meke kemakánaka riká. Ripechu aú Tupánajloja kalé rimá riká, ajopánajlo micho'ojneji riimakale.
46014003	Eyá ja'apátari Tupana puráka'alo ajopánajlo, ja'apátari riká ra'apiyá raú nawe'epíkaloje richaje, richaje ke nakaje Tupana wátakare nala'aká nakojé. Ripuráka'alo la'arí kaja napechu kaphí, nala'akó piyá ujwí; ripala'atá kaja napechu chapú kaje chiyá.
46014004	Pura'aró me'echuje puráka'aloji chu, la'arí ripéchuwaja kalé kaphí ripuráka'alo aú. Eyá ja'apátari Tupana puráka'alo Jesucristo ja'apiyá jema'ajéñojla, la'arí napechu kaphí rema'akana aú.
46014005	Nuwátajla piyukeja iká pura'akó me'echuje puráka'aloji chu, e'iyonaja richaje nuwátaka iwe'epika Tupana puráka'alo ja'apátakana ra'apiyá, palani rema'ajéñojlo ri'imakale. Kaja unká méño'ojo iná we'epila meke me'echuje puráka'aloji chu pura'ajero kemaká. Ripuráka'alo ja'apátajeri i'imakachu, palani kaja riká rema'ajéñojlo nawe'epíkaloje richaje, richaje ke Tupana nakojé raú.
46014006	Nojena, nu'ujnakela ichaje ee ka'ajná, apala nupura'ojla ijwa'até me'echuje puráka'aloji chu. Unká na penaje kalé ijló ri'imakajla. Eyá numakela ka'ajná ijló nakaje nakú ipura'akó chu, Tupana kemakare nakú nojló, nowíña'atajla iká Ripuráka'alo nakú. No'opátajla kaja ijló Tupana puráka'alo ra'apiyá. Kaji puráka'aloji i'imarijla palani ijló.
46014007	Unkachu kewirí mejé i'imalá palanakiya, palanakiya ke, unká iná we'epílajla na yáleka napho'ó. Unkachu guitarra mejé i'imalá palanakiya, palanakiya ke, unká kaja iná we'epílajla na ataníkajeka nawara'á.
46014008	Suráana wakára'ajeri ka'ajná wakára'a rile'ejena suráana ajopana wa'até nókajo. Namaka napinana waíchaka aú napho'ó luwiluwí kaje chojé. Rejéchami na'akó nalekare ja'apejé nenókakoloje najwa'até penaje. Eyá apo'ojó nema'akela rimejé, unká na'alajla nanakojó nalekare.
46014009	Ñaké kaja ijló riká. Iná pura'akochu me'echuje puráka'aloji chu, unká ajopana we'epila meke kemakánaka riká. Ñakele unká na penaje ri'imalajla najló.
46014010	Re kajrú ajopana, ke'iyapejena ina'ukena, marí eja'awá chu, pura'añó napura'akó chu waja. Me'echuje waja riká ajopánajlo. Richu pura'ajéñoja kalé we'epiño mékeka nemaká.
46014011	Unkachu noma'alá apú pura'akó, riwe'epí ajopana nakiyana nuká. Ñaké kaja nupechu i'imakajla rinaku, unkale noma'alá ripuráka'alo.
46014012	Ñakele palani iwátaka ijluwa we'epíkaje Tupana Pechu a'akare ijló, raú a'akáloje ajopana Jesucristo ja'apiyá jema'ajeño ñaté nawe'epíkaloje richaje, richaje ke Tupana puráka'alo nakojé.
46014013	Marí ke palani me'echuje puráka'aloji chu pura'akano: Iná pura'ajiko ee me'echuje puráka'aloji chu, iná keja'a Tupana liyá inajluwa we'epíkaje, iná ja'apátakaloje palá riyukuna ajopánajlo.
46014014	Nupura'ajiko ee Tupana wa'até me'echuje puráka'aloji chu, nupechu nakuwaja kalé nupura'ó rijwa'até, e'iyonaja unká nuwe'epila meke kemakánaka riká.
46014015	¿Meke chi nula'akajla? Tupana Pechu ja'apiyá ke nupura'ajiko rijwa'até. Nupura'ajó kaja rijwa'até puráka'aloji ajopana jema'akare chu. Notaneje kaja rijló riyale Ripechu ja'apiyá ke. Nuwata kaja ajopana we'epika meke kemakánaka riká.
46014016	Apala pipura'ó ka'ajná Tupana wa'até me'echuje puráka'aloji chu. Palá rila'akare piká yukuna ka'ajná pi'imá rijló richu. Apú ka'ajná jema'arí pipura'akó rijwa'até me'echuje puráka'aloji chu, unká we'epílajla meke kemakánaka riká, raú unká méño'ojo ra'ajipalá pijló rinakojé.
46014017	Apala palá ka'ajná pi'imaká Tupánajlo palá rila'akare piká yukuna, e'iyonaja unká ra'alá apú ñaté riwe'epíkaloje richaje, richaje ke Tupana nakojé raú.
46014018	Kajrú nupura'akó Tupana wa'até me'echuje puráka'aloji chu. Inakiyana pura'akó richu, chaje íki'ika nupura'akó Tupana wa'até richu. Ñakele numá rijló: "Palá pila'aká nuká raú", ke.
46014019	E'iyonaja ajopana Jesucristo ja'apiyá jema'ajeño wa'até nowakákochu, unká nu'umalá yuku najló me'echuje puráka'aloji chu. Nu'umakela waphereni yuku najló richu ka'ajná, unká na penaje ri'imalajla najló, unkale nema'alajla riyukuna. Eyá nu'umakela najló yuku metajlani ka'ajná napura'akó chu, nawe'epijla palá rinakojé.
46014020	Nojena, i'ijnatániña ipéchuwa, yuwaná i'ijnataka napéchuwa ke. I'ijnatá palá ipéchuwa, pheñawilana i'ijnataka napéchuwa ke. Unká yuwaná, kapajareruna ñani i'imakaño, i'ijnatala napéchuwa pu'uwaré la'akaná nakú. I'imá ñaké kaja.
46014021	Tupana puráka'alo lana'akéjami kemari: "Ajopana te'eré eyájena ja'apátajejla nupuráka'alo napura'akochu marí te'erí nakú i'imakáñojlo, e'iyonaja unká na'alaje nanakojé riká", ke Tupana kemaká nanaku.
46014022	Me'echuje puráka'aloji jema'akana unká a'alajla unká jema'alaño Jesucristo ja'apiyá ñaté, unkale nawe'epila meke kemakánaka riká. Tupana puráka'alo ja'apátakana ra'apiyá jema'ajéñojlo a'ajla nañaté, napechu i'imakáloje kaphí richojé.
46014023	Pajluwa ka'ajná iphari ijwa'até awakajo. Unká Tupana ja'apiyá jema'ajeri kalé riká. Rema'aká aú ka'ajná ipura'akó me'echuje puráka'aloji chu, ripechu i'imajla inaku: "Jewíñamina ka'ajná neká", ke.
46014024	Eyá ja'apátakela Tupana puráka'alo ra'apiyá ke, unká ripechu i'imalajla ñaké inaku. Rejéchami kaja pu'uwaré rila'akare a'akojla rijló pu'uwaká raú. Raú ri'ijnatajla ripéchuwa rinakuwá: "¿Naje marí ke wani nuká?", ke.
46014025	Nakaje ripechu nakuja i'imakare ja'ojla rijló pu'uwaká Tupana puráka'alo jema'akana aú. Marí kaje aú ritára'ojla ka'ajná ri'irúpachi aú rimakáloje Tupánajlo palá rila'akare rijló yukuna.
46014026	Ñakele nojena, awakájiko wakajé ila'ajé marí ke: Inakiyana ka'ajná atanéjeño Tupánajlo palá rila'akare iká yálena. Eyá ajopana ka'ajná jewíña'atajeño iká palá la'akaná nakojé. Eyá ajopana ka'ajná i'imajeño ijló wajé nakaje Tupana kemakare najló nakú. Ajopana ka'ajná pura'ajeño me'echuje puráka'aloji chu, eyá ajopana ja'apátajeño nakaje nemájikare nakú ijló richu. Ilé ke la'akana palani ijló, ila'akáloje richaje, richaje ke Tupana wátaka ke.
46014027	Awakako wakajé nuwata ila'aká marí ke: Inakiyana ka'ajná pura'ajeño me'echuje puráka'aloji chu. Iyamá ka'ajná, weji kele ka'ajná, keleja pura'ajeño richu pajewémichaka, eyá apú ja'apátaje ina'ukénajlo napuráka'alo.
46014028	Unkájika ee na ja'apata najló napuráka'alo, napura'aniño nakaje me'echuje puráka'aloji chu. Nekámika keja nupura'ajiko kachuwa richu napechu nakuwaja Tupana wa'até.
46014029	Ñaké kaja numaká ja'apátaño Tupana puráka'alo ra'apiyá ke nakú. Palani kaja iyamá, weji kele ka'ajná pura'ajiko pajewémichaka, pajewémichaka ke. Eyá ajopana kemájeño napuráka'alo nakú na liyájeka riká: Tupana Pechu kemakare rijló ka'ajná riká, unká ka'ajná.
46014030	Awakákajo nakú i'imajika ee ka'ajná, pajluwaja yá'ajo awa'á. Rema'ajé ka'ajná apú i'imaká yuku ijló. E'iyowá ke ka'ajná Tupana Pechu kemájika rijló nakaje nakú rimakáloje ijló rinaku penaje. Ilé ke ri'imajika ee, i'imari yuku ijló, tajátajeri riyukuna apú pura'akóloje rejomi penaje.
46014031	Ilé ke piyukeja neká, apú, apú ke, kemájika mékeka Tupana Pechu kemakare nakú ijló nakú. Pajewémichaka ke ne'emajika ijló riyukuna. Ilé ke la'akana aú piyukeja jema'ajika nakaje yukuna palá. Raú ipechu i'imajé kaphí Tupana puráka'alo jema'akana aú.
46014032	Tupana puráka'alo ja'apátajeri pura'ajero meketánaja, ajopana pura'akóloje rijewemi penaje.
46014033	Ilé ke nala'ajika, Tupana la'akale ina'uké pechu palá. Unká rikechíra'ala napechu.
46014034	Marí ke Jesucristo ja'apiyá jema'ajeño la'ajika ñaké waja nawakako wakajé. Unká nayurílaje inaana kemaká nakaje nakú Jesucristo ja'apiyá jema'ajénajlo. Tupana puráka'alo lana'akéjami kemaká nanaku, ke nala'ajika riwakajé.
46014035	Nawátajika ee nakaje yukuna kejá'akana naluna liyá, nakejá'aje riyukuna nephájikaja nañakaré chojé ee. Unká paala inaana pura'akó awakáka'alo e'iyá.
46014036	Iwe'epí marí: Unká iká kalé keño'oñó Tupana puráka'alo ja'apátakana ajopánajlo, ajopánajlo ke. Unká kaja ikaja kalé jema'añó ra'apiyá, ajopana, ajopana ke jema'añó kaja ra'apiyá.
46014037	Re ka'ajná pajluwaja inakiyana pechu rinakuwá: "Tupana Pechu a'arí nojló we'epíkaje no'opátakaloje ripuráka'alo ra'apiyá ajopánajlo penaje", ke. Iwe'epeje kewaka riká, rimájika ee nunaku: "Tupana wakára'ari Pablo lana'aká ijló piyuke ilé ke".
46014038	Unkaja ke rema'á marí nulana'akare ja'apiyá, unká kaja jema'alaje rimakare nakú ja'apiyá.
46014039	Nojena, ñaké i'imakale iwata ijluwa we'epíkaje ja'apátakaloje raú Tupana puráka'alo ajopánajlo ra'apiyá. Awíyo'oniña me'echuje puráka'aloji chu pura'ajeño cha.
46014040	Awakájiko ee, i'imá palá pajwa'atéchaka.
46015001	Chuwa, nojena, nuwata iwe'epika numakare nakú ijló Tupana i'imataka iná kapichákajo liyá yukuna nakojé. Riyukuna jema'akare i'imaká aú ipechu i'imá kaphí Tupana chojé.
46015002	Riyukuna, nu'umakare ijló i'imaká, ja'apiyá jema'akana aú Tupana i'imatá iká kapichákajo liyá. Unkaja ke iyurí ra'apiyá jema'akana, ri'imataje iká kapichákajo liyá. Ñakele unká mapeja kalé jema'aká ra'apiyá.
46015003	Nowíña'ata i'imaká Jesucristo yukuna nakú. Nakaje newíña'atakare nu'umaká nakú, no'opata kaja ijló i'imaká. Marí ke nowíña'ataka i'imaká: Wapumí chojé Jesucristo taka'arí pu'uwaré wala'akare pachá i'imaká. Tupana puráka'alo lana'akéjami kemaká rinaku keja ri'imaká.
46015004	Ritaka'aká ejomi nato'otá ritami támijimi to'otákelana chojé i'imaká. Re ritami i'imá liri chu weji ke kala ketana. Rejomi rimakápo'o piño, Tupana puráka'alo kemaká rinaku ke.
46015005	Rimakápo'oko ejomi riya'ató Pédrojlo i'imaká. Rejomi riya'ató kaja ra'apiyatéjenajlo.
46015006	Riya'ató kaja ra'apiyá jema'ajéñojlo, quinientos chaje ne'emaká. Rejo'okaja ne'iyajena maárowa me'etení, eyá nanakiyana taka'añó.
46015007	Rejomi riya'ató kaja Santiagojlo, rejomi piño piyuke riwakára'akarenajlo.
46015008	Kaja penaje wani riya'ató nojló i'imaká. Júpimi ke ajopana amaka ri'imaká nupiyá, eyá nojló riya'ató kaja penaje i'imaká.
46015009	Jesucristo wakára'akarena riyukuna i'imajé nakiyana nuká. Unká chiyó nu'umá nanakiyana, chapú wani nula'ajika ra'apiyá jema'ajeño i'imajika. Ilé ke nula'ajíkale, unká nuliyá i'imalá nemakáloje nunaku: "Jesucristo wakára'akarena riyukuna i'imajé nakiyana riká", ke.
46015010	E'iyonaja kalé Tupana apiyákari nupechu. Ripalamane aú palá nupechu me'etení. Unká mapeja kalé palá rila'akare nunaku yuriko nojló. Raú nujapa me'etení kajrú, ajopana Jesucristo wakára'akarena chaje. Unká nupechu keja kalé nula'aká ñaké, Tupana palamane nujápakale kajrú.
46015011	Unká na penaje wajló we'epíkana i'imalá mékajenaka jápaño kajrú, ijlojé penaje waja wajápakale jema'akáloje Jesucristo yukuna penaje. Riká waja yukuna i'imakana nakú weká, piyuke ajopana riyukuna i'imajeño wa'até. Rikaja kaja yukuna ja'apiyá jema'ajeño iká.
46015012	Jesucristo makápo'oko piño i'imaká yukuna we'emá ina'ukejlo. Inakiyana pechu kaja taka'akaño michuna nakú: "Unká namakápo'olajo piño", ke.
46015013	Unkájika ee kaja taka'akaño makápo'olajo piño, unká kaja Jesucristo makápo'olo i'imaká.
46015014	Kewaka ri'imakale, unká mapeja kalé ipechu kaphí richojé.
46015015	Unkákela kaja taka'akaño makápo'olajojla, mapeja wapajlákajla Tupana yukuna i'imakana aú, wemakale Jesucristo nakú: "Rimakápo'o piño i'imaká", ke.
46015016	Kewaka Tupana makápo'otaka Jesucristo i'imaká, raú wawe'epí ñaké kaja rimakápo'otajika piyuke taka'akaño i'imaká.
46015017	Unkákela Jesucristo makápo'olojla i'imaká, unká na penaje ipechu i'imalajla kaphí richojé. Rejo'okaja pu'uwaré ila'akare pachá ikapichájojla Tupana liyá.
46015018	Ilé ke ri'imakela, Jesucristo ja'apiyá jema'ajeño michuna kapichájeñojla kaja Tupana liyá.
46015019	Marí eja'awá chu we'emaká ketánaja kalé Jesucristo i'imakela wapalamane, chapú wani ri'imakajla wajló. Unkákela kewaka nakaje wapechu i'imaká chojé kaphí i'imajla, chapú wani ri'imakajla wajló. Wachá'atajla ajopana ina'ukena wawejápucha aú.
46015020	I'imaká e'iyonaja kewaka Jesucristo makápo'oko piño i'imaká. Ajopana kaja taka'akaño tukumá rimakápo'o.
46015021	Pajluwa ina'uké keño'orí wajló taka'akaje i'imaká. Ñaké kaja pajluwaja ina'uké keño'orí wajló makápo'okajo.
46015022	Piyukeja ina'ukena taka'ajeño, Adán michú nakiyánami we'emakale. Jesucristo ja'apiyá jema'ajeño i'imajeño piño je'echú chu ripalamane aú.
46015023	Jesucristo makápo'oro ajopana piyá. Rejomi ra'apiyá jema'ajeño makápo'ojo riphájika majó wakajé.
46015024	Riphájika rená chojé kaja penaje wakajé, Jesucristo kapichátaje piyuke jiñana wakára'ajeño. Nakaje nawakára'akare la'akana wa'ató rikapichátaje naliyá. Rejéchami ra'ajika Rara'apá Tupánajlo piyuke ra'apiyá jema'ajeño ri'imakáloje nawakára'ajeri penaje.
46015025	Riká chá'atajeri piyuke chapú péchuruna rinaku.
46015026	Rejomi kaja penaje richá'ataje taka'akaje ina'ukejlo. Rejéchami kaja unká taka'akaje i'imalaje.
46015027	Tupana puráka'alo lana'akéjami kemari: "Tupana a'arí Jesucristo, piyukeja ina'ukena jema'akáloje ra'apiyá penaje". "Piyukeja" ke, rimaká aú, unká rimalá Tupana nakú, rema'akáloje kaja ra'apiyá penaje. Riká a'arí Jesucristo, piyukeja nakaje i'imakáloje rile'ejé waja penaje.
46015028	Riká a'ajeri piyukeja nakaje ri'imakáloje Jesucristo ja'apiyá penaje. Rejomi Ri'irí Jesucristo a'ajeri piño piyukeja Rara'apajlo, piyukeja yuríkoloje rijló penaje. Rejéchami kaja piyukeja nakaje i'imajika Tupana ja'apiyá waja.
46015029	Chuwa numájika piño ijló makápo'okajo yukuna nakú. Ne'iyajena wakára'año ajopana la'aká neká bautizar nayuríkoloje kaja taka'akaño apumí chojé. ¿Naje ka'ajná nala'á ñaké? Unkákela iná makápo'olajojla, unká na penaje kalé nala'ajla ilé ke.
46015030	We'echú ka'alá keja wamaka chapú kaje yajwé.
46015031	Nojena, we'echú ka'alá keja kaja ne'erataka numaná. Ilé kaje wa'ateja nuká, ina'uké jema'akáloje Tupana ja'apiyá penaje. Numá ijló ilé ke, pu'ují nupechu i'imakale inaku, wawakára'ajeri Jesucristo ja'apiyá jema'ajeño i'imakale.
46015032	Éfeso e nu'umaké wakajé, chapú wani ina'uké la'aká nu'umaká. Nu'umaká najló Jesucristo yukuna chona nala'aké nuká chapú. Unká na penaje iná ña'alajla ilé kaje panaku, unkákela kaja taka'akaño makápo'olojla piño. Ilé ke ri'imakela, numajla ne'iyajena kemaká nanakuwá ke: "¡Wajñachi wa'ajnewá, wayuwéri'icho, akijñojo wakapichájikole!".
46015033	Jema'aniña pajlákachina ja'apiyá. Jema'á meke nemaká: "Palá la'ajeñó wáke'ena i'imakachu unká ina'ukélaruna, napichata najwáke'ena palá la'akaná liyá", ke.
46015034	I'ijnatá piño ipéchuwa palá. E'iyajena nakiyana mapechuruna ke Tupana nakojé we'epíkanajlo. Numá inaku ilé ke, raú nopáña'atakaloje inaku penaje.
46015035	Apala iná kemá ka'ajná: —¿Meke ka'ajná kaja taka'akaño makápo'ojiko piño? ¿Meke ka'ajná nanapona i'imajika namakápo'ojiko ejomi?
46015036	Ilé ke kemaká unká wani we'epila rinakojé. Marí ke riká: Iná ejátakachu nakaje icha ijí, rikapichó meketánaja, rejomi reño'ó.
46015037	Nakaje icha ijí iná ejátakare, kajné ka'ajná, apú nakaje icha ijí ka'ajná, apo'ojó riká rina liyá.
46015038	Richa ijí iná ejátakare nakiyá rina jeño'orí. Ke'iyapejé nakaje icha ijí, raú ke'iyapejé kaja rina paliyáaka. Tupana la'arí ke'iyapejé riká riphákaloje rinakojó penaje.
46015039	Apo'ojó ina'uké napona, kamejérina napona liyá. Apo'ojó kaja kayuphéruna napona, ajopana kamejérina napona liyá. Apo'ojó kaja kayuphéruna napona, jíñana napona liyá.
46015040	Ñaké kaja piyukeja nakaje iná amákare je'echú chu, eja'awá chu wa'até. Apo'ojó waja riká paliyáaka, apo'ojó kaja ramákana paliyáaka.
46015041	Apo'ojó kamú kamaré, keri kamaré liyá. Apo'ojó kaja keri kamaré, iwijrina kamaré liyá. Apo'ojó kaja iwijrina e'iyowá kamaré paliyáaka.
46015042	Kaja taka'akaño i'imaká penájemi napona i'imajé kaja apo'ojó paliyáaka, namakápo'ojiko ejomi. Naja'á támijimina, rejeja nakapichó. Namakápo'ojiko piño ejéchami, kaja unká kapichákajo penaje kalé ne'emajika reyá a'ajná ño'ojó.
46015043	Támijimi naja'akare ee, pu'uwareni riká. Namakápo'ojiko piño ejomi, palani ri'imajika.
46015044	Marí eja'awá chu naja'á kaja taka'aká tami. Eyá wamakápo'ojiko ejomi, re kaja wanapona i'imajé wajé, rijwa'até we'emakáloje je'echú chu.
46015045	Tupana keño'ótari ina'uké i'imaká. Paineko rikeño'ótakare ií i'imari Adán. Reyá ina'uké keño'ó eja'awá chu i'imakana. Kapechuni, kajmuni Adán i'imaká. Eyá Jesucristo i'imari kaja Adán ke, ripalamane aú ina'uké nakiyana i'imajíkale matajnako je'echú chu.
46015046	Unká je'echú chu i'imakana i'imalá wajló paineko, eja'awá chu i'imakánaja kalé. Rapumí chojé we'emajé je'echú chu.
46015047	Te'erí nakiyá keño'ótakanami Adán i'imaká, eyá Jesucristo iphari je'echú chiyá.
46015048	Te'erí nakiyá Tupana keño'ótari Adán napona i'imaká. Riká keja kaja weká marí eja'awá chu. Eyá Jesucristo ja'apiyá jema'ajeno napona i'imajé rinapona ke kaja.
46015049	Adán, Tupana keño'ótari te'erí nakiyá i'imaká, i'imari weká ke kaja. Jesucristo, je'echú chiyá iphaka majó i'imaká, ke kaja we'emajika.
46015050	Nojena, nuwata marí nakú kemakana ijló: Unká méño'ojo wanapona, we'emakare wa'até marí eja'awá chu, i'imalajla Tupana wa'até je'echú chu riwakára'aka e. Wanapona, we'emakare wa'até maare, kapichájero. Unká méño'ojo ri'imalajla makapichako.
46015051	Nuwata iwe'epika marí, micho'ojneji ina'uké liyá i'imaká: Unká piyukeja ina'ukena taka'alaje. Jesucristo iphájika majó wakajé Tupana apiyákaje wanapona, kaja taka'akaño napona wa'até.
46015052	Kiñaja, pherú keja, Tupana apiyákajika wanapona. Marí ke ri'imajika riphájika rená chojé kaja penaje wakajé: Luwiluwí kaje mejé keño'ojiko ejéchami, kaja taka'akaño makápo'ojo. Reyá a'ajná ño'ojó unká wani na taka'alaje. Wa'ató ke Tupana apiyákajika weká kajmuruna jo'ó i'imajíkaño napona.
46015053	Kapichákajo penaje i'imakaño weká, e'iyonaja Tupana apiyákaje weká we'emakáloje makapichako rijwa'até.
46015054	Ilé ri'imajika aú ri'imajé Ripuráka'alo lana'akéjami kemaká rinaku ke: "Tupana palamane unká ina'uké taka'alaje riwakajé.
46015055	Rejéchami unká taka'akaje la'alaje weká chapú. Reyá a'ajná ño'ojó unká taka'akaje chá'atalaje ina'uké piño", ke rimaká.
46015056	Me'etení taka'akaje chá'ataka ina'uké, pu'uwaré nala'akare pachá. Tupana puráka'alo, júpimi nema'ajíkare ja'apiyá i'imaká, kemari na aú ka wala'aká pu'uwaré. Unká wema'alá ra'apiyá pachá aú wataka'á.
46015057	Palá wani Tupana la'aká weká, richá'atakale wajló taka'akaje wawakára'ajeri Jesucristo palamane aú.
46015058	Ñakele nojena, íki'ija nuwátakarena, ipechu i'imá ñakeja kaphí Jesucristo chojé. I'imá pajluwaja chuwá péchuruna ra'apiyá i'imakana aú. Ila'á nakaje richaje, richaje ke, ri'imakáloje palá Tupánajlo. Ilé ke la'akana nakuja i'imajé, iwe'epíkale unká mapeja kalé riká wala'akare Jesucristo wa'até rijló.
46016001	Chuwa numá liñeru ijña'akare paliyáaka nakú, ajopana Jesucristo wa'atéjenajloje penaje. Kaja numá ra'akana nakú Jesucristo ja'apiyá jema'ajeño, Galacia te'eré e i'imakáñojlo. Numaká najló i'imaká, ke kaja ila'á ilérowa.
46016002	Watána'akaje i'imaká wakajé keja piyukeja a'ajika iliñérute nakiyana, a'akáloje riká kamu'ují la'akáñojlo. Kánari kajrú liñeru, a'ajeri kaja ñó'ope riliñérute nakiyá. Eyá kánari wejápaja, a'ajeri wejápaja kaja. Liñeru ijña'ajíkare ilamá'ataje nupé, re ri'imajé nuphájika wakajé. Ilé ke ila'ajika ee, unká ijña'alaje apú liyá, apú liyá ke, liñeru riwakajé.
46016003	Nuphájikaja ilé ño'ojó wakajé, nuwakára'aje achiñana nakiyana i'ijnataka riká liñeru awakátakare Jerusalén ejo, na'akáloje riká Jesucristo ja'apiyá jema'ajeño re i'imakáñojlo. Ipechu i'imakárena nakú palá, wawakára'aje rejo. Najló no'ojé carta nená ke'ená penaje nawe'epíkaloje mékajenaka neká raú.
46016004	Palani rejo i'ijnakana i'imajika ee nojló, nu'ujnajé kaja rejo najwa'até.
46016005	Nócho'ojiko maare eyá wakajé, no'opaje paineko Macedonia te'eré e'iyowá. Rejomi nuphaje inaku Corinto ejo.
46016006	Apala nu'umajé ijwa'até júpija kemachi ilérowa, yawijá ketana ka'ajná. Rejomi ka'ajná a'ajé nuñaté nu'ujnakáloje reyá apo'ojó penaje.
46016007	Unká nuwátala meketánaja amákana. Tupana wátajika ee, júpija kemachi nuyuríjiko ijwa'até.
46016008	Nuwata maare Efesio e i'imakana fiesta Pentecostés wakajé ejená.
46016009	Palani maare nojló i'imakana no'opátakaloje kajrú ina'ukénajlo Tupana puráka'alo. Eyá ñaké kaja kajrú chapú nunaku péchuruna wátaka nopu itakana.
46016010	Timoteo iphájika ee inaku, eko ipechu i'imá palá rinaku, palá ri'imakáloje ijwa'até ilérowa penaje. Tupánajlo rila'á nakaje, nula'aká ke kaja.
46016011	Ñakele ipechu i'imaniña rinaku: "Mapéjari riká", ke. Ra'apájika reyá wakajé, eko pa'á riñaté nakaje le'epé kaje aú, ripa'akóloje piño majó rapumí chuwá. Maare nuwátaje riká, ajopana wanakiyana wa'até.
46016012	Pulapé cha numaká we'ewé Apólosjlo, ri'ijnakáloje ajopana wanakiyana wa'até ichaje ka'ajnó. Me'etení unká riwátala rejo i'ijnakana, apala rejomi ka'ajná ri'ijnajé.
46016013	I'imaniña kamátajeño ke; ñakeja ipechu i'imá kaphí Tupana chojé; i'imá kaphí richojé.
46016014	Piyuke nakaje ila'ajíkare, ila'á riká palá, iwátakale íki'ija Tupana.
46016015	Nojena, kaja jema'á Estéfanas, riyajalo, riyani, kele yukuna, Acaya te'eré nakú i'imakaño. Neká pajno'otaño napéchuwa Tupana ejo, ajopana re i'imakaño tukumá, nema'akáloje Jesucristo ja'apiyá penaje. Chuwa Jesucristo ja'apiyá jema'ajeño ñaté a'ajeño neká.
46016016	Nuwata jema'aká ilé ke la'ajeñó ja'apiyá, ajopana najwa'até jápajeño ja'apiyá wa'ató.
46016017	Pu'ují nupechu la'akó Estéfanas, Fortunato, Acaico, kele iphákale nuchaje, reyá i'imaká apumí chojé ke.
46016018	Neká ja'apátaño ujwí kaje nupechu liyá. Ñaké kaja nala'aká iká. Iwe'epí kaja ina'uké, neká ke i'imakaño.
46016019	Asia te'eré ewá kajrú Jesucristo wa'atéjena awakako apú chojé, apú chojé ke. Piyuke neká kemaño inaku: "Eko palá najló ka'ajnó", ke. Aquila, Priscila wa'até, kemaño ñaké kaja inaku. Awakaño najwa'até nañakaré chu wa'ató, kemaño kaja inaku: "Eko palá najló ka'ajnó", ke.
46016020	Piyuke Jesucristo wa'atéjena maare i'imakaño kemaño inaku: "Eko palá najló", ke. Ipe'é ipechu aú ajalaka pekowáaka palá.
46016021	Nuká, Pablo lana'arí marí nuyáthe'ela aú: Eko palá ijló.
46016022	Unká wátalaño íki'ija wawakára'ajeri Jesucristo, Tupana wajaje. Jesucrístojlo numá: "Wawakára'ajeri, pipa'ó majó kiñaja".
46016023	Nuwata Jesucristo la'aká iká palá wani.
46016024	Ra'apiyá jema'ajeño weká pajwa'atéchaka. Ñakeja nuwátaka iká íki'ija. Kaja.
47001001	Nuká, Timoteo wa'até, wakára'año ijló marí purála'aloji. Jesucristo ja'apiyá jema'ajeño iká pajimila Corinto e. Tupana ja'apiyá jema'ajeri kaja Timoteo. Piyukeja Tupana le'ejena ina'ukena, Acaya te'eré ewá i'imakáñojlo wa'até, wawakára'a marí puráka'aloji. Tupana i'iwapari nu'umaká nu'umakáloje Jesucristo yukuna ajopánajlo penaje. Kaja keja riwátaka nu'umaká.
47001002	Nuwata wara'apá Tupana, eyá wawakára'ajeri Jesucristo wa'até, la'aká ipechu palá ikawíla'ako piyá nakaje nakú.
47001003	Palani Tupana nakú pura'akano palá. Wawakára'ajeri Jesucristo jara'apá riká. Riwe'epí wamu'ují, ñakeja ra'apátaka wapechu nakiyá ujwí kaje.
47001004	Wamaka chapú kaje yajwé kewá ripala'ataka wapechu wajló. Ripala'atá wajló wapechu, ñaké kaja wapala'atákaloje ajopánajlo napechu, chapú kaje yajwé namaka wakajé
47001005	Kajrú Jesucristo amaka chapú kaje yajwé wachaya i'imaká. Ripechu chuwá we'emakale, wamá kaja kajrú chapú kaje yajwé. Riloko'opáneje kaja ripala'atá wapechu.
47001006	Chapú nala'aká weká, we'emakale Tupana puráka'alo yukuna ajopánajlo, ajopánajlo ke. Ijló wa'até we'emá riyukuna i'imaká. Jema'akale ra'apiyá, i'imaó kapichákajo liyá. Riyukuna i'imakana jimaje nala'á weká chapú. Tupana pala'atá wapechu palá, chapú kaje yajwé wamákare liyá.
47001007	Apala ijña'ajé kaja chapú kaje yajwé panaku, wajña'aká panaku riká ke kaja. Tupana pala'ataka wapechu, ke kaja ripala'atájika ipechu riliyá. Ilé ke ri'imajíkale ijló, wawe'epí palá i'imajika.
47001008	Nojena, wawata iwe'epika meke wamaka kajrú wani chapú kaje yajwé Asia te'eré e we'emaká wakajé. Kaja unká méño'ojo wajña'alá panaku riká. Rijimaje wapechu i'imá wanakuwá: "¿Maárejeja ka'ajná wakapichájiko?".
47001009	Ina'uké, nenókare pu'uwaré rila'akare pachá, keja wawe'epíjika wanakuwá. Ilé ke ri'imaká wajló, Tupana chojeja kalé wapechu i'imakáloje kaphí penaje. Riká we'epiri kaja taka'akaño makápo'otakana, raú richojeja kalé wapechu i'imá kaphí, unká wachojó kalé.
47001010	Tupana i'imatari weká ina'uké liyá, nenoka piyá weká. Ri'imataje piño weká ñaké kaja, richojeja kalé wapechu i'imá kaphí, ri'imatákaloje piño weká naliyá.
47001011	Ipura'ó Tupana wa'até wanaku. Kajrú ina'ukena pura'ajiko ee rijwa'até wanaku, kajrú kaja nemájika rijló: "Palá pila'aká neká, pila'akale neká palá".
47001012	Palá wapechu wanakuwá, wawe'epíkale wala'aká palá ina'uké nakú marí eja'awá chu. We'emaká ijwa'até wakajé palá kaja wala'ajika e'iyowá, Tupana a'ajíkale wañaté. Unká wapechu palamane aú kalé wala'á palá; unká kaja wawe'epíkare nakojé aú kalé wala'á iká palá.
47001013	Marí puráka'aloji lana'akéjami wawakára'a ijló ipura'akóloje wa'até, raú iwe'epíkaloje numakare nakú ijló nakojé.
47001014	Kaja iwe'epí wanakojé wejápaja. Jesucristo iphájika majó wakajé ipechu i'imajé palá wani wanaku, wapechu i'imaká inaku ke kaja.
47001015	Nuwe'epí palá wapechu i'imaká panakuwáaka, raú nuwátajla piño ichaje i'ijnakana iyaampe la'aká, ipechu i'imakáloje pu'ují raú penaje.
47001016	Nupechu nakú ichaje i'ijnakana i'imá, Macedonia te'eré ejo nu'ujnajika wakajé. Reyá nunakuwá nuwata kaja amákana piño, a'akáloje nuñaté Judea te'eré ejo i'ijnakana aú.
47001017	Ilé ke nuwátakajla ichaje i'ijnakana, raú apala marí ke ipechu nunaku: "Mapeja ripajlaka ta". Unká iyamá chuwá péchuri kalé nuká, numakáloje "a'a, nu'ujnajé", ke ka'ajná, "unká nu'ujnalaje", ke ka'ajná.
47001018	Tupana we'epiri mékeka wapechu nakú riká. Riwe'epí unká wemalá iyamá chuwá rikaja kaja nakú.
47001019	Unká Tupana i'irí Jesucristo kemalá rikaja kaja nakaje nakú iyamá chuwá. Rila'á rimaká ke. Silvano, Timoteo, nuká, kele i'imaño riyukuna ijló i'imaká.
47001020	Jesucristo palamane Tupana a'arí wajló nakaje rimakare nakú ra'apiyá jema'ajéñojlo i'imaká. Rimá wanaku i'imaká ke rila'ajika weká palá Jesucristo palamane aú. We'emaká aú riyukuna ajopánajlo, we'emá kaja palá Jesucristo la'akare weká yukuna najló.
47001021	Tupana la'arí wapechu kaphí richojé; rila'á kaja wapechu kaphí Jesucristo chojé. Ra'á kaja weká rile'ejena penaje ijwa'até.
47001022	Wená ke'ená penaje Tupana Tupana a'arí wajló Ripechu, raú wawe'epíkaloje rile'ejénaka weká. Raú kaja wawe'epeje ra'ajika wajló piyuke nakaje wajló penaje i'imajíkare.
47001023	Unká jo'ó nu'ujnalá ichaje Corinto ejo nupechu nakú ri'imaká ke. Tupana we'epiri nájeka unká nu'ujnalá ichaje. Unká nuwátala inakiyana wajákana pu'uwaré nala'akare pachá, raú unká jo'ó nu'ujnalá ichaje.
47001024	Unká wawátala ijló kemakana: "Marí ke ipechu i'imajika nakaje nakú". Unká wawátala ilé ke kemakana ijló, wawe'epíkale ipechu i'imaká Tupana puráka'alo chojé kaphí. Wawata iñaté a'akana ipechu i'imakáloje pu'ují, me'etení ipechu i'imaká chaje.
47002001	Marí ke nupechu i'imaká inaku: Unká nu'ujnalaje nachaje. Apala nuwajájika neká aú napechu i'imajé kamu'ují wani.
47002002	Nu'ujnakela ichaje, nula'ajla ipechu kamu'ují. Raú unká ila'alajla nupechu pu'ují. Kamu'ují ipechu aú unká méño'ojo ila'alajla nupechu pu'ují.
47002003	Raú marí lana'akéjamija nuwakára'a ijló, unkale nuwátala ichaje i'ijnakana ipechu la'ajé kamu'ují. Palani nojló ri'imakajla, iká la'akela pu'ují nupechu. E'iyonaja kamu'ují ila'akajla nupechu, nu'ujnakela ichaje. Nojló palani rejeno waja wapechu i'imaká pu'ují pajwa'atéchaka.
47002004	Nulana'aká ijló marí ketana, kamu'ují wani nupechu i'imaká nojló. Kaja nuwajwé majáka'o nojló, nu'ujnatákale nupéchuwa kamu'ují wani inaku. Nuyako nulana'aká ijló marí. Unká nula'akáloje ipechu kamu'ují penaje kalé nuwakára'a ijló nupuráka'alo lana'akéjami i'imaká. Iwe'epíkaloje nuwátaka iká íki'ija penaje nuwakára'a ijló ri'imaká.
47002005	Kele unká ina'ukélari numakare nakú ijló i'imaká, la'arí nupechu kamu'ují wani. Unká nupéchuja kalé rila'á ñaké, apala ñaké kaja rila'aká inakiyana pechu kamu'ují raú. Apala unká piyukeja kalé ina'ukena pechu rila'á kamu'ují. Ilé keja numaká rinaku, apala kaphí wani nupuráka'alo i'imaká kele la'arí pu'uwarejlo.
47002006	Kaja awakó rinaku pura'ajó. Palá iwajaka ri'imaká ripachá, ñakele chuwa iwajániña piño riká. Ilérejeja iyurí riwajákana.
47002007	Amó richaje pu'uwaré rila'akare liyá. Iyurí iliyó chapú ramákana. Ipura'ó palá rijwa'até, ripechu la'akó piyá ujwí wani rinakuwá.
47002008	Numá ijló: Eko ila'á rinaku palá riwe'epíkaloje íki'ija iwátaka riká.
47002009	Notá'akaloje i'imaká penaje nuwakára'a ijló puráka'aloji i'imaká, raú nuwe'epíkaloje mékeka jema'aká no'opiyá.
47002010	Kaja amó richaje pu'uwaré rila'akare liyá. Nomó kaja richaje. Unká nukaja kalé rila'á chapú i'imaká, e'iyonaja nomó richaje ijwa'até, Jesucristo ijlú chujena we'emakale.
47002011	Wala'á ilé ke, Jiñá Chi'inárikana la'aká piyá wanakiyana chapú. Kaja wawe'epí mékajeka riká.
47002012	Nuphaka pajimila Troas ejo Jesucristo yukuna i'imajé wakajé palá wani Tupana la'aká re i'imakaño, nu'umakáloje riyukuna najló.
47002013	Unká nomala re wanakiyana Tito i'imaká, raú nowó ka'ó rijwa'até, unkale nomala ri'imaká. Raú nu'umá nuyukuno najló, rejomi no'opá piño ají ke Macedonia te'eré ejo.
47002014	Palá Tupana la'akare weká yukuna we'emano rijló. Chá'atajeri Jesucristo i'imakale, riwakára'a we'emaká riyukuna ajopánajlo, ajopánajlo ke. Palani wani riyukuna ra'apiyá jema'ajéñojlo.
47002015	Palani kaja Tupánajlo, we'emakale riyukuna ajopánajlo. Iná jema'akachu ra'apiyá, ri'imatá iná kapichákajo liyá. Ra'apiyá jema'ajéñojlo palánija riyukuna, eyá kapichájeño penájena jema'añó kaja riyukuna.
47002016	Najló chapú ripuráka'alo yukuna, ri'imakale nakapichájiko yukuna, raú unká paala najló riyukuna. Ra'apiyá jema'ajéñojloja kalé palani ri'imataka ina'uké kapichákajo liyá yukuna, raú nawe'epíkale ne'emajika matajnako je'echú chu. Unká na kalé we'epí Tupana yukuna i'imakana palá, unkachu ra'alá iná ñaté riyukuna i'imakana aú.
47002017	Unká wakánakaloje liñeru wajluwa penaje kalé we'emá riyukuna. Riká penaje kajrú ajopana i'imaká riyukuna. Unká ñaké la'akaño kalé weká, wawe'epí kewaka riyukuna. Tupana ijlú chu ke we'emaká riyukuna, riwakára'akarena we'emakale, Jesucristo wa'até jápajeño keja kaja weká.
47003001	Ilé ke wemaká wanakuwá aú unká wala'alá wekó ajopana chá'atajeño ke. Unká kaja wawátala iliyá papera richu imakáloje wanaku: "Palájne'ekena neká", ke, nawe'epíkaloje weká raú penaje. Ilé ke ne'iyajena wátaka nemaká nanaku. Weká unká ñaké kalé, ñakele unká naje kalé wa'ajla ijló papera lana'akéjami ajopana liyá, raú iwe'epíkaloje weká penaje.
47003002	Iká i'imaño wale'ejé carta ke wajló, ipura'akole wanaku palá. Tupana ja'apiyá jema'ajeño iká chuwa wapalamane, raú ajopana amaño palá Tupana la'aká iká. Ilé ke ri'imakale ijló, ajopana we'epiño wala'aká iká palá.
47003003	We'emaká ijló Jesucristo yukuna i'imaká aú kalé ikeño'ó ra'apiyá i'imakana. Tupana Pechu aú rila'á ipechu palá. Unká tajnákajo penaje kalé riká. Jesucristo wa'atéjena iká, raú ajopana we'epiño palá wala'aká iká. Unká papera chojé lana'akéjami kalé riyukuna; unká kaja jipa nakú lana'akéjami kalé riká, nawe'epíkaloje rinakojé raú. Namákale palá Tupana la'aká iká aú nawe'epí rinakojé.
47003004	Wemá inaku ilé ke, wapechu i''imakale kaphí Jesucristo chojé Tupana palamane aú.
47003005	Unká waliyá kalé wala'akáloje nakaje Tupánajlo. Ripalamane aú ja kalé wala'ajla nakaje palá.
47003006	Riká la'arí weká kaliyáruna wa'apátakaloje ajopánajlo ri'imataka ina'uké kapichákajo liyá yukuna. Unká ripuráka'alo, Moisés michú lana'akare júpimi i'imaká, ke kalé riká. Unkale wala'alá rimaká ke, kapichájeño penájena we'emaká. E'iyonaja kalé Tupana Pechu a'arí wajló kajmuchaji, ripalamane we'emakáloje matajnako je'echú chu.
47003007	Tupana puráka'alo, Moisesjlo ra'akare, i'imá jipa nakú lana'akeja. Moisés iphátaka aú riká Israel lakénami nakú wakajé, sereni wa'até ke rijimá amako. Rinakojé unká méño'ojo nayaká'alo richaje. Kaja ewaja sereni kaje yakákaro kachuwa rijimá chiyá. Ripuráka'alo kemari ina'uké nakú: "Kapichájeño penájena neká, unkachu nema'alá ra'apiyá". E'iyonaja marí ke riphaka palá wani sereni wa'até nanaku.
47003008	¡Palani wani puráka'aloji Tupana Pechu a'akare wajló!
47003009	Tupana a'arí Moisesjlo ripuráka'alo i'imaká, ina'uké we'epíkaloje raú kapichájeño penájena ne'emaká riliyá. Ilé penaje ri'imaká, e'iyonaja sereni wa'até ke Moisés jimá amako riphátaka aú riká ina'uké nakú i'imaká. ¡Meke richaje wani palaka ina'ukejlo Tupana yukuna, kemari ina'uké nakú: "Chuwa nu'umatá neká kapichákajo liyá!"
47003010	Meke palani wani Tupana i'imataka ina'uké kapichákajo liyá yukuna. Júpimi ripuráka'alo, riyuríkare ina'ukejlo i'imaká, chaje palaka riká.
47003011	Meketánaja penaje kalé ilé puráka'aloji riliyá i'imakare. E'iyonaja palá sereni wa'até ke Moisés jimá amako ra'apátaka aú riká ina'ukejlo i'imaká. Richaje wani palaka Ripuráka'alo chuwa ra'akare wajló, unká tajnákajo penaje kalé i'imakare.
47003012	Wawe'epí unká tajnákajo penaje kalé Ripuráka'alo. Raú kalé kaphí wapechu riyukuna i'imakana nakú ajopánajlo.
47003013	Unká Moisés la'aká i'imaká ke kalé wala'aká. Riká apára'ari rijimá a'arumakaji aú, Israel lakénami amaka piyá sereni kaje yakákako kewá.
47003014	Unká nawe'epike meke kemakánaka riká. Me'etení ñakeja najló riká. Napura'akó kewá lana'akéjami Moisés yuríkare najló i'imaká wa'até, apára'akejami keja najló riká, me'echuje ri'imakale najló. Apára'akeja a'arumakaji aú rijimá i'imaká, keja kaja najló riká apára'akejami ke. Jesucristo ja'apiyá i'imakana aú ja kalé iná we'epí meke kemakánaka riká. Rejéchami unká apára'akejami ke kalé inajlo riká, Jesucristo la'akale iná pechu palá.
47003015	Eyá apára'akejami ke jo'ó najló riká. Napura'akochu Tupana puráka'alo lana'akéjami, Moisés ja'apátakare najló i'imaká wa'até, me'echuje ke jo'ó najló riká.
47003016	Iná pajno'otákachu iná péchuwa Tupana ejo, rila'á iná pechu palá, Ripuráka'alo i'imaká piyá me'echuje ke inajlo.
47003017	Wawakára'ajeri Jesucristo pechu we'iyá, ripalamane kalé wala'á riwakára'aka ke.
47003018	Palá Jesucristo pechu wakára'aka weká. Ripechu wakára'aka ke wala'akachu, wala'á palá. Raú ajopana ina'ukena we'epiño kaja rinakojé. Ripechu ja'apiyá i'imakana aú richaje, richájeno ke wapechu i'imaká Ripechu ke kaja.
47004001	Ñaké i'imakale, unká wapechu la'aló ujwí Tupana yukuna i'imakana liyá. Ripechu i'imakale palá wanaku, ra'á wajló marí jápakaje i'imaká.
47004002	Unká wala'alá nakaje mapeja wamicho'onoja. Wapáña'ojla ajopana jimaje, nawe'epíkela rinakojé. Ñakele wala'á pu'uwaká nakaje; unká kaja wapajlala ina'uké wa'até. Unká kaja wemalá mapeja Ripuráka'alo nakú: "Marí ke kemakana riká", ke, unkachu rimalá ñaké. Kewákaje puráka'aloji chuwaja we'ejnatá riká, unká wapiyákala rika. Wala'á piyuke nakaje Tupana jimaje ke, ajopana ina'ukena pechu watána'akaloje wanakojé raú.
47004003	Tupana i'imataka ina'uké kapichákajo liyá yukuna i'imakana nakuja weká. Chuwa pu'uwakaje riyukuna ina'ukejlo. Kapichájeño penájena i'imajíkañojloja kalé me'echuje jo'ó riká.
47004004	Unká nema'alá Tupana ja'apiyá, Jiñá Chi'inárikana la'akale neká mapechúruna ke, nawe'epika piyá meke palá wani Jesucristo la'aká iná nakojé. Tupana pechu ke kaja péchuri Jesucristo.
47004005	Unká wayukuno i'imakana nakú kalé weká. Wawakára'ajeri Jesucristo yukuna we'emá ina'ukejlo. Wala'á wekó ijwa'até jápajeño keja, wawátakale íki'ija riká.
47004006	Tupana keño'ótaka eja'awá i'imaká wakajé riwakára'a mejáma'atani pataká kalajeruni e'iyajé. Chuwa ñaké kaja rila'aká pu'uwaká wajló nakaje, wawe'epíkaloje raú meke palánika riká. Jesucristo nakojé we'epíkana aú wawe'epí mékajeka Tupana.
47004007	Mapéjaruna weká, i'ichilá keja weká, e'iyonaja re we'iyá Tupana Pechu, raú ja kalé wala'á palá. Kaja keja weká, ajopana we'epíkaloje raú unká wapalamane kalé wala'aká palá.
47004008	Marí ke i'imakaño weká: Pulapé wamaka ke'iyapé nojé chapú kaje yajwé, e'iyonaja unká richá'atala weká. Re'iyajé unká wani wawe'epila mékeka rácho'ojiko wajló, e'iyonaja kalé unká wapechu la'aló ujwí raú.
47004009	Chapú wani ne'iyajena la'aká we'emaká, e'iyonaja unká kupákejanami ke kalé we'emaká Tupana liyá. Nala'á kewí wani wanapona, e'iyonaja unká nakapichátala we'emaká.
47004010	Jesucristo i'imaká marí eja'awá chu wakajé, pulapé nawátaka rinókana i'imaká. Ñaké kaja wajló riká. We'ejnaká ewá ne'iyajena wátaño wenókana, we'emakale Jesucristo yukuna najló. Ripalamane aú ri'imatá weká, nakapichátaka piyá weká.
47004011	Marí eja'awá chu we'emaká ketana we'emajika kapichákajo e'iyá. Ilé keja ri'imajika wajló we'echú ka'alá keja, wala'akale Jesucrístojlo nakaje. E'iyonaja ra'á wañaté nakaje la'akana aú, ajopana amákaloje palá rila'akárena weká.
47004012	Tupana puráka'alo ja'apátakana nakú we'emakale, ina'uké nakiyana wátaño wenókana. Kapichákajo e'iyá we'emá ijló Tupana puráka'alo yukuna i'imaká, i'imakáloje matajnako ra'apiyá jema'akana aú.
47004013	Tupana puráka'alo lana'akéjami chu pajluwaja kemari: "Kaphí nupechu Tupana chojé aú kalé nu'umá riyukuna ajopánajlo", ke. Ripechu nakú ri'imaká, ke kaja wapechu rinaku, raú kalé we'emá ajopánajlo riyukuna.
47004014	Tupana makápo'otari Jesucristo taka'akaje chiyá i'imaká, raú wawe'epí rimakápo'otajika weká ñaké kaja. Rejomi riwá'aje weká ijwa'até je'echú chojé, we'emakáloje rijwa'até re.
47004015	Ilé ke ri'imajíkale wajló, wamá kajrú chapú kaje yajwé me'etení, ri'imakáloje palá ijló. Raú richaje, richaje ke íki'irunaka inakiyana i'imajika ripalamane. Ñakele íki'iruna iká pura'ajiko Tupana wa'até, i'imakáloje palá rila'akare iká yukuna rijló.
47004016	Ilé ke ri'imakale, unká wapechu la'aló ujwí. Tajnákajo nakú wanapona, eyá we'echú ka'alá keja richaje, richaje ke wapechu i'imaká kaphí Tupana chojé.
47004017	Unká kaphini wani kalé wajló chapú kaje yajwé wamákare marí eja'awá chu, meketánaja wamákale riyajwé. Palá wani we'emajika je'echú chu matajnako, ñakele unká kaphini wani kalé chapú kaje yajwé wamákare me'etení.
47004018	Unká we'ejnatala wapéchuwa nakaje wamákare nakú me'etení. Nakaje unká wamálare nakú wapechu. Nakaje iná amákare kapichájero, eyá nakaje unká iná amálare me'etení, unká kapichálajo.
47005001	Wapechu a'aruná ke wanapona me'etení. Riká kapichájero wataka'ajika ejomi. Eyá wapéchumi jácho'ojo richiyá ri'ijnakáloje apú wanapona, wajé i'imajíkare, chojé. Riká wanapona Tupana la'ajíkare chojé ri'ijnajé. Rijwa'até we'emajé matajnako je'echú chu.
47005002	Kaja waya'ó marí wanapona eja'awá chu we'emakare wa'até. Raú wawata wanapona apiyákakana apú wanapona je'echú chu we'emajíkare wa'até aú.
47005003	Wajé wanapona, je'echú chu we'emajíkare wa'até, i'imajeri wajló wapechu a'aruná ke. Unká manapónaru kalé wapechu i'imajika re.
47005004	Wajña'á chapú kaje yajwé panaku wanapona we'emaká marí eja'awá chu ketana wa'até. E'iyonaja kalé unká wawátala rikapichátakana waliyá. Wajé napónaji wawata wajluwa, rijwa'até we'emakáloje makapichako je'echú chu. Lanakiya wanapona kapichákajo penaje i'imakare kapichájero.
47005005	Ilé ke ri'imakáloje wajló penaje Tupana lamá'atari riká wapé. Kaja ra'á wajló Ripechu, raú wawe'epí ñaké kaja ra'ajika wajló nakaje wajló penaje i'imajíkare je'echú chu.
47005006	Ilé ke nakaje i'imajíkale wajló, kaphí wapechu ñakeja. Nuwe'epí marí eja'awá chu nu'umaká ketana, unká nuñakaré wani chu kalé nuká, unkale nu'umalá je'echú chu wawakára'ajeri Jesucristo wa'até.
47005007	Me'etení unká wamala riká, e'iyonaja wapechu i'imá kaphí nakaje unká wamálare chojé.
47005008	Kaphí richojé wapechu. Ñakele wawata marí wanapona yuríkana we'emákaloje Jesucristo wa'até.
47005009	Wawata piyukeja nakaje la'akana palá ri'imakáloje palá Jesucristo nakú. We'emá marí eja'awá chu ka'ajná, we'emajé je'echú chu ka'ajná, wawátaka piyukeja nakaje la'akana palá,
47005010	piyuke weká tára'ajikole Jesucristo jimaje, rimakáloje wanaku mékeka rijló nakaje wala'akare marí eja'awá chu we'emaká ketana. Rejomi ra'ajé wajló pajluwano, pajluwano ke nakaje wala'akare wemí. Pu'uwaré wala'akare ka'ajná, palá wala'akare ka'ajná, piyukeja nakaje wala'akare loko'opáneje ra'ajé wajló wala'akare wemí.
47005011	Tupana kemaje piyukeja nakaje wala'akare nakú mékeka ri'imaká rijló. Riwe'epí we'emaká riyukuna riwátaka ke. Ñakele wawata iwe'epika riyukuna i'imajeño weká, unká pajlákachina kalé weká.
47005012	Unká wawátala wanakuwá pura'akano palá ijló. Wemá ilé ke wanakuwá, raú ipechu i'imakáloje palá wanaku ajopana e'iyá penaje. Apala ajopana iphaño inaku Tupana puráka'alo yukuna i'imajé. Neká ka'ajná la'añó nanakuwá ajopana chá'atajeño ke, e'iyonaja unká paala napechu. Ilé kajena apiyákakaloje inakojó penaje wemá wanakuwá ijló ilé ke.
47005013	¿Meke ka'ajná ajopana pechu wanaku: palá péchuruna neká, ke ka'ajná, mapechúruna neká, ke ka'ajná? Ilé ke weká wa'akáloje iñaté penaje.
47005014	Wawe'epí íki'ija Jesucristo wátaka weká, raú ritaka'á piyukeja ina'ukena chaya i'imaká. Piyukeja pu'uwaré wala'akare chaya ritaka'á i'imaká, wapumí chojé ke. Ripalamane aú piyukeja ra'apiyá jema'ajeño: kaja taka'akaño ke weká pu'uwaré la'akanajlo.
47005015	Jesucristo taka'arí piyukeja ina'ukena chaya i'imaká. Ñakele piyukeja weká ra'apiyá jema'ajeño, ri'imatákarena kapichákajo liyá, unká la'alaño nakaje wajlúwaja. Rijló wala'á nakaje, ritaka'akale wachaya i'imaká. Wajló penaje kaja rimakápo'o piño i'imaká, ñaké i'imakale rijloja kalé wala'á nakaje.
47005016	Chuwa unká wemalá ina'uké nakú, ajopana kemaká nanaku ke kaja. Ajopana kemájika Jesucristo nakú i'imajika, ke kaja numájika rinaku najwa'até. Ajopana pura'akeño rinaku pu'uwaré, raú nupechu i'imaké: "Nemaká rinaku, ke ka'ajná riká". Eyá chuwa kaja nuwe'epí unká ñaké kalé riká.
47005017	Iná i'imakachu pajluwaja keja Jesucristo wa'até, wajé iná pechu. Jupichumi iná pechu yuriro iná yámojo. Wajé chuwá iná i'ijnatá iná péchuwa reyá iná tukumó.
47005018	Tupana liyaja riká piyukeja. Jesucristo palamane aú palá wapechu i'imaká Tupana nakú. Ra'á kaja weká riyukuna i'imajeño penaje. Ra'apiyá jema'akana aú palá kaja napechu i'imaká Tupana nakú.
47005019	Marí ke kemakánaka riká: Jesucristo taka'akale wapumí chojé a'awaná apiyákanami nakú i'imaká, raú unká Tupana amala ra'apiyá jema'ajeño pu'uwaré la'ajeñó ke. Ra'á weká riyukuna i'imajeño penaje.
47005020	Wephá inaku Jesucristo apumí chojé ke Tupana yukuna ja'apátaje ijló. Ra'apiyá jema'akana aú palá ipechu i'imajika Tupana nakú. Mawó wemaká ijló iyurikáloje Tupana la'aká ipechu palá.
47005021	Unká wani Jesucristo la'alá pu'uwaré, e'iyonaja wapumí chojé ke Tupana we'epika rinaku: "pu'uwaré la'ajerí", ke. Riwajá ri'imaká wapumí chojé, pu'uwaré wala'akare pachá, ñakele chuwa unká japi la'alaño pu'uwaré ke weká Tupánajlo. Jesucristo chojé i'imakana aú iná i'imaká pajluwa keja rijwa'até.
47006001	Tupana wa'até jápajeño weká. Palá wani Tupana la'aká inaku, ñakele a'á inakojó riká, ripalamane i'imakale.
47006002	Numá ijló ilé ke, Tupana puráka'alo lana'akéjami kemakale marí ke: "Palani ri'imajika ijló, riphájika aú rená chojé. Riwakajé noma'ajé ipura'akó nujwa'até. Nu'umatájika ina'uké kapichákajo liyá wakajé, no'ojé kaja iñaté", ke rimaká júpimi i'imaká. Riká, rimakare nakú júpimi i'imaká, iphari rená chojé. Chuwa Tupana i'imataka ina'uké kapichákajo liyá.
47006003	Unká wawátala nakaje la'akana apo'ojó, ajopana pura'akó piyá pu'uwaré wajápaka'ala nakú.
47006004	Wawata nawe'epika Tupánajlo riká wala'akare. Raú nawe'epeje rijápajeño weká. Nawe'epeje ke'iyapejé chapú kaje yajwé amájeño weká, e'iyonaja unká wapechu la'aló ujwí raú. Nawe'epeje kaja kamu'ují la'akaño weká nakaje nakú. Laka'apheji kaja nakaje la'akana i'imaká wajló.
47006005	Nawe'epeje kaja naña'atake weká rijimaje; naka'aké kaja weká ina'uké wajákajelana chojé; kajrú kaja ina'ukena awakájiko wanakojé tujlá ke, nayúcha'akole wachá; wamake kaja jápakaje yajwé; re'iyowá ke we'emaké me'etájeñomi; wajña'aké me'epijí panaku. Ilé kaje wa'até wala'aké wajápaka'ala.
47006006	Palá wala'akare aú nawe'epeje Tupana Pechu ja'apiyá ke wala'akano nakaje rijló. Palá wawe'epika kewákaje puráka'aloji nakojé. Unká wapechu i'imalá ujwí ina'uké nakú; kachuwa kaje nakuwaja wapala'ataka najló napechu. Ina'uké wani weká najwa'até. Íki'ija wawátaka neká Tupana Pechu palamane aú. Unká wala'alá mapeja nawátakana jenami.
47006007	Kewaka wapuráka'alo. We'epíkaje Tupana a'akare wajló aú wala'á nakaje palá. Ilé ke wala'aká aú nawe'epí mékajenaka weká. Palá wala'akare aú wapichata chapú wanaku péchuruna puráka'alo; raú nawe'epí Tupana nakojé, nema'akáloje ra'apiyá penaje.
47006008	Palá ne'iyajena pechu wanaku, eyá ajopana la'añó weká nawejáputenami ke najluwa. Ne'iyajena pura'añó kaja wanaku palá, eyá ajopana pura'añó wanaku pu'uwaré. Ne'iyajena kemaño wanaku: "pajlákachina neká", ke, eyá ajopana kemaño wanaku: "kewaka nemaká", ke.
47006009	Ne'iyajena pechu wanaku: "Unká wamána'apana kalé neká", ke, eyá ajopana kemaño: "Wamákarena neká", ke. Kapichákajo e'iyá weká, e'iyonaja kalé rejo'okaja weká; nawajákarena keja weká, e'iyonaja kalé unká jo'ó nenola weká.
47006010	Kajrú wamaka chapú kaje yajwé, e'iyonaja palá wapechu. Kamu'ují la'akaño weká, e'iyonaja Tupana puráka'alo aú wala'á palá ajopana nakú, ne'emakáloje ripalamane penaje. Unká kaja waliñérute i'imalá, e'iyonaja we'emakale Tupana yukuna najló aú, ra'apiyá jema'ajeño i'imaño kajrú la'akaño ke.
47006011	Nojena, Corinto e i'imakaño, numá nunakuwá mékeka nupechu i'imaká inaku, íki'ija nuwátakarena iká
47006012	Unká na kalé itajla waliyá rapu, wawe'epika piyá khaí inaku. Ikaja kalé la'añó ipéchuwa ujwí waliyá.
47006013	Nara'apá pura'akó riyani wa'até, ke kaja nupura'akó ijwa'até me'etení. Khaí iwe'epika wanaku, wawe'epika inaku ke kaja.
47006014	Ila'aniña ijwáke'ewe, unká jema'alaño Jesucristo ja'apiyá, unká panakojéchaka ke kalé wapechu najwa'até. Unká kalajeruni i'imalajla pajñakani mejáma'atani wa'até. Unká méño'ojo kaja palá la'akaño i'imalajla pu'uwaré la'akaño wáke'ena.
47006015	Unká Jesucristo pechu i'imalá, Jiñá Chi'inárikana pechu i'imaká ke. Unká méño'ojo napechu i'imalajla rejeno waja ñaké la'akana nakú. Unká kaja Jesucristo ja'apiyá jema'ajeño pechu i'imalajla ajopana, unká jema'alaño ra'apiyá, pechu ke. Apo'ojó napechu paliyáaka nakaje la'akana nakú.
47006016	Unká kaja rejeno waja kalé Tupana ñakaré, nakaje jenami nemakare nakú: "wachi'inárikana jenami riká", ke, ñakaré wa'até. Kajmuni, kapechuni Tupana. Unká nakaje jenami la'akanami kalé riká. Weká, ra'apiyá jema'ajeño e'iyá, re Ripechu. Marí ke rimaká ra'apiyá jema'ajeño nakú: "Najwa'até nu'umajé. Nachi'inárikana nu'umajika. Neká i'imajeño nule'ejena ina'ukena".
47006017	Ñaké i'imakale, numá nanaku: "Jácho'o ne'iyayá; i'imá apo'ojó naliyá. Ila'aniña pu'uwaré nala'aká ke, raú i'imajé nule'ejena ina'ukena.
47006018	Eyá nuká i'imajeri Jara'apá. Raú iká i'imajeño nuyani", ke wawakára'ajeri, we'epíkare piyuke nakaje la'akana, kemaká wanaku.
47007001	Ilé ke Tupana kemaká wanaku i'imaká. Ñakele nojena, íki'ija nuwátakarena, marí ke wala'ajika: Waka'ajé waliyó piyukeja nakaje la'akare wapechu pu'uwaré. Pu'uwaré la'akaná la'arí weká unká ina'ukélaruna ke Tupánajlo. Raú wawe'epeje watukumó piyukeja nakaje la'akana riwátaka ke, rile'ejena we'emakale.
47007002	Iwe'epí khaí wanaku. Unká na kalé wala'á chapú; unká kaja waka'alá apú liyá rinane wajluwa; unká kaja na wa'até kalé wapajlá.
47007003	Ilé ke numaká inaku aú, unká numalá inaku: "Pu'uwaré nala'aká", ke. Numaje piño ijló, numaká i'imaká ke: Khaí nuwe'epika inaku. Wataka'ajika ka'ajná wa'ató nuwátaje iká íki'ija.
47007004	Inakojé nupechu watána'a; pu'ují kaja nupechu inaku. Kajrú nomaka chapú kaje yajwé, e'iyonaja kalé kaphí, wa'até pu'ují jo'ó nupechu.
47007005	Wephaka majó Macedonia te'eré ejo eyá, unká jo'ó wawatána'ala chapú nala'akare weká liyá. Ke'iyapejé chapú kaje yajwé wamá. Ne'iyajena wátaño wajwa'até akha'ákakano. Kero'okajo nakú weká maare,
47007006	e'iyonaja Tupana we'epiri kamu'ují péchuruna pechu la'akana palá. Tito iphaka aú majó rila'á wapechu palá.
47007007	Unká rikaja kalé la'arí wapechu palá. Rimá kaja wajló inaku: "Kajrú nawátaka amákana. Kamu'ují kaja napechu nanakuwá, unká paala nala'akare i'imaká pachá. Pichaya napura'ó chapú péchuruna pinaku wa'até", ke rimaká wajló inaku. Raú kaja pu'ují wani nupechu la'akó.
47007008	Puráka'aloji lana'akéjami nuwakára'akare ijló i'imaká la'arí ipechu kamu'ují i'imaká, e'iyonaja unká nupechu la'aló kamu'ují raú, kamu'ují rila'aká ipechu e'iyonaja. Paineko chiyó nupechu i'imá kamu'ují richona i'imaká. Meketánaja kalé ipechu i'imá kamu'ují, nokha'akale iká i'imaká. Rejomi kaja iyurí iliyó pu'uwaré la'akaná, ñakele chuwa unká kamu'ují kalé nupechu.
47007009	Chuwa pu'ují nupechu. Unká pu'ují kalé nupechu, kamu'ují ipechu la'akole. Pu'ují nupechu, ipajno'otákale ipéchuwa pu'uwaré ila'akare liyá. Kamu'ují ipechu i'imaká, pu'uwaré ila'akale pachá. Palani Tupánajlo ilé kaje. Unká wala'alá chapú iká wakha'aká aú iká pu'uwaré ila'akare pachá.
47007010	Tupánajlo palani wapechu i'imaká aú kamu'ují, wala'akale pu'uwaré, raú wapajno'otákaloje wapéchuwa Tupana ejo, pu'uwaré wala'akare liyá we'emakóloje richiyá penaje. Unká naje kalé iná pechu i'imaká chapú iná nakuwá raú. Unká ñaké kalé riká unká jema'alaño Tupana ja'apiyajlo. Apala kamu'ují napechu la'akó nala'akale pu'uwaré. E'iyonaja unká napajno'otala napéchuwa Tupana ejo, ri'imatákaloje neká kapichákajo liyá raú.
47007011	Kaja iwe'epí mékeka rácho'oko ijló, Tupana la'akale ipechu kamu'ují. Ñakele iwata puráka'aloji lamá'atakana ijluwa i'imaká. Iwata kaja nojló kemakana: "Kaja walamá'ata riká," ke. Apáña'akajo pu'uwaré rila'akare i'imaká ijló; kero'okajo nakú i'imá kaja. Chuwa iwata nu'ujnaká amaje; iwata kaja nuwe'epika palá ila'akare nakojé. Richuwaja iwajaka ri'imaká, la'arí pu'uwaré. Iwata kaja nuwe'epika unká ipachá kalé rila'aká pu'uwaré.
47007012	Nuwakára'a ijló puráka'aloji lana'akéjami, iwajákaloje la'arí pu'uwaré i'imaká. Unká rikaja kalé penaje nuwakára'a ijló ri'imaká. Tupana we'epiri mékeka a'aká inakojó nuká.
47007013	Chuwa wawe'epí palá ipechu i'imaká wanaku, raú pu'ují wapechu. Tito i'imaká ijwa'até wakajé pu'ují ripechu la'akó, amákale riká palá, raú unká na nakojé rikawíla'alo.
47007014	Ri'ijnaká ichaje yámona, numá rijló inaku: "Palá péchuruna neká ka'ajnó". Numaká rijló i'imaká keja i'imaká. Nu'umaká ichaje ka'ajnó wakajé, kewaka numaká ijló. Ñaké kaja numaká inaku Títojlo.
47007015	R'imaká ijwa'até wakajé iká a'añó inakojó ripuráka'alo i'imaká. Palá wani kaja iphaka ra'apí i'imaká.
47007016	Pu'ují nupechu, nuwe'epíkale palá péchuruna iká.
47008001	Nojena, nuwata iwe'epika mékeka Tupana la'aká palá wani Jesucristo ja'apiyá jema'ajeño, Macedonia te'eré e i'imakaño nakú.
47008002	Kajrú namaka chapú kaje yajwé rewá, e'iyonaja pu'ují napechu. Kamu'ují kaja nala'aká nakaje nakú, e'iyonaja na'á kajrú naliñérute nakiyana na'akáloje ajopana kamu'ují la'akaño ñaté raú. Kajrú liñérutena ke na'aká liñeru ajopana kamu'ují la'akáñojlo.
47008003	Nuwe'epí liñeru i'imaká nakapi lokópa'ala ejé na'á kamu'ují la'akaño ñaté raú. Unká na kalé wakára'a nala'aká ñaké, nekó nawátaka ra'akana.
47008004	Mawó nemaká nojló i'imaká nuyuríkaloje na'aká ajopana Jesucristo ja'apiyá jema'ajeño, kamu'ují i'imakaño ñaté.
47008005	Unká nuwe'epila ilé ke wani nala'ajika nanaku palá i'imaká. Paineko na'á nekó wawakára'ajeri Jesucrístojlo. Rejomi na'á kaja nekó wajló, raú nala'akáloje wajwa'até nakaje pajñakani Tupana wátaka ke.
47008006	Tito keño'orí paineko liñeru ña'akana iliyá i'imaká, ñakele rikaja kaja wawakára'a piño ichaje, riñapátakaloje piyukeja liñeru ña'akana iliyá.
47008007	Ilé ke ila'aká aú, ila'á palá i'imaká. Piyukeja ila'aká nakaje palá, kaphí ipechu i'imakale Jesucristo chojé. Palá kaja inakiyana we'epika ina'uké jewíña'atakana Tupana nakú. Iwe'epí kaja kajrú nakaje nakojé. Wechi ila'aká Tupánajlo nakaje i'imaká. Chuwa nuwata ichá'ataka kaja ajopana liñeru a'akana aú kamu'ují la'akáñojlo.
47008008	Unká nuwakára'ala a'aká liñeru, nuwata kalé iwe'epika meke wechi ajopana a'aká kamu'ují la'akáñojlo naliñérute nakiyana. Ñaké kaja a'ajika ee iliñérute nakiyana najló, wapechu i'imajé inaku: "Kewaka, íki'ija jo'ó nawátaka neká", ke.
47008009	Kaja iwe'epí palá wawakára'ajeri Jesucristo nakojé. Íki'ija riwátaka weká. Je'echú chu ri'imaká wakajé kajrú nakaje i'imaká rijló, e'iyonaja marí eja'awá chu ri'imaká wakajé unká na i'imalá rijló. Kamu'ují la'aká ke ri'imaká. Rila'á ina'uké nakú palá, ne'emakáloje Tupana palamane ja'apiyá. Kamu'ují la'ajerí ri'imaká ijló, lanakiya iká i'imakáloje kajrú la'ajeñó ke ripalamane aú. Ñakele kajrú la'akaño ke iká me'etení, ripalamane i'imakale.
47008010	Apú jarechí i'imaká wakajé eyá ikeño'ó liñeru awakátakana ajopana piyá i'imaká, maka'aní iwátakale ajopana ñaté a'akana. Ñakele numá ijló chuwa:
47008011	Wechi ipechu ke iñapata rawakátakana piyukeja, ipechu i'imaká ikeño'oká rawakátakana i'imaká wakajé ke kaja. Eko a'á piyukeja riká liñeru, a'akaje penaje i'imakare ikapi.
47008012	Iná kapi ejé iná a'aká najló liñeru. Ilé ke la'akana palani Tupánajlo. Unká rikejá'ala iná liyá nakaje unká i'imalare iná kapi.
47008013	Unká nuwátala iyuriko kamu'ují ajopana ñaté a'akana aú.
47008014	Rejeno waja nuwátaka nakaje i'imaká ijló najwa'até. Re ijló chuwa ñó'ope nakaje a'akáloje ajopana ñaté, nakaje nala'akare nakú kamu'ují aú. Apala iká piño la'ajeño kamu'ují nakaje nakú i'imajika. Riwakajé ka'ajná ñó'ope nakaje i'imajika najló, raú neká penájemina a'ajeño iñaté nakaje ila'ajíkare nakú kamu'ují. Ilé ke ila'ajika pekowáaka palá, rejeno waja nakaje i'imakáloje ijló.
47008015	Ñaké la'akana aú ila'ajé Tupana puráka'alo lana'akéjami kemaká ke. Riká kemari: "Apú kapi ka'ajná ñó'ope nakaje. Ra'ajika ee rinakiyana kamu'ují la'akáñojlo aú, unká ñó'ope wani yurílajo rijló. Eyá unká kaja kamu'ují la'akaño la'alaje kamu'ují wani nakaje nakú raú", ke rimaká.
47008016	Palá Tupana la'aká weká. Rila'á Tito pechu khaí inaku, nupechu i'imaká inaku ke kaja.
47008017	Nupura'ó rijwa'até i'imaká ri'ijnakáloje ichaje. Khaí wani riwe'epika inaku, raú riwata ichaje i'ijnakana. Kaja keja ripechu nakú ri'imaká.
47008018	Rijwa'até wawakára'aje apú Jesucristo ja'apiyá jema'ajeri. Piyuke Jesucristo ja'apiyá jema'ajeño awakaño apa'alá chojé, apa'alá chojé ke, pura'añó palá rinaku, palá ri'imakale Tupana i'imataka ina'uké kapichákajo liyá yukuna ajopánajlo, ajopánajlo ke.
47008019	Jesucristo ja'apiyá jema'ajeño, ajopana, ajopana ke, kemaño kaja rinaku, ri'ijnakáloje wajwa'até liñeru a'ajé kamu'ují la'akáñojlo, wawe'epíkale khaí nanaku. Ñaké wala'ajika napura'akóloje palá Tupana nakú raú. Wa'até waya'ataje najló wechi wa'aká nañaté.
47008020	Wa'akáloje kamu'ují la'akaño ñaté penaje wakeja'a liñeru ajopana liyá, ajopana liyá ke. Unká wawátala ina'uké chapújra'ako wanaku rijimaje.
47008021	Ñakele wawata nakaje wala'akare i'imaká palá Tupana jimaje ke. Unká rikaja kalé, wa'ató ri'imaká kaja palá ina'uké jimaje ke.
47008022	Wawakára'aje kaja najwa'até apú wanakiyana. Palá la'ajerí riká, raú iná we'epí palá péchuri riká. Palá kaja ripechu i'imaká inaku.
47008023	Nakejá'ajika ee Tito yukuna iliyá, eko imá najló: "Pablo wáke'ewe riká, rijwa'até rijapa ijlojé penaje", ke. Iyamá, ajopana Tupana ja'apiyá jema'ajeño, i'ijnajeño kaja najwa'até. Nakejá'ajika ee piño rijwáke'ena yukuna, eko imá najló: "Jesucristo ja'apiyá jema'ajeño, maárowa i'imakaño, wakára'año neká wajwa'até wañaté a'ajeño penaje. Ina'uké pechu i'imakáloje palá Jesucristo nakú penaje nala'á piyuke nakaje", ke imájika najló.
47008024	Ñakele ila'á nanaku palá, ajopana Jesucristo ja'apiyá jema'ajeño, nawakára'ajeño, kele jema'akáloje íki'ija iwátaka neká yukuna. Iwátajika ee neká íki'ija, nawe'epeje raú nájeka wapechu i'imaká palá inaku.
47009001	-
47009002	Marí ke numaká najló inaku i'imaká: "Apú jarechí i'imaká wakajé, Acaya te'eré nakú i'imakaño keño'oñó liñeru awakátakana kamu'ují la'akáñojlo", ke. Riyukuna jema'akana aú, neká kaja la'añó ñaké kaja ijewemi. Unká naje kalé numá ijló a'akáloje liñeru ajopana Jesucristo ja'apiyá jema'ajeño, kamu'ují la'akáñojlo, nuwe'epíkale iwátaka ra'akana najló. Palá nupechu i'imakale inaku aú nu'umá Macedonia e i'imakáñojlo riyukuna.
47009003	Chuwa nuwakára'aje wanakiyana ka'ajnó liñeru ña'ajé iliyá. Ilé ke la'akana aú unká ri'imalaje mapeja, numakare inaku najló i'imaká. Numaká inaku keja ka'ajná a'ajika liñeru.
47009004	Apala Macedonia eyájena nakiyana i'ijnajeño nujwa'até ichaje, amájeño ka'ajná unká awakátala liñeru wapé, raú nopáña'akojla wani, nupechu i'imakale inaku: "Palá japi na'ajika liñeru". Ñaké kaja apáña'akojla raú.
47009005	Marí ke ri'imaká piyá, nuwakára'aje wanakiyana i'ijnaká watukumá ichaje. Neká ñapátajeño liñeru awakátakana wapé, imakare nakú wajló i'imaká. Iwe'epíkale ajopana mu'ují, a'ajé liñeru najlojé penaje. Raú nawe'epeje ikó iwátaka ra'akana.
47009006	Iwe'epí marí: Ejátari wejápaja nakaje icha ijí, ña'arí kaja wejápaja richa. Ejátari kajrú nakaje icha ijí, ña'arí kaja kajrú richa. Marí ke kemakánaka riká: Iná a'akachu wejapa liñeru kamu'ují la'akáñojlo, ñaké kaja Tupana la'aká iná palá wejápaja. Iná a'akachu kajrú liñeru, rila'á kaja iná palá kajrú.
47009007	Iná a'á liñeru iná pechu nakú ri'imaká ejé. Mamejajneja iná a'aká riká. Iná pechu i'imakachu ijnú ra'akana nakú, unká paala Tupánajlo riká. Riká wátari íki'ija riká a'akare pu'ují ripechu ke nakaje kamu'ují la'akáñojlo.
47009008	Tupana we'epiri ñó'ope nakaje a'akana ijló, raú unká ila'alajo kamu'ují nakaje nakú. Wa'até kaja ñó'ope nakaje i'imajika ijló a'akáloje ajopana ñaté raú penaje.
47009009	Marí ke Tupana puráka'alo lana'akéjami kemaká kajrú nakaje a'ajerí nakú: "Mamejajneja ra'aká kamu'ují la'akáñojlo nakaje. Unká Tupana pechu kapicháñaalaje palá rila'akare. Wa'ajini wani riwe'epíjika riká", ke rimaká.
47009010	Tupana palamane aú re nakaje icha ijí inajlo, iná ejátakaloje rinakiyana penaje. Ripalamane aú re kaja richa inajlo, iná ajñákaloje rinakiyana penaje. Rikaja kaja a'ajeri ijló kajrú nakaje ila'akáloje palá wani ajopana ina'ukena nakú raú penaje.
47009011	Ñaké i'imakale, kajrú nakaje i'imajika ijló a'akáloje ñó'ope najló. We'ejnataje liñeru a'ajíkare kamu'ují la'akáñojlo. Jesucristo ja'apiyá jema'ajeño neká. Nakaje wa'ajíkare najló aú nemaje Tupánajlo: "Palá pila'aká weká", ke.
47009012	Liñeru a'ajíkare najló aú a'ajé nañaté, kamu'ují nala'akare nakú aú. Raú kaja palá napechu i'imajika Tupana nakú. Kajrú nemájika rijló: "Palá pila'aká weká", ke raú.
47009013	Ilé ke a'ajíkale nañaté ñó'ope liñeru aú, nawe'epeje palá wani jema'aká Jesucristo ja'apiyá. Raú napura'ajó kaja palá wani Tupana nakú.
47009014	Nañaté a'akana aú, palá napechu i'imajika inaku. Napura'ajó kaja Tupana wa'até inaku, ripalamane aú a'akale nañaté.
47009015	Wemá Tupánajlo: "¡Palá wani pila'alaka weká, íki'ija wani pa'akale wañaté. Unká puráka'aloji i'imalá wajló riyukuna i'imakana lokópa'ala!"
47010001	Jesucristo palamane aú mawó numaká ijló: E'iyajena kemaño nunaku ilérowa: "Ujwí Pablo, maare ri'imaká aú wajwa'até. Eyá puráka'aloji, riwakára'akare wajló ya'ajnaya, chu rakha'á weká", ke.
47010002	Ñaké riká. Mawó numaká ijló: Nuphájika inaku wakajé ila'aniña nuká yurí najwa'até kemaño nunaku ilé ke. Wapura'ajó rinaku pajwa'atéchaka. Unká nukero'oló napiyá kemaño nunaku: "Ripechu keja rimaká nakaje nakú", ke.
47010003	Ajopana ina'uké ke kaja jo'ó weká. Unká wala'alá nakaje Tupánajlo wapechu keja.
47010004	Nókakajo e'iyá keja weká marí eja'awá chu. Unká lekareji ina'uké la'akare aú kalé wenókako. Nakaje Tupana la'akare wajló, lekareji ke kaja wajló riká, raú wapichata ina'uké liyá pu'uwaré Jiña Chi'inárikana wátakare nala'aká.
47010005	Ne'iyajena pura'añó mapeja, we'epiño ke wani, apo'ojó wani Tupana nakú. Ñakele napuráka'alo jema'ajeño unká we'epílaño palá Jesucristo nakojé. Riká a'arí wañaté riyukuna i'imakana aú, napajno'otákaloje napéchuwa Tupana ejo, nema'akáloje ra'apiyá raú penaje.
47010007	Iká kemaño ina'uké nakú mékajenaka neká namákana aú. Re inakiyana pechu nanakuwá: "Wekaja kalé Jesucristo wa'até jápajeño", ke. Iwe'epí marí: Weká kaja i'imaño Jesucristo wa'até jápajeño. Rejeno waja weká rijwa'até jápajeño.
47010008	Unká naje kalé numá ijló nunakuwá: Tupana a'arí nuká iwakára'ajeri penaje. Apala raú ipechu i'imá nunaku: "Ajopana chá'atajeri ke wani rila'aká rinakuwá ta", ke. Unká nopáña'alojla raú, Tupana a'akale nuká no'okáloje iñaté, ipechu i'imakáloje richaje, richaje ke kaphí Tupana chojé. Unká nopichátakaloje ipechu penaje kalé ra'á nu'umaká.
47010009	Unká nuwátalajla ijló kero'ótakana lana'akéjami nuwakára'akare ijló i'imaká aú.
47010010	Inakiyana kemaño nunaku: "Kaphí Pablo wakára'aka weká ripuráka'alo riwakára'akare wajló aú. Wajwa'até ri'imaká wakajé riliyómika ke ripechu i'imaká. Mapéjari pura'akó wajwa'até, keja kaja ripura'akó i'imaká", ke.
47010011	Kemari ilé ke nunaku, nuwata riwe'epika marí: Nakaje wemakare nakú lana'akéjami, ya'ajnaya wawaká'akare ijló chu we'emajika ijwa'até wakajé, wemájika kaja ñakeja ijló ijimaji.
47010012	Unká wani wawátala wanakuwá pura'akano palá, pura'akaño nanakuwá pura'akó ke kaja. Nachá'ata ka'ajná nanakiyana, raú napechu i'imá nanakuwá: "Kajrú péchuruna weká", ke. ¡Meke unká wani ta napechu i'imalá najló!
47010013	Unká wemalá wanakuwá wapechu keja. Tupana pechu nakú ri'imaká ejeja wala'á nakaje. Rejeja kaja wemaká wanakuwá. Ripechu nakú ri'imaká ke wephaka inaku Corinto ejo i'imaká.
47010014	Wemaká aú wanakuwá: "Iwakára'ajeño weká", ke, unká mapeja kalé wemakajla. Ajopana piyá we'emá Jesucristo yukuna ijló i'imaká.
47010015	Nakaje ajopana ina'ukena la'akare nakú, unká wemalá: "Weká la'añó riká", ke. Ilé kaje unká wawátalare. Wawátaja Tupana puráka'alo ja'apátakana ijló, ipechu i'imakáloje richaje, richaje ke kaphí Tupana chojé raú.
47010016	Kéchami wawátaka ite'eré yámajo i'ijnakana ya'ajnaje, we'emakáloje ri'imataka ina'uké kapichákajo liyá yukuna najló penaje. Ajopana ka'ajná jewíña'ataño ne'emaká paineko rewá, raú unká wemalaje wanakuwá: "Weká jewíña'ataño neká", ke.
47010017	Palá iná la'aká nakaje ka'ajná, raú iná pura'ó palá Tupana nakú, ripalamane aú iná la'akale palá riká.
47010018	Apala pajluwa kemari ka'ajná rinakuwá: "Palá wani nujápaka Tupánajlo", ke. Unká iná we'epila kewaka ka'ajná riká rimakare rinakuwá. Eyá riká wawakára'ajeri Jesucristo kemakare nakú: "Palá rijápaka Tupánajlo", ke, riká jo'ó jápari palá rijló.
47011001	Nuwata ijña'aká panaku nuká meketánaja, mapeja jewíñami ke numájikale nunakuwá.
47011002	Tupana palamane aú kajrú numejñátaka iká ajopana liyá. Íki'ija kaja nuwátaka i'irakó Tupana nakojé. Pajluwájaru inaya wátakachu íki'ija pajluwaja achiñá, rumejñata rokó ajopana achiñana liyá, ruwá'akakoloje riká ruwátakare wa'até penaje. Ilé ke kaja nuwátaka imejñátaka ikó, i'imakáloje Jesucristo ja'apiyá jema'ajeño unká la'alaño pu'uwaré.
47011003	Júpimi Jiñá Chi'inárikana pajlari Eva wa'até i'imaká. Kapechú wani ripajlaka rujwa'até i'imaká. Ñaké kaja ka'ajná jema'aká me'etení pajlaño ijwa'até ja'apiyá, raú nowó ka'aró wani ijwa'até. Jupejé Jesucristo ja'apiyá jema'akánaja iwe'epike itukumó, e'iyonaja chuwa ka'ajná iyurika ajopana pajlaka ijwa'até. Napuráka'alo nakú i'ijnataka ipéchuwa me'etení, apo'ojó riká Jesucristo puráka'alo riyuríkare wajló i'imaká liyá.
47011004	Ajopana iphaño inaku jewíña'ataje Jesucristo nakú. Apo'ojó ne'emaká ijló riyukuna; apo'ojó kaja ne'emaká ijló Tupana Pechu yukuna. Unká we'emaká ijló riyukuna i'imaká ke kalé ne'emaká riyukuna ijló, e'iyonaja wechi jema'aká na'apiyá. Unká paala ila'aká raú. Apo'ojó kaja ne'emaká ijló Tupana i'imataka ina'uké kapichákajo liyá yukuna. Unká we'emaká ijló riyukuna i'imaká ke kalé riká, e'iyonaja wechi kaja jema'aká na'apiyá.
47011005	Ajopana chaje péchuruna ke iwe'epika kele iphaño inaku wayámajo i'imaká nakú. Unká na'apejé kalé nuká.
47011006	Apala unká nupura'aló palá napura'akó ke, e'iyonaja unká nachá'atala nuká napechu aú. Piyuke nakaje numakare nakú ijló i'imaká aú iwe'epí ñaké riká.
47011007	Re we'emaká ijwa'até wakajé, nu'umá ijló palá Tupana i'imataka ina'uké kapichákajo liyá yukuna. Riwakajé unká nukejá'ala iliyá liñeru nujluwa i'imaká. ¿Chapú chi nula'aká iká raú?
47011008	Ajopana Jesucristo ja'apiyá jema'ajeño a'añó nojló liñeru i'imaká, nu'umajowa penaje nowíña'ataka i'imaká ketana. Ijnú iwátakale ra'akana nojló, raú nujña'á naliyá riká nula'akáloje iká palá raú penaje.
47011009	Nu'umaké ijwa'até wakajé, unká nukawíla'ala inaku nakaje kamu'ují nula'ajíkare nakú aú. Riwakajé ajopana Jesucristo ja'apiyá jema'ajeño, Macedonia te'eré eyájena, iphaño nunaku i'imaká. Neká a'añó nojló nakaje, nula'akare nakú kamu'ují i'imaká, raú unká nukawíla'ala inaku. Marí pumí chiyó unká kaja nukawíla'alaje inaku.
47011010	Palá nuwe'epika Jesucristo yukuna nakojé. Numaká rinaku, ke riká. Unká wani nukejá'alaje liñeru iliyá. Kaja keja nuwátaka ri'imaká.
47011011	Apala unká ka'ajná iwe'epila nájeka numaká inaku ilé ke, raú ka'ajná ipechu i'imajé nunaku: "Unká ka'ajná riwátala weká", ke. Unká ñaké kalé riká, íki'ija nuwátakale iká. Tupana we'epiri ñaké riká.
47011012	Neká, wayámojo iphákaño inaku, kemaño nanakuwá ijló: "Pablo la'aká nakaje, ke kaja wala'aká", ke nemaká. Nakeja'a kaja liñeru iliyá najluwa, eyá weká unká la'alaño ñaké i'imaká.
47011013	Kele, numakárena nakú ijló, kemaño kaja nanakuwá: "Jesucristo wakára'akarena nakiyana weká wa'apátakaloje riyukuna ajopánajlo", ke. Mapeja wani napajlaka ta ijwa'até. Mapeja nala'aká nekó riwakára'akarena nakiyana ke.
47011014	Nuwe'epí mékajenaka neká. Jiñá Chi'inárikana la'arí kaja rinakuwá Tupana wa'atéjeri, je'echú chiyaje, ke. Ñaké nala'aká.
47011015	Rijwa'atéjena la'añó ñaké nanakuwá. Kaja wawe'epí mékajenaka neká, la'añó nekó palá la'ajeñó ke ina'ukejlo. Riphájika kaja penaje rená chojé wakajé, Tupana wajájeri neká pu'uwaré nala'akare loko'opáneje.
47011016	Numá piño ijló: Ipechu i'imaniña nunaku: "Unká ta ripechu i'imalá", ke. Nuwe'epí ñaké ipechu nunaku, e'iyonaja jema'á no'opiyá. "Unká pechu i'imalá puráka'alo ke", ke ka'ajná ijló nuká. E'iyonaja jema'á no'opiyá, nu'umachi ijló nula'akare yukuna.
47011017	Unká nuwakára'ajeri Jesucristo wakára'aka ke kalé numaká nunakuwá ijló me'etení. Chuwa mapechuru kemaká rinakuwá keja numaká nunakuwá ijló.
47011018	Kajrú ina'ukena kemaño nanakuwá palá nakaje nala'akare aú. Nemaká nanakuwá ke kaja numájika chuwa nunakuwá palá.
47011019	Iká we'epiño inakuwá kapechúruna ke wani, ñakele ijña'á panaku palá ipechu ke weká, mapechuruna i'imakaño.
47011020	Iwakára'ajeño ke ne'emaká ijló. Kaphí nawakára'aka iká. Nephá kaja na'apiwá ijló. Iminana keja kaja ne'emaká ijwa'até, la'añó kaja nawejáputenami iká ke. Naña'á iká pajimaya.
47011021	Nuká unká la'alajla iká ñaké, nowó la'akole ñaké la'akana ja'apí. Unká nawó la'aló palá nanakuwá pura'akano ja'apí; unká kaja nowó la'aló ñaké nunakuwá kemakana ja'apí. E'iyonaja nopáña'o ilé ke kemakana ja'apí. Mapechuru kemaká nakaje nakú, keja numaká nakaje nakú ijló me'etení.
47011022	Nemá nanakuwá: "Hebreo já'ana weká", ke. Hebreo ja'a kaja nuká. Nemá kaja: "Israel michú lakénami weká". ke. Rilakemi nakiyana kaja nuká. Nemá kaja nanakuwá: "Abraham michú lakénami weká", ke. Riká michú lakemi kaja nuká.
47011023	Nemá nanakuwá: "Jesucristo wa'até jápajeño weká", ke. Rijwa'até jápajeri jo'ó wani nuká. Raú nuchá'ata neká. Mapechuru pura'akó rinakuwá, ke nupura'akó nunakuwá me'etení. Najápaka chaje nujápaka. Kajrú ajopana ña'ataka nu'umaká, nu'umakale Jesucristo yukuna ina'ukejlo. Richónaja kaja pulapé naka'aká nuká ina'uké wajákajelana chojé. Pulapé nakapichátakajla nuká riyukuna i'imakana jimaje.
47011024	Pajluwa thé'ela ke pe apú wakajé, apú wakajé ke, judíona nakiyana ña'ataka nuká treinta y nueve la'aká pe, nu'umakale Jesucristo yukuna chona.
47011025	Weji ke pe naña'ataka nu'umaká a'awaná aú; pajluwa pe naka'á kajrú jipa nuchá nenókaloje nuká penaje; weji ke pe la'aká wapuru no'opákare chu ja'akó wa'apiyá i'imaká. Raú pajluwa kala, eyá lapí ketana, nokúwa'ako juni jalomi jakú i'imaká.
47011026	Kajrú nu'ujnajika ajopana ñakajela ejo, ajopana ñakajela ejo ke, i'imajika. Kapichákajo e'iyowá nu'umaká, juni chuwá no'opájika ketana. Jata'akáchina e'iyowá no'opá kaja i'imaká. Nute'eré eyájena, ajopana te'eré eyájena wa'até, amákeño nuká chapú. Pajimila e'iyowá chira'akano nakú ajopana la'akeño kaja nuká chapú. Ñaké kaja phu'uteni chuwá chira'akano ewá, iná iphátaka chapú péchuruna. Ilé kaje e'iyowá nuchira'ajiko. Ñaké kaja nuchira'ajiko juni jalomi chuwá. Rewá iná amá kaja chapú kaje yajwé, eyá ne'iyajena kemaño nanakuwá: "Jesucristo wa'atéjena weká", ke, e'iyonaja unká ñaké kalé ne'emaká.
47011027	Re'iyowá ke laka'apheji nula'ajika nakaje. Jápakaje yajwé nomake. Me'etájemi ke nu'umajika re'iyowá; nujña'aké kaja me'epijí panaku; nunúrupi chu makára'atako kaja nu'umajika ewá. Re'iyowá ke nula'aké kamu'ují a'ajnejí nakú, pajreji nakú, a'arumakaji kaje nakú. Piyuke nakaje nakú nula'aké kamu'ují i'imajika. Ilé ke nomájika chapú kaje yajwé i'imajika.
47011028	Re kaja jo'ó ñó'ope nakaje unká numálare nakú ijló. We'echú ka'alá keja no'oká nunakojó Jesucristo ja'apiyá jema'ajeño, ajopana, ajopana ke, nuwátakale nema'aká palá Tupana ja'apiyá. Raú no'ó nunakojó neká.
47011029	Re ka'ajná pajluwa Jesucristo ja'apiyá jema'ajeri, wejápaja ripechu kaphí Tupana chojé, raú kamu'ují nupechu la'akó. Apú ka'ajná ka'átari pajluwaja Jesucristo ja'apiyá jema'ajeri e'iyajé rila'akáloje pu'uwaré penaje. Ilé kaje yúcha'atari wani nuká.
47011030	Unká nuwátala nokó la'akana ajopana chá'atajeri ke. Nuwata iwe'epika po'oloni nuká, e'iyonaja palá nula'aká Tupana palamane aú.
47011031	Wawakára'ajeri Jesucristo jara'apá Tupana. Palá la'ajerí riká, ñakele rinaku wapura'akó palá wani ñakeja. Riká we'epiri kewaka riká numakare nakú ijló me'etení.
47011032	Nu'umaká pajimila Damasco e wakajé, nawakára'ajeri i'imari ne'emakana Aretas ja'apiyateje. Nu'umaká re wakajé, nawakára'ajeri wakára'ari ina'uké ja'akó nupé pajimila numanaje, napatakáloje nuká nócho'oko reyá ejéchami, naka'akáloje nuká ina'uké wajákelana chojé penaje.
47011033	Kurara yenoje, jipa nakiyá la'akanami, chipúka'ari pajimila nakojé tujlá ke pajimájechaka. Ajopana wanakiyana witúka'ataño nuká kuwá'ala kajruni chu kurara aphú chiyá ají ke riyámajo.
47012001	Unká na penaje kalé iná pura'ó iná nakuwá palá, e'iyonaja kalé numaje ijló nakaje, wawakára'ajeri Jesucristo ya'atákare nojló pu'uwaká i'imaká, nakú.
47012002	-
47012003	Pa'u kele iphata ji'imaji nakojé kele (14) jarechí i'imaká wakajé, Tupana wá'ari nuká weji ka'amá je'echú chojé. Unká nuwe'epila palá, nunapona wa'até ka'ajná nu'umá re, nupéchuja kalé ka'ajná i'imari re. Tupánaja kalé we'epiri mékeka nu'umaká re. Nuwe'epí riwá'aka nu'umaká je'echú chojé.
47012004	Re noma'á puráka'aloji me'echuje jo'ó i'imakare ina'ukejlo. Unká Tupana wátala nu'umaká riyukuna; unká kaja puráka'aloji i'imalá ina'ukejlo ne'emakáloje riyukuna raú penaje.
47012005	Nakaje re nomákare nakuja kalé nupura'ajó palá. Unká nupura'alajo nunakuwá palá. Nakaje numakare nunakuwá numá ijló, iwe'epíkaloje raú po'oloni nuká.
47012006	Nuwátakela nunakuwá pura'akano palá, unká mapechuru pura'akó rinakuwá ke kalé ri'imakajla, kewaka ri'imakale. Unká nupura'aló nunakuwá palá, apala raú ina'uké pechu i'imajla palá nunaku. Ñakele nakaje nula'akare aú, eyá nakaje numakare nakú kaje aú ja nuwata ina'uké pechu i'imaká palá.
47012007	Nomá palá nojé wani nakaje je'echú chu, re nu'umaká wakajé. Nupechu i'imaká piyá nunakuwá we'epiri ke wani, nomaka me'etení kewini yajwé. Jiñá Chi'inárikana liyaje riká, raú rila'akáloje chapú nuká. Ñaké nojló nakaje me'etení, nula'aká piyá nunakuwá chá'atajeri ke wani, nakaje nomákare i'imaká aú.
47012008	Weji ke pe numaká Tupánajlo ra'apátakaloje nuliyá kewini yajwé nomákare.
47012009	E'iyonaja unká ra'apátala nuliyá riká. Rimá nojló: "Íki'ija nuwátaka piká. Kewini yajwé wa'até piyurejo, raú piwe'epeje maliyaru piká. Pipechu i'imá palá ilé kaje nakojé we'epíkana aú. Ajopana we'epiño kaja raú Jesucristo palamane aú pila'aká nakaje", ke rimaká nojló. Ñakele pu'ují nupechu nunakuwá, maliyaru nu'umakale.
47012010	Kaja po'oloni kaje yawa'achó nojló. Marí ke nojló po'oloni kaje numakare nakú: Pu'uwaré napura'akó nunaku; kamu'ují nula'aká kajrú nakaje nakú; chapú ajopana la'aká nuká; nulaka'aphé nula'aká nakaje Jesucristo wátaka ke. Kaja ilé ke la'akana a'á renó nunaku. Maliyaru wani nu'umakachu, nula'á kajrú nakaje, Tupana wátakare kaje, ripalamane aú.
47012011	Unká pechu i'imalare, pura'aró rinakuwá palá. Ñaké kaja numaká nunakuwá palá. Ipachá ilé ke numaká nunakuwá. Palani ri'imakela, iká pura'akelo nunaku palá. E'iyonaja ajopana i'imaño ijló Jesucristo wakára'akarena nakiyana keja. "Ajopana chaje péchuruna weká", ke nawe'epika nanakuwá. Unká nachá'atala nuká napechu aú. Majopéjari wani nuká, e'iyonaja nuchá'ata neká.
47012012	Nu'umaké ijwa'até wakajé kachuwa nakuja nowíña'atajika iká Tupana puráka'alo nakú, raú iwe'epíkaloje riká palá. Unká nula'aló ujwí iliyá, unkale iwe'epila riká kiñaja i'imaká. Nula'aké Tupana palamane aú nakaje e'iyowá rikaja kalé we'epiri la'akana. Noná ke'ená penaje ri'imaká, iwe'epíkaloje nuká raú penaje. Raú iwe'epí Jesucristo wakára'akarena riyukuna i'imajé nakiyana nuká.
47012013	Nu'umaká ijwa'até wakajé no'oká iñaté, no'oká ajopana Jesucristo ja'apiyá jema'ajeño ñaté ke kaja. Unká nukejá'ala iliyá liñeru nujluwa nu'umajowa penaje. Ajopana Jesucristo wa'atéjena liyá nukeja'a liñeru i'imaká. Ilé ke la'akana aú ja kalé nula'á iká apo'ojó. Amó nuchaje, unkale nula'alá iká rejeno waja najwa'até i'imaká.
47012014	Chuwa nu'ujnajika piño ichaje weji ke pe la'aká. Riwakajé unká kaja nukejá'alaje iliyá liñeru nujluwa nu'umajowa penaje. Unká nakaje ikapi i'imakare chaya kalé nu'ujnajé ichaje. Nu'ujnajé ichaje iñaté a'ajé. Jara'apá ke nuká ijló, nukeño'okale Jesucristo yukuna i'imakana ijló paineko i'imaká. Unká nayani kalé awakátaño liñeru nachi'inajlo; nachi'iná awakátaño nayánijlo liñeru. Ñakele unká nukejá'ala iliyá liñeru nujluwa.
47012015	Palani nojló piyukeja nakaje nukapi i'imakare a'akana ijlojé penaje, nuwátakale iñaté a'akana. Marí ke nupechu inaku: Nuwátaka aú iká richaje, richaje ke, rilanakiya iká wátaño nuká ra'apejé, ra'apejé ke.
47012016	Kaja iwe'epí unká nukawíla'ala inaku, liñeru kejá'akana iliyá nujluwa aú, e'iyonaja e'iyajena pechu nunaku: "Palá ra'aká wame'é rijluwa, rejomi rata'akáloje weká penaje".
47012017	Nuwakára'a ina'uké i'ijnaká ichaje i'imaká. Unká kaja nata'alá iká. Ñaké ri'imaká, ¿ke jo'ó chi?
47012018	Numá Títojlo i'imaká ri'ijnakáloje ichaje penaje. Nuwakára'a kaja apú Jesucristo ja'apiyá jema'ajeri rijwáke'ewe penaje. Unká kaja Tito jata'alá iká liñeru kejá'akana iliyá aú. Nupechu ke kaja péchuri riká.
47012019	Apala ipechu i'imá wanaku: "Nachayo nemá wajló ilé ke". Unká riká penaje kalé wemá wanakuwá ñaké. Jesucristo wátaka ke wemaká ijló nakaje nakú. Tupana ijlú chu weká. Nojena, íki'ija nuwátakarena, piyukeja nakaje wemakare nakú, ijlojé penaje riká ipechu i'imakáloje richaje, richaje ke, kaphí Tupana chojé raú.
47012020	Nuphájika rejo wakajé, unká ka'ajná nomálaje ila'aká palá nuwátaka ke; unká kaja ka'ajná amálaje nula'aká iwátaka ke. Apala nomaje ka'ajná iká pajwa'atéchaka akha'ákakano nakú; nomaje kaja ka'ajná chapú iwó pacháaka ke, inakiyana chá'atakale ikó; nomaje ka'ajná yuriná iká pajwa'atéchaka; nomaje kaja ka'ajná inakiyana la'aká napechu keja wani. Apala noma'ajé ka'ajná ichapújra'ako panakuwáaka; noma'ajé kaja ka'ajná ipura'akó pu'uwaré panakuwáaka. Apala nomaje ka'ajná inakiyana la'aká nekó chá'atajeño ke e'iyowá; nomaje kaja ka'ajná unká paala i'imaká pajwa'atéchaka. Ilé kaje nakú nukawíla'ako wani.
47012021	Nowó ka'aró nojló. Nuphájikaja rejo ichaje apala nopáña'ajo iká ja'apí. Kajrú ka'ajná nuyájika, pu'uwaré la'ajeñó i'imakale. Kaja jupi cha wani e'iyajena i'imaño pu'uwaré la'akaná nakú. Unká jo'ó napajno'otala napéchuwa namanaicho la'akana liyá. Ñuju'ukena wani e'iyajena. Ilé kaje la'akana unká jo'ó e'iyajena yurila iliyó.
47013001	Chuwa nu'ujnajika piño ichaje weji ke pe la'aká. Nuphájika kecha, palá wapura'ajiko pajwa'atéchaka rinaku. Iyamá ka'ajná, weji kele ka'ajná, kemájeño ñaké waja rinaku, raú wawe'epeje mékeka rilamá'atakana. Tupana puráka'alo lana'akéjami kemaká ke walamá'atajika riká.
47013002	Nu'umaká ichaje iyaampe la'aká i'imaká wakajé, numá ijló pu'uwaré la'ajeñó nakú marí ke: Unkaja ke nayurí naliyó riká, nuphájika piño inaku wakajé nuwajaje neká. Chuwa numaká piño ñakeja kaja ijló: La'añó rejo'okaja jo'ó pu'uwaré, nawajákajana i'imajeri.
47013003	Riwakajé iwe'epeje numaká ijló, Jesucristo kemaká nojló ke. Unká maliyaru kalé Jesucristo; we'epiri wani riká piyukeja nakaje la'akana e'iyowá.
47013004	Nephaka riká a'awaná apiyákakanami nakojé itapuwa aú i'imaká wakajé, rila'á rinakuwá najló po'oloni ke i'imaká. Riwe'epí piyuke nakaje la'akana. Ritaka'á i'imaká ejomi, rimakápo'o piño rapumí chuwá. Ñakele kajmuni riká me'etení. Rila'aká rinakuwá najló maliyaru, ke kaja we'emaká ijló, e'iyonaja kalé Jesucristo chuwá i'imakana aú wala'á ijló nakaje Tupana Pechu aú.
47013005	I'imá iko'onó, amáijla mékeka ipechu Jesucristo nakú. ¿E chi ka'ajná Jesucristo pechu ijwa'até, ila'akáloje raú riwátaka ke? Iwe'epí palá meke ka'ajná ijló riká, apala unká ka'ajná Jesucristo ja'apiyá jema'ajeño kalé iká.
47013006	Nuwata iwe'epika Jesucristo wakára'akarena nakiyánaka jo'ó weká.
47013007	Wapura'ó Tupana wa'até inaku, ila'aká piyá pu'uwaré. Ne'iyajena pechu ka'ajná wanaku: "Mapeja napura'akó", ke.
47013008	Unká wala'alá nakaje apo'ojó, kewákaje puráka'aloji kemaká liyá. Rimaká ke wawátaka nakaje la'akana.
47013009	Nemaká aú wanaku: "Maliyáruna neká", ke, palani wajló ñaké, raú wa'akáloje iñaté penaje. Kaphí péchuruna i'imakela palá la'akaná nakú, nupechu la'akojla pu'ují raú. Pulapé wapura'akó Tupana wa'até inaku, ila'aká piyá pu'uwaré.
47013010	Ñakele nulana'á ijló marí me'etení, nuphájika inaku yámona. Unká nuwátala akha'akana kajrú wani, nuphájika inaku kecha. Unká kaja nuwátala inakiyana wajákana. Jesucristo a'arí nu'umaká nula'akáloje nakaje ra'apiyá ke. Ñakele nuwata inaku la'akana palá ipechu i'imakáloje richaje, richaje ke, kaphí Tupana chojé.
47013011	Chuwa, nojena, marí aú nutajátaje marí lana'akéjami. Eko ipechu i'imá palá. Iwata kaja ijluwa nakaje la'arí ipechu palá. Pajluwaja keja i'imá pajwa'atéchaka Tupana palamane, raú unká na nakojé kalé ikawíla'ajo.
47013012	Ajalaka pekowáaka palá.
47013013	Piyuke Jesucristo wa'atéjena, maárowa i'imakaño, kemaño inaku: "Eko palá najló ka'ajnó", ke.
47013014	Nuwata i'imaká wawakára'ajeri Jesucristo palamane. Íki'ija wani Tupana wátakarena iká. Nuwata iyuriko ra'apiyaja; nuwata kaja Tupana Pechu i'imaká ijwáke'ewe. Kaja.
48001001	Jesucristo yukuna i'imajeri nuká, ra'akale nuká, rara'apá wa'até, unká ina'uké puráka'alo aú kalé. Riká makápo'otari Jesucristo i'imaká.
48001002	Nuká, eyá nojena maare i'imakaño wa'até, kemaño inaku piyukeja: "Eko palá najló ka'ajnó", ke.
48001003	Wawakára'ajeri wani Jesucristo. Nuwata riká, eyá Rara'apá Tupana, la'aká iká palá.
48001004	Pu'uwaré wala'akare chaya Jesucristo taka'arí i'imaká, raú rácho'otakaloje weká pu'uwaré la'akaná chiyá. Ilé ke la'akana aú rila'á weká palá la'ajeñó ke Tupánajlo. Wachi'inárikana, wara'apá Tupana, wátaka ke rila'aká raú.
48001005	Palá wani Tupana la'aká ina'uké; palá wani kaja wapura'ajiko rinaku wa'ajínija.
48001006	Marí ke nupechu inaku: "¡Meke kiñaja wani nayurílaka naliyó Tupana ja'apiyá jema'akana!" Riká jácho'otarijla i'imaká kapichákajo liyá Jesucristo palamane aú. E'iyonaja kaja iyurí Ripuráka'alo, jema'akare i'imaká, iliyó i'imakáloje apú puráka'aloji ja'apiyá. Apo'ojó wani ne'emaká ijló mékeka iná i'imakó kapichákajo liyá yukuna.
48001007	Unká na apú yuku i'imalá kewaka; pajluwa chuwaja mékeka Tupana i'imataka ina'uké kapichákajo liyá yukuna. Re ne'iyajena ijwa'até kawíla'año inaku. Nawata ijló Jesucristo yukuna apiyákakana apo'ojó, napuráka'alo aú. Tupana i'imatari iná kapichákajo liyá, iná pechu i'imakachu kaphí Jesucristo chojé. Riká yukuna nawata apiyákakana ijló.
48001008	Apala pajluwa ka'ajná i'imari ijló riyukuna, e'iyonaja apo'ojó ri'imaká riyukuna we'emaká ijló liyá. Ilé kaje cha nuwata Tupana yerúka'aka. Nuwátajla kaja ñaké riyerúka'aka nuchaje, unkaja ke nu'umá riyukuna richuwano ke ijló. Tupana wa'atéjeri, je'echú chiyaje, iphákela inaku, eyá unkaja ke ri'imá richuwano ke riyukuna ijló, nuwata kaja Tupana yerúka'aka richaje.
48001009	Kaja numá ijló rinaku i'imaká, e'iyonaja numá piño ñakeja kaja: Pajluwa ka'ajná i'imajika ee apo'ojó ijló Tupana i'imataka ina'uké rijluwa kapichákajo liyá yukuna, nu'umakare ijló yukuna i'imaká liyá, nuwata Tupana yerúka'aka richaje.
48001010	Mari kaje numakare nakú aú, iwe'epeje mékajeka nuká. Unká numalá nakaje nakú, ina'uké pechu i'imakáloje palá nunaku. Tupana péchuja kalé nuwata i'imaká nunaku palá. Nuwátakela ina'uké pechu i'imaká palá nakaje numakare nakú, unká méño'ojo nu'umalajla Jesucristo wa'até jápajeri.
48001011	Nojena, nuwata iwe'epika marí: Ilé Tupana i'imataka rijluwa iná kapichákajo liyá yukuna, nu'umakáreno ina'ukejlo, unká ina'uké liyaje we'epíkanami kalé riká.
48001012	Unká ina'uké kalé i'imari nojló riyukuna i'imaká; unká kaja na kalé jewíña'atari nu'umaká rinaku, Jesucrístoja kalé i'imari riyukuna nojló i'imaká.
48001013	Kaja iwe'epí chapú wani nula'ajika Jesucristo ja'apiyá jema'ajeño, judíona puráka'alo ja'apiyá nu'umaké wakajé. Riwakajé nuwátake nakapichátakana.
48001014	Judíona puráka'alo ja'apiyá nu'umaké wakajé, nuchá'atake ajopana nojena rinakojé we'epíkana aú. Nuká kéchajena i'imajíkaño phíyu'uke, nuchá'atake kaja raú. Ajopana chaje nula'ajíkano nakaje rimájika ke, raú nuchá'atakeno ajopana.
48001015	Unká chiyó nomotho'ó, Tupana i'iwapari nu'umaká rijluwa, nula'akáloje riwakára'aka ke, íki'ija riwátakale nuká. Kaja ewaja rená iphá rijló, ri'iwapakáloje rijluwa nuká ajopana ina'ukena e'iyayá.
48001016	Rejéchami ripala'ataka nupechu palá, nuwe'epíkaloje Ri'irí nakojé, nu'umakáloje riyukuna ajopánajlo, ajopánajlo ke penaje. Unká judíona kalé i'imakáñojlo kalé nu'umá riyukuna. Ilé ke rila'aká nupechu i'imaká wakajé, unká nupura'aló ajopana ina'ukena wa'até nakú.
48001017	Unká kaja nu'ujnalá Jerusalén ejo ne'iyajena, Jesucristo wakára'akarena riyukuna i'imajé ajopánajlo, amaje. Nupiyá ne'emá Jesucristo wakára'akarena nakiyana i'imaká. Paineko nu'ujná Arabia te'eré ejo i'imaká, Tupana jewíña'atakaloje nuká palá penaje. Rejomi nupa'ó piño nopumí chuwá Damasco ejo.
48001018	Weji kele jarechí ja'apaka i'imaká ejomi, nu'ujná Jerusalén ejo Pedro amaje. Iyamá jápakaje ketánaja nu'umaká rijwa'até re.
48001019	Pedro, Santiago (wawakára'ajeri Jesús meremi), keleja nomá re i'imaká. Eyá ajopana, Jesucristo wakára'akarena nakiyana, unká nomala re.
48001020	Me'etení, Tupana ijlú chuwá ke numaká ijló marí. Kewaka nakaje numakare nakú.
48001021	Jerusalén e nu'umá meketánaja, rejomi no'opá Siria te'eré ejo. Reyá no'opá piño Cilicia te'eré ejo.
48001022	Jesucristo ja'apiyá jema'ajeño, Judea te'eré ewá i'imakaño, unká amána'apa kalé nu'umaká.
48001023	Raú yuku i'imá rewá: "Riká Pablo la'akeri wanakiyana chapú i'imajika, Jesucristo ja'apiyá jema'ajeño ne'emajíkale. Penájemi i'imari chuwa Tupana i'imataka iná kapichákajo liyá yukuna, iná pechu i'imakáloje raú kaphí Jesucristo chojé", ke nemaká nunaku.
48001024	Raú palá napura'akó Tupana nakú, rapiyákakale nupechu i'imaká.
48002001	Catorce cha jarechí ja'apaka i'imaká ejomi, nu'ujná piño Jerusalén ejo Bernabé wa'até. Nuwa'a kaja Tito nujwa'ató rejo.
48002002	Tupana kemari nojló nu'ujnakáloje rejo, raú nu'ujná. Jerusalén e wekámika ke wawakako Jesucristo ja'apiyá jema'ajeño wakára'ajeño nakiyana wa'até. Riwakajé nu'umá najló mékeka nu'umaká unká judíona kalé i'imakaño nakiyánajlo Tupana i'imataka iná kapichákajo liyá yukuna. Unká nuwátala ri'imaká mapéjari ke najló, ñakele nu'umá palá najló riyukuna.
48002003	Tito i'imari nujwa'até. Griégona ja'a ri'imaká, unká judíona nakiyana kalé ri'imaká, ñakele unká mata'akeja kalé richinuma i'imaká. E'iyonaja unká nawakára'ala richinuma mata'akana.
48002004	Ajopana achiñana i'imaño kaja re. Unká Jesucristo ja'apiyá jema'ajeño kalé ne'emaká. Mapeja nala'aká nanakuwá ra'apiyá jema'ajeño ke. Nawakako kaja wanakiyana wa'até re, raú unká iná we'epila mékajenaka ne'emaká. Unká Moisés michú puráka'alomi ja'apiyá kalé weká, Jesucristo ja'apiyá jema'ajeño weká. Nawe'epíkaloje riyukuna nakojé penájeja nawakako najwa'até. Neká kemaño wajló wa'akáloje wanakojó Moisés puráka'alomi, raú nawata wa'apátakana Jesucristo puráka'alo chiyá ripuráka'alomi chojé.
48002005	Unká wani wa'alá wanakojó napuráka'alo; unká kaja wema'alá na'apiyá meketánaja. Unká wawátala napichátaka ijló, ajopánajlo wa'até, kewákaje puráka'aloji mékeka Tupana i'imataka iná kapichákajo liyá kaphí Jesucristo chojé i'imakana aú.
48002006	Re ne'iyajena i'imaño, nawakára'ajeño ke ne'emaká. Palá rewájena pechu i'imaká nanaku. Eyá nuká, unká pechu i'imalá ñaké nanaku. Unká Tupana kemalá ina'uké nakú meke la'ajeñoka neká namákana aú. Riká we'epiri palá ina'uké nakojé mékajenaka neká. Unká kaja nawakára'ajeño ke i'imakaño kemalá nakaje, unká nuwe'epílare nakojé, nakú najló.
48002007	-
48002008	Nawe'epí Tupana a'aká nu'umaká, nu'umakáloje unká judíona kalé i'imakáñojlo mékeka ri'imataka iná kapichákajo liyá yukuna. Nawe'epí kaja ra'aká Pedro i'imaká, ri'imakáloje Jesucristo yukuna judíonajlo.
48002009	Santiago, Pedro, eyá Juan, kele i'imaño Jesucristo ja'apiyá jema'ajeño wakára'akeño rewá. Neká we'epiño riká penaje Tupana a'aká nu'umaká. Nawe'epí riyukuna i'imajeño we'emaká Bernabé wa'até. Palani najló we'emaká riyukuna ajopana ina'ukénajlo i'imaká, eyá neká i'imaño riyukuna judíonajlo. Ilé kaje nakú wapura'ó palá pajwa'atéchaka.
48002010	Rikaja kalé nemá nakú wajló, wa'akáloje kamu'ují la'akaño ñaté nakaje a'akana najló aú. Nawakára'aka ke nuwátaka nañaté a'akana, kaja wechi nuká ilé kaje la'akana nakú.
48002011	Pedro iphari Antioquía ejo i'imaká. Re ri'imaká wakajé, nokha'á ri'imaká ajopana ina'ukena jimaje, unkale rila'alá palá.
48002012	Marí kaje pachá nokha'á ri'imaká: Re we'emaká wakajé ina'uké iphaño wanaku i'imaká. Santiago wakára'akarena ne'emaká. Unká chiyó nephá wanaku, Pedro ajñá ra'ajnewá unká judíona kalé i'imakaño wa'até. Nephaka wanaku ejomi, unká rajñala ra'ajnewá najwa'até, riwó la'akole na'apejé. Jesucristo ja'apiyá jema'ajeño ne'emaká, e'iyonaja unká nayurila Moisés puráka'alomi ja'apiyá i'imakana.
48002013	Pedro wo la'ó na'apejé, unkale rila'alá palá riwe'epíkare nakojé ke. Ajopana re i'imakaño la'añó kaja ñaké rijwa'até. Jesucristo ja'apiyá jema'ajeño, judíona nakiyana ne'emaká. Ilé kaje aú Bernabé kero'oró kaja najwa'até .
48002014	Kewákaje puráka'alo nakojé we'epíkana aú iná we'epí palá la'akaná nakojé. Nomaka aú unká nala'alá palá ripuráka'alo kemaká ke, numá Pédrojlo re awakaño jimaje marí ke: "Judío ja'a piká, e'iyonaja kaja piyurí napuráka'alo ja'apiyá i'imakana. E'iyonaja chuwa piño napechu ke kaja pipechu najwa'até. ¿Naje ta piwata ajopana i'imaká judíona puráka'alo ja'apiyá?", ke numaká rijló.
48002015	Numá piño Pédrojlo: "Weká judíona wamotho'oká eyá, ñakele unká ajopana, unká la'alaño Tupana puráka'alo Moisés lana'akare i'imaká, ke kalé weká.
48002016	Wawe'epí unká na kalé i'imari, unká la'alá pu'uwaré ke Tupánajlo Moisés puráka'alomi ja'apiyá i'imakana aú. Kaphí iná pechu i'imaká Jesucristo chojé aú ja kalé iná i'imá unká japi la'alá pu'uwaré ke Tupánajlo.
48002017	Weká judíona wátaño kaja Tupana kemaká wanaku: "Unká pu'uwaré la'ajeñó ke kalé neká nojló", ke, kaphí wapechu i'imakale Jesucristo chojé. Kaja wawe'epí pu'uwaré la'ajeñó weká, ajopana ke kaja. Unká Jesucristo pachá kalé ñaké la'ajeñó weká, ¡unká wani!
48002018	Nuwe'epí unká Moisés puráka'alomi ja'apiyá i'imakana lamá'atala iná Tupánajlo, pu'uwaré iná la'akare liyá. Numakela apo'ojó riliyá, pajlákachi nu'umakajla raú, unká pachá nu'umalajla palá riyukuna.
48002019	Nuwe'epí unká Moisés puráka'alomi ja'apiyá i'imakana aú Tupana i'imatákajla nuká kapichákajo liyá. Raú chuwa kaja taka'aká ke nuwe'epí nunakuwá, nu'umakáloje kajmuni Tupana palamane aú.
48002020	Kaja nenó nuká, Jesucristo wa'até, a'awaná apiyákakanami nakojé i'imaká. Keja nojló riká, ritaka'akale nopumí chojé. Eyá kajmuni nuká, kaphí nupechu i'imakale Tupana i'irí chojé. Riká wátari nuká íki'ija, ñakele ritaka'á nuchaya i'imaká.
48002021	Unká nuwátala Tupana palamane la'akana mapéjari keja. Iná i'imakela unká japi la'alá pu'uwaré ke Tupánajlo Moisés puráka'alomi ja'apiyá i'imakana aú, unká na penaje kalé Jesucristo taka'arijla wachaya i'imaká.
48003001	Gálatas e i'imakaño, ¡meke me'ejwiruna wani iká! ¿Na ka'ajná lejñari iká, iyuríkaloje kewákaje puráka'aloji ja'apiyá i'imakana penaje? We'emaká ijwa'até wakajé, we'emá palá ijló na penájeka nenó Jesucristo i'imaká yukuna.
48003002	Nuwata imaká nojló mékeka ipechu nakú marí: ¿Jema'akale palá Moisés puráka'alomi ja'apiyá aú chi Tupana a'arí ijló Ripechu, ipechu i'imakale kaphí Jesucristo chojé ka'ajná? ¿Meke chi ipechu nakú riká?
48003003	¡Meke me'ejwiruna wani iká ta! Ikeño'oká wakajé Jesucristo ja'apiyá jema'akana, Tupana Pechu ja'apiyá ke ila'ajika nakaje Tupana wátaka ke. Eyá, ¿chuwa chi iwátaka rila'akana ikoja ipechu keja?
48003004	Tupana Pechu ja'apiyá jema'akana aú ila'aké kajrú nakaje palá rewá i'imajika. ¿Mapeja keja chi ipechu nakú me'etení nakaje ila'ajíkare raú i'imaká? ¡Unká wani meke la'ajé ri'imalajla mapeja keja!
48003005	Tupana Pechu, ra'akare ijló aú inakiyana la'akeño nakaje palá e'iyowá. Ripechu aú ja kalé. Unká Tupana Pechu a'alá Moisés puráka'alomi ja'apiyá i'imakaño ñaté, nala'akáloje palá ñaké kaja. Kaphí Jesucristo chojé péchuruna, nekaja kalé la'añojla ñaké.
48003006	Kaphí Abraham michú pechu i'imaká Tupana chojé, raú ja kalé Tupana kemari rinaku i'imaká: "Unká japi pu'uwaré la'ajerí ke riká nojló".
48003007	Ñakele kaphí richojé péchurunaja kalé i'imaño Abraham lakénami wani.
48003008	Ñaké kaja riká unká judíona kalé i'imakáñojlo. Unká japi pu'uwaré la'ajeñó ke kalé neká Tupánajlo, kaphí napechu i'imaká aú Jesucristo chojé. Unká chiyó ri'imá najló ñaké, kaja Tupana we'epí ñaké ri'imajika najló. Ñakele riwakára'a nalana'aká riyukuna i'imaká. Ya'ajnó i'imajíkañojlo penaje nalana'á ri'imaká. Marí ke rimaká Abrahamjlo i'imaká: "Pilaké palamane aú ja kalé nula'ajé palá wani piyukeja ajopana ina'ukena".
48003009	Kaphí Abraham pechu i'imaká Tupana chojé aú, Tupana la'arí palá rinaku i'imaká. Ñaké kaja rila'ajika palá piyukeja kaphí richojé péchuruna nakú.
48003010	Wátaño nekó lamá'atakana Tupánajlo pu'uwaré nala'akare liyá Moisés puráka'alomi ja'apiyá i'imakana aú, nakú Tupana kemari marí ke: "Unkachu iná la'alá piyukeja wani nakaje Moisés puráka'alomi kemaká ke, riwajákana i'imajé", ke rimaká.
48003011	Raú iná we'epí palá unká Tupana lamá'atala iná rijluwa Moisés puráka'alomi ja'apiyá i'imakana aú, Tupana puráka'alo kemakale: "Kaphí nochojé péchurunaja kalé nulamá'ata nujluwa pu'uwaré nala'akare liyá. Raú nekaja kalé i'imajeño nujwa'até matajnako", ke rimaká.
48003012	Wátaño nekó i'imatákana kapichákajo liyá Moisés puráka'alomi ja'apiyá i'imakana aú kapichájeño, unkale napechu i'imalá kaphí Tupana chojé. Ripuráka'alo kemari: "La'arí nakaje piyukeja Moisés puráka'alomi kemaká ke, rikaja kalé i'imajeri matajnako je'echú chu Tupana wa'até".
48003013	Jesucrístoja kalé i'imatari weká wawajákana liyá, wachaya Tupana wakára'akale ramaka chapú kaje yajwé i'imaká. Ripuráka'alo lana'akéjami kemari Jesucristo nakú i'imaká: "A'awaná apiyákakanami nakojé nephájikare, amájeri Tupana wajaka riká yajwé", ke. Ilé ke ramaka riwajaka riká wachaya yajwé i'imaká.
48003014	Tupana lamá'atari rijluwa Abraham, pu'uwaré rila'akare liyá, ripechu i'imakale kaphí richojé, raú unká japi la'alá pu'uwaré ke ri'imaká Tupánajlo. Ri'imakáloje ñaké kaja unká judíona kalé i'imakáñojlo, penaje Jesucristo amari Tupana wajaka riká wachaya yajwé i'imaká. Kaphí Jesucristo chojé iná pechu i'imaká aú, Tupana a'arí inajlo Ripechu rimaká i'imaká ke.
48003015	Nojena, chuwa numájika ijló nakaje kaja iwe'epíkare nakojé, raú iwe'epeje palá numakare nakojé. Apala iyamá ina'ukena la'añó nakaje pajwa'atéchaka "contrato" kaje. Nalana'á kaja neiwá, kaja penaje lana'akéjami ja'apejé. Rejomi kaja unká méño'ojo napiyákalajla riká; unká méño'ojo iná a'alajla riñaté apú puráka'aloji aú; unká kaja méño'ojo iná ka'alajla re'iyayá rinakiyana.
48003016	Tupana kemari Abrahamjlo i'imaká: "Nupalamane aú pi'imajé palá wani; nupalamane aú kaja pilakemi i'imajé palá", ke rimaká. Unká Tupana kemalá rijló: "Pilakénami i'imajeño palá", ke. Rimá rijló pajluwaja nakuja kalé. Jesucristo, riká rimá nakú rijló i'imaká.
48003017	Kaja Tupana kemá ina'uké nakú i'imaká: "Kaphí péchuruna nochojé nu'umataje kapichákajo liyá", ke. Rejomi cuatrocientos treinta jarechí ketana ja'apari i'imaká. Rejéchami Tupana wakára'aka Moisés lana'aká ripuráka'alo ina'uké i'imakáloje ra'apiyá penaje. Ñakele nakaje rimakare nakú Abrahamjlo i'imaká, unká méño'ojo iná apiyákalajla riká, Tupana la'akale "contrato" kaje rijwa'até i'imaká.
48003018	Tupana i'imatákela weká kapichákajo liyá Moisés puráka'alomi ja'apiyá i'imakana aú, kaja keja ri'imakajla wajló. Rejéchami kaja unká na penaje rarukálajla wajló we'ematákana kapichákajo liyá. Tupana kemari Abrahamjlo: "Palá nula'ajika piká", ke. Unká na rila'alá i'imaká ripalamane, Tupana la'akáloje riká palá penaje.
48003019	Apala imaje ka'ajná: "Eta, ¿na penájeka wajló Tupana puráka'alo Moisés lana'akare i'imaká?" Numá ijló, wawe'epíkaloje pu'uwaré wala'akare nakojé penaje riká. Jesucristo iphaka eja'awá chojé wakajé ejená, ra'apiyá i'imakana yuró najló i'imaká. Riká nakú Tupana kemari Abrahamjlo i'imaká. Tupana puráka'alo nakiyana, ra'akare Moisesjlo i'imaká, iphari rijló marí ke: Tupana wa'atéjena, je'echú chiyájena, ja'apátaño rijló ri'imaká.
48003020	Eyá Abrahamjlo unká Tupana wakára'ala apú ja'apátakaloje rila'ajíkare yukuna. Rikó ri'imaká riyukuna rijló i'imaká.
48003021	Apala ipechu i'imá nakaje Tupana arukákare nakú: "Unká ka'ajná ripuráka'alo chuwá kalé ra'á Moisejlo i'imaká", ke. Unká apo'ojó kalé riká, pajluwaja chuwá ripuráka'alo. Unká méño'ojo ripuráka'alo wakára'alajla iná la'aká nakaje iná ikoja, iná i'imakáloje matajnako raú je'echú chu penaje.
48003022	Tupana puráka'alo lana'akéjami kemari piyukeja ina'ukena nakú: "Nachuwájenaja neká pu'uwaré la'ajeñó. Unká méño'ojo nácho'olojla nekoja richiyá", ke. Ilé ke ri'imakale, Tupana kemari wanaku: "Nuwakára'aje Jesucristo i'imatájeri penaje", ke rimaká wanaku, unká chiyó riphá majó i'imaká. Ñakele kaphí péchuruna richojé i'imakaño, ri'imatá kapichákajo liyá.
48003023	Unká chiyó Jesucristo iphá majó i'imaká, napatákarena penájena keja we'emajika. Riwakajé unká méño'ojo wapechu i'imaké kaphí richojé we'ematájeri penaje.
48003024	Tupana puráka'alo Moisés lana'akare yuriro wajló, rewíña'atakaloje weká Tupana nakú penaje. Pumí chojé Jesucristo yuriro wajló, wapechu i'imakáloje kaphí richojé penaje, we'emakáloje unká japi la'alaño pu'uwaré ke rijló raú.
48003025	Ñakele chuwa unká we'emalá Moisés puráka'alomi ja'apiyá, riká i'imakale wajló wewíña'atajeri ke i'imaká.
48003026	Chuwa Tupana yaní nakiyana iká, kaphí ipechu i'imakale Jesucristo chojé.
48003027	Nala'á bautizar i'imaká, i'imakale pajluwaja keja Jesucristo wa'até
48003028	Piyuke weká, Ripechu chuwá i'imakaño, i'imaño pajluwa japi keja Tupánajlo. Unká ajopana, ajopana ke kalé rijló weká. Rejeno waja Tupánajlo piyuke ina'uké: judíona, unká judíona kalé i'imakaño, najluwa jápajeño, ajopana wa'até jápajeño. Rejeno waja kaja rijló achiñana, inaana wa'até. Pajluwaja japi keja rijló weká piyukeja.
48003029	Jesucristo ja'apiyá jema'ajeño we'emakachu, Abraham lakénami keja kaja weká, Jesucristo wa'atéjena. Nakaje Tupana arukákare rijló i'imaká, yuriro kaja wajló, rila'akáloje weká palá raú penaje.
48004001	Marí nakú nuwata kemakana: Re ka'ajná pajluwaja yuwají. Kaja rara'apá michú taka'añáa riká, ñakele piyuke rara'apami nánemi yuriro rijló waja, unká na na'alá rijló yuwají ri'imaká wakajé. Re ka'ajná rijipiture, jápari riñakaremi chu rijwa'até. E'iyonaja unká riwakára'ajeri kalé kele yuwají, paminá penaje ri'imajika e'iyonaja.
48004002	Yuwají ri'imaká ketana, re rilamára'ajeño. Na'á nanakojó riká palá, a'ajná ra'apaka yuwají kaje chiyá ejená. Ilé ke rijló riká riphaka rená chojé ejená, rara'apá michú nánemi yuríkoloje rijló reyá a'ajná ño'ojó penaje. Riphaka rená chojé ejéchami nakaje yuriko rijló.
48004003	Unká chiyó Jesucristo iphá i'imaká, ñaké kaja ri'imaká wajló. Ajopana puráka'alomi ja'apiyá kaja we'emá i'imaká. Riwakajé yuwaná keja we'emaká Tupana nakojé we'epíkana nakú. Nakaje wajló penaje i'imakare, unká kaja yurilo wajló riwakajé i'imaká.
48004004	E'iyonaja riphaka rená chojé wakajé, Tupana wakára'ari wajló Ri'irí majó eja'awá nakojé i'imaká. Maare ramó ralojlo i'imaká. Ina'uké ri'imaká, weká ke kaja. Ri'imaké kaja Moisés puráka'alomi ja'apiyá, ajopana judíona i'imajika ke kaja.
48004005	Ri'imatákaloje ra'apiyá i'imakaño kapichákajo liyá penaje riphá i'imaká. Kapichákajo liyá we'ematákana aú Tupana la'arí weká riyaniwá penaje.
48004006	Ñakele Tupana a'arí wajló Ripechu, raú wawe'epí riyani weká, raú wemá rinaku: "Wara'apá riká", ke.
48004007	Ñakele chuwa unká mapeja apú wa'até jápajeri ke kalé piká, riyani nakiyana pi'imakale me'etení Jesucristo palamane aú. Tupana yaní nakiyana iná i'imakale, riyurí inajlo piyuke nakaje inajlo penaje i'imakare.
48004008	Unká chiyó iwe'epí Tupana nakojé, mapeja i'imajika ajopana wa'até jápajeño keja. Neká i'imaño ijló ichi'inárikana ke. Unká chi'inárikanaji wani kalé ne'emaká, mapeja ipechu i'imajika nanaku ñaké. Riwakajé iwakára'ajeño ke kaja ne'emajika ijló.
48004009	Eyá chuwa iwe'epí Tupana nakojé. Unká iká kalé keño'oñó paineko rinakojé we'epíkana i'imaká. Tupánaja kalé we'epiri paineko inakojé i'imaká, ra'akáloje iká riyaniwá penaje. Eta, chuwa ¿Naje chi iwata piño mapéjari puráka'aloji, unká na penaje i'imalare inajlo, ja'apiyá i'imakana? Unká iná i'imalajo kapichákajo liyá ra'apiyá i'imakana aú. ¿Chuwa chi iwátaka iyámojo pa'akano, i'imakáloje mawemíwaka jápajeño ke ajopánajlo?
48004010	Me'etení rejo'okaja a'aká inakojó kajrú kajmo'okajo kaje iphaka rená chojé kewá ila'aká ñaké.
48004011	Kaja wani ila'á nupechu ujwí iliyá, ila'akale ijluwa mapeja keja nakaje nowíña'atakare i'imaká Tupana nakú aú.
48004012	Nojena, ila'á ipéchuwa nupechu Jesucristo nakú ke kaja. Iká ke kaja nuká me'etení. Unká kaja kaphí kalé nupechu Moisés puráka'alomi chojé nu'umakóloje kapichákajo liyá raú. Nuphaka inaku Tupana yukuna i'imajé ijló wakajé, unká ila'alá nu'umaká chapú.
48004013	Paineko chiyó nuphaka inaku wakajé, nutami nu'umaká. E'iyonaja ñakeja wa'ateja nu'umaká ijló Tupana i'imataka ina'uké kapichákajo liyá yukuna.
48004014	Nulaka'apheja nowíña'ataka i'imaká e'iyonaja unká ipechu i'imalá nunaku i'imaká: "Meke apú kaje wani riká", ke, íki'ija iwátakale nu'umaká. Tupana wa'atéjeri, je'echú chiyaje, iwátakajla, ke kaja iwátaka nu'umaká. Jesucristo ke nu'umakela, ñaké kaja iwátakajla nu'umaká riwakajé.
48004015	Eta chuwa, ¿na chi ka'arí iká nuliyá? Nuwe'epí nu'umaká ijwa'até wakajé, palani ka'ajná ri'imakajla ijló nujlú apiyákakana ijlú aú, nutami nu'umakale nujlú chiyá. Iná la'akejla ñaké, ila'ajla nojló ri'imaká, palá wani ipechu i'imakale nunaku.
48004016	Apala chuwa chapú ipechu nunaku, numakale ijló nakaje kewaka i'imakare nakú.
48004017	Wechi me'etení i'imakaño ijwa'até a'aká nanakojó iká. E'iyonaja unká wani paala napechu. A'aká piyá inakojó nupuráka'alo, penájeja kalé palá napechu i'imaká inaku.
48004018	Ina'uké a'akachu nanakojó ajopana, palá na'akale nañaté, palani riká. E'iyonaja kalé re nu'umaká ijwa'até ketánaja nala'aká inaku palá. Ilé kaje unká wani paala.
48004019	Nojena, kajrú inaana amaka kewini yajwé nawá'aka nayani ketana. Nayani amako najló ejená najña'á kewini yajwé panaku. Mékeka inanaru pechu ruwá'aka ru'urí ketana, ke kaja nupechu ijwa'até. Me'etení kajrú nujña'aká panaku nakaje unká paala ila'akare, a'ajná ipechu i'imajika piño Jesucristo pechu chuwá ejená.
48004020	Palánijla nojló me'etení, nu'umakela ijwa'até nupura'akóloje ijwa'até penaje. Kaja unká nuwe'epila palá mékeka inaku kemakana maare eyá i'imajemi.
48004021	Re inakiyana wátaño Moisés puráka'alomi ja'apiyá i'imakana, raú ne'emakóloje kapichákajo liyá. Najló numá: Iwe'epí palá ripuráka'alo nakojé, meke kemakánaka nakaje rimakare nakú Abraham michujlo i'imaká.
48004022	Marí ke ri'imaká: Iyamá riyani i'imaká. Pajluwaja ri'irí i'imari apa'awelo Agar wa'até. Ruká riwarúwa'akareru i'imaká, rujápakaloje mapeja riñakaré chu penaje. Eyá apú ri'irí i'imari riyajalo wani Sara wa'até. Unká riñakaré chiyá jápajeyo kalé ru'umaká.
48004023	Paineko ri'irí i'imari riñakaré chiyá jápajeyo wa'até. Ripechu keja wani Abraham la'akare aú ri'irí i'imari rujwa'até, rejomi ri'irí i'imari piño riyajalo wani wa'até. Kaja pheñawilana wani ne'emaká wakajé rimotho'ó i'imaká. Tupana kemaká najló keja ri'imaká.
48004024	Iyamá inaana yukuna kemari kaja wajló apú nakaje nakú. Agar micholo i'imaká keja neká wátaño Tupana i'imataka neká kapichákajo liyá, nema'akale ripuráka'alo ra'akare Moisesjlo i'imaká ja'apiyá. Mapeja jápakaño ajopánajlo keja neká.
48004025	Ipuré Sinai i'iwata nakú Tupana a'arí Moisesjlo ripuráka'alo i'imaká. Arabia te'eré nakú. Riká ja'apiyá i'imakaño, i'imaño mapeja ajopánajlo jápajeño ke. Agar i'imaká keja kaja neká.
48004026	Eyá weká Jesucristo ja'apiyá jema'ajeño, Tupana yaní wani, wapechu i'imakale kaphí Jesucristo chojé ri'imatákaloje weká kapichákajo liyá.
48004027	Júpimi Tupana puráka'alo ja'apátajeri Isaías michú lana'arí riyukuna marí ke i'imaká: "Unká pijwa'atéjena i'imalá, e'iyonaja pila'ajé pipéchuwa pu'ují, ñaké ri'imajíkale pijló. Paineko unká ina'uké wátalaje pi'imajika, e'iyonaja júpichami kajrú pijwa'atéjena i'imajika. I'imaño puráka'aloji júpimi yuríkaro wajló ja'apiyá, chaje íki'ika pijwa'atéjena i'imajika", ke Isaías lana'aká Jesucristo yukuna, unká chiyó riphá eja'awá chojé i'imaká.
48004028	Nojena, Tupana kemari Abrahamjlo i'imaká: Pi'irí Isaac i'imajeri, raú ri'imá. Ñaké kaja wajló riká. Tupana kemari ina'uké nakiyana nakú i'imaká ne'emakáloje riyani, ñakele ñaké neká.
48004029	Paineko Abraham i'irí i'imari apa'awelo wa'até, rila'akale ripechu keja. Rejomi apú ri'irí i'imari piño riyajalo wani wa'até. Tupana Pechu palamane ri'imaká. Yuwaná ne'emaké wakajé, ri'irí, ripechu keja i'imakare, kawíla'akeri rijmeremi nakú. Me'etení ñaké kaja wajló riká. Napechu keja la'ajeñó unká wátalaño Tupana Pechu ja'apiyá jema'ajeño.
48004030	Marí ke Tupana puráka'alo lana'akéjami kemaká Abraham yaní nakú. Tupana kemari rijló: "Pácho'ota jápayo pijló mapeja piñakaré chu, ru'urí wa'até. Unká piyajalo wani i'irí kalé riká, nakaje yuríkoloje rijló penaje, ñakele pácho'ota neká piñakaré chiyá", ke rimaká rijló.
48004031	Nojena, ñaké kaja jema'añó Moisés puráka'alomi ja'apiyá i'imajika. Unká na yurílajo najló i'imajika. Neká i'imajeño Abraham ñakaré chiyá jápajeyo i'irí i'imaká ke kaja. Unká na yurilo rijló i'imaká. Eyá Jesucristo ja'apiyá jema'ajeño weká, Tupana yaní we'emakale. Piyuke nakaje rimakare nakú yurejo wajló, we'emakale Abraham yajalo wani i'irí i'imaká ke kaja. Rijló piyuke nakaje yuró i'imaká.
48005001	Kaja Jesucristo jácho'ota we'emaká Moisés puráka'alomi chiyá. Ñakele chuwa i'imá richiyá jácho'otakejanami ke. A'aniña piño inakojó ripuráka'alomi.
48005002	Jema'á nuká, Pablo, kemájikare nakú ijló me'etení. Apala iwata namata'aká achiñana keráko'opana chinuma, raú ne'emakáloje Tupana le'ejena ke. Ilé ke ipechu i'imajika ee, unká na penaje Jesucristo i'imalá ijló ri'imatákaloje iká kapichákajo liyá penaje.
48005003	Nuwata marí ke kemakana piño ijló: Moisés kemari nachinuma mata'akana nakú. Iwátajika ee namata'aká nachinuma rimaká ke, ila'ajé kaja piyuke wani ripuráka'alo kemaká ke. Unkachu iná la'alá nakaje piyuke rimaká ke, iná kapichajo Tupana liyá.
48005004	Wátaño Tupana lamá'ataka neká pu'uwaré nala'akare liyá Moisés puráka'alomi ja'apiyá i'imakana aú, la'añó Jesucristo tejena. Unká kaja ne'emalá Tupana palamane raú.
48005005	Weká i'imaño unká japi la'alaño pu'uwaré ke Tupánajlo, kaphí wapechu i'imakale Jesucristo chojé. Ripechu ja'apiyá i'imakana aú wala'á nakaje riwátaka ke. Raú Tupana kemari wanaku: "Unká japi pu'uwaré la'ajeñó ke kalé iká nojló".
48005006	Jesucristo wa'ateje iná i'imakachu, unká na penaje kalé achiñajlo richinuma mata'akana. Kaphí iná pechu i'imaká Jesucristo chojé aú iná wata íki'ija Tupana. Ñaké kaja iná wátaka ajopana rijwa'atéjena raú.
48005007	Iká keño'oñó Jesucristo ja'apiyá jema'akana palá i'imaká. Eyá chuwa, ¿na ka'ajná ka'átari e'iyajé, iyuríkaloje iliyó kewákaje puráka'aloji ja'apiyá jema'akana?
48005008	Unká Tupana kalé. Riká i'iwapá rijluwa i'imaká ajopana ina'ukena e'iyayá, i'imakáloje Jesucristo ja'apiyá jema'ajeño penaje.
48005009	Iwe'epí marí kemakaje nemakare nakú: "Wejápaja pan amúra'atajona (levadura) amúra'ata ñó'openi harina". Ñaké kaja puráka'aloji apichátakanami jema'akó kajrú ina'ukena e'iyowá, na'aká piyá nanakojó kewákaje puráka'aloji.
48005010	Nuwe'epí nupechu ke kaja ipechu i'imajika, nakaje numakare ijló nakú. Jesucristo la'arí nupechu palá, nupechu watána'akaloje inakojé penaje. Tupana wajájeri kele ipechu apichátajeri. Unká meke kalé rijló mékajeka ina'uké riká.
48005011	Nojena, numakela ina'ukejlo marí ke: "Keráko'opana achiñana chinuma mata'akana aú Tupana le'ejena neká", ke, unká nala'alajla nuká chapú raú. Eyá Jesucristo taka'aká a'awaná apiyákakanami nakojé wachaya yukuna nu'umakale najló, ne'iyajena la'añó nuká chapú, pu'uwaré riyukuna i'imakale judíona nakiyánajlo.
48005012	Neká, ijwa'até i'imakaño me'etení, kawíla'año inaku, nawátakale imata'aká nakeráko'opana achiñana chinuma. Unká wani paala nala'aká. Palani ka'ajná ilé ke kemakáñojlo richaje wa'ató mata'akana.
48005013	Nojena, Tupana i'iwapari rijluwa i'imaká ajopana ina'ukena e'iyayá, riwajaka piyá iká. Riká jácho'otari i'imaká Moisés puráka'alomi ja'apiyá i'imakana chiyá, unká ila'akáloje pu'uwaré ipechu keja penaje kalé. Rácho'ota i'imaká, iwátakaloje íki'ija pekowáaka ripalamane aú, ila'akáloje nakaje palá pajlokaka.
48005014	Marí ke iná kemaká metajlani puráka'aloji aú Tupana puráka'alo, Moisés lana'akare ra'apiyá, nakú: "Piwata íki'ija ajopana ina'ukena, piwátaka pikó ke kaja".
48005015	E'iyonaja unká ka'ajná ñaké kalé ijló riká, chapú wani ila'akale pekowáaka. Kajrú kaja ipura'akó panakuwáaka. Kamejérina, yuriná i'imaká pajwa'atéchaka, ke kaja iká pajwa'atéchaka. ¡Pa! Apichátajika pekowáaka ilé kaje jimaje.
48005016	Jema'á Tupana Pechu ja'apiyá, ila'aká piyá pu'uwaré ipechu keja.
48005017	Wechi iná la'aká pu'uwaré iná pechu keja nakaje, unká Tupana Pechu wátalare, kaje. Eyá ijnú iná la'aká nakaje palá, Tupana Pechu wátakare iná la'aká, kaje. Ilé kaje la'arí ipechu ají ño'ojó, ají ño'ojó ke. Raú unká méño'ojo ila'alá palá.
48005018	Tupana Pechu i'imajika ee iwakára'ajeri, unká i'imalaje Moisés puráka'alomi ja'apiyá.
48005019	Pu'uwaká inajlo mékajenaka la'añó pu'uwaré napechu keja. Marí ke nala'aká pu'uwaré: Achiñana, inaana, kele la'añó namanaicho ajopana wa'até. Nañujure kaje nakuja ne'ejnatá napéchuwa, namanaicho la'ajeñó ne'emakale.
48005020	Pu'ují napechu nakaje jenami ina'uké la'akare nakú, ri'imakáloje najló nachi'inárikana jenami ke. Napechu keja la'ajeñó lawícho'oño, nalejñá kaja. Chapú kaja nawó ajopana ina'ukena nakú. Nakha'ako kaja pajwa'atéchaka; chapú kaja napechu ajopana ina'ukena cha, nachá'atakale neká nakaje la'akana aú. Kiñaja kaja nayúcha'ako. Nekoja na'aká nanakojó, raú nala'á najlúwaja nakaje. Ujwí napechu ajopana nakú, napechu ke péchuruna wa'ateja kalé nawata i'imakana nekami ke.
48005021	Chapú napechu ajopana cha, nachá'atakale neká nanani aú, nawátakale najluwa riká. Nayuwéra'o kaja. Kajrú fiesta la'akana nakuja ne'ejnataka napéchuwa. Ilé ke napechu ke la'ajeñó la'aká ajopana e'iyowá. Ke'iyapé kaja nala'aká nakaje pu'uwaré napechu keja. Unka wani ilé ke la'akaño i'imalaje Tupana wa'até je'echú chu, rewájena wakára'ajeri ri'imakale.
48005022	Eyá Tupana Pechu ja'apiyá i'imakaño la'añó palá marí ke: Íki'ija nawátaka Tupana, ajopana ina'ukena wa'até. Pu'ují kaja napechu. Ipe'é péchuruna neká, unká kaja nayúcha'alo kiñaja. Ripechu ja'apiyá i'imakaño, unká pechu la'aló ujwí ajopana ina'ukena liyá; unká kaja napechu la'aló ujwí Tupana liyá. Unká kaja nayúcha'alo ina'uké cha, chapú nala'aká neká e'iyonaja. Ina'ukena wani neká ajopana wa'até. Ajopánajloje penaje nala'á nakaje palá. Pajluwaja chuwaja pura'akaño kaja neká, riká chuwaja nala'á nemaká ke.
48005023	Unká kaja Tupana Pechu ja'apiyá i'imakaño la'alá nanakuwá we'epéjeño ke wani; mayuchéruna neká; unká kaja nala'alá nakaje napechu keja. La'añó ilé kejlo unká wajákajo i'imalaje.
48005024	Piyuke Jesucristo wa'atéjena we'epiño nanakuwá: kaja taka'akaño ke pu'uwaré la'akanajlo.
48005025	Tupana Pechu a'arí wajló kajmuchaji wajé, ñakele wema'á palá Ripechu wakára'aka weká ke ja'apiyá.
48005026	Wala'aniña wanakuwá ajopana chá'atajeño ke; wayúcha'aniño pacháaka; wawó i'imaniña kaja chapú ajopana ina'ukena cha, nachá'atakale weká nakaje la'akana aú.
48006001	Nojena, re ka'ajná pajluwaja inakiyana e'iyá, ja'aró pu'uwaré la'ajé. Iká Tupana Pechu ja'apiyá i'imakáñojlo numá: Ipura'ó rijwa'até riyuríkaloje riliyó riká penaje. Iyúcha'aniño richá; amá ikó, ila'aká piyá pu'uwaré, rila'aká ke kaja.
48006002	A'á pañatéchaka amaka kewá chapú kaje yajwé, ila'akáloje palá Tupana wátaka ke raú. Ilé ke la'akana aú ila'ajé Jesucristo wakára'aka ke.
48006003	Re ka'ajná pajluwaja inakiyana ilérowa pechu rinakuwá: "Nuká chá'atari ajopana palá la'akaná aú". Ilé ke ripechu i'imakachu rinakuwá, unká kewaka kalé ripechu rinakuwá, unkale ri'imalá ñaké.
48006004	Pajluwano, pajluwano, ke i'ijnatá ipéchuwa palá nakaje ila'akare nakú, amákaloje mékeka riká: palani ka'ajná, unká paala ka'ajná. Pu'ují iná pechu iná nakuwá, palá iná la'akachu nakaje. Unká iná kemalá nakaje iná la'akare nakú, nakaje apú ina'uké la'á ramákana aú.
48006005	Wala'achí pajluwano, pajluwano ke, wekoja Tupana wátaka ke, kaja unká méño'ojo apú la'alajla wapumí chojé riká wajló.
48006006	Re ijwa'até neká jewíña'ataño iká Tupana puráka'alo nakú. A'á nañaté nakaje a'akana najló aú.
48006007	Apala ipechu Tupana nakú: "Unká riwe'epila pu'uwaré wala'akare nakojé", ke. Nakaje wala'akare loko'opáneje rimaje wanaku mékeka rijló ri'imaká: palani ka'ajná, unká paala ka'ajná. Nakaje icha ijí iná ejátakare, ke richa i'imajika, ke kaja riká ina'ukejlo.
48006008	Napechu keja la'ajeñó kapichájeño Tupana liyá. Ripechu wakára'aka ke la'ajeñó, i'imajeño matajnako je'echú chu rijwa'até.
48006009	Ñakele, waya'aniño palá la'akaná nakú. Unkajika ee wala'ó ujwí palá la'akaná liyá, Tupana a'ajé wajló riwemí riphájika rená chojé wakajé.
48006010	Ñaké i'imakale, wala'achí pu'uwaká palá. Wala'achí kaja palá ajopana nakú; richaje wani wala'ajika palá wejena, Jesucristo ja'apiyá jema'ajeño.
48006011	Amá, imujulá nojé lana'akéjami aú nulana'aká marí ijló.
48006012	Wakára'año imata'aká achiñana keráko'opana chinuma rewá, wátaño judíona nakiyana pechu i'imaká palá nanaku, nala'aká piyá chapú neká raú, nala'aká Jesucristo ja'apiyá jema'ajeño chapú ke kaja.
48006013	Unká nachinuma mata'ajeño la'alá pajimato Moisés puráka'alomi kemaká ke. Nawata iwakára'akana imata'akáloje keráko'opana achiñana chinuma, napechu i'imakáloje nanakuwá: "Ilé ke nawakára'akana aú wala'á palá", ke.
48006014	Unká ñaké kalé nojló riká. Unká numalá nunakuwá: "Palá la'ajerí nuká", ke, nakaje nula'akare aú. Jesucristo taka'arí nuchaya i'imaká. Kaphí nupechu richojé, raú kalé palá la'ajerí nuká rijló. Unká we'epila Tupana nakojé, la'añó nakaje unká riwátalare kaje. Unká nunakiyaje kalé ilé ke la'akana; apichátakeja ke nuká ilé kaje la'akana liyá.
48006015	Unká na penaje Tupánajlo mata'akéjami, eyá unká mata'akeja chinúmaruna. Tupana Pechu ja'apiyá i'imakana aú ja kalé iná la'á palá. Rikaja kalé palani rijló.
48006016	Ripechu ja'apiyá i'imakaño nakú numá: Eko Tupana la'á palá ipechu; eko riwe'epí imu'ují. Ñaké kaja nuwátaka rila'aká rile'ejena ina'ukénajlo piyukeja.
48006017	Marí kaje pumí chiyó, unká nuwátala ajopana ina'ukena kawíla'aka nunaku. Re kajrú nukupijneremi nunaku, judíona nakiyana ña'atákale nu'umaká, unkale nupechu i'imalá napechu ke kaja.
48006018	Nojena, nuwata we'emakana Jesucristo la'aká iká palá piyukeja. Marí keja riká. Kaja.
49001001	Jesucristo wakára'akarena riyukuna i'imajé nakiyana nuká, kaja keja Tupana pechu nakú nula'akana i'imakale. Nulana'á iká Efeso e i'imakáñojlo marí puráka'aloji. Jesucristo ja'apiyá jema'ajeño i'imakale, iká i'imaño pajluwaja keja rijwa'até.
49001002	Nuwata wara'apá Tupana, wawakára'ajeri Jesucristo wa'até, la'aká ipechu palá napalamane aú.
49001003	Palánijla kaja wapura'akojla Tupana, wawakára'ajeri Jesucristo jara'apá nakú palá wani. Palá wani rila'aká weká, Jesucristo wa'atéjena we'emakale. Chuwa pajluwaja keja weká rijwa'até, ñakele rila'á wapechu palá ke'iyapejé nakaje aú, je'echú chu i'imajíkaño we'emajíkale.
49001004	Unká chiyó Tupana keño'ota eja'awá i'imaká, kaja riwe'epí Jesucristo le'ejena we'emajika. Unká japi la'alaño pu'uwaré keja weká rijló, ñakele unká na chona kalé riwajaje weká, íki'ija riwátakale weká,
49001005	Ripechu nakú ri'imá, ra'akáloje weká riyaniwá penaje kaphí Jesucristo chojé i'imakana aú. Palani rijló ilé ke wala'akana palá, kaja keja riwátakale ri'imaká wajló.
49001006	Ñakele palánijla ñakeja Tupana nakú pura'akano palá, ripalamane we'emakale. Ri'irí, íki'ija riwátakare, palamane aú rila'á wanaku palá wani.
49001007	Jesucristo taka'aká a'awaná apiyákakanami nakojé wachaya wakajé, kajrú rira i'ijnaká itapuwa aphumi chiyá i'imaká. Rira palamane aú ri'imatá weká. Ripalamane kaja Tupana amaro wachaje piyuke pu'uwaré wala'akare liyá. Ilé kaje aú wawe'epí íki'ija wani Tupana wátaka weká, ri'imatákale weká kapichákajo liyá. Íki'ija wani riwe'epika wamu'ují i'imaká. Unká rimejñátala na waliyá. Ra'á wajló we'epíkaje, ripalamane aú wawe'epíkaloje palá piyukeja nakaje rila'akare nakojé.
49001008	Palá wani Tupana la'aká wanaku. Kapechuni wani riká, piyukeja riwe'epika nakaje nakojé. Ñaké i'imakale, rila'á piyukeja nakaje palá ripechu nakú ri'imaká ke.
49001009	Chuwa wawe'epí riwakára'aka Jesucristo marí eja'awá chojé, raú rila'akáloje ina'uké nakú palá. Ilé ke la'akana i'imá ripechu nakú júpimi i'imaká. Micho'ojneji rinakojé we'epíkana i'imaká ina'ukejlo riwakajé.
49001010	Riphájika rená chojé wakajé, Tupana ñapátaje piyukeja nakaje la'akana ripechu nakú i'imakare. Raú rawakátaje piyukeja je'echú chu i'imakaño, maare eja'awá chu i'imakaño wa'até, Jesucristo i'imakáloje nawakára'ajeri wani penaje.
49001011	Júpimi Tupana i'iwapari we'emaká rijluwa ajopana ina'ukena e'iyayá, we'emakáloje rile'ejena ina'ukena nakiyana penaje, ripechu nakú ri'imaká ke. Ñakele rijwa'atéjena weká Jesucristo palamane aú. Kaja júpimi eyá, ripechu nakú ñaké wala'akana i'imaká.
49001012	Weká judíona nakiyana pechu i'imá kaphí Jesucristo chojé, ajopana tukumá. Ilé ke ri'imaká wajló we'emakáloje palá wani rila'akare weká yukuna ajopánajlo penaje.
49001013	Palá Tupana la'aká iká Jesucristo palamane aú. Ri'imatá iká kapichákajo liyá, jema'akale kewákaje puráka'aloji ja'apiyá. Ra'apiyá jema'akana aú ra'á ijló Ripechu, rarukákare ina'ukejlo júpimi i'imaká. Ripechu i'imaká iná e'iyá aú iná we'epí Jesucristo le'ejé iná. Kaja ra'á wajló Ripechu, rimaká rinaku i'imaká ke.
49001014	Ra'á wajló Ripechu, apú nakaje ra'ajíkare wajló piyá. Raú wawe'epí ra'ajika kaja wajló piyukeja nakaje, rarukákare wajló i'imaká, we'emajika rijwa'até je'echú chu wakajé. Re wapura'ajó we'epiri wani piyuke nakaje la'akana nakú palá.
49001015	Nuwe'epí kaphí ipechu wawakára'ajeri Jesucristo chojé. Nuwe'epí kaja íki'ija iwátaka piyukeja Tupana le'ejena ina'ukena.
49001016	Ñakele numá Tupánajlo: "Pu'ují nupechu nanaku, pila'akale palá neká", ke numakano rijló nupura'akó kewá rijwa'até.
49001017	Nukeja'a riliyá we'epíkaje ijló. Jesucristo jara'apá riká; ajopana chaje wani i'imaká riká. We'epíkaje ra'ajíkare ijló aú iwe'epeje palá rinakojé.
49001018	Numá kaja Tupánajlo rila'akáloje ipechu palá, iwe'epíkaloje raú meke palá wani nakaje i'imajika iká, ri'iwapakárena ajopana ina'ukena e'iyayajlo, nakojé.
49001019	Piyuke wani nakaje la'ajerí riká, unká na i'imalá unká riwe'epílare la'akana. Ilé kaje we'epíkaje re kaja ra'apiyá jema'ajeño e'iyá, rila'akare aú piyuke wani nakaje.
49001020	Ripechu, ra'akare ra'apiyá jema'ajéñojlo, aú kaja rimakápo'ota Jesucristo i'imaká. Raú ja kaja riwa'a riká je'echú chojé, ri'imakáloje rewájena wakára'ajeri rijwa'até.
49001021	Re wakára'ajeño i'imakaño, chaje Jesucristo. Re nakaje minaná i'imakaño, chaje kaja riká. Piyukeja, ajopana chaje wani riká me'etení, ñakeja ri'imajika.
49001022	Tupana a'arí riká piyuke nakaje amájeri penaje. Ra'á kaja riká ra'apiyá jema'ajeño wakára'ajeri penaje. Iná wíla'aru i'imaká inajlo, ke kaja Jesucristo ra'apiyá jema'ajéñojlo.
49001023	Rinapona ke rijló piyukeja ra'apiyá jema'ajeño. Eyá riká, newíla'aru ke kaja najló. Re Ripechu je'echú chu; re kaja Ripechu piyuke eja'awá chu ra'akáloje ra'apiyá jema'ajeño ñaté raú.
49002001	Kapichájeño Tupana liyá penájena iká i'imaká júpimi, pu'uwaré la'ajeñó i'imakale.
49002002	Ina'ukena unká jema'alaño ra'apiyá la'ajika nakaje, ke kaja ila'ajika nakaje júpimi, raú ila'aké Jiñá Chi'inárikana wakára'aka ke. Neká, unká jema'alaño Tupana ja'apiyá, wakára'ajeri riká.
49002003	Neká keja kaja we'emajika júpimi. Wawátajika keja wala'ajíkano pu'uwaré; wamanaicho wala'aké wapechu keja. Riphájika rená chojé wakajé, kajrú wani Tupana wajájika piyuke pu'uwaré la'ajeñó. Nanakiyana we'emaká,
49002004	e'iyonaja kalé riwe'epí kajrú wamu'ují i'imaká, íki'ija wani riwátakale weká.
49002005	Ñakele ri'imatá weká kapichákajo liyá, we'emakáloje matajnako je'echú chu rijwa'até. Kapichájeño penájena we'emakajla pu'uwaré wala'akare pachá, e'iyonaja riwe'epí wamu'ují aú kalé we'emaó kapichákajo liyá.
49002006	Pajluwaja japi keja weká Jesucristo wa'até, ñakele riwá'aje weká richajo je'echú chojé, we'emakáloje re rijwa'até.
49002007	Íki'ija wani riwátaka weká; kajrú wani riwe'epika wamu'ují. Ñakele ripalamane aú rila'á weká palá wani, ajopana ina'ukena jema'akáloje riyukuna penaje.
49002008	Tupana we'epíkale imu'ují, ri'imatá iká kapichákajo liyá, ipechu i'imakale kaphí richojé. Unká nakaje palá ila'akare palamane aú kalé ri'imatá iká. Jesucristo palamane aú ri'imatá iká.
49002009	Unká nakaje wala'akare palamane aú kalé ri'imatá weká kapichákajo liyá. Ñaké i'imakale, unká méño'ojo iná kemalá iná nakuwá: "Nakaje palá nula'akare aú ri'imatá nuká kapichákajo liyá", ke.
49002010	Jesucristo wa'atéjena we'emakale, Tupana a'arí wajló wajé i'imakaje, wala'akáloje palá piyukeja nakaje ripechu nakú i'imakare júpimi i'imaká ke.
49002011	Unká chiyó jema'á Jesucristo ja'apiyá, judíona kemakeño inaku: "Unká Tupana le'ejena ina'ukena kalé neká, unkale namata'alá nakeráko'opana achiñana chinuma", ke. Eyá nanakuwá nemaké: "Tupana le'ejena weká, mata'akeja chinúmaruna we'emakale", ke.
49002012	Iwe'epí marí: Júpimi i'imaká unká iwe'epila Jesucristo nakojé. Unká kaja Israel michú nakiyánami, Tupana i'iwapakárena rijluwa, kalé i'imaká. Nakaje rarukákare najló i'imaká, unká i'imalá ijló. Riwakajé unká Tupana i'imalá iñaté a'ajeri, ñakele unká kaja iwe'epila rinakojé i'imaká.
49002013	Eyá chuwa pajluwa japi keja iká Jesucristo wa'até, ritaka'akale ichaya a'awaná apiyákakanami nakojé i'imaká. Riwakajé kajrú rira i'ijnaká itapuwa aphumi chiyá, ripalamane aú i'imakáloje rijwa'atéjena me'etení. Júpimi, unká chiyó ipechu i'imá kaphí richojé, unká Tupana le'ejena nakiyana kalé i'imaká.
49002014	Chuwa Jesucristo palamane aú palá weká pajwa'atéchaka, pajluwaja keja. Ajopana keja wawe'epíjikano panakuwáaka, unká chiyó wawata pekowáaka. Eyá chuwa wema'aká Jesucristo ja'apiyá aú, ripala'atá wapechu wajló ra'apiyá jema'akana aú, we'emakáloje pajluwaja yaní keja pajwa'atéchaka. Ilé kaje aú rikapichata waliyá chapú wamákare pekowáaka i'imaká.
49002015	Chuwa kaja unká we'emalá Tupana puráka'alo júpimi riyuríkare, wakára'ari wani iná la'aká kajrú nakaje, ja'apiyá. Jesucristo taka'akale piyukeja wachaya a'awaná apiyákakanami nakojé aú, palá wapechu Tupana nakú rejeno waja. Raú kaja weká chuwa pajluwaja yaní keja pajwa'atéchaka, judíona, eyá unká judíona kalé i'imakaño wa'até.
49002016	Jesucristo taka'akale a'awaná apiyákakanami nakojé ina'uké chaya i'imaká aú, rilamá'ata napechu, wapechu wa'até, rejeno waja wapechu i'imakáloje palá Tupana nakú. Raú kaja rilamá'ata wapechu pajwa'atéchaka, wamaka piyá chapú pekowáaka. Pajluwaja yaní keja rila'aká weká raú.
49002017	Jesucristo iphari majó palani yuku i'imajé piyukeja ina'ukénajlo. Riyukuna yuró Tupana yukuna nakojé we'epéjeñojlo, eyá unká we'epílaño riyukuna nakojejlo wa'ató.
49002018	Jesucristo wa'atéjena we'emakale, weká judíona, eyá iká unká judíona kalé i'imakaño, i'imaño pajñakani wara'apá Tupana awa'á, Ripechu i'imakale wajwa'até.
49002019	Ñaké i'imakale, weká'ana ke kaja iká, Tupana le'ejena i'imakale chuwa. Rejeno waja rila'aká wanaku palá.
49002020	Tupana puráka'alo ja'apátajeño michuna, Jesucristo ja'apiyatéjena wa'até, yuriño wajló Tupana puráka'alo, raú wawe'epíkaloje rinakojé. Jesucristo palamane aú rijwa'atéjena weká chuwa.
49002021	Nachaje, nachaje ke, íki'irunacha ra'apiyá jema'ajeño. Pajluwaja nakiyana keja weká pajwa'atéchaka. Rile'ejena ina'ukena weká, wapechu i'imakáloje pu'ují rinaku raú penaje.
49002022	Iká, unká judíona nakiyana kalé i'imakaño, chuwa Tupana wa'atéjena kaja iká. Chuwa Jesucristo ja'apiyá jema'ajeño i'imakale, re kaja Tupana Pechu e'iyá.
49003001	Ilé kaje yukuna i'imakana iká, unká judíona kalé i'imakáñojlo, jimaje naka'á nuká ina'uké wajákelana chojé. Richu nuká me'etení.
49003002	Kaja iwe'epí Tupana a'aká nuká riyukuna i'imajeri penaje, riwe'epíkale imu'ují.
49003003	Júpimi ripechu i'imá unká judíona kalé i'imakaño nakiyana nakú la'akana palá. Eyá nojló ra'á pu'uwaká nakaje ripechu nakú i'imakare. Kaja nulana'á ijló riyukuna nakiyana i'imaká.
49003004	Rijwa'até pura'akano aú iwe'epí nuwe'epika nakaje me'echuje i'imakare ina'ukejlo nakojé. Chuwa pu'uwaká wajló riyukuna, palá wawe'epíkale Jesucristo nakojé.
49003005	Júpimi unká na kalé pura'ó riyukuna nakú, me'echuje ri'imajíkale najló. Eyá chuwa Tupana a'arí pu'uwaká wajló riká. Ripechu aú ri'imá riyukuna riwakára'akarenajlo, ñaké kaja riyukuna ja'apátajeñojlo.
49003006	Nakaje, me'echuje ke i'imakare i'imaká, nakojé wawe'epí chuwa. Tupana i'imatari piyuke kaphí Jesucristo chojé péchuruna kapichákajo liyá ripalamane aú. Ñakele chuwa unká ajopana ke kalé weká paliyáaka. Piyuke ra'apiyá jema'ajéñojlo nakaje yuró je'echú chu, rimaká rinaku i'imaká ke.
49003007	Tupana we'epiri ina'uké mu'ují. Riwe'epí kaja piyuke nakaje la'akana. Ripalamane nu'umakale, ra'á nuká nu'umakáloje riyukuna ajopánajlo.
49003008	Ajopana, Tupana le'ejena ina'ukena, chá'ataño nuká, e'iyonaja kalé rila'á nuká palá. Ra'á nuká riyukuna i'imajeri unká judíona kalé i'imakaño nakiyánajlo, raú nawe'epíkaloje Jesucristo nakojé. Unká iná pechu iphálajla ripalamane nakojé we'epíkana lokópa'ala.
49003009	Ra'á nuká nu'umakáloje piyuke nupuráka'alo jema'ajéñojlo ri'imataka ina'uké kapichákajo liyá, kaphí napechu i'imaká aú Jesucristo chojé, yukuna. Júpimi unká rinakojé we'epíkana i'imalá ina'ukejlo, Tupánaja kalé we'epiri rinakojé i'imaká.
49003010	Ilé ke rila'aká ina'uké nakú palá aú rijwa'atéjena, je'echú chiyájena wakára'ajeño, piyukeja yenuwa i'imakaño wakára'ajeño wa'até, we'epiño kapechuni wani riká. Chuwa napechu iphaka nawe'epíkaloje kaja nakaje ke'iyapejé, Tupana we'epíkare nakojé.
49003011	Riwakára'a wawakára'ajeri Jesucristo marí eja'awá chojé i'imaká, ina'uké i'imakáloje ripalamane. Kaja keja rila'akana i'imaká ripechu nakú.
49003012	Kaphí wapechu Jesucristo chojé aú, Tupana wa'atéjena nakiyana weká. Rijwa'atéjena we'emakale, unká wakero'oló rijwa'até pura'akano.
49003013	Riyukuna nu'umakare ijló chona nala'á nuká chapú me'etení. Ila'aniña ujwí ipéchuwa, ilé ke nala'akale nuká. Palani ri'imakáloje ijló penaje nu'umá riyukuna ijló i'imaká.
49003014	Palá wani wara'apá Tupana la'aká iká, ñaké i'imakale nutára'ono nu'urúpachi aú rijimaje, nupura'akó rijwa'até kewá.
49003015	Piyukeja Jesucristo ja'apiyá jema'ajeño, kaja je'echú chu i'imakaño, eja'awá chu i'imakaño wa'até, nakú nemá: "Tupana le'ejena neká", ke, riyani ne'emakale.
49003016	Piyukeja la'ajerí Tupana, unká tajnákajo penaje kalé riká. Rijwa'até nupura'akó kewá numakano rijló Ripechu aú rila'akáloje iká kaphí péchuruna, ñakeja Ripechu i'imakáloje ijwa'até penaje.
49003017	Nupura'ó kaja rijwa'até inaku, kaphí ipechu i'imakáloje richojé, ipechu i'imakáloje Jesucristo pechu chuwá penaje. Raú íki'ija iwátajika riká, ñaké kaja iwátajika íki'ija pekowáaka. A'awaná tára'ako kamachá ra'apare chojé, ke kaja i'imajika palá íki'ija pekowáaka wátakana aú.
49003018	Raú iwe'epeje palá, ajopana Tupana wa'atéjena wa'até, meke kajrú wánika Jesucristo wátaka ina'uké.
49003019	Nukeja'a Tupana liyá péchuji ijló, raú iwe'epíkaloje meke kajrú wánika riwátaka iká nakojé. Unká iná pechu iphálajla rinakojé we'epíkana lokópa'ala, íki'ija wani riwátakale iná. Ilé kaje nukeja'a riliyá ijló, i'imakáloje riwátaka ke la'ajeñó penaje, i'imakáloje kaja Ripechu ja'apiyá i'imakaño penaje.
49003020	Chuwa palani Tupana nakú pura'akano palá, riwe'epíkale piyukeja nakaje la'akana. Nakaje, wemakare nakú rijló rila'akáloje wajló penaje, richájeno rila'alákano wajló riká. Unká méño'ojo wapechu iphálajla nakaje rila'akare nakojé we'epíkana lokópa'ala. Ripechu, i'imakare ra'apiyá jema'ajeño e'iyá, palamane aú rila'á nanaku palá.
49003021	Palá wánijla ina'uké pura'akojla ñakeja palá Tupana nakú, ri'imatákale rijluwa neká kapichákajo liyá Jesucristo palamane aú. Palá kaja rila'aká ra'apiyá jema'ajeño nakú, rimaká nanaku i'imaká ke. Ñaké ri'imajika.
49004001	Ina'uké wajákelana chu nuká me'etení, Jesucristo yukuna nu'umakale ina'ukejlo i'imaká. Numá ijló, i'imakáloje kaliyáruna Tupánajlo palá la'akaná nakú, ri'iwapakale rijluwa iká.
49004002	Ila'aniña inakuwá nakaje nakuwá we'epéjeño ke wani; i'imá ina'uké wani pajwa'atéchaka. Ijña'á panaku ina'uké a'ajná nala'ajika palá ejená, íki'ija iwátakale pekowáaka.
49004003	I'imá pajluwa japi keja pajwa'atéchaka, Tupana Pechu ja'apiyá i'imakale. Raú palá ipechu i'imajika panakuwáaka ripalamane.
49004004	Pajluwaja japi keja neká, piyuke Jesucristo ja'apiyá jema'ajeño. Pajluwa kaja Tupana Pechu, wajwa'até i'imakare, pajluwaja kaja chojé wapechu i'imá kaphí. Tupana i'iwapari rijluwa weká we'emakáloje palá rijwa'até je'echú chu. Riká la'arí wapechu kaphí.
49004005	Pajluwaja wawakára'ajeri, richojeja kalé wapechu kaphí. Riká pajluwaja wa'atéjena we'emakale, nala'á bautizar weká.
49004006	Re pajluwaja, piyuke wani ina’ukena chi'inárikana. Riká piyuke ra'apiyá jema'ajeño wakára'ajeri. Ne'iyá riká Ripechu aú. Piyuke ra'apiyá jema'ajeño wa'até rila'á nakaje palá.
49004007	Jesucristo palamane aú ra'á weká ra'apiyá jema'ajéñojlo we'epíkaje, raú wala'akáloje rijló ke'iyapejé nakaje.
49004008	Tupana puráka'alo lana'akéjami chu rimá marí ke i'imaká: "Jesucristo jácho'oko je'echú chojé ejomi, richá'ata ripiná Jiñá Chi'inárikana i'imaká. Reyá a'ajemi ra'á ina'ukejlo we'epíkaje, raú nala'akáloje ke'iyapejé nakaje rijló", ke rimaká.
49004009	¿Meke kemakana chi kele "rácho'oko", ke? Marí ke kemakánaka riká: paineko riwitúka'a kawakaje marí eja'awá nakojé i'imaká.
49004010	Riká penájemi kaja jácho'o je'echú chojé. Yenoje, ritajáka'alo ejé, rácho'o i'imaká, ripechu i'imakáloje piyuke eja'awá chuwá, piyuke je'echú chuwá wa'ató.
49004011	Riká penájemi a'arí apujlo, apujlo ke we'epíkaje, nala'akáloje rijló ke'iyapejé nakaje riwátaka ke. Ne'iyajénajlo ra'á we'epíkaje, ne'emakáloje riyukuna ajopánajlo, ajopánajlo ke penaje. Ra'á kaja ne'iyajénajlo we'epíkaje, ne'emakáloje Tupana puráka'alo ja'apátajeño. Ra'á kaja ne'iyajénajlo we'epíkaje, ne'emakáloje ri'imataka ina'uké kapichákajo liyá yukuna ajopánajlo, ajopánajlo ke. Ra'á kaja ne'iyajénajlo we'epíkaje, ne'emakáloje Jesucristo wa'atéjena amájeño. Eyá ra'á kaja ne'iyajéñojlo we'epíkaje, newíña'atakaloje ina'uké Ripuráka'alo nakú penaje.
49004012	Ilé kaje penaje ra'á apujlo, apujlo ke we'epíkaje, newíña'atakaloje Jesucristo ja'apiyá jema'ajeño Tupana nakú, kaphí napechu i'imakáloje richaje, richaje ke riwátaka ke la'akana nakú.
49004013	Ilé ke newíña'atajika weká, we'emakáloje pajluwa japi keja weká palá wani rinakojé we'epíkana ejená, raú wala'akáloje palá Jesucristo ja'apiyá piyukeja Tupana wátaka ke.
49004014	Chuwa unká we'emalaje yuwaná ke, mapeja jema'akaño ajopana puráka'alo pajlakaje ja'apiyá. Unká kaja wema'alaje pu'uwaré la'ajeñó ja'apiyá.
49004015	Marí ke la'akana palani, wawátakale pekowáaka íki'ija. I'imá richaje, richaje ke, Jesucristo pechu chuwá péchuruna. Iná wíla'aru i'imaká iná napónajlo, ke kaja ri'imaká ra'apiyá jema'ajéñojlo.
49004016	Pajluwaja iná napona, eyá piyukeja re'iyá jápakachu palá, peyajweni iná. Ñaké kaja weká Jesucristo wa'atéjena. Ra'apiyá i'imakana aú we'emá pajluwa japi keja pajwa'atéchaka. Íki'ija wawátakachu pekowáaka, richaje, richaje ke, wala'aká Tupana wátaka ke.
49004017	Marí nakú numá ijló wawakára'ajeri apumí chojé ke, jema'akáloje ra'apiyá penaje. Kaja chuwa i'imaniña jupejé i'imajika ke pu'uwaré la'akaná nakú. La'añó mapeja nakaje napechu keja, unká na penaje kalé nakaje nala'akare.
49004018	Kaja mapechúruna ke neká Tupana nakojé we'epíkana. Unká Ripechu i'imalá najwa'até, ne'emakáloje ripalamane raú. Ilé ke najló riká, ijnú nema'akale ra'apiyá. Ñakele unká nawe'epila Ripechu ja'apiyá i'imakana nakojé.
49004019	Kaja ijnú wani nawátaka ra'apiyá jema'akana, raú piyukeja pu'uwaré la'akaná a'á rime'é nanakojé nala'akáloje ñaké penaje. Chuwa unká napáña'alo nakaje nala'akare ja'apí.
49004020	Iká we'epiño Jesucristo nakojé, ñakele unká ñaké la'ajeñó kalé iká.
49004021	Kaja jema'á kewákaje puráka'aloji rewíña'atakare nakú i'imaká, raú iwe'epí riwátaka ke la'akana nakojé.
49004022	Ñakele iyurí iliyó pu'uwaré ila'ajíkare la'akana. Riwakajé unká iwe'epike naka la'akana i'imakeri palani, raú kalé ila'aké pu'uwaré, apo'ojó ipechu i'imajíkale.
49004023	Chuwa wajé nakaje, Jesucristo le'ejé i'imakare nakú i'ijnatá ipéchuwa.
49004024	I'imá wajé i'imakaje ja'apiyá, palá la'akaná nakuja. Palá wani Tupana la'aká, raú ila'á rila'aká ke. Kewákaje puráka'aloji kemaká chuwá ila'ajé riká.
49004025	Ñakele chuwa ipajlániña pajwa'atéchaka; imá kewaka pajlokaka. Jesucristo wa'atéjena i'imakale, pajluwa japi keja iká piyukeja.
49004026	Iyúcha'ajiko ee, ila'aniña pu'uwaré rakuwaná. Kiñaja ja'apátaka iyuchá iliyó, ajúwa'aka piyá rijwa'até.
49004027	Iyuríniña Jiñá Chi'inárikana ka'aká iká pu'uwaré la'akaná chojé, iyuchá wa'até i'imajika ketana.
49004028	Jata'akachi penájemijlo numá: Piyurí piliyó piyuke jata'akaje. Pijapa palani jápakaje nakú, nakaje i'imakáloje pijluwa, wa'até pa'akáloje kaja kamu'ují la'akaño ñaté.
49004029	I'imaniña chapújra'akajo nakú. Ipura'ó nakaje a'akare ajopana ñaté nakuja, nawe'epíkaloje richaje ke palá la'akaná nakú nakojé.
49004030	Tupana a'arí ra'apiyá jema'ajéñojlo Ripechu nala'akáloje palá ra'apiyá i'imakana aú. Ila'aniña ujwí Ripechu apo'ojó nakaje la'akana aú. Ripechu, ra'akare wajló aú, wawe'epí rile'ejena ina'ukena weká. Ilé keja ri'imajika wajló, we'ejnajika je'echú chojé ejená. Riwakajé i'imatákejana wani we'emajika kapichákajo liyá.
49004031	Ika'á ipechu nakiyá kele la'arí ima'á ipechu; ika'á kaja inakiyó iyuchá awíyo'okare aú kajrú ajopánajlo. Ila'aniña ajopana unká ina'ukélaruna ke ijluwa. Iyurí iliyó ke'iyapejé chapú kaje ipechu nakú i'imakare.
49004032	I'imá palá péchuruna pajwa'atéchaka; iwe'epí kaja pamu'ujíchaka; amó kaja pachájechaka, chapú ila'akare pekowáaka liyá. Jesucristo palamane aú Tupana amó wachaje pu'uwaré wala'akare liyá. Ramako wachaje, ke kaja amako pachájechaka, chapú ila'akare pekowáaka liyá.
49005001	Kaja Tupana yaní nakiyana iká, íki'ija riwátakarena i'imakale. Ñakele ila'á palá nakaje, rila'aká ke kaja.
49005002	Iwata íki'ija piyukeja ina'uké, Jesucristo wátaka weká ke kaja. Íki'ija riwátakale weká, ra'á rikó wapumí chojé taka'akájejlo wachaya i'imaká. Palá Tupana nakú ilé ke rila'akana i'imaká.
49005003	Kaja Tupana le'ejena ina'ukena iká. Ñakele i'imá palá pajwa'atéchaka, yuku i'imaká piyá ilérowa inaku: "Nanakiyana la'añó namanaicho pajwa'atéchaka; kanakúje'ekena kaja neká", ke. Ila'á palá, nemaká piyá ilé ke inaku.
49005004	Ipura'aniño mapeja pu'uwareni puráka'aloji nakú pajwa'atéchaka; ipura'ó pajwa'atéchaka palá Tupana la'akare iká nakú.
49005005	Iwe'epí marí nakojé: La'añó namanaicho, eyá wátaño kajrú nakaje marí eja'awá chu i'imakare najluwa, unká wani i'imalájeño Jesucristo, Tupana wa'até, je'echú chu. Re i'imakaño wakára'ajeño neká.
49005006	Jema'aniña pajlákachina puráka'alo ja'apiyá. Tupana wajájikarena neká, unká pachá nema'alá ra'apiyá.
49005007	Ila'aniña pu'uwaré najwa'até.
49005008	Unká chiyó jema'á Jesucristo ja'apiyá i'imaká, kalajeruni chu i'imakaño ke i'imajika. Eyá chuwa, jema'akale Jesucristo ja'apiyá, mejáma'atani chu i'imakaño ke iká. Ñakele ila'á palá, i'imakale pajluwaja keja Jesucristo wa'até.
49005009	Tupana ja'apiyá i'imakana aú iná la'á palá. Ripuráka'alo, kewaka i'imakare kemaká ke, ila'aká palá nakaje.
49005010	Ñakeja i'ijnataka ipéchuwa nakaje Tupana wátakare ila'aká nakú. Ila'achí riká riwátaka ke.
49005011	Ila'aniña nakaje pu'uwaré la'ajeñó la'aká ke kaja, unká na penaje nakaje nala'akare i'imakale. Imá najló mékeka Tupana kemaká nakaje pu'uwaré nala'akare nakú, nawe'epíkaloje rinakojé raú.
49005012	Pu'uwaré wani nala'aká nakaje me'echú ne'emaká ewá. Iná apáña'o wani riyukuna i'imakana ja'apí, pu'uwaré wani ri'imakale.
49005013	Kewákaje puráka'aloji nakojé we'epíkana aú iná we'epí pu'uwaré iná la'akare nakojé.
49005014	La'arí pu'uwaká wajló nakaje wala'akare, i'imari wajló mejáma'atani ke. Ñakele nemá nakú: "Papó, piká kamátakajo nakú i'imaká. Pácho'o kaja taka'akaño e'iyayá, Jesucristo a'akáloje pijló we'epíkaje, piwe'epíkaloje kewákaje puráka'aloji nakojé raú", ke nemaká.
49005015	Ñaké i'imakale, iká Jesucristo ja'apiyá jema'ajeño, a'á inakojó ikó, i'imaká piyá pu'uwaré la'ajeñó. I'imaniña mapechúruna; i'imá kapechúruna.
49005016	I'imá palá la'akaná nakú, kajrú pu'uwaré la'ajeñó i'imakale e'iyowá.
49005017	Ila'aniña nakaje mapechúwaka. I'imá kapechúruna, iwe'epíkaloje raú naka Tupana wátaka ila'aká nakojé.
49005018	Iyuwéra'aniño. Yuwéra'akajo pachá iná la'á kajrú nakaje pu'uwaré mapeja, mapechúwaka. Lanakiya iyurí ichó Tupana Péchujlo, raú ila'ajé piyuke nakaje ra'apiyá ke palá.
49005019	Ipura'ó pajwa'atéchaka Tupana yale nakú, Ripuráka'alo nakiyana nakú. Ila'á kaphí papechúwaka raú. Ataní Tupánajlo, pu'ují ipechu i'imakale rinaku.
49005020	I'imá ñakeja wara'apá Tupánajlo, palá rila'akare iká yukuna piyukeja nakaje aú, wawakára'ajeri Jesucristo ja'apiyá jema'ajeño i'imakale.
49005021	Iphá palá pa'apíchaka, iphákale kaja Jesucristo ja'apí.
49005022	Numá iká inaana kalúyunajlo: Jema'á palá iluna ja'apiyá, jema'aká Jesucristo ja'apiyá ke kaja.
49005023	Achiñá wakára'ari riyajalo, Jesucristo wakára'aka ra'apiyá jema'ajeño ke kaja. Riká i'imatari rile'ejena ina'ukena kapichákajo liyá. Iná napona i'imaká inajlo, ke kaja ra'apiyá jema'ajeño i'imaká rijló.
49005024	Jesucristo ja'apiyá jema'ajeño jema'añó palá nawakára'ajeri ja'apiyá, raú numá iká inaana kalúyunajlo, jema'akáloje palá iluna ja'apiyá, iwakára'ajeño ne'emakale.
49005025	Numá iká achiñana kalúyunajlo: Iwata íki'ija iluna, Jesucristo wátaka ra'apiyá jema'ajeño ke kaja. Íki'ija riwátaka ra'apiyá jema'ajeño, raú ra'á rikó taka'akájejlo nachaya i'imaká.
49005026	Ilé ke rila'aká wachaya, we'emakáloje Tupana le'ejena ina'ukena penaje. Juni aú iná ka'á iná pijá iná napona nakiyá. Ñaké kaja Ripuráka'alo ja'apiyá jema'akana aú, iná yurí iná liyó pu'uwaré iná la'akare.
49005027	Jesucristo iphájika piño majó wakajé ne'emajé palá, unká japi la'alaño pu'uwaré ke, palá péchuruna ne'emajíkale Tupánajlo.
49005028	Numá ñaké kaja iká achiñánajlo: A'á palá iyajalo inakojó, a'aká inakojó ikó ke kaja. Iwátaka ikó, ke kaja iwátaka iyajalo.
49005029	Unká na kalé amá iná rikó chapú. Palá iná a'aká iná nakojó iná ikó. Iná ajñá kaja iná a'ajnewá iná i'imakáloje palá. Ñaké kaja Jesucristo a'aká palá rinakojó weká, ra'apiyá jema'ajeño.
49005030	Rinapona ke rijló ra'apiyá jema'ajeño, ñakele rinapona nakiyana ke weká.
49005031	Tupana puráka'alo kemari kaja wá'akajeñomi pajwa'atéchaka nakú: "Pajluwaja keja neká, ke. Ñakele achiñá anúka'aro richi'iná liyá, ri'imakáloje riyajalo wa'até penaje. Raú iyamá neká i'imaño pajluwa japi keja pajwa'atéchaka", ke rimaká nanaku.
49005032	Raú kaja rimá Jesucristo, ra'apiyá jema'ajeño wa'até nakú, rimaká aú: "Neká iyamá i'imaño pajluwa japi keja".
49005033	Ñaké kaja rimaká wá'akajeñomi nakú, ne'emakáloje pajluwa japi keja pajwa'atéchaka. Rimá achiñá nakú, riwátakaloje riyajalo íki'ija, riwátaka rikó ke kaja. Rimá kaja inanaru nakú, ruphákaloje ruyajná ja'apí penaje.
49006001	Yuwanajlo numá: Jema'á ichi'iná ja'apiyá, ilé ke la'akana i'imakale palani Tupánajlo.
49006002	-
49006003	Tupana kemari iyamá thé'ela kele nakaje la'akana nakú Moisés lana'akare ra'apiyá i'imaká, ina'uké i'imakáloje palá ra'apiyá penaje. Ripuráka'alo nakiyana kemari yuwanajlo: "Iphá ichi'iná ja'apí", ke. Najloja kalé raruká júpija eja'awá chu i'imakana, ra'apiyá jema'akana aú.
49006004	Iká nachi'inajlo numá: Iyúcha'ataniña iyani; ila'á nenakú palá; jewíña'ata neká palá nakaje Tupana wátakare kaje nakú.
49006005	Ajopana wa'até jápajeñojlo numá: Jema'á palá wakára'año iká jápakaje nakú ja'apiyá; iphá kaja na'apí. Ila'á ijápaka'ala palá, iwe'epika rila'akana nakojé lokópa'ala. Jesucristo wa'até jápajeño i'imakaño, ke kaja ijápaka najwa'até.
49006006	Apala nayaká'ako ichaje ketánaja ka'ajná ila'aká ijápaka'ala palá, napechu i'imakáloje palá inaku raú penaje. Ila'á ñakeja palá ijápaka'ala, unká namala iká e'iyonaja. Jesucristo wa'atéjena iká, ñakele rijló keja ila'aká piyuke nakaje. Ipechu i'imá palá ijápaka'ala la'akana nakú, Tupana wátaka ke.
49006007	Pu'ují ipechu ke ila'aká ijápaka'ala, Tupánajlo ke ijápaka, unká apú wa'atejlo kalé. Rijwa'até jápajeño ke kaja iká ijápaka aú ajopana wa'até.
49006008	Iwe'epí marí: Tupana a'ajeri ina'ukejlo palá nala'akare loko'opáneje riwemí. Ñaké kaja ra'ajika iká, mawemíwaka jápakaño ajopana wa'atejlo, eyá iká jápaño ijluwa, riwemí.
49006009	Eyá a'añó ajopánajlo jápakaje, najló numá: Ila'á ñaké kaja palá ijwa'até jápajeño nakú. Iwakára'aniña najápaka tejmuji wani aú; iwe'epí re kaja ijápaka'ala minárikana je'echú chu. Rejeno waja iká Tupánajlo, ijwa'até jápajeño wa'até.
49006010	Chuwa nojena, ila'á kaphí ipéchuwa wawakára'ajeri Jesucristo chojé. Chá'atajeri wani riká.
49006011	Re suráanajlo lekareji namejñátakaloje nekó napinana liyá, nachá'atakaloje neká raú. Ñaké kaja imejñata ikó piyukeja Tupana yuríkare ijló aú, Jiñá Chi'inárikana chá'ataka piyá iká ripajláka'ala aú.
49006012	Unká ina'uké, marí eja'awá chu i'imakaño wa'até, kalé wala'á pinakaji. Wala'á pinakaji jiñana wakára'ajeño, unká iná amálarena, yenuwa i'imakaño wa'até. Neká wátaño wachá'atakana. Neká wakára'año ina'uké, we'iyá i'imakaño, la'aká pu'uwaré wani marí eja'awá chu.
49006013	Ñakele a'á inakojó piyukeja Tupana yuríkare ijló i'imaká, raú imejñátakaloje ikó Jiñá Chi'inárikana wa'atéjena liyá, chapú kaje i'imajika ijló wakajé. Kaphí Tupana chojé i'imakana aú ichá'ataje Jiñá Chi'inárikana wa'atéjena.
49006014	Suráana a'añó kaja nanakuwá nawachaphila, namejñátajona penaje. Ke kaja ijló kewákaje puráka'aloji chuwá i'imakana aú, imejñátakaloje ikó Jiñá Chi'inárikana chapujré liyá. Suráana a'añó pejru'uwá melanani ne'ekú pajré mejñátajona penaje. Ke kaja ijló kaphí ipechu i'imakana aú Jesucristo chojé ila'akáloje piyukeja palá. Raú ichá'ataje Jiñá Chi'inárikana.
49006015	Suráana a'añó kaja ne'ema'ulá ne'ejnakáloje nókajo richu penaje. Ke kaja ilamá'ata ikó, i'ijnakáloje Jesucristo yukuna i'imajé ajopánajlo, raú napechu pala'akóloje Tupana wa'até.
49006016	Ipechu i'imá kaphí Tupana chojé, piyuke Jiñá Chi'inárikana le'ejé chapú kaje chá'ataka piyá iká. Iná pechu i'imakachu kaphí richojé, jemú mejñátaka suráana napinana lekare liyá, ke kaja riká.
49006017	Re kaja suráana wíla'aru mejñátajona, ijijila mujlúka'aka piyá pewíla'aruya. Ke kaja Jesucristo wajló, ri'imatákale weká kapichákajo liyá. Suráana noño napinana nakiyana najo'ojowa aú. Ke kaja Tupana puráka'alo lana'akéjami, Ripechu la'akare pu'uwaká wajló. Ilé ke wajló lekareji Tupana a'akare.
49006018	Iyuríniña Tupana wa'até pura'akano iliyó. Ikeja'a nakaje riliyá Ripechu kemaká ijló ke. I'imá kaja kapechúruna rijwa'até pura'akano aú; ila'aniño ujwí rijwa'até pura'akano liyá. Ipura'ó rijwa'até rile'ejena ina'ukena nakú.
49006019	Ipura'ó kaja rijwa'até nunaku, ra'akáloje nuñaté nu'umajika kewá riyukuna ajopánajlo. Ipura'ó kaja nunaku, kaphí nupechu i'imakáloje riyukuna i'imakana nakú, riyukuna jema'ajeño we'epíkaloje ri'imataka iná kapichákajo liyá yukuna nakojé raú. Me'echuje riyukuna we'epíkana i'imaká ina'ukejlo júpimi i'imaká.
49006020	Tupana wakára'ari nuká nu'umakáloje riyukuna ajopánajlo. Riyukuna i'imakana chona maare nuká ina'uké wajákelana chu me'etení. Ipura'ó kaja rijwa'até nunaku, nukero'okó piyá riyukuna i'imakana najló riwátaka ke.
49006021	Tíquico, palá wani nupechu i'imakare nakú, kemájeri ijló nunaku mékeka nuká maare, na nakú nuká. Palá ra'aká nuñaté Tupana jápaka'ala la'akana aú.
49006022	Rimakáloje ijló mékeka weká maárowa penaje nuwakára'aje riká ichaje, rila'akáloje palá ipechu raú penaje.
49006023	Nuwata Jesucristo, rara'apá Tupana wa'até, la'aká palá ipechu, ikawíla'ako piyá nakaje nakú. Nuwata kaja iwátaka íki'ija pekowáaka, wa'até ipechu i'imaká kaphí Tupana chojé.
49006024	Nuwata rila'aká inaku palá. Nuwata kaja rila'aká palá piyuke neká, unká yurílaño naliyó Jesucristo wátakana íki'ija. Ilé ke nuwátaka ri'imaká ijló. Kaja.
50001001	Weká wakára'año marí puráka'aloji ijló. Jesucristo wa'até jápajeño weká, ñakele walana'á iká piyukeja Jesucristo ja'apiyá jema'ajeño Filipos e i'imakáñojlo marí puráka'aloji. Tupana ja'apiyá jema'ajeño nakiyana i'imakale, pajluwa keja iká Jesucristo wa'até, ñaké kaja ajopana ra'apiyá jema'ajeño wa'até. Re ijwa'até amájeño, re kaja ijwa'até iñaté a'ajeño. Nekajlo wa'ató wawakára'a marí puráka'aloji.
50001002	Eko wara'apá Tupana, eyá wawakára'ajeri Jesucristo wa'até, la'á inaku palá, palá ipechu i'imakáloje napalamane aú pajwa'atéchaka.
50001003	Nu'ujnataka kewá nupéchuwa inaku, numá Tupánajlo: "Palá pila'aká nuká naú, nuñaté a'ajeño ne'emakale", ke.
50001004	Eyá nupura'akochu rijwa'até, pu'ují nupechu ke nupura'akó ichaya rijwa'até,
50001005	a'akale nuñaté, ikeño'oká riyukuna jema'akana wakajé, eyá maárejecha.
50001006	Raú nuwe'epí rila'aká palá ipechu, i'imakáloje palá la'akaná nakuja riwátaka ke. Ripalamane aú i'imajé palá la'akaná nakuja, a'ajná Jesucristo pa'ajiko piño majó ejená.
50001007	Palá wani nojló nupéchuwa i'ijnatákana piyukeja ilé ke inaku, kajrú wani nuwátakale iká, Tupana la'akale inaku palá wani, rila'aká nunaku ke kaja. Ri'imataka iná kapichákajo liyá yukuna i'imakana jimaje naka'á nuká ina'uké wajákelana chojé. E'iyonaja kalé kaphí nupechu, maare eyá i'imajemi nu'umajíkale kaja palá wani riyukuna wawakára'ajeñojlo, raú nawe'epíkaloje nájeka nu'umaká riyukuna.
50001008	Palá Tupana we'epika kajrú wani nuwátakajla piyukeja amákana, íki'ija nuwátakale iká Jesucristo palamane aú.
50001009	Nupura'ó kaja inaku rijwa'até ra'akáloje iñaté, iwátakaloje richájeno, richájeno ke pekowáaka. Numá kaja rijló ra'akáloje ijló we'epíkaje, raú iwe'epíkaloje palá rinakojé.
50001010	Raú iwe'epeje kaja palá nakaje la'akana pajlokaka. Tupana palamane i'imajé palá la'akaná nakuja. Ñakele Jesucristo pa'ajiko piño majó wakajé, unká na pachá riwajálaje iká,
50001011	kajrú wani ila'akale nakaje palá ripalamane aú ajopana e'iyowá. Ilé ke namájika aú ila'aká palá nakaje, nephaje kaja Tupana ja'apí. Raú napura'ajó kaja palá wani rinaku.
50001012	Nojena, kaja naka'á nuká maare ina'uké wajákelana chojé. Nuwata iwe'epika maare nu'umaká eiyonaja, ajopana jema'aká nuliyá mekeka Tupana i'imataka iná kapichákajo liyá yukuna.
50001013	Piyukeja suráana, nuwa'aphé i'imakaño, eyá we'emakana wa'até i'imakaño, we'emakana ñakaré wa'aphé i'imakaño, kajena jema'añó piyukeja mékaje yukuna i'imakana jimájeka nuká maare.
50001014	Ajopana nojena, Jesucristo ja'apiyá jema'ajeño, jema'aká aú naka'aká nuká ina'uké wajákelana chojé yukuna, nala'á kaphí napéchuwa, nakero'okó piyá Tupana puráka'alo yukuna i'imakana piyá ajopánajlo. Nala'á kaja richaje kaphí napéchuwa richojé.
50001015	Ne'iyajena pura'añó Jesucristo nakú ajopana wa'até, chapú napechu i'imakale nunaku, ñaké kaja ajopana pechu i'imakáloje nunaku raú. Eyá ajopana i'imaño palá riyukuna, palá kaja ajopana pechu i'imakáloje nunaku najwa'até.
50001016	Eyá ajopana i'imaño riyukuna ajopánajlo, nawátakale íki'ija nuká. Nawe'epí Tupana a'aká nu'umaká, nu'umakáloje Jesucristo puráka'alo chaya pura'ajero penaje.
50001017	Eyá ajopana i'imaño Jesucristo yukuna ajopánajlo, nawátakale palá nakaje i'imaká najló, e'iyonaja unká paala napechu nakú riká. Richaje chapuka ri'imakáloje nojló maare ina'uké wajákelana chu nu'umaká ketana, penaje ne'emá ñaké riyukuna ajopánajlo.
50001018	E'iyonaja unká na penaje nojló nakaje ne'emakare yukuna i'imalá. Nojló palani, na'apátakale Jesucristo yukuna ajopánajlo. Ne'iyajena pechu ka'ajná unká paala nunaku, e'iyonaja pu'ují nupechu, ne'emakale riyukuna ajopánajlo.
50001019	Jesucristo a'ajeri nuñaté Ripechu aú nácho'otakaloje nuká marí ina'uké wajákelana chiyá penaje, ipura'akole nuchaya Tupana wa'até. Riká la'arí nupechu pu'ují.
50001020	Ñakeja nuwátaka nujápaka'ala riwakára'akare nula'aká la'akana. Unká wani nuwátala rila'akana apo'ojó. Nuwata nupechu i'imaká kaphí me'etení riyukuna i'imakana nakú, raú ra'apiyá jema'ajeño pura'akóloje palá rinaku raú. Apala nenoje ka'ajná nuká maare nu'umajika ketana, e'iyonaja kalé nuwata ra'apiyá jema'ajeño pura'akó palá Tupana nakú, nu'umakale najló riyukuna i'imaká.
50001021	Jesucristo wátaka ke la'akanaja nuwe'epeje nutukumó, marí eja'awá chu nu'umajika ketana. Me'etení nutaka'akela, palani nojló ri'imakajla.
50001022	Marí eja'awá chu nu'umaká ketana, nula'ajla kajrú nakaje ri'imakáloje palá rinaku. Ñakele unká nuwe'epila naka palani nojló: rejo'okaja eja'awá chu i'imakana ka'ajná, taka'akaje ka'ajná.
50001023	Puwichani nojló ilé kaje nakojé we'epíkana, naka la'akana. Palani nojló taka'akaje i'imakajla, nu'ujnakáloje Jesucristo i'imaká ejo, re nu'umakáloje rijwa'até. Ilé kaje i'imárijla nojló palani.
50001024	E'iyonaja kalé no'okáloje iñaté penaje nuwata rejo'okaja marí eja'awá chu i'imakana.
50001025	Nuwe'epí rejo'okaja nu'umajika ijwa'até no'okáloje iñaté, richaje ipechu i'imakáloje pu'ují Jesucristo nakú, ñaké kaja ipechu i'imakáloje kaphí richojé.
50001026	Ñakele meketana i'imajemi nu'umajé piño ijwa'até, raú ipechu i'imakáloje richaje pu'ují rinaku.
50001027	Marí kalé nuwátaka ila'aká, unká nu'umalá ijwa'até ketana: Ila'á piyukeja nakaje palá, Jesucristo puráka'alo kemaká ke. Apala nu'ujnajika ka'ajnó ichaje wakajé, nuwata iyukuna jema'akana: "Rejeno waja péchuruna neká Tupana wátaka ke la'akana nakú. Kaphí péchuruna kaja neká Jesucristo yukuna i'imakana nakú ajopánajlo", ke nuwátaka iyukuna jema'akana.
50001028	Ikero'oniño chapú inaku péchuruna piyá. Ilé kaje namájika aú, nawe'epeje Tupana wa'atéjenaka iká, eyá nawe'epeje kaja kapichájeño penájenaka neká. Tupánaja kalé i'imatari iná kapichákajo liyá.
50001029	Ripalamane aú ipechu kaphí Jesucristo chojé. Ripalamane aú kaja ijña'á chapú kaje yajwé panaku, ra'apiyá jema'ajeño i'imakale.
50001030	Rejeno waja iká nujwa'até pajñákani. Kaja amá mékeka nomájika kajrú chapú kajé yajwé i'imaká. Nu'umaká ijwa'até wakajé, eyá maárejecha, ñakeja kaja jema'aká chapú kaje yajwé nomákare yukuna.
50002001	Kaphí Jesucristo la'aká ra'apiyá jema'ajeño pechu. Íki'ija riwátakarena kaja iká. Ilé ke ri'imakale ijló, palá ipechu. Ñakele iwe'epí ajopana mu'ují. Rila'á kaja ipechu palá, raú iwe'epíkaloje khaí ajopana ina'ukena nakú.
50002002	Nuwata ila'aká nupechu pu'ují, palá pajwa'atéchaka i'imakana aú, pajluwa chuwá ipéchuwa i'ijnatákana aú, eyá pajluwa chuwá nakaje la'akana aú.
50002003	Ila'aniña nakaje, raú ila'akáloje inakuwá ajopana chá'atajeño ke; ila'á inakuwá ajopana ja'apejé i'imakaño ke.
50002004	Iwátaniña ijlúwaja nakaje palani; iwata kaja nakaje palani i'imaká ajopánajlo.
50002005	Ipechu i'imá Jesucristo pechu i'imaká ke kaja, marí ke:
50002006	Tupana pechu, ke kaja Jesucristo pechu. Riwátakela, ri'imajla kaja Tupana ke maare eja'awá chu ri'imaká wakajé, e'iyonaja kalé ri'imá ra'apiyáteje ke.
50002007	Rimotho'ó marí eja'awá chu i'imaká, ri'imakáloje ina'uké, weká ke kaja. Rila'á rinakuwá Tupana wa'até jápajeri keja.
50002008	Ina'uké ri'imaká wakajé palá rema'ajika Tupana ja'apiyá. Rema'akale palá ra'apiyá, jimaje nenó ri'imaká a'awaná apiyákakanami nakojé. Unká ina'ukélaruna nenójika riwakajé i'imaká, ke nenoka ri'imaká.
50002009	Ilé ke Jesucristo jema'akale, Tupana ja'apiyá aú ra'á ri'imaká ina'uké iphákaloje ra'apí piyuke, ri'imakáloje nachaje wakára'ajeri wani penaje.
50002010	Piyukeja je'echú chiyájena, piyukeja ina'ukena eja'awá chu i'imakaño, kawakala ewá i'imakaño, kaja taka'akaño, kele i'imajeño ra'apejé. Riká i'imajeri nawakára'ajeri wani. Rijimaje piyukeja tára'ajeño ne'erúpachi aú, nachaje wakára'ajeri ri'imakale.
50002011	Raú nawe'epeje ajopana chaje wani Jesucristo. Ilé ke ri'imajika, nemakáloje rinaku: "Ajopana chaje wakára'ajeri wani riká", ke. Raú napura'ajó palá wani Tupana nakú.
50002012	Ñakele nojena, íki'ija nuwátakarena, palá jema'aká no'opiyá, nu'umaká ijwa'até wakajé ketana i'imaká. Chuwa nuwata jema'aká richaje no'opiyá, juká nu'umaká iliyá ketana. Nuwata i'imaká palá nakaje la'akana nakuja Jesucristo palamane aú. Ri'imatá iká kapichákajo liyá, ñakele iphá wani ra'apí. Ila'á nakaje riwátaka ke.
50002013	Tupana la'arí iná pechu palá, iná wátakaloje palá la'akaná raú. Ra'á kaja iná ñaté rila'akana aú.
50002014	Ila'aniña nakaje iyukujnó; akha'ákaniño kaja pajwa'atéchaka rijimaje.
50002015	Raú unká na pura'alajo meke inaku. Ila'á palá nakaje keleruna ina'ukena pu'uwaré la'ajeñó e'iyá, Tupana yaní i'imakale. Raú pu'uwaká palá ila'akare amájiko najló, iwijrina amako pu'uwaká kalajeruni chu ke kaja.
50002016	Ripuráka'alo ja'apiyá i'imakana aú iná i'imá matajnako je'echú chu. Jesucristo pa'ajiko piño majó wakajé nupechu i'imajé palá inaku, nuwe'epíjikale unká mapeja kalé nukapichako jewíña'atakana nakú i'imaká.
50002017	Apala nenoje ka'ajná nuká Jesucristo yukuna i'imakana jimaje, e'iyonaja kalé pu'ují nupechu, nu'umakale riyukuna ijló. Riyukuna ja'apiyá jema'akana aú ipechu kaphí richojé. Riká palani Tupánajlo, raú nuwata kaja ipechu i'imaká pu'ují nujwa'até.
50002018	Ipechu i'imá kaja pu'ují, rejeno waja wapechu i'imakáloje pu'ují pajwa'atéchaka penaje.
50002019	Wawakára'ajeri Jesucristo wátajika ee, meketánaja i'imajemi nuwata Timoteo wakára'akana ilé ño'ojó amaje. Riká iphátajeri majó iyukuna nojló, raú nupechu la'akóloje pu'ují.
50002020	Unká apú i'imalá maare nujwa'até, nupechu ke kaja péchuri. Unká kaja apú i'imalá, wátari wani a'akana rinakojó nakaje i'imakáloje palá ijló penaje.
50002021	Piyukeja a'añó nanakojó najlúwaja nakaje nawátakare la'akana, unká a'alaño nanakojó nakaje la'akana Jesucristo wátaka ke.
50002022	Kaja iwe'epí kaliyani Timoteo nojló. Iká amaño ra'aká nuñaté Jesucristo yukuna i'imakana aú, ilérowa we'emaké ijwa'até wakajé. Iná i'irí a'aká iná ñaté, ke kaja ra'ajika nuñaté i'imaká.
50002023	Ñakele nuwata riwakára'akana ka'ajnó amaje, nuwe'epíjikaja mékeka nakaje i'imajika nojló maare ejomi.
50002024	Kaphí nupechu wawakára'ajeri Jesucristo chojé, raú nuwe'epí nokoja nu'ujnajika ichaje.
50002025	Nuwata kaja Epafrodito wakára'akana ichaje. Riká iwakára'akare majó nuñaté a'ajeri penaje i'imaká. Walaka'apheja wewíña'ataka ina'uké Tupana nakú, nayuríkaloje pu'uwaré nala'akare naliyó raú penaje.
50002026	Kajrú wani riwátaka amákana piyukeja. Jema'akale ritami ri'imaká yukuna aú, ripechu la'ó rijló kamu'ují, unkale riwátala iwe'epika riyukuna, ipechu la'akó piyá kaja kamu'ují raú.
50002027	Kewaka, ritami wani ri'imaká. Ujú kaje chiyó ritaka'ajla, e'iyonaja kalé Tupana we'epiri numu'ují, nupechu i'imaká piyá kamu'ují wani. Ritaka'akela, richaje nomákajla riyajwé.
50002028	Ñakele tu'ujné nuwátaka riwakára'akana ka'ajnó ichaje, amákaloje piño riká, raú ipechu la'akóloje pu'ují. Raú kaja nupechu la'ajó palá.
50002029	Riphájika ee ichaje, ipechu i'imá pu'ují rinaku, Jesucristo ja'apiyá jema'ajeri ri'imakale ijwa'até. Ilé ke i'imakaño ina'uké ja'apí iphá palá.
50002030	Ujú kaje chiyó ritaka'ajla Jesucristo wátaka ke la'akana jimaje. Kajrupi ri'imaká wajló, e'iyonaja ra'á nuñaté i'imaká. Iká apumí chojé ra'á nuñaté me'etení, unkale i'imalajla nujwa'até maare nuñaté a'ajeñó penaje.
50003001	Chuwa nojena, ipechu i'imá pu'ují wawakára'ajeri wani nakú. Numaje piño ijló nakaje, kaja numakare nakú ijló i'imaká, nakú. Unká nukawíla'alo ijló ñakeja kaja kemakana nakú, palani ri'imakale ijló.
50003002	Amá ikó ina'uké pu'uwaré la'ajeñó liyá. Neká wakára'año nayani keráko'opana achiñana chinuma mata'akana, napechu i'imakale: "Ñaké nala'akana aú Tupana le'ejena neká", ke.
50003003	Rile'ejena ina'ukena weká, Jesucristo i'imatákale weká kapichákajo liyá. Rikaja kalé la'arí pu'ují wapechu Tupana nakú. Unká wapechu i'imalá kaphí nakaje wala'akare chojé we'ematákaloje wekó kapichákajo liyá raú.
50003004	Nakaje nula'akare i'imaká i'imatákela nuká kapichákajo liyá, nuchá'atajla piyukeja ilé kaje aú.
50003005	Nuchá'atajla neká, namata'akale kaja nuchinuma weji kele kuwá'ata ke (8) kala cha nu'umaká, nomotho'oká ejomi i'imaká. Israel michú lakénami nakiyana kaja nuká; Benjamín michú lakénami nakiyana nuká; Hebréona nakiyana kaja nuchi'iná michuna i'imaká, ñakele hebreo ja'a nuká; Fariséona nakiyana kaja nuká. Napechu ke kaja nupechu i'imaká Tupana puráka'alo nakú.
50003006	Tupana wátaka ke la'akanaja kalé nuwe'epike nutukumó i'imajika. E'iyonaja riwakajé unkale nuwe'epila palá Tupana nakojé, chapú nomájika ajopana i'imaká. Unká nuwátala ne'emaká, unká nupechu ke kalé péchuruna ne'emakale. Raú kalé nula'aké Jesucristo ja'apiyá jema'ajeño chapú wani i'imajika. Tupana puráka'alo, júpimi riyuríkare ina'uké jema'akáloje ra'apiyá penaje, ja'apiyá noma'aké palá wani i'imajika. Unká na kalé kemárijla nunaku: "Unká richuwá kalé ri'ijnatá ri'imaká palá", ke.
50003007	Piyukeja nula'ajika ilé ke júpimi i'imaká, nupechu i'imakale nunakuwá: "Ñaké la'akana japi palani Tupánajlo", ke. Chuwa nuwe'epí unká na penaje kele kaje i'imalá nojló, palani nu'umakale rijló Jesucristo palamane.
50003008	Chuwa unká na penaje nojló nakaje jupejé nula'ajíkareno i'imalá, nuwakára'ajeri Jesucristo ja'apiyá jema'akana ijlunami chojé. Nakaje kupákejami ke nuwe'epika nakaje júpimi nuwátakare nakú. Kaja nuyurí riká nuyámojo, nu'umakáloje Jesucristo ja'apiyá jema'ajeri penaje.
50003009	Unká lamá'atakejami ke kalé nu'umaká Tupana puráka'alo, júpimi riyuríkare ina'ukejlo i'imaká, ja'apiyá jema'akana aú. Eyá chuwa unká japi la'alá pu'uwaré ke nuká Tupánajlo, kaphí nupechu i'imakale Jesucristo chojé.
50003010	Nuwata richaje wani Jesucristo nakojé we'epíkana. Rimakápo'oko ejomi, ra'á ra'apiyá jema'ajéñojlo Ripechu. Nuwata piyuke nakaje la'akana Ripechu wakára'aka ke. Jesucristo ña'arí chapú kaje panaku wachaya i'imaká. Ñaké kaja nuwátaka chapú nala'akare nuká ña'akana panaku riyukuna i'imakana jimaje. Riká taka'arí wachaya i'imaká, ke kaja nuwátaka riyukuna ja'apátakana ajopánajlo jimaje taka'akana.
50003011	Nutaka'ajika ejomi, numakápo'ojo piño, Jesucristo makápo'oko piño i'imaká ke kaja.
50003012	Unká numalá nunakuwá: Kaja nuñapata piyukeja nakaje Tupana yuríkare nojló la'akana, ke. Kaphí nula'aká nupéchuwa, nuñapátakaloje piyuke wani nakaje nutukumó yuríkaro la'akana.
50003013	Nojena, chuwá kaja unká nu'ujnatala nupéchuwa nakaje jupejé nula'ajíkare i'imajika, nakú. Chuwa nakaje nutukumó i'imajíkare nakuja nupechu.
50003014	Je'echú chojé nuphájika wakajé, Tupana a'ajé nojló nakaje ra'ajíkare piyukeja kaphí Jesucristo chojé pechu i'imakáñojlo.
50003015	Tupana wátaka ke wani la'ajéñojlo numá, ipechu i'imakáloje nupechu ke kaja ñaké la'akana nakú penaje. Apala apo'ojó kemachi e'iyajena pechu ka'ajná. Eko Tupana la'á ipechu palá iphátakaloje nupechu penaje.
50003016	Me'etení puráka'aloji i'imakare chuwá, chuwaja iyuró.
50003017	Nojena, ila'á palá nakaje, nula'aká ke kaja. A'á kaja inakojó mékajenaka la'aká palá, wala'aká ne'iyowá i'imaká ke kaja.
50003018	Kaja pulapecha numaká ijló marí nakú i'imaká, e'iyonaja numá piño ijló rinaku nuyako: Kajrú wani ina'ukena, unká wani a'alaño nanakojó nakaje, Jesucristo la'akare nachaya ritaka'aká aú a'awaná apiyákakanami nakú i'imaká. Chapú wani napechu rinaku.
50003019	Ñakele kaja penaje wakajé nakapichajo piyukeja. Nakaje wátakana najluwa nakuja napechu, nachi'inárikana ke najló ri'imakale. Piyukeja apáña'añojla nakaje nala'akare ja'apí, e'iyonaja unká napáña'alo ra'apí. Nakaje, marí eja'awá chu i'imakare, wátakanaja nawe'epí natukumó.
50003020	Eyá weká, wañakajela wani je'echú chu. Ñakele we'ematájeri Jesucristo iphájika piño majó wakajé wátakana nakú weká.
50003021	Riwakajé rapiyákaje wanapona wajló. Kapichájero penaje wanapona i'imakare rapiyákaje, ri'imakáloje rinapona ke kaja. Piyukeja wani la'ajerí ri'imakale, rila'ajé ñaké. Rile'ejé waja piyukeja nakaje.
50004001	Ñakele nojena, íki'ija nuwátakarena, nuwata wani amákana. Iká la'añó pu'ují nupechu. Ipechu i'imá ñakeja kaphí wawakára'ajeri Jesucristo chojé.
50004002	Nuwata Evodia, Síntique wa'até, lamá'ataka pura'akajo pajwa'atéchaka, Jesucristo ja'apiyá jema'ajeño ne'emakale.
50004003	Eyá piká, nujwáke'ewe, numaká nakaje la'akana nakú, ke pila'akano riká. Pijló numá: Eko pa'á nañaté, nakha'ákako piyá pajwa'atéchaka. Wejena ke neká. Kaja iwe'epí na'aká nuñaté, nu'umaká ijwa'até wakajé no'opátakaloje Tupana yukuna ajopánajlo penaje. Clemente a'arí kaja nuñaté i'imaká, ñaké kaja ajopana a'aká nuñaté i'imaká. Kaja Tupana yá'ata je'echú chu i'imajíkaño ií ripapérane chojé.
50004004	Nojena, ipechu i'imá pu'ují ñakeja wani Jesucristo nakú. Numá piño ijló: Ipechu i'imá pu'ují rinákuja kalé.
50004005	I'imá ina'uké wani piyukeja ina'ukena wa'até. Yewíchaja Jesucristo pa'akó piño majó iphaka rená chojé.
50004006	Unká na aú kalé iwó ka'ajó. I'imá piyukeja nakaje, ipechu nakú i'imakare, yukuna Tupánajlo. Ikeja'a nakaje riliyá; imá kaja rijló: "Palá pila'aká weká piyukeja nakaje pila'akare wajló aú".
50004007	Ilé ke ila'ajika ee, Tupana la'ajé ipechu palá, iwó ka'akó piyá nakaje nakú. Palá wani rila'aká iná pechu Jesucristo ja'apiyá i'imakana aú. Unká méño'ojo iná pechu iphálajla rinakojé we'epíkana.
50004008	Eyá kaja penaje, nojena, nuwata i'ijnataka ipéchuwa kewákaje puráka'aloji nakuja. I'ijnatá kaja nakaje apú chaje wani i'imakare nakú, palá la'akaná nakú, nakaje palani inajlo i'imakare nakú, nakaje palani ajopana la'akare nakú. Ilé kaje nakuja i'ijnatá ipéchuwa, ila'akáloje ñaké.
50004009	Ila'á nakaje nowíña'ataka i'imaká ke. Kaja nula'á jenakú. Ila'á ñaké. Kaja amá nula'aká nakaje rewá i'imaká, ñakele ila'á ñaké kaja. Rila'akana aú Tupana la'ajé ipechu palá.
50004010	Pu'ují wani nupechu nuwakára'ajeri Jesucristo nakú, iwe'epíkale piño nuká nuñaté a'akana aú. Unká numalá raú: "Kaja ipechu kapicháñaa nuká", ke. Unká ilé ke kalé riká. Unká méño'ojo a'alá nuñaté, ya'ajná nu'umakale iliyá i'imaká.
50004011	Unká kamu'ují nula'aká nakaje nakú aú kalé numá ijló ilé ke. Pu'ujija nupechu piyukeja nakaje nukapi i'imakare wa'até.
50004012	Kaja nuwe'epí meke i'imakana, unká nakaje i'imalá nojló wakajé. Nuwe'epí kaja meke i'imakana, kajrú nakaje i'imaká nojló wakajé. Palá kaja nupechu, ñó'ope a'ajnejí i'imakachu nojló; palá kaja nupechu, nujña'akachu me'epijí panaku.
50004013	Nujña'ajla panaku piyukeja nakaje, Jesucristo palamane aú nu'umakale.
50004014	E'iyonaja kalé ila'á palá wani nunaku i'imaká, iwe'epíkale nuká. Maare chapú kaje yajwé nomaka e'iyá ila'á nunaku palá.
50004015	Nócho'oko Macedonia te'eré eyá wakajé, nu'ujná Tupana i'imataka ina'uké kapichákajo liyá yukuna i'imajé ajopánajlo, ajopánajlo ke. Riwakajé ikaja kalé, Filipos e i'imakaño, a'añó nuñaté liñeru iwakára'akare nojló aú.
50004016	Tesalónica e nu'umaká wakajé, pulapé iwakára'aka nojló liñeru, apú nakaje wa'até nu'umajowa penaje.
50004017	Ila'á nunaku palá i'imaká, liñeru a'akare nojló aú, wa'ató ila'á kaja inakuwá palá, Tupana la'ajíkale iká palá richaje.
50004018	Kaja iwakára'a nojló Epafrodito wa'até i'imaká, piyuke nakaje nula'akare kamu'ují nakú. Raú re ñó'ope nakaje nojló me'etení. Palani nojló piyuke ila'akare; palani kaja Tupánajlo riká. Nakaje pu'ují Tupana pechu i'imakare nakú, ke kaja rijló nakaje a'akare nojló.
50004019	Ñakele Tupana a'arí rinakajó nuká, a'ajeri kaja rinakojó iká, ila'aká piyá kamu'ují nakaje nakú, Jesucristo palamane i'imakale.
50004020	Wara'apá Tupana palamane weká. Ñakele nuwata ina'uké pura'akó rinaku wa'ajini wani palá. Ñaké riká.
50004021	Eko palá piyuke Jesucristo ja'apiyá jema'ajeño, ilérowa i'imakáñojlo. Wejena, maare nujwa'até i'imakaño, kemaño kaja inaku: "Eko palá najló ka'ajnó", ke.
50004022	Piyuke Tupana ja'apiyá jema'ajeño, maárowa i'imakaño, kemaño inaku: "Eko palá najló ka'ajnó", ke. Romano i'imakana ñakaré chiyájena kemaño kaja inaku ñaké kaja.
50004023	Nuwata wawakára'ajeri wani Jesucristo la'aká iká palá wani piyukeja ilérowa. Kaja.
51001001	Tupana i'iwapari nu'umaká, nu'umakáloje Jesucristo wakára'akarena riyukuna i'imajé nakiyana. Re kaja maare nujwa'até Timoteo. Jesucristo ja'apiyá jema'ajeri kaja riká.
51001002	Jesucristo ja'apiyá jema'ajeño, pajimila Colosas e i'imakáñojlo, nuwakára'a marí puráka'aloji. Ra'apiyá jema'ajeño weká ijwa'até, raú wemá "wejena", ke panakuwáaka. Nuwata wara'apá Tupana la'aká inaku palá; nuwata kaja rila'aká ipechu palá, ikawíla'ako piyá nakaje nakú.
51001003	Wawakára'ajeri Jesucristo jara'apá Tupana wa'até wapura'akó kewá, wemaká rijló inaku: "Palá pila'aká weká, nema'akale pa'apiyá", ke.
51001004	Noma'á meke ajopana kemaká inaku palá: "Kaphí napechu Jesucristo chojé. Íki'ija kaja nawátaka piyukeja rile'ejena ina'ukena", ke. Palani wani nojló ilé ke iyukuna jema'akana.
51001005	Nakaje je'echú chu i'imajíkare ijló nakojé we'epíkana la'arí ipechu kaphí. Tupana i'imataka ina'uké kapichákajo liyá yukuna jema'akana aú iwe'epí rinakojé.
51001006	Ne'iyajena i'ijnaño Ripuráka'alo ja'apátakana nakú ajopánajlo, ajopánajlo ke, piyuke eja'awá chuwá. Ra'apiyá nema'aká aú rapiyákaje napechu, ne'emaká piyá pu'uwaré la'akaná nakú. Chuwa palá nala'aká pekowáaka; palá kaja napechu Tupana nakú. Ikeño'oká ra'apiyá jema'akana i'imaká wakajé, eyá maárejecha, palani ijló kewákaje puráka'aloji ja'apiyá i'imakana.
51001007	Júpimi Epafras, íki'ija wawátakare, jewíña'atari i'imaká rinaku. Wajwa'até ri'imá Tupana puráka'alo yukuna ja'apátakana nakú. Jesucristo wa'até jápajeri ke riká apumí chojé.
51001008	Riká kemari wajló inaku i'imaká, meke íki'ika iwátaka pekowáaka Tupana Pechu palamane aú.
51001009	Ri'imaká wajló riyukuna wakajé, eyá maárejecha, unká wayurila Tupana wa'até pura'akano inaku. Wemá rijló ra'akáloje ijló we'epíkaje, iwe'epíkaloje riwátaka ke la'akana nakojé raú.
51001010	We'epíkaje, Tupana a'akare ijló aú, palá i'imajika pajwa'atéchaka, ripechu nakú ri'imaká ke. Raú kaja ila'ajé palá riwátaka ke. Wa'até richaje, richaje ke iwe'epíjika rinakojé.
51001011	Piyukeja Tupana we'epika nakaje la'akana. Riwe'epí kaja ipechu la'akana kaphí, ijña'akáloje ke'iyapejé chapú kaje yajwé panaku. Raú ipechu pu'ují, chapú kaje yajwé amaka e'iyonaja. Unká kaja ipechu la'alajo ujwí riliyá.
51001012	Ipura'ajiko riká wara'apá wa'até kewá, imá rijló: "Palá pila'aká weká nakaje yuríkole pile'ejena ina'ukénajlo je'echú chu Jesucristo palamane aú".
51001013	Kalajeruni chu i'imakaño ke we'emaká. Tupana kalé i'imatari we'emaká richiyá. Jiñá Chi'inárikana kápiya ri'imatá weká, ra'apátakaloje weká Ri'irí kápeje penaje. Raú Ri'irí, íki'ija riwátakare, yuriro wawakára'ajeri penaje.
51001014	Riká taka'arí wachaya i'imaká, raú we'emakóloje pu'uwaré wala'akare liyá penaje, raú kaja ramó ra'apiyá jema'ajeño chaje.
51001015	Unká iná amálare Tupana. Ripechu ke kaja Ri'irí pechu. Riká kalé namá i'imaká. Piyukeja Tupana keño'ótakarena i'imaká chaje Ri'irí. Unká chiyó na i'imá, kaja re Ri'irí Jesucristo i'imaké.
51001016	Riká keño'ótari piyukeja nakaje eja'awá chu i'imakare, je'echú chu i'imakare wa'ató. Piyukeja nakaje iná amákare, eyá nakaje unká iná amálare kaje wa'ató, rikeño'ota kaja i'imaká. Tupana awa'á i'imakaño, eyá yenuwa i'imakaño, nawakára'ajeño, kajena wa'ató, rikeño'ota i'imaká. Rijluwa penaje rikeño'ota piyúkeja nakaje i'imaká.
51001017	Unká chiyó piyukeja nakaje i'imá, kaja Jesucristo i'imaké. Ripechu nakú nakaje i'imaká, ke piyukeja nakaje me'etení.
51001018	Iná wíla'arú i'imaká iná napónajlo, ke kaja Jesucristo ra'apiyá jema'ajéñojlo, nawakára'ajeri wani ri'imakale. Ra'á kajmuchaji ra'apiyá jema'ajéñojlo ne'emakáloje matajnako rijwa'até je'echú chu. Riká makápo'oro paineko piyuke, kaja júpimi ke taka'akaño i'imaká, tukumá ri'imakáloje piyuke ajopana chaje penaje.
51001019	Tupana pechu ke kaja Jesucristo pechu. Kaja keja Tupana wátaka ri'imaká.
51001020	Riwata piyuke nakaje je'echú chu i'imakare, eja'awá chu i'imakare wa'até, lamá'atakana palá. A'awaná apiyákakanami nakojé Jesucristo taka'arí ina'uké chaya penaje i'imaká. Ripalamane Tupana pala'atárijla ina'uké pechu pajwa'atéchaka rijluwa.
51001021	Iká unká Tupana wa'atéjena kalé i'imaká júpimi. Ripinana ke i'imajika, raú ila'aké pu'uwaré ipechu keja. Raú ila'aké ikó chapú péchuruna ke rijló.
51001022	Kajrú Jesucristo ña'aká chapú kaje yajwé panaku i'imaká. Ritaka'aká ichaya i'imaká, i'imakáloje rile'ejena ina'ukena penaje. Ñakele chuwa palá péchuruna ke iká Tupánajlo. Raú unká na ila'akare pachá kalé rimaje inaku: "Pu'uwaré la'ajeñó neká nojló", ke.
51001023	Ilé ke iká chuwaka rijló, kaphí péchuruna i'imakale Jesucristo chojé, Ripuráka'alo chojé wa'até. Raú, chuwa ila'á richaje ipéchuwa kaphí Tupana puráka'alo ja'apiyá i'imakana aú. Kaja jema'á ri'imataka iná kapichákajo liyá yukuna, raú iwe'epí meke palá wani nakaje i'imajika ijló. Iyuríniña Ripuráka'alo na'apátakare ijló i'imaká ja'apiyá i'imakana. Riyukuna na'apata ajopánajlo, ajopánajlo ke, piyuke eja'awá chuwá i'imaká. Nuká i'imari kaja riyukuna ajopánajlo.
51001024	No'opátakale riyukuna ajopánajlo, jimaje ne'iyajena la'añó nuká chapú. E'iyonaja pu'ují nupechu, nomákale chapú yajwé, Jesucristo amaka riká i'imaká ke. Kaja keja nu'umajika chapú kaje yajwé ña'akana nakú, richaje, richaje ke, ipechu i'imakáloje kaphí Jesucristo chojé.
51001025	Tupana a'arí nuká ra'apiyá jema'ajeño ñaté a'ajerí, ri'imakáloje palani ijló penaje. Apú ewá, apú ewá ke, nu'umaká piyukeja riyukuna ajopánajlo.
51001026	Júpimi unká ina'uké we'epike Jesucristo yukuna, me'echú ke ri'imajíkale naliyá riwakajé i'imaká. Eyá chuwa pu'uwaká riyukuna rile'ejena ina'ukénajlo.
51001027	Piyukeja ina'ukénajlo penaje riyukuna, ne'emakáloje rile'ejena ina'ukena ra'apiyá jema'akana aú. Piyukeja Ripechu i'imakárena e'iyá, rile'ejena waja neká. Neká i'imajeño palá wani je'echú chu, kaphí richojé péchuruna ne'emakale.
51001028	Jesucristo yukuna i'imakana nakuja nuká, ajopana wa'até. Riyukuna aú wala'á piyuke ina'uké jenakú. We'epíkaje Tupana a'akare wajló aú wewíña'ata neká, nawe'epíkaloje rinakojé palá, napechu i'imakáloje Jesucristo pechu ke kaja.
51001029	Ilé ke ina'uké pechu i'imakáloje penaje nujapa kajrú wani najwa'até. Kajrú wani Jesucristo a'aká nuñaté, rilokópa'alaja nula'á nakaje.
51002001	Nuwata iwe'epika meke íki'ika no'oká nunakojó iká, Laodicea e i'imakaño, ajopana wa'até, unká jo'ó amálare nuká.
51002002	No'ó nunakojó iká, ipechu i'imakáloje kaphí Jesucristo chojé ñakeja, ipechu i'imaká piyá ujwí rinaku, ipechu i'imakáloje pajluwaja chuwá íki'ija pekowáaka wátakana nakú. Nuwata kaja iwe'epika mékeka rila'aká iná palá wani nakojé. Júpimi me'echuje ke riyukuna i'imajika ina'uké liyá i'imaká. Chuwa unká ñaké kalé riká, wawe'epíkale palá rinakojé.
51002003	Kajrú péchuri Tupana; piyukeja riwe'epika nakaje nakojé. Me'echuje kaja ina'ukejlo nakaje riwe'epíkare la'akana nakojé. Jesucristo ja'apiyá jema'akana aú ja kalé iná we'epí mékeka inajlo riká.
51002004	Riyukuna nu'umá ijló, ajopana pajlaka piyá ijwa'até. "Kewaka japi riká", keja napajlaka iná wa'até mapeja.
51002005	Unká nu'umalá ijwa'até me'etení, e'iyonaja re nupechu ijwa'até. Pu'ují kaja nupechu inaku, i'imakale palá pajwa'atéchaka ilérowa, unká kaja iyurílale kaphí Jesucristo chojé i'imakana iliyó.
51002006	Kaja iwata Jesucristo i'imaká iwakára'ajeri, ñakele chuwa ila'á rilokópa'ala palá.
51002007	Ra'apare palamane a'awaná tára'o kamachá. Ñaké kaja ijló kaphí Tupana chojé i'imakana nowíña'atakare nakú i'imaká. Iyuríniña kaja palá rila'akare iká yukuna i'imakana rijló.
51002008	Amá ikó pajlákachina liyá, napichátaka piyá ipechu kewákaje puráka'aloji liyá. Napechu keja nemaká nakaje nakú, unká kewaka kalé nakaje ne'emakare yukuna. Nachi'iná michuna puráka'alomi kaje nakuja napura'ó; eyá eja'awá minaná kaje nakú napura'ó kaja. Unká Jesucristo puráka'alo ke kalé riká, nakaje nemakare nakú.
51002009	Unká naje kalé jema'á na'apiyá ilé kaje, marí ke ri'imakale: Tupana pechu ke kaja Jesucristo pechu. Eja'awá chu ri'imaká wakajé re rinapona i'imá, ina'uké napona ke kaja.
51002010	Pajluwaja japi keja weká Jesucristo wa'até, raú richojeja kalé iná i'imá palá. Riká chá'atari piyukeja jiñana wakára'ajeño.
51002011	Tupana wa'atéjena iká, Jesucristo i'imaká ke i'imakana aú. Ne'iyajena kemaño nanakuwá: "Tupana wa'atéjena weká, mata'akeja chinúmaruna we'emakale", ke. E'iyonaja unká ñaké kalé riká inajlo. Jesucristo ja kalé i'imatari iná pu'uwaré la'akaná liyá. Richá'atakale ijló nakaje, ila'ajíkare pu'uwaré ipechu keja aú, ra'á iká rijwa'atéjenawa penaje.
51002012	Marí ke kemakánaka nala'aká wakajé bautizar Jesucristo ja'apiyá jema'ajeno: Jesucristo taka'aká wachaya i'imaká wakajé, ritaka'á wapumí chojé pu'uwaré wala'akare pachá. Riká jenami nala'á najmurátaka iná junápeje ee. Rijwa'até ke kaja wamakápo'oko we'emakáloje wajé i'imakaje ja'apiyá ripalamane, wapechu i'imakale kaphí Tupana chojé. Makápo'okajo jenami ke kaja wala'aká wajmuraka ejomi wácho'oko junapiyá ee.
51002013	Júpimi kapichájeño penájena i'imaká Tupana liyá, pu'uwaré ila'ajíkale i'imajika, unká kaja rile'ejena ina'ukena nakiyana kalé i'imajíkale. Riwakajé unká iyurike iliyó ipechu keja nakaje la'akana. Eyá chuwa Jesucristo ja'apiyá jema'ajeño i'imakale, Tupana a'arí ijló kajmuchaji, i'imakáloje matajnako je'echú chu rijwa'até raú. Ramó kaja ichaje piyukeja nakaje ila'akare pu'uwaré i'imaká liyá.
51002014	Tupana puráka'alo lana'akéjami nakojé we'epíkana aú wawe'epí pu'uwaré la'ajeñó we'emaká, unká pachá wala'alá rimaká ke. Pachá riwajájikarena penájena nakiyana we'emaká. A'awaná apiyákakanami nakojé Jesucristo taka'arí wachaya i'imaká, raú ri'imatákaloje weká ilé kaje chiyá.
51002015	Jesucristo taka'akale wachaya i'imaká aú, richá'ata Jiñá Chi'inárikana. Raú richá'ata kaja ra'apiyá wakára'ajeño, jiñaña pechu. Riwata piyukeja jema'aká richá'ataka neká yukuna.
51002016	Ne'iyajena kemaño a'ajnejí nakiyana nakú: "Unká ajñakaje penaje kalé riká", ke. I'irakaje nakiyana nakú nemá kaja: "Unká i'irakaje penaje kalé riká". Unkale napechu ke kalé ipechu i'imakale rinaku aú nemá inaku: "Pu'uwaré la'ajeñó neká", ke, ila'akale apo'ojó napechu nakú ri'imaká ke. Nemá kaja inaku: "Pu'uwaré nala'aká, unkale nephala fiesta wakajé ja'apí, nale'ejé watána'akaje jená wakajé ja'apí wa'ató". A'aniña inakojó napuráka'alo.
51002017	Kaja Jesucristo iphá majó i'imaká, ñakele chuwa pu'uwaká wajló naka la'akana palani.
51002018	Pu'ují ne'iyajena pechu Tupana wa'atéjena, je'echú chiyájena nakú, raú nephá wani na'apí. Nemá nanakuwá: "Watapú wamá nakaje ya'atakó wajló", ke. Raú nala'á nekó we'epiño ke wani. Nemájika ee inaku: "Pu'uwaré la'ajeñó neká", ke, unkale ipechu i'imalá napechu ke, a'aniña inakojó napuráka'alo.
51002019	Neká, numakárena nakú, yuriño naliyó Jesucristo ja'apiyá jema'akana. Iná wíla'aru i'imaká iná napónajlo, ke kaja Jesucristo ra'apiyá jema'ajéñojlo. Wawakára'ajeri wani riká, la'arí piyukeja rijwa'atéjena nakú palá, pajluwano, pajluwano ke. Raú nawe'epí richaje, richaje ke nakaje Tupana wátakare la'akana nakojé. Piyukeja inakiyana i'imaño pajluwa japi keja pajwa'atéchaka. Ewá, ewá ke rijwa'atéjena la'aká palá Tupana wátaka ke Jesucristo palamane aú.
51002020	Júpimi ila'aké mapeja nakaje ajopana wakára'ajika iká ke. Eyá chuwa kaja taka'akaño japi ke iká ilé kaje la'akanajlo, Jesucristo wa'atéjena i'imakale. Ñakele chuwa unká na penaje ila'alá mapeja nakaje nawakára'akare ila'aká.
51002021	Nakaje nakiyana nakú nemá: "Pijápaniña rinaku", ke. Eyá a'ajnejí nakiyana nakú nemá kaja: "Pajñániña riká", ke. Nakaje nakiyana nakú nemá kaje: "Pijña'aniña pikápojo riká", ke. Ilé ke nawakára'ajika ila'aká najwa'até i'imaká.
51002022	Unká na penaje kalé nakaje nemakare nakú, kapichákajo penaje ri'imakale.
51002023	Apala ne'iyajena pechu nakaje newíña'atakare neká nakú: "Kapechúrunajlo napuráka'alo", ke. Ilé ke napechu rinaku, nawakára'akale nala'aká nakaje nachi'inárikanajlo penaje. Mapeja nala'aká nanakuwá ajopana ja'apejena ke. Kewí nala'aká nanapona, e'iyonaja unká na penaje kalé najló riká, nala'akale napechu keja pu'uwaré.
51003001	Jesucristo wa'até makápo'okaño pajñakani ke iká me'etení. Ilé ke ri'imakale ijló, iwata ijluwa nakaje je'echú chu i'imakare. Tupana awa'á Jesucristo. Rijwa'até riwakára'a rile'ejena ina'ukena.
51003002	Ijna'atá ipéchuwa nakaje je'echú chu i'imakare nakú. I'ijnatániña ipéchuwa nakaje marí eja'awá chu i'imakare nakú.
51003003	Kaja taka'akaño japi ke iká me'etení pu'uwaré la'akanajlo Jesucristo wa'até i'imakana aú. Ñaké Tupana wátaka ri'imaká ijló.
51003004	Re wajé i'imakaje ijló Jesucristo palamane. Riphájika majó kajrú mejáma'atani wa'até wakajé, riwá'aje iká rijwa'ató i'imakáloje rijwa'até ñakeja.
51003005	Ila'aniña nakaje unká Tupana wátalare ila'aká. Ila'aniña kaja imanaicho ajopana wa'até. Ila'aniña kaja ikó mawó nakaje unká Tupana wátalare ila'aká nakojé. I'imaniña kaja kayukújne'ekena. Neká pechu pu'ují nakaje marí eja'awá chu i'imakare nakú, lanakiya unká na'alá nanakojó Tupana.
51003006	Kajrú Tupana wajájika ilé ke la'akaño pu'uwaré, unká pachá nema'alá ra'apiyá.
51003007	Ñaké kaja ila'ajika pu'uwaré júpimi i'imajika.
51003008	Chuwa kaja iyurí iliyó ñaké la'akana. Iyurí iliyó iyuchá; ipechu i'imaniña chapú ajopana nakú; ila'aniña kaja ajopana ina'ukena unká ina'ukélaruna ke ijluwa; ipura'aniño kaja pu'uwareni puráka'aloji aú;
51003009	ipajlániña kaja pajwa'atéchaka. Kaja iyurí iliyó pu'uwaré ila'ajíkareno la'akana.
51003010	Wajé ke Tupana la'aká wapechu wala'akáloje palá riwátaka ke, wawe'epíkaloje palá rinakojé raú.
51003011	Ke'iyapejena ina'uké paliyáaka. Re judíona i'imakaño; re kaja ajopana, unká judíona kalé i'imakaño; re kaja tapuwíyana; re kaja mawemíwaka jápaka apujlo; re kaja najluwaja jápakaño. Chuwa Jesucristo ja'apiyá i'imakana aú, unká ajopana, ajopana ke kalé weká paliyáaka, Ripechu i'imakale ra'apiyá jema'ajeño e'iyá. Ilé kaje la'ari weká pajluwaja yaní keja pajwa'atéchaka.
51003012	Íki'ija wani Tupana wátakarena iká. Ri'iwapakárena kaja rijluwa iká, i'imakáloje rile'ejena ina'ukena penaje. Ñaké i'imakale, iwe'epí pamu'ujíchaka. I'imá ina'uké wani pajwa'atéchaka; ila'aniña kaja inakuwá nakaje nakojé we'epéjeño ke wani; ila'aniña ikó tu'ujné nakaje nakú; iyúcha'aniño kaja kiñaja;
51003013	a'á kaja pañatéchaka. Inakiyana|ka'ajná akha'añó ne'iyajena maná, nala'akale iká chapú. Amó nachaje, Jesucristo amako ichaje i'imaká ke kaja.
51003014	Apú nakaje ila'akare chaje nuwata iwátaka íki'ija pekowáaka. Rejéchami kaja unká na i'imalaje ijló unká ila'alare palá.
51003015	Jesucristo la'arí wapechu palá, ripalamane we'emakáloje pajluwaja yaní japi keja pajwa'atéchaka. Ñakele i'imá palá rila'akare iká yukuna rijló.
51003016	A'á kaja Jesucristo puráka'alo inakojó ñakeja, ila'akáloje rimaká ke penaje. Ila'á kaja penakúchaka raú. Iwe'epí ripuráka'alo nakojé palá, jewíña'atakaloje palá pekowáaka rinaku. Ataní kaja Tupana yale pajwa'atéchaka. Iwajá ipéchuwa palá rila'akare iká nakojé.
51003017	Piyukeja nakaje ila'akare, ila'á riká Jesucristo apumí chojé ke. Piyukeja nakaje imakare nakú, imá kaja rinaku rapumí chojé ke, ripalamane i'imakale. Imá kaja Tupánajlo: "Wara'apá, palá pila'aká weká", ke.
51003018	Kalúyuna ináanajlo numá: Jema'á iluna ja'apiyá palá, ilé ke Jesucristo wátakale ra'apiyá jema'ajeño la'aká.
51003019	Kalúyuna achiñánajlo numá: Iwata íki'ija iluna. I'imaniña yuriná najwa'até.
51003020	Iyánijlo numá: Jema'á ichi'iná ja'apiyá palá. Ñaké la'akana i'imakale palani Tupánajlo.
51003021	Iká, nachi'inajlo numá: Iyúcha'ataniña iyani, napechu la'akó piyá ujwí iliyá.
51003022	Ajopana wa'até jápajeñojlo numá: Jema'á palá iwakára'ajeño ja'apiyá. Nemaká ijló nakaje la'akana nakú, keja ila'á riká piyukeja. Apala ila'á palá nejlú chu i'imaká ketánaja kalé, napechu i'imakáloje palá inaku raú. Ila'á kaja riká palá, ikoja i'imajika ee. Ila'á nakaje najló palá iwe'epika rila'akana lokópa'alaja, iphákale Tupana ja'apí.
51003023	Piyuke nakaje ila'akare, ila'á riká wechi Jesucristo wa'até jápajeño i'imakale. Ñakele rijló japi ila'á nakaje keja ila'á ijápaka'ala ajopánajlo.
51003024	Iwe'epí iwakára'ajeri Jesucristo a'ajika ijló palá ila'akare wemí, je'echú chu i'imajika rijwa'até wakajé, rijwa'até jápajeño ke i'imakale.
51003025	Eyá pu'uwaré la'ajérijlo, ra'ajé kaja pu'uwaré rila'aká lokópa'ala riwemí.
51004001	Najwa'até jápajeño kariwátenajlo numá: Ila'á palá ijwa'até jápajeño nakú. A'á palá najló najápaka'ala wemí, jata'aniña neká. Iwe'epí re kaja iminá je'echú chu.
51004002	Piyuke Jesucristo ja'apiyá jema'ajéñojlo numá: Iyuríniña Tupana wa'até pura'akano iliyó; i'imá kapechúruna rijwa'até pura'akano aú; i'imá kaja palá rila'akare iká yukuna rijló.
51004003	Ipura'ó kaja rijwa'até nunaku, wawakára'ajeri Jesucristo a'akáloje nuñaté nu'umakáloje riyukuna kajrú ajopánajlo, ajopánajlo ke penaje. Ina'uké wajákelana chu nuká me'etení, nu'umakale Jesucristo yukuna chona. Me'echuje ke riyukuna i'imaká júpimi i'imaká.
51004004	Ñakele ipura'ó nunaku Tupana wa'até nu'umakáloje riyukuna palá najló, ri'imaká piyá me'echú najló.
51004005	I'imajika ee unká jema'alaño Tupana ja'apiyá wa'até, i'imá kapechú najwa'até. I'imá najló Tupana yukuna: ipechu i'imaniña nanaku: "Réjomiko we'emá najló riyukuna", ke.
51004006	Ipura'ó palá najwa'até. Iwe'epí kaja najló a'ajipakana palá, nakaje yukuna nakejá'ajika iliyá kewá.
51004007	Re wejena nakiyana Tíquico nujwa'até maare. Íki'ija nuwátakare riká. Palá kaja ra'aká nuñaté Tupana jápaka'ala la'akana aú. Jesucristo wa'até jápajeri riká nujwa'até. Riká kemájeri ijló nunaku mékeka nuká maárowa.
51004008	Ñakele nuwakára'aje riká ichaje, ri'imakáloje ijló mékeka weká maare yukuna, rika'akáloje ujwí kaje iliyá raú.
51004009	Onésimo, íki'ija wawátakare, Jesucristo ja'apiyá jema'ajeri kaja riká. Neká iyamá i'ijnajeño mékeka weká maare yukuna i'imajé ijló.
51004010	Re nujwáke'ewe Aristarco maare ina'uké wajákelana chu nujwa'até. Riká kemari inaku: "Eko palá najló ka'ajnó", ke. Ñaké kaja Marcos, Bernabé e'ewé, kemaká inaku. Kaja numá ijló, riphájika penaje palá i'imajika rijwa'até.
51004011	"Eko palá najló ka'ajnó", ke Justo kemaká inaku. Aristarco, Marcos, Justo, kele judíona nakiyana neká. Jesucristo ja'apiyá jema'ajeño kaja neká. Nekaja kalé a'añó nuñaté Tupana yukuna ja'apátakana aú ajopánajlo, ajopánajlo ke, ne'emakáloje rijwa'atéjena ra'apiyá jema'akana aú. Napalamane kalé palá nupechu.
51004012	"Eko palá najló ka'ajnó", ke Epafras kemaká inaku. Inakiyana riká; Jesucristo wa'até jápajeri kaja riká. Kajrú ripura'akó Tupana wa'até inaku. Mawó rikejá'aka nakaje Tupana liyá ijlojé penaje. Ripura'ó kaja rijwa'até inaku, ra'akáloje iñaté kaphí péchuruna i'imakáloje penaje, iwe'epíkaloje kaja palá itukumó riwátaka ke la'akana.
51004013	Nuká amari Epafras maare, raú nuwe'epí kajrú ri'ijnataka ripéchuwa inaku. Ñaké kaja ripechu nakú Laodicea eyájena, Hierápolis eyájena wa'até.
51004014	Pujána'ajeri Lucas, íki'ija wawátakare, kemari kaja inaku: "Eko palá najló ka'ajnó", ke. Ñaké kaja Demas kemaká inaku.
51004015	Eko palá Jesucristo ja'apiyá jema'ajeño Loadicea e i'imakáñojlo. Eko palá kaja Nínfajlo, ruñakaré chojé awakájeñojlo wa'até.
51004016	Ipura'ajiko marí papera kaje wa'até re awakáñojlo ejomi, eko iwakára'a riká Laodicea ejo, Jesucristo ja'apiyá jema'ajeño, re i'imakaño pura'akóloje rijwa'até penaje. Nuwakára'a kaja najló papera kaje i'imaká. Nawakára'aje kaja ijló riká rilanakiya. Eko ipura'ó rijwa'até.
51004017	Eko imá Arquípojlo: "Wawakára'ajeri Jesucristo apumí chojé ke numaká rijló: Piñapata ilé jápakaje la'akana nuyuríkare pijló".
51004018	Nuká Pablo lana'arí ijló nuyáthe'ela aú marí nokó: "Eko palá ijló ka'ajnó. Ina'uké wajákelana chu nuká me'etení. Nuwata Tupana la'aká iká palá ripalamane", ke nulana'aká ijló. Kaja.
52001001	Nuká, kéchami Silvano, eyá Timoteo, kele weká ajalákaño iká Jesucristo ja'apiyá jema'ajeño pajimila Tesalónica e i'imakaño. Pajluwa japi keja iká pajwa'atéchaka wara'apá wani Tupana, eyá Jesucristo wa'até. Nuwata nala'aká iká palá, ipechu kawíla'ako piyá nakaje nakú.
52001002	Wapura'akó Tupana wa'até kewá wemaká inaku rijló: "Palá pila'aká weká, nema'akale pa'apiyá", ke.
52001003	Wawe'epí ipechu i'imaká kaphí richojé rila'akáloje ijló nakaje riwátakare. Wawe'epí kaja kaphí ijápaka, íki'ija iwátakale Tupana. Wawe'epí unká iyurila Jesucristo chojé i'imakana kaphí, chapú yajwé amaka e'iyonaja, i'imakale ripa'ajiko majó wakajé wátakana nakú.
52001004	Nojena, Tupana wajwena wani iká. Wawe'epí ri'iwapaká rijluwa i'imaká ajopana e'iyayá, i'imakáloje rile'ejena ina'ukena penaje.
52001005	Ri'imataka iná kapichákajo liyá yukuna we'emaká ijló wakajé, unká riyukúnaja kalé we'emá ijló i'imaká. Riyukuna jema'akana aú kajrú Tupana Pechu a'aká iñaté, a'akáloje wani inakojó riká. Iwe'epí mékeka wala'ajika nakaje ilérowa ri'imakáloje palá ijlojé penaje.
52001006	Wala'aká i'imaká, ke kaja ila'aká chuwa wajewemi, raú ila'á Jesucristo la'ajika ke kaja. Tupana puráka'alo ja'apiyá jema'akana jimaje ajopana ina'ukena la'akeño iká chapú i'imajika. E'iyonaja kalé pu'ují ipechu i'imajika Ripuráka'alo ja'apiyá jema'akana aú. Ripéchuja kalé la'arí ipechu pu'ují.
52001007	Palá la'akaná nakuja iká ilérowa me'etení. Palá ajopana Jesucristo ja'apiyá jema'ajeño, Macedonia te'eré ewájena, eyá Acaya te'eré ewájena, kele amaka ila'aká palá, rejomi nala'akáloje ñaké kaja amájemi penaje.
52001008	Ilé ke ajopana Macedonia te'eré eyájena amaka aú, nema'á kaja Tupana puráka'alo ja'apiyá. Unká nekaja kalé jema'añó riyukuna. Piyukeja rewá i'imakaño wa'ató jema'añó kaja riyukuna. Kaphí ipechu Tupana chojé, raú kalé ila'á palá. Ñaké i'imakale unká na penaje kalé we'emá najló riyukuna rewá, kaja nema'akale riká.
52001009	Neká kemaño wajló inaku mékeka palá wani ijló ri'imaká we'emaká ichaje wakajé. Nemá kaja inaku: "Kaja nayurí naliyó nakaje jenami napechu i'imajíkare nakú: 'Wachi'inárikana riká', ke, ja'apí iphákana, lanakiya nala'akáloje iná Chi'inárikana wani Tupana wátaka ke penaje". Unká mapéjari yuku kalé riká; kajmuni riká; ra'apí iphájeño chuwa iká.
52001010	Nemá kaja inaku: "Jesucristo, Tupana i'irí, pa'ajero piño majó je'echú chiyá, wátakana nakú neká. Riká ne'emakare wátakana nakú, taka'arí i'imaká. Rejomi Tupana makápo'ota piño ri'imaká. Ri'irí palamane aú unká riwajálaje weká íki'ija wani pu'uwaré wala'akare chona. Ñakele ne'ematájeri Jesucristo wátakana nakú neká, riphájika majó ejená", ke nemaká inaku.
52002001	Nojena, kaja iwe'epí we'emaké ijwa'até wakajé, unká mapeja kalé we'emajika ijwa'até i'imajika.
52002002	Iwe'epí kaja mékeka nala'aká we'emaká chapú wani pajimila Filipos e, we'ejnaká ichaje Tesalónica ejo i'imaká yámona. Pu'uwaré wani kaja napura'akó wanaku re we'emaké wakajé. Reyá we'ejná ichaje. Kajrú wani Tupana a'aká wañaté, we'emakáloje ijló ri'imataka iná kapichákajo liyá yukuna. Riyukuna we'emá ijló, Tupana la'akale kaphí wapechu. Ne'iyajena unká wani wátalaño we'emaká riyukuna ijló i'imaká, e'iyonaja kalé we'emá riyukuna ijló.
52002003	Kewaka nakaje wemakare nakú ina'ukejlo, unká pajlakaje kalé wapuráka'alo. Unká wajló ri'imakáloje palá penaje kalé we'emá riyukuna; unká kaja we'emalá riyukuna ijló wapajlákaloje ijwa'até raú.
52002004	Tupana kemari wanaku: "Palani neká nuyukuna i'imajeño penaje", raú riwakára'a we'emaká riyukuna ajopánajlo. Riwátaka ke we'emaká riyukuna ñakeja. Unká wemalá nakaje nakú mapeja, ina'uké pechu i'imakáloje palá wanaku raú. Wala'á nakaje ri'imakáloje palá Tupana nakú. Iná pechu pala'atájeri wani riká.
52002005	-
52002007	Kaja iwe'epí palá, unká wemalá inaku mapeja: "Palá i'imakaño neká", ke, ipechu i'imakáloje pu'ují wanaku raú. Unká wawátala ipura'akó wanaku palá mapeja. Ñaké kaja unká wawátala ajopana ina'ukena pura'akó wanaku palá mapeja. Unká ilé kaje penaje kalé we'emá riyukuna ijló i'imaká; unká kaja a'akáloje wajló liñeru penaje kalé we'emá ijló riyukuna. Jesucristo wakára'akarena nakiyana weká, ñakele wawátakela, wawakára'ajla ila'aká nakaje wajló we'emaké ijwa'até wakajé, e'iyonaja unká wawakára'ala ila'aká na wajló. Tupana we'epiri kewaka ilé numakare nakú. Unká yuriná kalé we'emaká ijwa'até. Yuwaná jaló lamára'aka ruyani, keja we'emaká ijwa'até.
52002008	Wawajwena kaja iká; khaí wani wawe'epika inaku. We'emá ijló Tupana puráka'alo yukuna, íki'ija wawátakarena i'imakale. Raú kalé wawe'epí palá nakaje la'akana watukumó, ri'imakáloje palá ijló penaje. Wawátajla kaja ichaya taka'akana, ñaké la'akana i'imakela palani ijló.
52002009	Nojena, iwe'epí wajápajika kaphí wani we'emaké ijwa'até wakajé, wawarúwa'akaloje wajluwa a'ajnejí, a'arumakaji, kaje maká penaje. We'echú, eyá lainchu lapejé wa'ató wajápake, wakawíla'aka piyá inaku. Unká wawátala iliyá nakaje kejá'akana i'imaká. Tupana puráka'alo yukuna we'emakáloje ijló penájeja kalé we'emaké ijwa'até.
52002010	Kaja iwe'epí kewaka piyukeja numakare nakú. Tupana we'epiri kaja kewaka riká. Iká, Jesucristo ja'apiyá jema'ajeño, we'epiño mékajenaka weká. Palá la'akaño weká, Tupana wátaka ke la'akaño. Unká na kalé wala'á pu'uwaré ilérowa we'emaké ijwa'até wakajé.
52002011	Iwe'epí kaja mékeka wapura'ajiko ijwa'até pajluwano, pajluwano ke, kaphí ipechu i'imakáloje Jesucristo chojé penaje. Yuwaná jara'apá pura'akó riyani wa'até, ke kaja wapura'ajiko ijwa'até rinaku i'imaká.
52002012	Wawakára'a ila'aká piyuke nakaje palá Tupana wátaka ke. Palá waja Tupana le'ejena ina'ukena la'aká nakaje riwátaka ke. Riká i'iwapari iká ajopana ina'ukena e'iyayá rijluwa, ripalamane i'imakáloje rijwa'até je'echú chu. Rewá i'imakaño wakára'ajeri riká.
52002013	Palani ijló Tupana puráka'alo, we'emakare ijló yukuna i'imaká. Raú ipechu i'imá rinaku: "Unká ina'uké puráka'alo kalé riká. Tupana puráka'alo riká". Ñaké ri'imaká. Ripuráka'alo aú Tupana apiyaka ra'apiyá jema'ajeño pechu, napechu i'imakáloje palá raú penaje. Ñaké i'imakale we'emá Tupánajlo palá rila'akare weká yukuna.
52002014	Re kaja Judea te'eré ewá kajrú Jesucristo ja'apiyá jema'ajeño. Ilé ke i'imakaño ne'emakale, judíona nakiyana la'añó chapú wani neká. Ñaké kaja iñakajela ewájena la'aká iká chapú, ra'apiyá jema'ajeño i'imakale.
52002015	Neká, judíona nakiyana, noño júpimi Tupana puráka'alo ja'apátajeño michuna i'imaká. Ñaké kaja nawakára'aka Jesucristo nókana i'imaká. Eyá chuwa weká piño nala'á chapú wani. Unká wani ina'ukélaruna neká Tupánajlo. Chapú wani kaja napechu piyukeja ina'ukena nakú.
52002016	Marí kaje aú nala'á piño chapú wani najluwa. Wawátajla Tupana puráka'alo yukuna i'imakana ajopana, unká judíona kalé i'imakáñojlo, ripalamane aú ne'emakóloje kapichákajo liyá ra'apiyá jema'akana aú. E'iyonaja nawata wapu itakana, we'emaká piyá riyukuna najló. Ilé ke nala'aká aú weká, richaje wani nala'aká pu'uwaré. Ilé kaje pachá kajrú wani Tupana wajájika neká.
52002017	Nojena, kaja wa'apáñaa i'imaká, ñakele unká wamálaje piño iká júpija. E'iyonaja kalé rejo'okaja jo'ó kajrú wapechu inaku, raú wawata ichaje i'ijnakana piño.
52002018	Pulapé nuká wátaka ichaje i'ijnakana, e'iyonaja kalé Jiñá Chi'inárikana itari wapu paliyáaka.
52002019	Jesucristo pa'ajiko majó wakajé pu'ují nupechu i'imajika, iká jema'akale Tupana ja'apiyá, nu'umakale ijló riyukuna i'imaká.
52002020	Riká la'arí palá wapechu inaku, jema'akale ra'apiyá. Ñakele pu'ují wapechu.
52003001	-
52003002	Wawátajla ichaje i'ijnakana. Unkale meke la'ajé wajña'alá panaku amákana, unká kaja wawe'epílale iyukuna, raú wawakára'a ilé ño'ojó ichaje we'ewé Timoteo. Weká yuréjeño wekoja maare Atenas e. Palá Timoteo ja'apátaka Jesucristo i'imataka iná kapichákajo liyá yukuna wajwa'até. Riká wawakára'a i'ijnaká ichaje ka'ajnó ra'akáloje iñaté, ipechu i'imakáloje richaje ke kaphí Jesucristo chojé, ipechu i'imaká piyá ujwí ra'apiyá jema'akana nakú.
52003003	Apala inakiyana wátaño ra'apiyá jema'akana yuríkana naliyó, ne'iyajena la'akale chapú iká. Kaja iwe'epí Tupana wátaka wajña'aká chapú kaje panaku.
52003004	We'emaké ijwa'até wakajé, wemá ijló i'imaká: "Re ne'iyajena la'ajeño iká chapú, jema'akale Jesucristo ja'apiyá". Wemaká ijló i'imaká ke nala'aká iká me'etení.
52003005	Kaja noma'á riyukuna, raú nukawíla'o inakojé. Raú numá Timotéojlo ri'ijnakáloje ka'ajnó ichaje, riwe'epíkaloje mékeka ipechu Jesucristo nakú, nupechu i'imakale inaku: "Apala Jiñá Chi'inárikana ka'átari ne'iyajé nayuríkaloje Jesucristo ja'apiyá jema'akana penaje. Ilé ke ri'imajika ee ijló, unká na penaje nakaje wewíña'atakare i'imaká i'imalaje ijló", ke nupechu i'imaká inaku.
52003006	Kaja Timoteo pa'ó piño majó rapumí chuwá pajimila Tesalónica eyá. Palani yuku wa'até riphá majó wanaku. Rimá wajló inaku: "Rejo'okaja jo'ó kaphí napechu Jesucristo chojé. Íki'ija jo'ó kaja nawátaka Tupana, ñaké kaja nawátaka ajopana ina'ukena. Rejo'okaja kaja nawe'epika iká; pu'ují jo'ó kaja napechu inaku. Nawata wani amákana piño, iwátaka namákana ke kaja", ke rimaká wajló inaku.
52003007	Wejena, kajrú wamaka chapú kaje yajwé maare. Ilé ke rimaká aú wajló inaku: "Rejo'okaja jo'ó kaphí napechu Jesucristo chojé", ke, raú palá wani wapechu la'akó piño.
52003008	Chuwa kaja palá weká maare, wawe'epíkale unká iyurila iliyó Jesucristo ja'apiyá jema'akana.
52003009	Ilé ke i'imakale, wemá Tupánajlo: "Pu'ují wani wapechu pinaku, nema'akale palá jo'ó pa'apiyá", ke. Pu'ují kaja wapechu inaku.
52003010	Kajrú wapura'akono Tupana wa'até inaku. Mawó kaja wemaká rijló we'ejnakáloje ichaje penaje. Ñakele nuwata rejo'okaja iñaté a'akana nupuráka'alo aú, iwe'epíkaloje richaje palá wani ra'apiyá jema'akana nakojé.
52003011	Wawata wara'apá Tupana, wawakára'ajeri Jesucristo wa'até, a'aká wañaté ichaje i'ijnakana aú.
52003012	Wawata kaja wawakára'ajeri a'aká iñaté, iwátakaloje raú íki'ija pekowáaka, ajopana ina'ukena wa'até. Íki'ija kaja weká wátaka iká. Raú wawata ñaké kaja iwátaka pekowáaka.
52003013	Nuwata wara'apá Tupana la'aká ipechu kaphí, ra'apátakaloje iliyá pu'uwaré la'akaná, raú unká kaja na aú rimalaje meke inaku Jesucristo pa'ajiko piño majó wakajé, ajopana rile'ejena ina'ukena wa'até. Ñaké ri'imajika.
52004001	Chuwa wala'aká iká mawó, nojena. Ñakele wawakára'ajeri Jesucristo apumí chojé ke numaká ijló, ila'akáloje richaje, richaje ke, we'echú ka'alá keja wewíña'atajika i'imajika ke, nakaje ila'ajíkare i'imakáloje palá Tupánajlo.
52004002	Kaja iwe'epí nakaje wemakare nakú ijló i'imaká nakojé. Jesucristo wakára'aka wemaká ijló rinaku i'imaká, ke wemaká ijló i'imaká.
52004003	Unká Tupana wátala ila'aká pu'uwaré, ñakele i'imá palá la'akaná nakuja. Unká kaja riwátala ila'aká imanaicho ajopana wa'até.
52004004	Achiñánajlo numá: I'imá palá iluna wa'até, Tupana wátaka iná i'imaká pajwa'atéchaka ke. Iphá na'apí.
52004005	Unká paala iwe'epika itukumó inaana wa'até la'akanaja kalé. Unká jema'alaño Tupana ja'apiyaja kalé we'epiño ilé kaje la'akana natukumó. Ila'aniña ñaké.
52004006	Eyá la'arí rimanaicho apú yajalo wa'até, la'arí riká chapú wani raú. Kajrú Tupana wajájika namanaicho la'ajeñó, kaja wemá ijló ñaké rinaku i'imaká.
52004007	Tupana i'iwapari weká ajopana ina'ukena e'iyayá we'emakáloje palá la'ajeñó penaje.
52004008	Ñaké riká. Unká wátala nakaje numakare nakú ijló jema'akana, unká kaja iphala no'opí. Raú unká kaja riphala Tupana, a'arí ijló Ripechu i'imaká ja'apí.
52004009	Nuwe'epí íki'ija iwátaka pekowáaka. Ñakele unká naje kalé numá ijló ñaké la'akana nakú. Kaja Tupana jewíña'ata i'imaká íki'ija pekowáaka wátakana nakú.
52004010	Ñaké la'akaño iká Macedonia te'eré ewá i'imakaño. E'iyonaja kalé, nojena, numá piño ijló iwátakaloje pekowáaka íki'ija richaje, richájeno ke.
52004011	Iwe'epí itukumó palá pajwa'atéchaka i'imakana. Ijapa palá ijluwa, ikawíla'aka piyá ajopana ina'ukena nakú. Ila'á ijápaka'ala wemaká ijló rinaku i'imaká ke.
52004012	Ilé ke la'akana aú ajopana, unká Jesucristo ja'apiyá jema'ajeño nakiyana kalé i'imakaño, pechu i'imajé palá inaku. Ijápajika numaká ijló i'imaká ke ee, unká na nakú kalé ila'alaje kamu'ují. Unká kaja ikawíla'alaje ajopana nakú nakaje chaya.
52004013	Nojena, wawata iwe'epika Jesucristo ja'apiyá jema'ajeño michuna kaja taka'akaño nakojé, ipechu i'imaká piyá kamu'ují wani nawe'epíkana aú. Unká jema'alaño Tupana ja'apiyá, unká we'epila mékeka nakaje i'imajika najló, raú napechu la'ó kamu'ují wani ina'uké kaja taka'akaño wa'até.
52004014	Marí eja'awá chu Jesucristo i'imaká wakajé ritaka'á i'imaká. Rejomi rimakápo'o piño rapumí chuwá, raú wawe'epí Tupana makápo'otajika kaja piyuke kaphí Jesucristo chojé péchuruna penájemina michuna.
52004015	Nakaje wawakára'ajeri Jesucristo jewíña'atakare nakú i'imaká, wemá nakú ijló. Ripa'ajiko majó wakajé, weká kajmuruna jo'ó i'imakaño unká jácho'olajeño paineko, kaja taka'akaño tukumá.
52004016	Tupana wa'atéjeri, je'echú chiyájena wakára'ajeri, awíyo'ojeri najló. Tupana le'ejé luwiluwí kaje mejé jema'ajero, wa'ató ke wawakára'ajeri wani witúka'ajika je'echú chiyá majó. Rejéchami ra'apiyá jema'ajeño michuna makápo'ojiko.
52004017	Rejomi kajmuruna jo'ó i'imajíkaño nawá'aje ají ke yenoje, kaja taka'akaño penájemina wa'até. Jesucristo jimaje nepháakajo juni juwáka'ala e'iyajé najwa'até. Rejéchami we'emajika rijwa'até matajnako je'echú chu.
52004018	Ilé kaje yukuna i'imá pajlokaka, ipechu i'imakáloje kaphí raú.
52005001	Jesucristo pa'ajiko piño majó wakajé jená nakojé unká nulana'alaje ijló, nojena.
52005002	Kaja iwe'epí palá, unká na kalé we'epéjeri mékechamika Jesucristo pa'ajiko piño majó jená. Mana'í chiyó piro'okeji iphaka lapí iná nani jata'ajé menáwaka, ke kaja Jesucristo iphájika majó mana'í chiyó. Unká na we'epila mékechamika riphájika.
52005003	Riphájika majó piyá ne'iyajena kemájeño pajlokaka: "Chuwa we'emajika piyukeja palá pajwa'atéchaka. Unká mérowa nókakajo i'imalaje", ke nemájika pajlokaka. E mana'ija ne'emajika ejéchami, kapichákajo iphájika nanaku. Unká méño'ojo ne'emalajo richiyá. Inanaru iphaka roná chojé ruwá'akaloje ru'urí penaje wakajé, kiñaja ri'imaká ruchá. Ñaké kaja mana'í chiyó kapichákajo iphájika nanaku.
52005004	Nojena, kaja iwe'epí mékeka ripa'ajiko majó. Unká ra'alá wajló renó. Mana'í chiyó riphájika ee, unká rikero'ótalaje ijló, piro'okeji kero'ótaka inajlo iná nani jata'akana aú ke kaja.
52005005	Jesucristo wa'atéjena iká, ñakele iwe'epí palá kewákaje puráka'aloji nakojé. Unká mapechúruna i'imaká ke i'imakaño kalé iká. Unká mapechúruna we'epila kewákaje puráka'aloji nakojé.
52005006	Ñakele unká we'emalaje chuwa kamátakajo nakú i'imakaño ke. Unká we'epílaño kewákaje puráka'aloji nakojé i'imaño kamátakajo nakú i'imakaño ke. Palá weká we'epika rinakojé, ñakele kajmuruna ke weká.
52005007	Lapí ina'uké kamato, ñaké kaja ne'iyajena yuwéra'ako lapí.
52005008	Eyá weká, we'echú japi keja i'imakaño, ñakele we'ejnataje wapéchuwa palá. Wapechu i'imachi kaphí Tupana chojé wawátakaloje íki'ija riká, ajopana ina'ukena wa'até, raú wamejñátakaloje wekó Jiñá Chi'inárikana liyá. Suráanajlo ne'ekú mejñátajona i'imaká, ke kaja Jesucristo ra'apiyá jema'ajéñojlo. Tupana i'imatari kapichákajo liyá kaphí Jesucristo chojé péchuruna. Newíla'aru mejñátajona i'imaká suráanajlo, ke kaja Jesucristo ra'apiyá jema'ajéñojlo.
52005009	Unká riwajákaloje weká penaje kalé Tupana i'iwapá we'emaká rijluwa ajopana ina'ukena e'iyayá. Ri'iwapá we'emaká ne'iyayá, Jesucristo i'imatákaloje weká kapichákajo liyá penaje.
52005010	Riká taka'arí wachaya i'imaká we'emakáloje rijwa'até matajnako. Kajmuruna jo'ó ka'ajná we'emajika, kaja ka'ajná wataka'ajé majó riphájika piño wakajé. E'iyonaja unká meke ri'imalaje rijló, riphájika ejomi we'emajíkale piyukeja kajmuruna ke waja piyuke rijwa'até reyá a'ajná ño'ojó.
52005011	Ñakele ila'á papechúkaka kaphí ripé marí puráka'aloji aú, me'etení ila'aká ke kaja.
52005012	Nojena, re ina'uké e'iyá jewíña'ataño iká Tupana puráka'alo nakú, re kaja amájeño. Neká la'añó jenakú Ripuráka'alo aú, ñakele iphá na'apí.
52005013	Ipechu i'imá kaja palá amájeño nakú. Iwata neká íki'ija, nala'akale najápaka'ala Tupana kemaká najló i'imaká ke. I'imá kaja palá pajwa'atéchaka.
52005014	Akha'á unká wátalajeño jápakaje, ijnuruna ne'emakale. Ipura'ó kaja ujwí péchuruna i'imajíkaño wa'até, napechu la'akóloje palá raú. Unká we'epílajeño palá Tupana puráka'alo nakojé ñaté a'ajé, nawe'epíkaloje richaje, richaje ke rinakojé. Amá palá piyukeja ina'uké; iyúcha'aniño nachá, unkájika ee nala'á richuwaja Tupana wátaka ke.
52005015	Ajopana ina'uké la'ajika ee ka'ajná iká chapú, ipura'aniño ile'ejé jakumi nakú ñaké kaja nala'akana aú. Lanakiyana ila'ajé palá pekowáaka. Ila'ajé kaja piyukeja ina'ukena nakú palá.
52005016	Ñakeja ipechu i'imaká pu'ují.
52005017	Ipura'ó kaja methú ke Tupana wa'até.
52005018	Imá rijló: "Palá pila'aká nuká", ke, palá i'imajika wakajé. Imá kaja rijló: "Palá pila'aká nuká", ke, chapú kaje yajwé amájika wakajé. Ilé ke riwátaka Jesucristo ja'apiyá jema'ajeño kemaká rijló.
52005019	Tupana Pechu wátari iwakára'ajeri i'imakana. Ñakele jema'á ra'apiyá, rila'akó piyá ujwí iwakára'akana nakú.
52005020	Tupana ja'apiyá ke inakiyana ja'apátaka Ripuráka'alo ijló. Ipechu i'imaniña Ripuráka'alo nakú: "Unká na penaje kalé riká", ke.
52005021	Iwe'epí palá piyukeja puráka'aloji nakojé, iwe'epíkaloje kewaka ka'ajná riká, pajlakaje ka'ajná. I'iraó kewákaje puráka'aloji nakojeja.
52005022	Iwátaniña wani pu'uwaré la'akana, imanaicho kaje la'akana.
52005023	Nuwata Tupana la'aká ipechu palá, ikawíla'ako piyá nakaje nakú. Nuwata kaja rila'aká inaku palá, raú i'imakáloje rile'ejena wani ina'ukena. Iyurí ichó rijló raú ra'akáloje rinakojó iká. Raú ipechu nakú nakaje riwátakare la'akana waja i'imajeri. Ila'aniña pu'uwaré, i'imakáloje palá la'ajeñó rijló raú.
52005024	Tupana a'arí iká rijwa'atéjenawa penaje. Rikaja kaja la'ajeri ijló nakaje rimaká inaku i'imaká ke.
52005025	Nojena, eko ipura'ó Tupana wa'até wanaku.
52005026	Eko palá piyukeja wejena ilérowa i'imakáñojlo ka'ajnó.
52005027	Eko ipura'ó marí puráka'aloji wa'até piyuke Jesucristo ja'apiyá jema'ajéñojlo. Jesucristo apumí chojé ke numaká ijló rinaku ila'akáloje ñaké.
52005028	Nuwata wawakára'ajeri wani Jesucristo la'aká inaku palá wani. Kaja.
53001001	Nuká, kéchami Silvano, eyá Timoteo, kele, lana'añó iká wejena, Jesucristo ja'apiyá jema'ajeño pajimila Tesalónica e i'imakáñojlo marí puráka'aloji. Wara'apá Tupana, wawakára'ajeri Jesucristo le'ejena iká.
53001002	Wawata nala'aká inaku palá, ikawíla'ako piyá nakaje nakojé i'imakáloje palá napalamane aú.
53001003	Nojena, inaku wemá Tupánajlo: "Palá pila'aká weká, palá nema'akale pa'apiyá", ke. Wemá inaku ilé ke, richaje, richaje ke ipechu i'imakale kaphí Tupana chojé. Íki'ija kaja iwátaka richaje ke ajopana ina'ukena.
53001004	Ilé ke i'imakaño i'imakale, we'emá iyukuna ajopana Jesucristo ja'apiyá jema'ajéñojlo. Palá wajló iyukuna i'imakana najló, ra'apiyá jema'ajeño i'imakale. Iká amaño chapú kaje yajwé me'etení, e'iyonaja rejo'okaja jo'ó ipechu kaphí Tupana chojé. Unká ipechu la'aló ujwí riliyá chapú kaje yajwé amaka e'iyonaja.
53001005	Palá Tupana we'epika naka palani wajló, ñakele riyurí nala'aká iká chapú me'etení. Kaja riwe'epí re iliyá ijña'akáloje riká panaku, ripalamane aú iphákaloje je'echú chojé. Rewájena wakára'ajeri riká. Re i'imajíkaño penájena i'imakale, amá me'etení chapú kaje yajwé.
53001006	Palá la'ajerí Tupana i'imakale, riwajaje la'añó iká chapú me'eteni.
53001007	Jesucristo witúka'ajika majó je'echú chiyá wakajé, Tupana watána'ataje iká, weká wa'ató, chapú nala'akare weká liyá. Rijwa'atéjena, je'echú chiyájena, kajrú péchuruna wa'até, riphaje majó kajrú kera'athani e'iyowá.
53001008	Riwakajé riwajaje piyukeja ina'ukena unká wátalaño rinakojé we'epíkana. Jesucristo palamane aú Tupana i'imatá ina'uké kapichákajo liyá, e'iyonaja kajrú ina'ukena unká a'alaño nanakojó riyukuna. Ripa'ajiko piño majó wakajé riwajaje neká.
53001009	Jukajo wani Tupana ka'ajika riliyó neká. Ñakeja wani ne'emajika kapichájeño penaje riliyá. Unká ne'emalaje rijwa'até, unká kaja namálaje palani nakaje rila'ajíkare.
53001010	Jesucristo iphájikaja majó wakajé, palá rile'ejena ina'ukena pura'ajiko rinaku, nephákale wani ra'apí. Iká i'imajeño kaja najwa'até, jema'akale wa'apiyá riyukuna we'emakare ijló i'imaká ja'apiyá.
53001011	Ilé ke nakaje i'imakáloje ijló penaje wapura'ó Tupana wa'até inaku i'imakáloje kaliyáruna rijló. Ajopana ina'ukena e'iyayá ri'iwapá rijluwa i'imaká, i'imakáloje palájne'ekena wani. Wemá kaja rijló ra'akáloje iñaté, ila'akáloje nakaje palá ipechu nakú ri'imaká ke, kaphí péchuruna i'imakale richojé ra'akáloje iñaté penaje.
53001012	Palá ila'akale aú, ñaké kaja ajopana ina'ukena pechu i'imajika palá wawakára'ajeri Jesucristo nakú. Palá kaja ripechu i'imajika inaku raú. Tupana, wawakára'ajeri Jesucristo wa'até, palamane aú ila'ano palá. Ilé kaje aú palá kaja ripechu i'imajika inaku.
53002001	Chuwa, nojena, Jesucristo pa'ajiko piño majó wakajé wawakajo pajñakani rijwa'até, raú wemá mawó ijló:
53002002	Ipechu kechíra'aniño ijló ke'iyapé ne'emajika aú ijló majó ripa'ajiko yukuna. Apala nemaje ka'ajná ijló rinaku: "Kaja Jesucristo iphá majó", ke. Apú ka'ajná kemájeri ijló rinakuwá: "Tupana wakára'ari nu'umaká ijló: 'Kaja riphaka majó yukuna' ", ke. Apú ka'ajná wakára'ajeri ijló papera kaje, ipechu i'imakáloje wanaku: "Neká japi wakára'año wajló riká", ke.
53002003	Jema'aniña pajlákachina ja'apiyá. Yewicha Jesucristo iphájika majó piyá, kajrú ina'ukena pechu i'imajika chapú wani Tupana nakú. E'iyowá ke pajluwaja ina'uké iphájika, unká wani ina'ukélari ri'imajika, Tupana kapichátajikare penaje ri'imajika.
53002004	Chapú wani ripechu i'imajika Tupana nakú, ñaké kaja ripechu i'imajika ina'uké nakiyana pechu i'imaño: "Wachi'inarikana neká", ke, nephákarena ja'apí cha. Nachaje rila'ajika rikó. Tupana ñakaré chu ri'imajé nawakára'ajeri ke. Rimaje rinakuwá: "Tupana nuká", ke.
53002005	Nu'umaká ijwa'até wakajé, nu'umá kaja ijló riyukuna i'imaká. ¿Kaja chi ipechu kapicháñaa riká?
53002006	Kaja iwe'epí Tupana itaká rapu, riphaka piyá unká chiyó rená iphá rijló. Pu'uwaré la'akaná me'echú i'imakare, keño'oró chuwá unká jema'alaño Tupana ja'apiyajlo. E'iyonaja kalé Ripechu jitá rapu, ri'imaká piyá pu'uwaká wani me'etení.
53002007	Tupana jácho'otajikaja eja'awá nakiyá ra'apiyá jema'ajeño, Ripechu i'imakárena e'iyá ejéchami, ra'ajiko pu'uwaká majó, kele unká wani ina'ukélari numakare nakú.
53002008	Ra'ajiko pu'uwaká ejomi, wawakára'ajeri Jesucristo iphaje majó kajrú mejáma'atani wa'até. Riphájika wakajé, rikapichátaje riká unká wani ina'ukélari. Rinumá chiyá rapho'ojé rikaéjane rinakojé, raú ja rikapichátaje riká.
53002009	Jesucristo iphájika piyá majó, ilé unká wani ina'ukélari la'ajeri kajrú nakaje unká méño'ojo ajopana la'alare kaje. Raú ripajlaje kajrú ina'ukena wa'até, Jiñá Chi'inárikana a'ajíkale riñaté rila'akana aú.
53002010	Kajrú wani ripajlájika kapichájeño penájena i'imajíkaño wa'até. Unká wátalaño kewákaje puráka'aloji a'akana nanakojó ne'emakale, ripajlaje najwa'até. Unká na'alá Tupana puráka'alo nanakojó ne'emakóloje kapichákajo liyá raú.
53002011	Ñaké ne'emakale, Tupana yurí neká nema'akáloje mapeja pajlakaje puráka'aloji ja'apiyá.
53002012	Piyuke neká, unká wátalaño kewákaje puráka'aloji ja'apiyá i'imakana kapichájeño, apú nakaje chaje nawátakale pu'uwaré la'akaná.
53002013	Palá wemakano Tupánajlo inaku: "Palá pila'aká neká, nema'akale pa'apiyá", ke. Palani wajló ilé ke inaku kemakana, íki'ija Tupana wátakale iká. Kaja ri'iwapá rijluwa i'imaká, i'imakáloje rile'ejena ina'ukena, ri'imatákarena kapichákajo liyá ajopana tukumá.
53002014	Kaja we'emá ijló ri'imataka ina'uké kapichákajo liyá yukuna. Jema'akale palá ra'apiyá, i'imajé wawakara'ajeri Jesucristo wa'até.
53002015	Ñakele, nojena, marí puráka'aloji numakare nakú ijló me'etení, wemá nakú kaja ijló i'imaká we'emaké ijwa'até wakajé. Iyuríniña ra'apiyá jema'akana; ipechu kapicháñaaniña kaja riká.
53002016	Eko Jesucristo, wara'apá Tupana wa'até, la'á palá wani iká. Íki'ija Tupana wátaka weká, ñakele wawe'epí palá wani we'emajika rijwa'até wa'ajini wani ripalamane.
53002017	Nuwata rila'aká ipechu palá ñakeja wani, kaphí ipechu i'imakáloje richojé, raú ila'ajé piyuke nakaje palá. Palá kaja ipura'ajiko palani puráka'aloji nakú pajwa'atéchaka.
53003001	Kaja penaje, nojena, ipura'ó Tupana wa'até wanaku, we'emakáloje palá wawakára'ajeri Jesucristo yukuna ajopánajlo, ajopánajlo ke penaje, kiñaja riyukuna jema'akóloje piyukeja ina'ukena e'iyowá. Ipura'ó kaja rijwa'até, napechu i'imakáloje palá riyukuna nakú, ipechu i'imaká rinaku ke kaja.
53003002	Imá kaja rijló ri'imatákaloje weká chapújne'ekena ina'ukena liyá. Unká piyukeja kalé ina'uké pechu kaphí richojé.
53003003	Tupana kemaká inaku, ke rila'ajika iká palá, unká riyurílaje iká ikó. Rila'ajé ipechu kaphí.
53003004	Palá rila'aká iká, ñakele wawe'epí palá la'akaná nakuja i'imajika, wemaká ijló i'imaká ke.
53003005	Nuwata Jesucristo a'aká iñaté, iwe'epíkaloje raú íki'ija wani Tupana wátaka iká. Nuwata kaja ra'aká iñaté, ripalamane jácho'oko piyá ra'apiyá jema'akana chiyá, chapú nala'ajika iká e'iyonaja.
53003006	Nojena, wawakára'ajeri Jesucristo apumí chojé ke wemaká ijló, i'imaká piyá wejena nakiyana unká wátalaño jápakaje, eyá unká kaja wátalaño puráka'aloji, wewiña'atakare i'imaká, nakú a'akana nanakojó wa'até.
53003007	Kaja iwe'epí jápakaje nakojé, wamátakale i'imaká raú. Unká we'emaké ijwa'até mapeja, jápakaje nakuja we'emajíkale.
53003008	Unká wakejá'ake iliyá a'ajnejí mapeja. A'ajnejí, a'ajíkare wajló i'imaká, wa'aké wemí ijló. We'echú, lapejé wa'ató wajápake, ika'aká piyá iliñérute nakiyana a'ajnejí wemí wajló.
53003009	Kajrú wa'ajika iñaté mapeja i'imaká. Wawátakela, wemajla ijló i'imaká a'akáloje wañaté nakaje aú mapeja, e'iyonaja unká wawátala ilé ke la'akana ijwa'até. Wajapa i'imaká, ñaké kaja ijápakaloje wamájemi penaje.
53003010	We'emaké ijwa'até wakajé wemá ijló i'imaká: "Unká wátalaje jápakaje, unká kaja ajñálaje ra'ajnewá", ke.
53003011	E'iyonaja kalé wema'á nemaká e'iyowá i'imakaño nakú: "Ijnú wani najápaka. Kajrú najápaka unká na kalé la'akana nakú".
53003012	Ilé ke i'imakaño wawakára'a Jesucristo apumí chojé ke, najápakaloje mana'ija, ne'emajowa i'imakáloje palá najló.
53003013	Nojena, jaya'aniño palá la'akaná nakú.
53003014	Unkajika ee pajluwaja inakiyana a'á marí wapuráka'alo rinakojó, i'imaniña rawa'á, rapáña'akoloje raú penaje.
53003015	Ipechu i'imaniña chapú rinaku, inakiyana jo'ó ri'imakale. Ila'á renakú.
53003016	Palá iná pechu la'ajerí Jesucristo. Nuwata rila'aká ipechu palá, i'imakáloje kaja keja palá péchuruna penaje. Eko ri'imá ijwa'até piyukeja.
53003017	Nulana'á marí kaja penaje nokoja nuyáthe'ela aú. Kaja ke waja nulana'aká nuiwá Pablo, ke kaja penaje.
53003018	Nuwata wawakára'ajeri wani Jesucristo la'aká iká palá piyukeja. Kaja.
54001001	Marí puráka'aloji nuliyá. Jesucristo wakára'akarena riyukuna i'imajé nakiyana nuká. Ripalamane aú Tupana i'imatá weká kapichákajo liyá, ñakele we'emajé palá.
54001002	Timoteo, marí puráka'aloji nuwakára'a pijló ka'ajnó. Nu'urí ke nojló piká, pema'akale kaja Jesucristo ja'apiyá nujwa'até. Tupánaja kalé wara'apá wani; eyá Jesucristo wawakára'ajeri wani. Nuwata pi'imaká palá napalamane aú; nuwata nala'aká pipechu palá; nuwata kaja nawe'epika pimu'ují palá.
54001003	Nu'ujnaká majó Macedonia te'eré ejo i'imaká piyá wakajé, mawó numaká pijló i'imaká piyuríkoloje Éfeso e penaje, pimakáloje ne'iyajénajlo newíña'ataka piyá ina'uké apo'ojó, kewákaje puraka'aloji liyá.
54001004	Pimakáloje kaja najló, nayuríkaloje naliyó na'ajútaya michuna puráka'alomi a'akana nanakojó. Waphereni wani nayukúnami, unká méño'ojo iná tajátalajla riyukuna i'imakana. Mapéjari yuku kaje nakuja napura'ó pajwa'atéchaka, unká na penaje ilé kaje nakú pura'akano i'imalá. Rinakojé unká newíña'atala neká palá Tupana ja'apiyá jema'akana nakú.
54001005	Ñakele nuwata pewíña'ataka neká, napechu i'imakáloje kaphí Tupana chojé, raú nawátakaloje íki'ija pekowáaka, palá péchuruna ne'emakáloje raú. Ilé ke ri'imakáloje najló rewá penaje nuwakára'a pewíña'ataka neká.
54001006	Kaja ne'iyajena yurí naliyó palani puráka'aloji, lanakiya napura'ó me'etení pajwa'atéchaka mapéjari puráka'aloji nakú.
54001007	Nawata kaja ina'uké jewíña'atakana Tupana puráka'alo, Moisés michú lana'akare i'imaká nakú, e'iyonaja unká nawe'epila palá meke kemakánaka riká newíña'atakare nakú.
54001008	Iná we'epíkachu na penájeka Tupana puráka'alo, júpimi riyuríkare ina'uké jema'akáloje ra'apiyá penaje, palani rinakojé we'epíkana.
54001009	Re Ripuráka'alo pu'uwaré la'ajéñojlo, raú nawe'epíkaloje kapichájeño penájenaka neká, pu'uwaré nala'akare pachá. Marí ke i'imakáñojloja riká: Re ina'uké unká wani a'alaño nanakojó kewákaje puráka'aloji. Re kaja neká unká jema'alaño Tupana ja'apiyá; unká kaja nema'alá nawakára'ajeño ja'apiyá; re kaja chapú péchuruna, unká ina'ukélaruna kaja neká; re kaja namanaicho la'ajeñó; re kaja neká unká iphálaño Tupana ja'apí; unká kaja nephala Ripuráka'alo ja'apí. Re nayani noño nachi'iná; ajopana noño kaja ajopana.
54001010	Re kaja achiñana, inaana, kele nakiyana la'añó namanaicho ajopana, unká naluna kalé i'imakaño wa'até. Re kaja achiñana nakiyana pajno'oñó panakuwáaka. Re kaja ajopana pataño najluwa ina'uké, nawakára'akaloje najápaka najló mapeja. Re kaja pajlákachina. Re kaja ajopana a'añó Tupana ií mapeja, unká kewaka kalé nakaje nemakare nakú rií a'akana aú. Piyukeja neká la'añó apo'ojó, kewákaje puráka'aloji liyá penaje Tupana puráka'alo riyuríkare piyuke ina'ukejlo i'imaká.
54001011	Jesucristo palamane aú Tupana i'imatá iná kapichákajo liyá, raú wapura'ó palá wani Tupana nakú. Riyukuna i'imajeri penaje riwakára'a nuká.
54001012	"Palá pila'aká nuká", ke numaká Tupánajlo, rila'akale kaphí nupechu nojló nula'akáloje nujápaka'ala penaje. Numá kaja rijló: "Palá pila'aká nuká", ke, ripechu watána'akale nunakojé. Raú ra'á nu'umaká rijwa'até jápajeri penaje.
54001013	Júpimi unká ñaké kalé nu'umajika. Pu'uwaré wani nupura'ajiko Jesucristo nakú. Nula'aké kaja chapú ra'apiyá jema'ajeño, raú chapú wani nula'ajika riká, e'iyonaja kalé ra'á nu'umaká rijwa'até jápajeri penaje. Riwe'epí numu'ují, unká nupechu i'imalá kaphí richojé riwakajé e'iyonaja. Riwakajé nula'aké pu'uwaré wani, e'iyonaja unká nuwe'epike na aú ka nula'ajika pu'uwaré.
54001014	Palá wani Tupana la'aká nuká. Chuwa kaja Jesucristo pechu chuwá nupechu. Ripalamane aú nuwata íki'ija riká, ajopana ina'ukena wa'até. Chuwa kaphí nupechu richojé ripalamane aú.
54001015	Jesucristo iphari marí eja'awá nakojé i'imaká ri'imatákaloje pu'uwaré la'ajeñó kapichákajo liyá. Palani piyuke ina'ukejlo riyukuna ja'apiyá jema'akana. Kewaka riyukuna. Ajopana chaje nula'ajíkano pu'uwaré,
54001016	e'iyonaja Tupana we'epí numu'ují i'imaká. Unká kaja Jesucristo yúcha'alo nuchá. Rijña'á panaku pu'uwaré nula'ajíkare riwakajé. Ilé ke ri'imaká nujwa'até paineko, raú ajopana we'epiño mékeka Tupana we'epika iná mu'ují nakojé. Riwe'epika numu'ují i'imaká, ke kaja riwe'epika ajopana mu'ují. Nunakojé ajopana we'epiño ilé ke la'ajérika Tupana, napechu i'imakáloje richojé kaphí, nupechu i'imaká richojé kaphí ke kaja. Raú neká i'imajeño kaja je'echú chu matajnako rijwa'até.
54001017	Iná iphákare wani ja'apí Tupana. Palá rila'akare nakú napura'ajó ñakeja wani. We'emakana wani riká; unká tajnákajo penaje kalé riká; i'imajeri wani penaje riká. Unká kaja iná amálare riká. Pajluwaja Tupana, iná Chi'inárikana. Ñaké ri'imajika.
54001018	-
54001019	Timoteo, nu'urí ke nojló piká. Ñakele nuwakára'a pitaká naliyá pajlakaje puráka'aloji nakú jewiñá'atakana, apú newíña'ataka piyá pajlakaje puráka'aloji nakú. Pila'á riká, wanakiyana kemaká Tupana ja'apiyá ke pinaku i'imaká. Pila'á kaphí pipéchuwa, pa'apátakaloje neká pu'uwaré nala'akare liyá. Pácho'oniño, ilé pipechu i'imakare kaphí Tupana chojé, chiyá. Re pipechu nakú nakaje la'akana palá; rilokópa'alaja pila'á najló nakaje palá rewá. Ne'iyajena unká la'alaño palá napechu nakú ri'imaká lokópa'ala, raú napichata naliyó riká, ñakele chuwa unká nema'alá Jesucristo ja'apiyá.
54001020	Ñaké Himeneo, Alejandro, kele la'aká i'imaká. Raú kaja nuyurí neká Jiñá Chi'inárikanajlo, napura'akó piyá pu'uwaré piño Tupana nakú.
54002001	Apú nakaje chaje nuwátaka piyukeja Jesucristo ja'apiyá jema'ajeño pura'akó Tupana wa'até piyukeja ina'ukena nakú. Iná keja'a riliyá nakaje najló; iná kemá kaja rijló palá rila'akare neká nakú.
54002002	Iná pura'ó kaja rijwa'até iná te'eré eyá wakára'ajeño nakú, ñaké kaja ajopana te'eré eyá wakára'ajeño nakú. Iná pura'ó rijwa'até nanaku ne'emakáloje palá pajwa'atéchaka, napechu i'imakáloje Tupana nakuja, raú rejeno waja iná iphakáloje palá ra'apí.
54002003	Ilé ke la'akana palani we'ematájeri Tupánajlo.
54002004	Riká wátari piyukeja ina'ukena i'imatákana kapichákajo liyá; riwata kaja nawe'epika kewákaje puráka'aloji nakojé.
54002005	Pajluwaja wachi'inárikana. Riká piyukeja ina'uké Chi'inárikana. Re kaja pajluwaja ina'uké, ripalamane aú piyukeja ina'ukena i'imajla palá Tupana wa'até. Jesucristo riká, lamá'atari ra'apiyá jema'ajeño pechu Tupánajlo, raú wapechu i'imakáloje palá panakojéchaka ke.
54002006	Riyurí nenoka ri'imaká ritaka'akáloje piyuke ina'uké chaya. Riphaka rená chojé rijló wakajé, ra'á rikó ri'imatákaloje iná kapichákajo liyá. Ilé ke rila'akale wachaya aú, wawe'epí Tupana wátaka we'emakó piyukeja kapichákajo liyá.
54002007	Ñakele ra'á nu'umaká nu'umakáloje riyukuna ajopánajlo, ajopánajlo ke, napechu i'imakáloje kaphí richojé raú. Unká judíona kalé i'imakáñojlo nu'umá riyukuna. Kewaka nakaje numakare nakú, unká nupajlala.
54002008	Nuwata piyuke ina'uké pura'akó Tupana wa'até, palá napechu i'imakáloje rinaku. Iyurí iliyó iyuchá ipura'akóloje palá rijwa'até. Ipechu i'imaniña rinaku: "Apala unká ka'ajná ra'alaje rinakajó nupuráka'alo", ke.
54002009	Inaana nuwata i'imaká marí ke ijwa'até: Nuwata na'aká nanakuwá a'arumakaji mapéjari, mawemí nojé kemachi. Na'ajé nanakuwá a'arumakaji, nanapona amako piyá pu'uwaká. Unká kaja na'atalaje nekó apo'ojó wani. Unká kaja na'alaje nanúrupi nakuwá nejnewá palá nojé wani, oro nakiyá la'akanami, a'arumakaji kawemí nojé, kaje maka.
54002010	Nawe'epeje natukumó Tupana wátaka ke la'akana, nala'akáloje palá raú, ra'apí iphájeño ne'emakale. Palá amákaño ke kaja ri'imajika najló.
54002011	Awakájiko kewá Tupana puráka'alo jema'ajé, unká inaana pura'alajo. Manumarú kaja nema'ajika newíña'atajeño ja'apiyá nala'akáloje rimaká ke penaje.
54002012	Eyá unká kaja nuyurila inaana jewíña'ataka Tupana puráka'alo nakú ina'uké nawakáka'alo ñakarelana chu. Unká kaja nuyurila inaana wakára'aka achiñana. Nuwata nema'aká manumarú kaja Ripuráka'alo nakú jewíña'atajeño wa'até.
54002013	Ilé ke nuwátaka inaana i'imaká, Tupana keño'ótakale paineko achiñá, rejomi inanaru. Adán, Eva wa'até, i'imaño paineko wani i'imaká.
54002014	Unká Adán wa'até kalé Jiñá Chi'inárikana pajlá i'imaká, Eva wa'até ripajlá. Ruká jema'ayó ra'apiyá i'imaká, raú rula'á pu'uwaré.
54002015	E'iyonaja inaana i'imajeñó kapichákajo liyá, kaphí napechu i'imajika ee Tupana chojé, palá kaja nema'ajika ee ra'apiyá, íki'ija nawátajika ee riká. Raú palá kaja nalamára'ajika nayani.
54003001	Pajluwa ka'ajná wátari Jesucristo ja'apiyá jema'ajeño amájeri i'imakana. Palani jápakaje riká riwátakare la'akana.
54003002	Ñakele marí ke i'imajika, i'imajeri amájeri: Unká wani la'alá pu'uwaré; pajluwájaru inanaru wa'até wá'akajomi kaja ri'imajika; we'epéjeri ripéchuwa i'ijnatákana palá ri'imajika; kaphí kaja péchuri ri'imajika; ina'uké iphákare ja'apí ri'imajika; palá kaja a'atajika ya'ajnaya iphájikaño rinaku riñakaré chojé; palá kaja we'epika ina'uké jewíña'atakana. Ilé ke i'imakaño i'imajeño amájeño penaje.
54003003	Eyá marí ke i'imakaño unká meke la'ajé i'imalaje amájeño penaje: Yuwéra'akachona, nókakachina, íki'i wátakaño liñeru najluwa. Marí ke i'imakáñoja kalé i'imáñojla namájeño penaje: Ina'uké wani i'imakaño; unká yuriná kalé i'imakaño; unká kaja akha'ákalaño; unká kaja wátalaño íki'i liñéruja najluwa.
54003004	We'epiño kaja nañakaré chiyájena wakára'akana palá; we'epiño kaja nayani lamára'akana palá, nephákaloje na'apí penaje.
54003005	Unkachu nawe'epila nañakaré chiyájena wakára'akana palá nayani wa'até, ¿meke la'ajé chi nawe'epijla Jesucristo ja'apiyá jema'ajeño amákana palá?
54003006	Meyale keja keño'oká Jesucristo ja'apiyá jema'akana, unká meke la'ajé i'imalajla namájeri. Apala rila'á rinakuwá najló we'epiri ke wani, Jiñá Chi'inárikana la'aká rinakuwá i'imaká ke kaja, pachá rikapichó Tupana liyá i'imaká.
54003007	Namájeri penaje i'imajika i'imajeri marí ke: Palá la'ajerí ri'imajika, raú unká jema'alaño Tupana ja'apiyá wa'ató iphájeño kaja ra'apí. Unká napechu i'imalaje Tupana nakú: "Mapéjari riká", ke. Palá la'ajerí ri'imajika ee, unká rila'alaje Jiñá Chi'inárikana wátaka ke. Riká a'arino iná me'é rijluwa, iná la'akáloje pu'uwaré penaje.
54003008	Marí ke i'imakaño i'imajeño namájeño ñaté a'ajeñó: Palájne'ekena; palá ajopana ina'ukena pechu i'imakárena nakú; pajluwaja chuwá péchuruna. Nemaká ina'ukejlo, keja la'akaño nakaje; unká yuwéra'alaño; unká kaja wátalaño kajrú liñeru najlúwaja;
54003009	kewákaje puráka'aloji nakojé i'irakaño. Unká la'alaño nakaje napechu i'imakare nakú: "Unká paala ñaké la'akana", ke.
54003010	I'imá namájeño ñaté a'ajeñó ko'oná paineko, a'ajika neká yámona. Iyurí na'aká nañaté meketánaja, amáijla mékeka nala'aká najápaka'ala. Palá nala'ajika ee riká, a'á neká namájeño ñaté a'ajeñó penaje.
54003011	Ñakeja kaja naluna i'imajika. Piyuke ina'uké iphájikarena ja'apí; unká kaja kachapújre'ekena kalé ne'emajika; palá i'ijnatákaño napéchuwa ne'emajika; pajluwaja chuwá péchuruna kaja ne'emajika; la'añó piyuke nakaje, nemaká rinaku chuwá ne'emajika.
54003012	Eyá achiñá, nañaté a'ajerí penaje i'imajika, i'imajeri pajluwájaruja inanaru wa'até wá'akakajomi. Palá kaja we'epika riyani wakára'akana, riñakaré chiyájena wa'até.
54003013	Nala'akachu palá najápaka'ala, palá kaja ajopana ina'ukena pechu nanaku. Raú unká na nakú kalé nakawíla'o, napechu i'imakale kaphí Jesucristo chojé.
54003014	Meketana i'imajemi nuwata pichaje i'ijnakana, e'iyonaja kalé nulana'á pijló marí puráka'aloji ka'ajnó.
54003015	Apala numalára'ajo kemachi rejo'okaja maare, raú nuwakára'a pijló marí puráka'aloji piwe'epíkaloje mékeka iná i'imaká palá Tupana le'ejena ina'ukena e'iyowá. Kajmuni riká. Ra'á wañaté wamejñátakaloje Ripuráka'alo, napiyákaka piyá riká apo'ojó.
54003016	Kaphí Jesucristo chojé péchuruna weká, we'epiño kewaka riyukuna. Me'echuje riyukuna i'imaká, unká chiyó Tupana a'á majó wajló pu'uwaká ri'imaká. Riká chojé wapechu kaphí. Ripuráka'alo kemari Jesucristo nakú: "Ina'uké ri'imaká. Wanapona ke kaja rinapona i'imaká. Tupana Pechu ja'apiyá ke rila'akale nakaje, unká wani rila'alá pu'uwaré i'imaká. Tupana wa'atéjena, je'echú chiyájena, amaño kaja ri'imaká. Riyukuna i'imajeño i'imaño kaja riyukuna ajopana te'eré eyájenajlo, ajopana te'eré eyájenajlo ke, raú ne'iyajena, ajopana, ajopana ke i'imakaño, jema'añó ra'apiyá. Kaja riwa'a Ri'irí Jesucristo je'echú chojé", ke Ripuráka'alo lana'akéjami kemaká Jesucristo nakú i'imaká.
54004001	Palá Tupana Pechu i'imaká wajló eja'awá iphájika rená chojé, kaja penaje wakajé, yukuna. Unká paala nala'ajika riwakajé. Ne'iyajena yuréjeño Tupana puráka'alo ja'apiyá i'imakana, lanakiya na'ajé nanakojó pajlakaje puráka'aloji. Jiñana puráka'alo nakú newíña'ataje neká.
54004002	Nema'ajé pajlákachina ja'apiyá. Neká la'ajeño nanakuwá palá la'ajeñó ke ina'uké ijlú chu, unká ñaké la'ajeñó kalé ne'emajika e'iyonaja. Pu'uwaré wani nala'ajika, e'iyonaja unká wani napechu kawíla'alajo rinakojé.
54004003	Netaje kaja pajwa'atéchaka wá'akakano apu. Nakaje ajñakaje penaje i'imakare nakú nemaje: "Ajñániña riká", ke. Unká paala ilé ke ina'ukejlo kemakana, Tupana keño'ótakale a'ajnejí iná ajñákaloje riká penaje. Iná kemá rijló, "Palá pila'aká nuká raú", ke.
54004004	Piyukeja nakaje, rikeño'ótakare ajñakaje penaje waja, palani ri'imakale, ñakele unká na penaje rinaku kemakana i'imalá: "Ajñániña riká", ke. Tupana ja'apiyá jema'ajeño pura'akó rijwa'até kewá, nemaká rijló: "Palá pila'aká weká marí a'ajnejí aú", ke. Rejomi najñá riká.
54004005	Kaja Tupana kemá piyukeja a'ajnejí nakú: "Palani riká", ke. Ripalamane ri'imakale, iná ajñá riká. Ñakele iná kemá rijló: "Palá pila'aká nuká raú", ke.
54004006	Pewíña'ata ajopana Jesucristo ja'apiyá jema'ajeño nakaje no'opátakare yukuna pijló i'imaká nakú, raú pi'imakáloje palá rijwa'até jápajeri. Kaja kaphí Tupana chojé péchuri piká, pa'akale pinakojó Ripuráka'alo.
54004007	Pa'aniña pinakojó mapéjari yuku, unká na penaje kalé i'imakare. Tupana puráka'alo pa'á pinakojó, pila'akáloje riwátaka ke penaje.
54004008	Iná la'akachu kaphí, iná péchuwa i'imakáloje peyajweni penaje, palani inajlo riká. Eyá iná we'epíkachu iná tukumó Tupana wátaka ke la'akana, chaje palani inajlo riká. Raú palá iná i'imajika marí eja'awá chu, ñaké kaja iná i'imajika palá je'echú chu ripalamane aú.
54004009	Kewaka riká numakare nakú. Palani piyuke ina'ukejlo riká, ne'emakáloje ra'apiyá penaje.
54004010	Ra'apátakana ajopánajlo penaje wajapa kajrú; wajña'á kaja chapú kaje yajwé panaku rijimaje. Ilé ke wajló riká, wapechu i'imakale Tupana chojé kaphí. Kapechuni riká, unká nachi'inárikana jenami ke kalé riká. Piyukeja ina'uké i'imatájeri penaje riká. Jema'añó ra'apiyá palá, ri'imataje kapichákajo liyá.
54004011	Piwakára'a nala'aká nakaje numakare nakú pijló. Pewíña'ata kaja neká rinaku.
54004012	Pila'á palá, napechu i'imaká piyá pinaku: "Mapéjari keja riká; unká phíyu'uke kalé, walijímaka jo'ó ri'imakale". Pamata ajopana Jesucristo ja'apiyá jema'ajeño palani puráka'aloji nakú pura'akano aú. Pi'imá palá; piwata kaja íki'ija neká; pila'á kaja kaphí pikó Tupana chojé, památakaloje palá neká raú.
54004013	Ilé kaje la'akana nakú pi'imajé najwa'até, nuphájika pinaku ejená. Awakájiko kewá pipura'ó kaja Tupana puráka'alo lana'akéjami wa'até najló. Pewíña'ata kaja neká rinaku, napechu i'imakáloje kaphí richojé raú.
54004014	Pa'á pinakajó we'epíkaje Tupana a'akare pijló i'imaká. Pheñawilana to'otaka nayáthe'ela pinakojé i'imaká wakajé, na'apata Ripuráka'alo pijló. Nemá pijló Tupana Pechu kemaká najló ke nakaje pila'ajíkare nakú. Riwakajé ra'á pijló we'epíkaje, pila'akáloje raú pijápaka'ala rijló riwátaka ke.
54004015	Rikaja kalé la'akana piwe'epeje pitukumó, raú ajopana amájeño mékeka pila'aká palá richaje, richaje ke.
54004016	Pamá pikó palá, pewíña'atakaloje palá ajopana Tupana puráka'alo nakú. Me'etení pila'aká keja pila'ajika, raú Tupana i'imatáje piká, a'ajeño pipuráka'alo nanakojó wa'até.
54005001	Pakha'aniña phenawilana wani pu'uwaré nala'akare chona. Pipura'ó najwa'até, iná pura'akó iná jara'apá wa'até ke kaja, napechu pala'akóloje pu'uwaré nala'akare liyá raú. Ñaké kaja pipura'ajiko walijímakana wa'até. Iná pura'akó iná ejena wa'até, ke kaja iná pura'akó najwa'até.
54005002	Ñaké kaja pi'imajika pheñawilana inaana wa'até. Iná jaló wa'até iná pura'akó, ke kaja iná pura'akó najwa'até. Ñaké kaja pipura'ajiko ináyana wa'até, iná e'ewelona wa'até iná pura'akó ke kaja. Pipechu i'imaniño manai najwa'até pura'akano ejéchami.
54005003	Iwakajílomina, nekoja wani yuríkaño, unká na kalé a'alárena ñaté, ñaté a'ajé.
54005004	Eyá kayaniruna ka'ajná, kalakénaruna ka'ajná ne'emajika ee, neká a'ajeño nanakojó neká, na'akáloje nañaté nakaje kamu'ují nala'akare nakú aú. Nalamára'aka ne'emaká wemí na'ajé najló, nañaté a'akana aú. Ilé ke la'akana palani Tupánajlo.
54005005	Marí kajena iwakajílomina ñaté a'ajé: Unká na kalé a'akárena ñaté; kaphí Tupana chojé péchuruna i'imajika; kajrú pura'akaño kaja Tupana wa'até. Ilé kajena ñaté a'ajé.
54005006	Eyá iwakajílomina la'añó nekó keyajupa napechu keja, ñaté unká a'alaje. Kajmuruna neká, e'iyonaja kalé kaja kapichákaño ke neká Tupana liyá.
54005007	Eko piwakára'a nayani, nalakena, kele a'aká nañaté, ajopana pura'akó piyá nanaku pu'uwaré.
54005008	Unkachu iná a'alá iná nakojó iná ejena wani, iná yurí iná liyó Tupana ja'apiyá jema'akana, ke kaja riká. Ilé ke la'akana aú iná chá'ata ajopana, unká jema'alaño Tupana ja'apiyá, pu'uwaré la'akaná aú.
54005009	Marí kajena iwakajílomina ñaté a'ajé: Phenawilana wani i'imajíkaño, sesenta jarechí cha i'imajíkaño, pajluwaja kaja yajná i'imakayo penájerumi.
54005010	Ajopana we'epéjeño kaja marí ke la'ajeyo penájerumi ruká: Palá lamára'akayo ruyani ru'umaká; ro'otaké kaja ya'ajnaya iphájikaño ruñakaré chojé; Jesucristo ja'apiyá jema'ajeño nakú rula'aké kaja palá; najló jápajeyo keja ru'umajika ne'iyowá; ro'oké kaja chapú kaje yajwé amájeño ñaté; palá kaja rula'ajika ina'uké apú nakaje aú, apú nakaje aú ke. Ilé ke i'imakaño iwakajílomina ñaté a'ajé.
54005011	Eyá iwakajílomina, unká jo'ó pheñawilana wani kalé i'imakaño, ií unká iya'atálaje papera kaje chojé a'akáloje nañaté penaje. Ilé kajena ñaté unká a'alaje, rejo'okaja napechu i'imakale wá'akakajo nakú. Riká nakojé unká na'alaje nanakojó Jesucristo wátaka ke la'akana.
54005012	Raú unká nala'alaje nakaje ajopánajlo, nemaká rinaku najló i'imaká: "Riwátaka ke wala'ajika", e'iyonaja unká nala'alá ñaké. Ilé kaje pachá unká a'alaje nañaté.
54005013	Ají ño'ojó, ají ño'ojó ke kaja nachira'akó ajopana, ajopana ke, ñakaré chuwá nekó malára'atakana nakú mapeja. Nachapújra'o kaja ajopana nakú; mapeja nakeño'ótaka najluwa pura'akajo.
54005014	Ñakele palani nojló iwakajílomina, ináyana jo'ó i'imakaño, wá'akako piño nayani i'imakáloje piño apú wa'até, najápakaloje palá nañakaré chu. Ilé kaje aú chapú nanaku péchuruna unká pura'alajo nanaku pu'uwaré.
54005015	Numá pijló ilé ke, iwakajílomina nakiyana yuríkale Jesucristo ja'apiyá jema'akana, raú na'ó Jiña Chi'inárikana wa'atéjena penájena.
54005016	Iwakajílomina ejena wani i'imajika ee, palani na'aká nañaté nakaje nala'akare aú nakú kamu'ují. Raú Jesucristo ja'apiyá jema'ajeño a'añojla iwakajílomina, unká wani na a'alárena ñaté.
54005017	Palá Jesucristo ja'apiyá jema'ajeño amájeño amájika ee najwa'atéjena, palani a'aká najló najápaka'ala wemí. Chaje wani a'ajika najló najápaka'ala wemí, newíña'atakale palá iká Tupana puráka'alo nakú.
54005018	Marí ke Tupana puráka'alo kemaká ñaké la'akana nakú: "Nachira'átakachu jema pirakana trigo awakátakanami e'iyowá, rika'átakaloje richa nakiyá ra'arú, unká paala rinuma jepo'okana, rajñaka piyá rinakiyana. Richa nakiyana rajñákare i'imari rijló rijápaka'ala wemí keja", ke rimaká. Ñaké kaja apú jápakachu rikariwate wa'até, ra'á rijló palá rijápaka'ala wemí, rijápakale rijwa'até.
54005019	Eyá pajluwaja ka'ajná arukátajika ee pijló pajluwaja pheñawilá nakiyana, pa'aniña ripuráka'alo pinakojó. Pu'uwaká iyamá ka'ajná, weji kele ka'ajná, kemájika ñaké waja rinaku ee, pimaje: "Kewaka ka'ajná riká nemakare nakú nojló", ke.
54005020	Unká jika ee ina'uké yurí naliyó pu'uwaré la'akaná, pakha'á neká ajopana Jesucristo ja'apiyá jema'ajeño jimaje, ajopana kero'okóloje ñaké kaja la'akana piyá.
54005021	Tupana, Ri'irí Jesucristo, eyá riwa'atéjena je'echú chiyájena, kele jimaje numá pijló, pila'akáloje nakaje nuwakára'aka pila'aká ke. Rejeno waja nuwátaka pila'aká palá ina'uké nakú.
54005022	Pa'aniña mawe'epíkanaru ke apú, ri'imakáloje Jesucristo ja'apiyá jema'ajeño amájeri penaje. Apala pu'uwaré la'ajerí jo'ó ka'ajná riká. Pa'ajika ee riká, pi'imajé rijwáke'ewe ke pu'uwaré la'akaná nakú. Pamá palá pikó, pila'aká piyá pu'uwaré ajopana wa'até.
54005023	Methú ke pila'akono pitami piwó chiyá, raú numá pijló pi'irakáloje wejápaja nakaje jalá amúra'atakanami, juni wa'até, piwó tepé penaje.
54005024	Pu'uwaká pu'uwaré ne'iyajena la'aká amako. Unká chiyó na pura'ó najwa'até rinaku, kaja ajopana we'epiño pu'uwaré la'ajeño neká. Eyá ne'iyajena la'añó me'echú pu'uwaré, e'iyonaja kalé ajopana we'epeje kaja pu'uwaré nala'akare nakojé.
54005025	Ñaké kaja pu'uwaká ne'iyajena la'aká palá amako, raú iná we'epí palá la'ajeñoka neká. Eyá ne'iyajena la'añó namicho'ojnoja palá, e'iyonaja kalé ajopana we'epeje kaja palá la'ajeñó kaja neká.
54006001	Piwakára'a jápaño ajopánajlo iphaka najápakarejlo ja'apí, ina'uké pura'akó piyá pu'uwaré Tupana nakú, Ripuráka'alo wewíña'atakare ina'uké nakú wa'ató.
54006002	Ne'iyajena ka'ajná japaño Jesucristo ja'apiyá jema'ajéñojlo. Unká ka'ajná nephala palá na'apí, napechu i'imakale nanaku: "Weká ke kaja neká. Wema'aká Jesucristo ja'apiyá, ke kaja nema'aká ra'apiyá, ñakele unká wawakára'ajeño wani kalé neká". Ilé ke la'akana unká paala. Richaje wani najápajika palá najló, Jesucristo ja'apiyá jema'ajeño ne'emakale, piká ke kaja. Ñakele pejena, piwátakarena nakiyana neká.
54006003	Ajopana jewíña'atajika ee nakaje nakú apo'ojó wani, unká wewíña'atalare wawakára'ajeri Jesucristo nakú ke, wapechu i'imaká Tupana nakú ke kaja,
54006004	kajena la'añó nekó we'epiño ke wani. Unká na nakojé kalé nawe'epí; unká na chojé kalé kaphí napechu. Wéchiruna kaja neká ajopana wa'até akha'ákakano nakú, pachá chapú napechu nachá'atajeño nakú. Ilé ke nala'aká pachá unká paala neká pajwa'atéchaka. Pu'uwaré kaja napura'akó panakuwáaka; unká ina'ukélaruna ke napechu panakuwáaka.
54006005	Kaja apichátakeja ke napechu i'imakale najló, nakha'ákako pajwa'atéchaka. Kaja napechu pajno'ó kewákaje puráka'aloji liyá, raú napechu nakú: "We'emajé Tupana yukuna ajopánajlo, ajopánajlo ke, raú na'ajé wajló kajrú liñeru", ke napechu nakú.
54006006	Palani inajlo riká, iná la'akachu Tupana wátaka ke. Palani kaja inajlo riká, pu'ují iná pechu i'imakachu nakaje iná kapi i'imakare wa'ateja.
54006007	Unká na kalé wephata wajwa'ató marí eja'awá chojé wamotho'oká i'imaká wakajé. Ñaké kaja wataka'ajika wakajé, unká kaja na kalé wajña'ajé wajwa'ató.
54006008	A'arumakaji, ajñakaje, kaje i'imakachu inajlo, palani iná i'imaká raú.
54006009	Eyá ne'iyajena wátaño kajrú nakaje ña'akana najluwa. Kajrú nakaje amátaka neká. Iná amátaka kamejérina nayená aú, ke kaja nakaje amátaka rijluwa neká. Ilé kaje aú nakapichata nekó.
54006010	Kajrú liñeru wátakana najluwa pachá ne'iyajena yuriño naliyó Tupana chojé i'imakana kaphí. Raú nala'á pu'uwaré. Reyá a'ajná ño'ojó kajrú wani namaka chapú kaje yajwé.
54006011	Eyá piká, Tupana ja'apiyá jema'ajeri. Pi'imá pu'upejlú pu'uwaré la'akaná, numakare nakú pijló liyá. Pila'á palá; piwe'epí pitukumó Tupana wátaka ke la'akana; pipechu i'imá kaja kaphí Tupana chojé; piyuríniña ra'apiyá i'imakana; piwata kaja íki'ija Tupana, ajopana ina'ukena wa'até; pipechu la'aniño ujwí ajopana ina'ukena liyá; pila'aniña kaja pipéchuwa ujwí Tupana ja'apiyá jema'akana liyá; pila'aniña kaja pikó we'epiri ke wani.
54006012	Pila'á nakaje Tupana wátaka ke, pipechu lokópa'ala ejé. Riká a'arí pijló kajmuchaji pi'imakáloje matajnako je'echú chu raú. Riká penaje i'iwapari rijluwa piká, kaja kaphí pipechu richojé. Kaja pi'imá riyukuna najló íki'iruna ina'ukena jimaje i'imaká.
54006013	Tupana jimaje ke nuwakára'aka piká. Riká a'arí piyukeja eja'awá chu i'imakáñojlo napechu ne'emakáloje raú penaje. Jesucristo jimaje ke nuwakára'aka piká. Ritára'ako Poncio Pilato jimaje wakajé, rimá rijló rinakuwá na ina'ukeka ri'imaká.
54006014	Pema'á no'opiyá nuwakára'aka piká ke. Pila'á palá, raú unká na kalé kemájeri pinaku: "Unká paala rila'aká", ke. Ilé keja pila'ajika palá, wawakára'ajeri Jesucristo iphájika majó ejená.
54006015	Riphájika rená chojé rijló ejomi, Tupana wakára'ajeri piño Ri'irí Jesucristo majó. Wakára'ajeri wani riká, unká apú i'imalá richaje wakára'ajeri. We'epiri kaja piyukeja nakaje la'akana nakojé riká. Ajopana wakára'ajeño wakára'ajeri riká; ajopana chaje i'imakaño, chaje wani kaja riká.
54006016	Rikaja kalé pajluwaja, unká tajnákajo penaje kalé i'imajika. Mejáma'atani e'iyá riká, unká ina'uké i'ijnalajla rawa'ajé; unká kaja na kalé amárijla riká. Ñakeja wani napura'ajiko rinaku palá. Piyukeja nakaje la'ajerí ri'imajika wa'ajini wani. Ilé keja ri'imajika.
54006017	Pimá kajrú le'ejepelárunajlo, napechu i'imaká piyá nanakuwá ajopana ina'ukena chá'atajeño ke wani. Piwakára'a kaja neká, napechu i'imaká piyá kaphí le'ejepelaji, liñeru, kaje chojé. Meketánaja penaje kele kaje, ñakele unká na penaje kalé iná pechu i'imaká kaphí ilé kaje chojé. Rikaja kalé Tupana, iná pechu i'imakare chojé kaphí, a'arí wajló ñó'ope nakaje we'emakáloje palá raú penaje.
54006018	Pimá kaja kajrú le'ejepelárunajlo, nala'akáloje palá ajopana ina'ukena nakú. Pimá najló mamejajné na'akáloje ajopana ñaté, nakaje kamu'ují nala'akare nakú aú.
54006019	Ilé kaje la'akana aú kajrú nakaje palani wani i'imajika najló je'echú chu. Re iná i'imajé palá wani.
54006020	Timoteo, eko pa'á pinakojó palá piyukeja nakaje numakare nakú pijló. Pema'aniña mapeja pura'ajeño ja'apiyá. Kaja nayurí Tupana puráka'alo ja'apiyá i'imakana, ráu unká na penaje kalé nakaje nemakare nakú. Nemá napuráka'alo nakú: "Kajrú we'epíkaño le'ejé riká", ke, e'iyonaja mapéjari ta riká kele napura'akaro nakú.
54006021	Ne'iyajena a'añó nanakojó ilé kaje puráka'aloji, raú nayurí naliyó puráka'aloji wapechu i'imakare chojé kaphí. Nuwata Tupana la'aká iká palá. Kaja.
55001001	Pablo liyá marí. Jesucristo wakára'akarena nakiyana nuká. Tupana wakára'ari nuká nu'umakáloje Jesucristo i'imataka iná kapichákajo liyá yukuna ajopánajlo, ajopánajlo ke. Ripalamane i'imakana aú iná i'imajé matajnako je'echú chu. Rimaká rinaku i'imaká, ke iná i'imajika re.
55001002	Nojalaka piká Timoteo, íki'ija nuwátakare. Nuwata wara'apá Tupana, eyá wawakára'ajeri Jesucristo wa'até, we'epika pimu'ují. Nuwata kaja nala'aká pipechu palá pikawíla'ako piyá nakaje nakú
55001003	Tupana wa'até nupura'akó kewá nupura'akó pinaku. "Palá pila'aká nuká", ke numaká rijló. Rijwa'até jápajeri nuká. Palá nupechu nakú nakaje i'imaká ejé nula'á rijló nakaje, nuchi'iná michuna la'aká rijló nakaje i'imaká ke kaja.
55001004	Rejo'okaja nuwe'epika meke pipechu la'akó kamu'ují wani no'opáñaaka pi'imaká wakajé. Kajrú piyaka nu'umaká. Chuwa nuwata wani pichaje i'ijnakana, pu'ují nupechu i'imakáloje raú.
55001005	Nuwe'epí kewaka pipechu kaphí Tupana chojé. Pipiyá kaphí paló Eunice pechu i'imaká, ñaké kaja piruta Loida pechu i'imaká kaphí richojé. Nuwe'epí napechu i'imaká ke kaja pipechu Tupana chojé kaphí.
55001006	Ñaké i'imakale, numá pijló marí ke: Noto'otaka nuyáthe'ela pinakojé i'imaká wakajé, Tupana a'arí pijló we'epíkaje pila'akáloje nakaje riwátaka ke raú penaje. Me'etení pipa'ó piño rila'ajé ñaké.
55001007	Unká Tupana a'alá wajló Ripechu we'emakáloje kero'okajo nakú. Ripechu ja'apiyá i'imakana aú wawata Tupana íki'ija, ajopana ina'ukena wa'até. Raú kaja wapechu i'imá kaphí. Ripechu aú kaja iná pala'atá iná péchuwa, iná la'aká piyá pu'uwaré.
55001008	Ñaké i'imakale, papáña'aniño Jesucristo nakú pura'akano ja'apí. Papáña'aniño kaja no'opí. Ina'uké wajákelana chu nuká me'etení, noma'akale Jesucristo ja'apiyá. Tupana i'imataka iná kapichákajo liyá yukuna i'imakana jimaje ne'iyajena la'añó iná chapú. Nala'ajé kaja chapú piká rijimaje. Eko pijña'á panaku riká.
55001009	Tupana i'imatari weká kapichákajo liyá we'emakáloje rile'ejena ina'ukena. Unká na kalé wala'á i'imaká, ri'imatákaloje weká kapichákajo liyá. Jesucristo palamane aú ja kalé ri'imatá weká richiyá. Kaja keja Tupana pechu nakú wala'akana i'imaká, íki'ija wani riwátakale weká. Unká chiyó rikeño'ota eja'awá i'imaká, we'emá ripechu nakú.
55001010	Kaja chuwa wawe'epí riwajwena wani weká, riwakára'akale Jesucristo majó i'imaká we'ematájeri penaje. Jesucristo chá'atari taka'akaje i'imaká. Tupana i'imatari iná kapichákajo liyá Jesucristo palamane aú, iná i'imakáloje matajnako rijwa'até je'echú chu.
55001011	Ñaké i'imakale, Tupana wakára'ari nuká nu'umakáloje riyukuna ajopánajlo. Ra'á kaja nuká Jesucristo wakára'akarena nakiyana penaje, nowíña'atakaloje ajopana, unká judíona kalé i'imakñañojlo, rinaku.
55001012	Rijimaje nala'á nuká chapú me'etení, e'iyonaja kalé unká nopáña'alo raú, kaphí nupechu i'imakale Tupana chojé. Kaja nuyurí nokó rijló, raú nuwe'epí palá ra'ajika rinakojó nuká, a'ajná nu'umajika rijwa'até wakajé ejená.
55001013	Palá nowíña'ataka pi'imaká kewákaje puráka'aloji nakú. Richojé pila'á kaphí pipéchuwa. Íki'ija Tupana wátakarena weká, Jesucristo ja'apiyá jema'ajeño we'emakale.
55001014	Eko Tupana Pechu, weká ra'apiyá jema'ajeño e'iyá i'imakare, a'á piñaté pa'akáloje pinakojó palani puráka'aloji no'opátakare pijló i'imaká.
55001015	Kaja piwe'epí piyukeja maare nujwa'até, Asia te'eré eyájena i'imakaño yurika nuká nokó. Figelo, Hermógenes wa'até ja'apáñaaño kaja nuká.
55001016	Nuwata Tupana la'aká palá wani Onesíforo, riyajalo, riyani, kele nakú. Pulapé ripala'ataka nojló nupechu, ina'uké wajákelana chu nu'umaká wakajé. Unká rapáña'alo no'opí i'imaká.
55001017	Roma ejo riphaka i'imaká wakajé, rikulá nu'umaká, a'ajná riphátaka nuká ejená.
55001018	Éfeso e we'emaké wakajé, rila'á kaja wanaku palá i'imaká, piwe'epíkare nakojé. Ilé ke rila'akale nuká palá, nuwata Tupana la'aká riká palá wani je'echú chu ri'imajika wakajé. Re Jesucristo kemájeri piyukeja ina'uké nakú, mékeka rijló nakaje nala'akare marí eja'awá chu ne'emaká ketana.
55002001	Nu'urí ke nojló piká, Timoteo. Jesucristo palamane weká, ñakele pipechu i'imá kaphí, ripalamane pi'imakale.
55002002	Pi'imaká nujwa'até wakajé, kajrú pema'ajika mékeka nowiña'atajika kajrú ina'ukena Tupana puráka'alo nakú. Ñakele riká puráka'aloji, pema'akare riwakajé i'imaká nakú, pewíña'ata ajopana achiñana kaliyáruna, eyá palá we'epíkaño ajopana jewíña'atakana, na'apátakaloje kaja riyukuna ajopánajlo penaje.
55002003	Kajrú suráana ña'aká chapú kaje panaku, nema'akale palá nawakára'ajeri ja'apiyá. Pijña'á kaja ñaké chapú kaje yajwé panaku, pema'akale piwakára'ajeri Jesucristo ja'apiyá.
55002004	*Unká suráana kulákatalo nawakára'ajeri nakaje nala'aká aú. Nawakára'ajeri kemaká najló ke nala'aká nakaje piyuke.
55002005	Ñaké kaja nakaje nakú kátajeño. Unká meke la'ajé na'alá najló nachá'ataka wemí, unkachu nakátalo namájeri kemaká najló chuwá. v 6 Eyá mená e'iyá jápajerijlo, re nakaje icha rijña'akáloje rijluwa riká paineko re'iyayá, rijápaka'ala ri'imakale.
55002007	Pi'ijnatá pipéchuwa palá ilé numakare nakú pijló ee, Jesucristo a'ajé piñaté piwe'epikáloje palá rinakojé.
55002008	Piwe'epí mékeka Jesucristo i'imaká. Rimakápo'o piño i'imaká, nenoka ri'imaká ejomi. Ne'emakana David michú lakemi ri'imaká. Ilé kaje yukuna nu'umá piyukéjajlo no'opaka ewá.
55002009	Ilé kaje la'akana pachá nujña'á chapú kaje panaku me'etení, nu'umakale riyukuna ajopánajlo. Kaja jepo'otákeja nuká kurete aú. Unká ina'ukélari ke wani nala'aká nuká, e'iyonaja unká meke nala'alaje ajopana ina'ukena, nema'aká piyá Tupana puráka'alo.
55002010	Nujña'á panaku riká, nuwátakale piyukeja Tupana i'iwapákarena rijluwa ajopana ina'ukena e'iyayá, i'imakó kapichákajo liyá Jesucristo palamane aú, ne'emakáloje matajnako je'echú chu.
55002011	Marí puráka'aloji, kewaka wani: "Kaja taka'akaño ke we'emakale, Jesucristo taka'akale wapumí chojé i'imaká. Raú wawe'epí kaja we'emajika rijwa'até je'echú chu.
55002012	Wajña'ajika ee chapú kaje yajwé panaku maare eja'awá chu, je'echú chu we'emajé palá rijwa'até. Wamicho'otájika ee richaya maare, rimicho'otaje wachaya re.
55002013	Unká ka'ajná wala'alá piyukeja nakaje Tupana wakára'aka ke, e'iyonaja rila'ajé wanaku palá, rimaká ke. Unká méño'ojo Tupana la'alá apo'ojó nakaje rimaká liyá".
55002014	Eko pimá pijwa'atéjenajlo Tupana jimaje ke, nakha'ákako piyá pajwa'atéchaka mapéjari puráka'aloji jimaje. Unká na penaje pajwa'atéchaka ilé ke i'imakana i'imalá, rapichátakale rema'ajeño pechu.
55002015	Pila'á palá pipechu lokópa'alaja, pi'imakáloje palá Tupana wa'até jápajeri, riwátaka ke la'ajeri, raú unká papáña'alajo nakaje pila'ajíkare ja'apí. Pewíña'o palá Tupana puráka'alo nakú pewíña'atakaloje ina'uké rinaku palá.
55002016	Pipura'aniño ajopana wa'até mapéjari puráka'aloji unká na penaje kalé i'imakare nakú, unká Tupana liyaje kalé ñaké pura'akano i'imakale. Ilé kaje puráka'aloji jema'akana pachá iná yurí iná liyó Tupana puráka'alo ja'apiyá jema'akana.
55002017	Che'erá ajñátaka iná napona nakiyá wejápano, wejápano, keja kaja rika'aká iná pechu nakiyá Tupana puráka'alo wejápano wejápano ke. Ilé kaje nakú Himeneo, Fileto wa'até, jewíña'ata.
55002018	Kaja nayurí naliyó kewákaje puráka'aloji ja'apiyá i'imakana. Ñakele nemá ina'ukena kaja taka'akaño nakú: "Kaja namakápo'o piño i'imaká", ke. Ilé kaje aú napichata ne'iyajena pechu, napechu i'imaká piyá kaphí Jesucristo chojé.
55002019	Unká na kalé apiyákajeri nakaje Tupana kemakare nakú. Rimaká rinaku keja ri'imajika. Rimá i'imaká: "Wawakára'ajeri Tupana we'epiri mékajenaka ina'ukena rile'ejena". Eyá piyukeja jema'añó Jesucristo ja'apiyá yuriño naliyó pu'uwaré la'akana", ke rimaká.
55002020	Pají ñópo'ojlo chu re kajrú nakaje piyukeja ke'iyapénoje: tiyela, paratú, i'ichilá, kaje maká. Re kaja nakaje uwiru (oro) nakiyá la'akanami kaje, sereni nakiyá la'akanami kaje richu. Re kaja richu nakaje pukapé nakiyá ipukánami. Re kaja richu nakaje mirapewa nakiyá la'akanami. Re kaja i'ichí, iná akho'okare chojé juni we'echú ka'alá keja. Re kaja richu tiyela palánoje, nakko'okáloje richojé nakaje jalá nachaje iphákañojlo. Riká penájeja kalé nawata riká.
55002021	Ñaké kaja wajló riká. Iná ka'akachu piyukeja nakaje pu'uwaré iná la'akare iná nakiyó, rejéchami kaja palani iná Tupánajlo, riwakára'akaloje iná la'aká nakaje palá rijló. Tiyela i'imaká paminajlo, ke kaja iná rijló rejéchami.
55002022	Pi'imá u'upejlú pimanaicho la'akana liyá, ne'iyajena walijímakana la'aká ke. Pipechu i'imá kaphí Tupana chojé. Piwata íki'ija riká, ajopana ina'ukena wa'até. Pipechu i'imá kaja palá. Pika'á pipechu nakiyá nakaje pikawíla'akaro nakú. Ilé ke pi'imajika ajopana Tupana ja'apiyá jema'ajeño wa'até. Rijwa'até pura'ajeño neká. Kaja Tupana ka'á nanakiyá pu'uwaré nala'akare.
55002023	Pa'aniña kaja pinakojó puráka'aloji mapéjari i'imakare, napura'akaro nakú. Ilé kaje puráka'aloji jimaje nakha'ákono pajwa'atéchaka.
55002024	Unká Tupana wa'até jápajeri i'imalá akha'ákakajo nakú. Palá riká piyukeja ina'uké wa'até; palá kaja rewíña'ataka neká; unká kaja riyúcha'alo kiñaja nachá.
55002025	Tupana wa'até jápajeri la'arí kaja unká jema'alaño Tupana ja'apiyá jenakú, nala'akáloje palá penaje. Unká kaja rila'alá rikó we'epiri ke najló. Ilé kaje aú ka'ajná Tupana a'ajé nañaté, napajno'otákaloje napéchuwa Tupana ejo, pu'uwaré nala'akare liyá, ne'emakáloje reyá a'ajná ño'ojó kewákaje puráka'aloji ja'apiyá. Penaje iná pura'ó najwa'até,
55002026	raú ka'ajná nala'ajé kewaka riká. Eyá nayureje naliyó Jiñá Chi'inárikana wátaka ke la'akana. Kaja kamejeri patajona chu keja neká, ñakele nala'á riwákára'aka ke.
55003001	Piwe'epí kaja marí: Kaja penaje eja'awá iphájika rená chojé wakajé, kajrú ina'ukena amájika chapú kaje yajwé.
55003002	Riwakajé kajrú we'epíkaño khaí nanakuwá i'imajika. Liñeru i'imajeri nawajwé wani. Nala'ajé kaja nanakuwá ajopana chá'atajeño ke. Unká kaja nayani jema'alaje nachi'iná ja'apiyá. Unká kaja nawe'epílaje "Palá pila'aká weká", ke kemakana palá nala'ajéñojlo. Unká nawátalaje Tupana nakojé we'epíkana.
55003003	Unká nawe'epílaje khaí ina'uké nakú; unká kaja nawe'epílaje ina'uké mu'ují; kajrú nachapújra'ajiko panakuwáaka. Namanaicho la'akana apú wa'até, apú wa'até ke, i'imajeri napechu nakuja. Chapú wani kaja nala'ajika ajopana ina'ukena; unká wani nawátalaje palá la'akaná.
55003004	Nemaje nanakiyana, chapú nanaku péchurunajlo nakú, nala'akáloje neká chapú penaje. Mapéchuwaka ke nala'ajika nakaje. Nala'ajé kaja nanakuwá nakaje nakojé we'epéjeño ke wani. Tupana chaje nawátajika nakaje la'ajeri pu'ují napechu.
55003005	Nala'ajé nanakuwá mapeja Tupana ja'apiyá jema'ajeño wani ke, e'iyonaja nakaje nala'ajíkare aú iná we'epeje unká ñaké kalé neká, unkale nayurila Tupana apiyákaka napechu. Ilé ke i'imakaño wáke'ewe pi'imaniña.
55003006	Nanakiyana i'ijnaño ajopana ñakaré chojé, ajopana ñakaré chojé ke, inaana, unká kaphí kalé péchuruna i'imakaño najló wa'até pajlakana nakú, ñaké kaja napechu i'imakale pu'uwaré la'akana nakú.
55003007	Ilé kajena inaana wátaño ajopana puráka'alo, ajopana puráka'alo ke jema'akana, e'iyonaja unká napechu iphala kewákaje puráka'aloji nakojé we'epíkana lokópa'ala. Neká kajena wa'até napajlá.
55003008	Júpimi Janes, Jambres michú wa'até, unká wani wátalaño Moises michú puráka'alo ja'apiyá jema'akana i'imaká. Ne'emaká ke kaja kele numakárena nakú, unká wani na'alá nakojó kewákaje puráka'aloji. Unká napechu iphala rilokópa'ala.
55003009	Meketánaja ne'emajika ñaké. Rejomi piyukeja ina'uké we'epíjikale mapechúruna neká, Janes, Jambre michú wa'até, i'imaká ke kaja. Unká wátalaño Moisés michú ne'emaká. Janes, Jambre, kele i'imaño faraó mari'ichútena ka'ajná i'imaká.
55003010	Eyá piká la'arí palá nowíña'ataka pi'imaká ke. Nupechu ke kaja pipechu me'etení. Nula'aká i'imaká, ke kaja pila'aká nakaje nópumi chu ke. Nuwe'epika nakaje la'akana nutukumó, ke kaja piwe'epika rila'akana pitukumó. Nupechu i'imaká kaphí Tupana chojé, ke kaja pipechu kaphí richojé. Unká nupechu i'imalá ujwí Tupana nakú. Ñaké kaja piká, unká pipechu i'imalá ujwí rinaku. Unká kaja nomala ujwí ajopana ina'ukena. Ñaké kaja piká, unká pamala ujwí ajopana ina'ukena. Kaliyani nuká Tupana jápaka'ala la'akanajlo. Ñaké kaja piliyá rila'akánajlo.
55003011	Chapú nala'ajika nu'umajika, noma'akale Jesucristo ja'apiyá. Ñaké kaja nala'ajika piká chapú. Nujña'á kaja chapú kaje yajwé panaku. Kaja piwe'epí mékeka nala'aká nu'umaká chapú wani, pajimila Antioquía e nu'umaké wakajé. Ñaké kaja nala'aká nu'umaká pajimila Iconio e, Listra e, nu'umaké wakajé. Chapú nala'aká nu'umaká rewá, e'iyonaja kalé Tupana i'imatá nu'umaká naliyá.
55003012	Ilé ke riká inajlo, iná we'epíkachu iná tukumó Jesucristo wátaka ke la'akana. Kaja keja ajopana ina'ukena la'ajika iná chapú.
55003013	Pu'uwaré la'ajeñó la'añó richájeno ke wani pu'uwaré. Ñaké kaja pajlákachina pajlaka richájeno ke pajwa'atéchaka. Kajrú napajlaka ajopana ina'ukena wa'até; palá nema'aká na'apiyá napajláka'ala.
55003014	Pijló numá: Pi'imá ñakeja wani kewákaje puráka'aloji ja'apiyá jema'akana nakú. Kaja newíña'ata piká rinaku i'imaká. Kaja piwe'epí pijluwa kewaka riká. Piwe'epí kaja mékajenaka jewíña'ataño pi'imaká.
55003015	Pijyuwako eyá piwe'epí Tupana puráka'alo lana'akéjami nakojé maárejecha, raú piwe'epí mékeka Tupana i'imataka iná kapichákajo liyá. Tupana puráka'alo kemari: "Iná pechu i'imakachu kaphí Jesucristo chojé, Tupana i'imatá iná kapichákajo liyá".
55003016	Piyuke Tupana puráka'alo lana'akéjami nalana'á ra'apiyá i'imaká, rewíña'atakaloje weká Tupana nakú. Raú kaja rila'á wenakú wala'akáloje palá ra'apiyá jema'akana aú. Ñakele palani inajlo Tupana puráka'alo. Rewíña'ata iná palá kewákaje puráka'aloji nakú; rakha'á weká pu'uwaré wala'akare pachá. Rimá kaja wajló pu'uwaré ajopana la'akare nakú, wala'aká piyá ñaké kaja. Palá wani Tupana puráka'alo jewíña'ataka weká we'emakáloje palá ra'apiyá penaje.
55003017	Tupana ja'apiyá jema'ajéñojlo penaje Tupana puráka'alo lana'akéjami, nawe'epíkaloje ke'iyapejé palá la'akaná nakojé raú.
55004001	Tupana, Jesucristo wa'até, jimaje ke numaká pijló pi'imakáloje ina'ukejlo Tupana yukuna. Jesucristo iphájeri majó ri'imakáloje ina'uké wakára'ajeri penaje. Riwakajé rimaje piyukeja ina'uké nakú mékeka rijló nakaje nala'akare marí eja'awá chu ne'emaká ketana i'imaká: palá ka'ajná, pu'uwaré ka'ajná. Rimaje ina'uké kaja taka'akaño nakú, eyá kajmuruna jo'ó i'imakaño wa'ató nakú rimaje mékeka rijló nakaje nala'akare i'imaká.
55004002	Pa'apata ajopánajlo Tupana yukuna; riká la'akanaja piwe'epí pitukumó. Pi'imá riyukuna wátaño rema'akánajlo, eyá ijnú wátakaño rema'akánajlo wa'ató. Pika'áta ne'iyajé Tupana puráka'alo aú, nala'akáloje palá raú penaje. Raú ja kaja pakha'á neká pu'uwaré nala'akare pachá. Pila'á kaja ajopana pechu kaphí raú; pewíña'ata neká palá. Piyúcha'aniño najwa'até unkaja ke nawe'epí rinakojé kiñaja.
55004003	Akijñojo unká ina'uké wátalaje kewákaje puráka'aloji jema'akana. Nakaje napechu nakú i'imakare, kaje nakú nawátaje ajopana jewíña'ataka neká. Ñakele nakulaje najluwa ajopana newíña'atajeño penaje, newíña'atakaloje neká nawátakare kaje nakuja.
55004004	Napajno'otaje napéchuwa kewákaje puráka'aloji liyá ke'iyapejé yuku ejo.
55004005	Ñakeja pi'ijnatá palá pipéchuwa. Pijña'á kaja chapú kaje panaku. Piwe'epí pitukumó Tupana i'imataka ina'uké kapichákajo liyá yukúna i'imakana ina'ukejlo. Rikaja kalé piwe'epeje pitukumó. Pila'á pijápaka'ala palá.
55004006	Yewicha riphaka rená choje nojló nuta'akáloje penaje.
55004007	Kaphí nupechu i'imaká lokópa'alaja nula'á nujápaka'ala. Wátaño ajopana chá'atakana jecho'okajo aú, jecho'oñó na'aká rená najló ejé. Jecho'ojero pechu ke kaja nupechu nujápaka'ala la'akana nakú. Nutaka'ajika ejená nu'umajé Jesucristo yukuna ajopánajlo; rejená kaja nupechu i'imajé Jesucristo chojé kaphí. Unká nócho'olajo richiyá.
55004008	Wawakara'ajeri wani Jesucristo. Rikaja kalé we'epiri wanaku kemakana palá, mékeka rijló nakaje wala'akare marí eja'awá chu we'emaká ketana i'imaká. Riká a'ajeri nojló riwemí, ripalamane aú nula'akale palá. Ñaké kaja ra'ajika riwemí i'imaño majó Jesucristo pa'ajiko wátana nakujlo, palani wani ri'imajíkale.
55004009	Patá'ajla majó i'ijnakana nomaje meketana i'imajemi.
55004010	Kaja Demas ja'apáñaari nuká. Ri'ijná pajimila Tesalónica ejo. Tupana chaje íki'ika riwátaka nakaje marí eja'awá chu i'imakare, raú ra'apáñaa nuká. Crescente, eyá Tito, kele unká kaja i'imalaño maare. Crescente i'ijnari ají ke Galacia te'eré ejo, eyá Tito i'ijnari Dalmacia te'eré ejo.
55004011	Rikaja kalé Lucas nujwa'até maare. Eko pikulá Marcos. Piwá'a riká pijwa'ató majó, ra'achí nuñaté maare nujápaka'ala la'akana aú.
55004012	Kaja nuwakára'a Tíquico pajimila Éfeso ejo.
55004013	Pi'ijnajika majó wakajé, pijña'á no'orumaká nakiyana nuyuríkare pajimila Troas e i'imaká. Carpo ñakaré chu riká. Pijña'á kaja majó nupapérane piyuke. Nupapérane nulana'akare chojé nakaje nuwata wani pijña'aká majó nojló, apú nakaje chaje.
55004014	Alejandro, pejru'uwá nakú jápajeri, la'arí nuká chapú wani i'imaká. Tupana ko a'á rijló, chapú rila'akare nuká, wemí.
55004015	Pi'imá u'upejlú riliyá. Kaja chapú wani ripechu Tupana puráka'alo wa'apátakare ajopánajlo nakú.
55004016	Nukeño'oká wate'eré eyájena wakára'ajeño wa'até nuchayo pura'akano wakajé, piyuke nujwáke'ena ja'apáñaaka nu'umaká. Nuwata Tupana amako nachaje.
55004017	Unká Tupana ja'apáñaala nuká. Rila'á kaphí nupechu, nu'umakáloje riyukuna penaje. Tupana i'imataka ina'uké kapichákajo liyá yukuna nu'umá unká judíona kalé nakiyánajlo. Tupana i'imatari nuká nupinana liyá, nakapichátaka piyá nuká.
55004018	Tupana i'imataje kaja nuká ajopana nupinana liyá. Piyuke chapú kaje yajwé nomájikare liyá wa'ató ri'imataje nuká, nu'umakáloje rijwa'até je'echú chu penaje. Re i'imakaño wakára'ajeri riká. Palá wani napura'ajiko Tupana nakú wa'ajini wani. Ñaké ri'imajika.
55004019	Eko palá Prísca, Aquila, kélejlo. Eko palá kaja Onesíforo, riyáni jaló, kélejlo.
55004020	Erasto yuriro pajimila Corinto e. Nuyurí Trófimo Mileto e. Ritami ri'imaká aú nuyurí ri'imaká rejeja.
55004021	Patá'ajla majó i'ijnakana yawijá piyá. Ebulo, Pudente, Lino, Claudio, piyuke Jesucristo ja'apiyá jema'ajeño i'imakaño maare, kele kemaño pinaku: "Eko palá rijló", ke.
55004022	Nuwata wawakára'ajeri Jesucristo i'imaká pijwáke'ewe. Nuwata kaja Tupana la'aká iká palá re i'imakaño piyukeja. Kaja.
56001001	Tupana wa'até jápajeri nuká. Jesucristo i'iwapakárena rijwa'atéjenawa penaje nakiyana kaja nuká. Riwakára'a nu'ujnaká riyukuna i'imajé ajopánajlo, ajopánajlo ke, kaphí napechu i'imakáloje richojé raú, wa'até nawe'epíkaloje kewákaje puráka'aloji nakojé.
56001002	Ripalamane ra'apiyá jema'ajeño i'imajeño matajnako rijwa'até je'echú chu, rimaká nanaku ke. Ilé ke rimaká nanaku i'imaká, unká chiyó rikeño'ota eja'awá. Unká wani pajlákachi kalé Tupana, kewaka rimaká.
56001003	Chuwa kaja riphá rená chojé, ñakele chuwa ra'á pu'uwaká riyukuna wajló, raú wawe'epíkaloje rinakojé penaje. Riká, we'ematájeri, wakára'ari nuká riyukuna i'imajeri penaje.
56001004	Tito, pijló nuwakára'a marí puráka'aloji. Nujewemi pikeño'ó Jesucristo ja'apiyá jema'akana i'imaká. Chuwa kaja pajñakani wapechu kaphí richojé. Eko wara'apá Tupana, we'ematájeri Jesucristo wa'até, la'á piká palá.
56001005	Creta te'eré nakú nuyurí pi'imaká Jesucristo ja'apiyá jema'ajeño wa'até pilamá'atakaloje nakaje najló rewá penaje. Nuyurí pi'imaká re pa'akáloje achiñana nakiyana namájeño penaje. Piyukeja pajimila, rewá i'imakare ewá, nuwata pa'aká nanakiyana namájeño penaje. Numaká pijló i'imaká ke nuwátaka pa'aká neká.
56001006	Marí ke i'imakaño pa'ajé namájeño penaje: Achiñana nemakárena nakú: "Unká na kalé nala'á pu'uwaré", ke. Pajluwaja lúnaruna kaja neká. Marí ke kaja namájeño yaní i'imajika: Jesucristo ja'apiyá jema'ajeño ne'emajika. Unká nemalárena nakú: "Pu'uwaré la'ajeñó neká", ke. Palá jema'akaño nachi'iná ja'apiyá kaja ne'emajika.
56001007	Namájeño a'ajeño nanakojó ina'uké, na'akáloje nañaté Tupana wátaka ke la'akana aú. Ñakele marí kajena pa'ajé namájeño penaje: Unká pu'uwaré la'ajeñó kalé; unká kaja najnúcha'alo; unká kaja yúcha'alaño kiñaja; unká kaja yuwéra'alaño; unká kaja wátalaño nókakajo; unká kaja nawajwela liñeru;
56001008	kemaño kaja ya'ajnaya iphákañojlo nayuríkoloje najwa'até nañakaré chu penaje; wéchiruna i'imakaño kaja neká palá la'akaná nakú; we'epiño kaja natukumó palá la'akaná; i'ijnataño kaja palá napéchuwa; palá péchuruna kaja i'imakaño neká; la'añó kaja palá, nawe'epíkare nakojé lokópa'alaja.
56001009	Nema'ajé kaja palá wewíña'atakare nakú ja'apiyá. Kewaka wani riká, napechu i'imakáloje kaphí richojé penaje. Nema'ajé ra'apiyá newíña'atakaloje ajopana rinaku penaje, nala'akáloje nenakú raú nawe'epíkaloje unká paala, unkachu nala'alá kewákaje puráka'aloji kemaká ke. Ilé ke i'imakaño pa'ajé namájeño penaje
56001010	Pa'ajé neká Jesucristo ja'apiyá jema'ajeño amájeño penaje, marí ke ne'iyajena ina'ukena i'imakale: Re kajrú ina'ukena unká wani a'alaño nanakojó kewákaje puráka'aloji. Chaje wani judíona nakiyana, unká wani a'alaño nanakojó riká. Ñakele unká na penaje kalé napuráka'alo i'imalá, e'iyonaja napajlá kajrú ina'ukena wa'até raú.
56001011	Ina'uké jema'aká piyá na'apiyá, namájeño ja'apátajeño najló kewákaje puráka'aloji. Kaja napichata ne'iyajena ina'ukena pechu nakaje newíña'atakare neká unká wani paala aú. Liñeru chaya newíña'ata neká.
56001012	Ilé, pi'imakare e, pajluwa ina'uké i'imari. Nayukupere yukuna i'imajeri penaje ri'imaká. Riká kemari rite'eré eyájena nakú: "Pajlákachina wani Creta te'eré e i'imakaño. Yuriná kaja neká; ijnuruna wani kaja neká; kawale'ekena wani kaja neká", ke rimaká rite'eré eyájena nakú.
56001013	Kewaka rimaká nanaku. Ñaké i'imakale pakha'ajé neká, napechu i'imakáloje palá Tupana puráka'alo chuwá penaje,
56001014	nayuríkaloje naliyó judíona yukupere nakeño'ótakare najluwa ja'apiyá jema'akana. Kaja nayurí naliyó kewákaje puráka'aloji. Neká penájemina jewíña'ataño ajopana nayukupere nakú, nekó nakeño'ótakare najluwa. Pakha'á neká, na'aká piyá nanakojó riká.
56001015	Palá péchurunajlo palani piyuke nakaje Tupana keño'ótakare. Eyá chapú péchurunajlo unká na i'imalá palani, unkale na'alá nanakojé kewákaje puráka'aloji, aphichátakeja napechu i'imakale.
56001016	Nemá nanakuwá: "Palá péchuruna weká Tupana nakú", e'iyonaja nakaje nala'akare aú iná we'epí unká ñaké kalé neká. Chapú nawó ajopana cha; unká kaja nema'alá Tupana ja'apiyá; mejluruna ke wani neká palá la'akanajlo.
56002001	Pewíña'atajika ee ina'uké, pi'ijnatá pipuráka'alo palá kewákaje puráka'aloji chuwá.
56002002	Pimá achiñana peñawa'anijlo, ne'emaká piyá kejátakachina, ajopana iphákaloje na'apí penaje. Pimá kaja najló ne'ejnatákaloje napéchuwa palá, napechu i'imakáloje kaphí Tupana chojé, ñaké kaja Ripuráka'alo chojé. Pimaje kaja najló nawátakaloje íki'ija Tupana, ajopana ina'ukena wa'até. Pimá kaja najló ne'emakáloje kawajwéruna Tupana ja'apiyá jema'akana nakú, namákachu chapú kaje yajwé.
56002003	Ñaké kaja pimájika inaana peñawa'anijlo nephákaloje Tupana ja'apí, nala'akáloje piyuke nakaje palá riwátaka ke. Pimá kaja najló, nachapújra'ako piyá pajwa'atéchaka. Pimá kaja najló, nayuwéra'ako piyá. Pimá kaja najló nala'akáloje palá, raú namátakaloje ajopana ñaké kaja la'akana aú.
56002004	Palá la'akaná aú newíña'ataje ináyana nawátakaloje íki'ija naluna, nayani, kele penaje.
56002005	Palá nala'ajíkare aú namátaje ináyana ne'emakáloje jápakachina penaje. Namátaje kaja neká ne'emakáloje palá péchuruna penaje. Namátaje kaja neká ne'emakáloje palá naluna ja'apiyá jema'ajeño penaje. Ilé ke inaana pheñawa'aní la'ajika ináyana jenakú ne'emakáloje palá la'akaño raú penaje. Ajopana pura'akó piyá pu'uwaré Tupana puráka'alo nakú, nala'ajé ilé ke.
56002006	Ñaké kaja pimájika walijímakanajlo ne'emakáloje jápakachina.
56002007	Piká amátajeri kaja neká palá la'akaná aú. Pewíña'atajika neká kewá, piphá wani kewákaje puráka'aloji ja'apí.
56002008	Pimá kaja palá nakaje nakú, nemaká piyá pinaku: "Unká paala ripuráka'alo", ke. Palá la'akaná aú chapú péchuruna wanaku apáña'ajo na'apiwá, unkale na nachapújra'alajo wanaku.
56002009	Marí ke pimájika Jesucristo ja'apiyá jema'ajeño, jápaño ajopana wa'atejlo: Pimá najló nema'akáloje nakariwate ja'apiyá palá, nala'akáloje piyuke nakaje nakariwate wátaka ke penaje. Pimá kaja najló napiyákaka piyá nanakojó nakariwátena.
56002010	Pimá kaja najló nata'aká piyá nakaje naliyá. Ilé ke la'akana aú palá nakariwátena pechu watána'ajika nanakojé, raú kaja nawe'epeje palánija riká wewíña'atakare neká we'ematájeri Jesucristo nakú.
56002011	Kaja Tupana la'arí pu'uwaká nakaje riwátakare la'akana ina'ukéjloje penaje, piyuke ina'uké i'imakólojejla kapichákajo liyá raú.
56002012	Iná i'imaká aú ripalamane, unká iná la'alá apo'ojó ke nakaje rimaká ke liyá. Iná yurí kaja pu'uwaré la'akaná iná liyó. Ripalamane aú kaja iná i'imá palá péchuri Tupana wátaka ke la'akana nakú.
56002013	Ilé kaje la'akana nakú we'emajé a'ajná Jesucristo iphájika majó ejená. Ripa'ajó piño majó, rimaká i'imaká ke. Riwátakana nakú weká maare. Palá wapura'ajiko we'ematájeri, wachi'inárikana wani Jesucristo nakú.
56002014	Riká taka'arí wachaya i'imaká, raú ri'imatá weká pu'uwaré wala'akare liyá. Ri'imatá weká we'emakáloje rile'ejena ina'ukena, palá péchuruna rijló, wéchiruna palá la'akaná nakú penaje.
56002015	Pewíña'ata ina'uké marí numakare nakú. Pi'imá riyukuna najló, kaphí napechu i'imakáloje raú penaje. Unkaja ke na'á nanakojó riká, pakha'á neká. Nawakára'ajeri piká. Marí ke pila'akáloje penaje no'ó pi'imaká. Marí ke pila'ajika neká, napechu i'imaká piyá mapéjari keja pinaku.
56003001	Pimá kaja pijwa'atéjenajlo nema'akáloje piyuke nawakára'ajeño ja'apiyá. Pimá kaja najló ne'emakáloje wéchiruna piyuke nakaje palani la'akana nakú.
56003002	Pimá kaja najló, napura'akó piyá pu'uwaré ina'uké nakú. Pimá kaja najló, nakha'ákako piyá pajwa'atéchaka. Pimá kaja najló ne'emakáloje ina'uké wani piyuke ina'uké wa'até, eyá nala'aniña nanakuwá ajopana chá'atajeño ke piyuke ina'uké wa'até.
56003003	Re ina'uké nakiyana unká wani napechu i'imalá najló palá. Ñaké kaja we'emaká júpimi, kapichájeño penájena we'emaké wakajé. Pu'uwaré wala'ajika; unká paala wala'ajika; unká kaja wema'aké Tupana ja'apiyá; wéchirunaja we'emajika pu'uwaré la'akaná nakú; unká ina'ukélaruna kaja we'emajika. Chapú kaja wapechu i'imajika ajopana ina'ukena nakú, nachá'atajikale weká. Ñaké kaja napechu i'imajika wanaku chapú. Ilé kajé aú wapechu i'imajika chapú panakuwáaka.
56003004	E'iyonaja we'ematájeri Jesucristo we'epiri wamu'ují. Wawe'epí íki'ija wani Tupana wátaka ina'uké,
56003005	aú kalé riwe'epí wamu'ují. Ri'imatá weká kapichákajo liyá rijluwa. Unká na kalé wala'á palá ri'imatákaloje weká penaje, e'iyonaja kalé ri'imatá weká kapichákajo liyá. Rika'á kaja wanakiyá pu'uwaré wala'akare. Ra'á kaja wajló Ripechu, we'emakáloje wajé péchuji chuwá penaje.
56003006	Jesucristo palamane aú Tupana a'arí wajló Ripechu, we'emakáloje palá wani ra'apiyá penaje.
56003007	Ripalamane aú palánija weká me'etení Tupánajlo, we'emakáloje rijwa'até matajnako je'echú chu raú penaje. Riká wátakana nakú weká me'etení.
56003008	Kewaka wani marí nakaje numakare nakú. Ñakele nuwata pila'aká nenakú nawe'epíkaloje rinakojé palá raú. Pi'imá kaja Tupana ja'apiyá jema'ajéñojlo riyukuna ri'imakáloje napechu nakuja penaje, nala'akáloje palá ajopana ina'ukena raú. Marí ke la'akana palani piyuke ina'ukénajlo.
56003009	Pipura'aniño najwa'até mapéjari puráka'aloji nakú. Re nayukupere, nachi'iná michuna yukuna, nakha'ákono pajwa'atéchaka Moisés puráka'alomi jimaje. Unká na penaje kalé nakaje napura'akaro nakú i'imaká.
56003010	Re ka'ajná apú ijwa'até, apichátari inakiyana pechu ripuráka'alo aú. Eko pimá rijló riyuríkaloje riliyó riká. Pimá rijló rinaku pajlúwape, iyaampe ka'ajná. Unkaja ke rema'á pa'apiyá, pácho'ota riká inakiyana e'iyayá.
56003011	Kaja piwe'epí ilé kajena ina'ukena pechu la'akó apo'ojó, nayuríkale kewákaje puráka'aloji naliyó. Pu'uwaré nala'akare aú iná we'epí Tupana wajájikarena penájena neká.
56003012	Nuwakára'aje ilé ka'ajnó Artemas ka'ajná, Tíquico ka'ajná. Riphájika ilé ño'ojó lanakiya pi'ijnajé majó nomaje, pajimila Nicópolis ejo. Pila'á mawó pikó pi'ijnakáloje rejo penaje. Rewá nuwata i'imakana yawijá i'imajika ketana.
56003013	Eko pa'á Zenas, Apolos, kele ñaté. Ina'uké chaya pura'ajero Zenas. Eko pa'á najló nakaje nawátajikare kaje, nala'aká piyá kamu'ují nakaje nakú na'apájika ewá.
56003014	Eko pimá pijwa'atéjenajlo, na'achí ina'uké ñaté nakaje nala'akare kamu'ují nakú aú. Ilé ke la'akana aú pijwa'atéjena la'ajeño palá. Unká ne'emalaje mapeja marí eja'awá chu.
56003015	Piyuke nujwa'até i'imakaño maare kemaño pinaku: "Eko palá rijló ka'ajnó. Eko palá kaja Jesucristo ja'apiyá jema'ajeño re i'imakáñojlo". Pajñakani wema'aká Jesucristo ja'apiyá najwa'até. Nuwata Tupana la'aká iká palá piyukeja. Kaja.
57001001	Maare nujwa'até Timoteo. Jesucristo ja'apiyá jema'ajeri kaja riká wajwa'até. Rijwa'até wawakára'a pijló marí puráka'aloji. Jesucristo yukuna nu'umaká chona maare nuká ina'uké wajákelana chu me'etení. Piká, Filemonjlo, wawakára'a marí puráka'aloji. Wajápaka'ala wáke'ewe piká. Palá wapechu pinaku.
57001002	Wawakára'a kaja marí puráka'aloji Jesucristo ja'apiyá jema'ajeño piñakaré chojé awakákañojlo. We'eweló Apia, eyá Ariquipo, kélejlo piya'ataje kaja riká. Ariquipo jápari kaja Tupánajlo, weká ke kaja.
57001003	Nuwata Tupana, Ri'irí Jesucristo wa'até, la'aká inaku palá. Wara'apá wani Tupana, eyá Jesucristo wawakára'ajeri wani.
57001004	Nupura'akó Tupana wa'até kewá nupura'akó pinaku. Numano rijló pinaku: "Palá pila'aká nuká, rema'akale pa'apiyá", ke.
57001005	Nemá kaja nojló pinaku: "Íki'ija Filemón wátaka Tupana, rile'ejena ina'ukena wa'até. Kaphí wani kaja ripechu Jesucristo chojé".
57001006	Nupechu, ke kaja pipechu Tupana chojé kaphí. Nupura'ó kaja Tupana wa'até pinaku piwe'epíkaloje richaje, richaje, ke meke Jesucristo la'aká iná nakú palá wani nakojé.
57001007	Pu'ují nupechu pinaku, íki'ija piwátakale Tupana, ajopana ina'ukena wa'até. Palá pila'akare i'imari kaja palá ajopana Jesucristo ja'apiyá jema'ajeño nakú. Palá nupechu la'akó raú.
57001008	Jesucristo ja'apiyá jema'ajeri piká; ra'apiyá jema'ajeño wakára'ajeri nuká. Ñakele nuwátakela, nuwakára'ajla pila'aká nakaje numaká ke.
57001009	Kajrú nuwátaka piká, ñakele numá pijló: Eko pila'á nojló nakaje. Kaja phíyu'uke cha nuká. Jesucristo wakára'akarena riyukuna i'imajé nakiyana nuká. Ina'uké wajákelana chu nuká me'etení, noma'akale Jesucristo ja'apiyá.
57001010	Numá pijló: Eko pila'á Onésimojlo nakaje. Maare ina'uké wajákelana chu nu'umanoja rikeño'ó Jesucristo ja'apiyá jema'akana. Ñakele chuwa kaphí ripechu Jesucristo chojé, nu'umakale riyukuna rijló i'imaká.
57001011	Júpimi rijápake pijwa'até. Mapeja wani rijápajika pijló i'imajika, unká pa'aké rijló riwemí. Chuwa kaliyani riká nojló. Ñaké kaja ri'imajika pijló.
57001012	Ilé ka'ajnó nuwakára'aje piño riká rapumí chuwá pijwa'até jápaje. Eko pipechu i'imá palá rinaku, pipechu i'imaká nunaku ke kaja.
57001013	Palani nojló riyuríkelo nujwa'até maare, ra'akáloje nuñaté maare ina'uké wajákelana chu nu'umaká ketana. Papumí chojé keja riyuríkojla ra'akáloje nuñaté. Jesucristo yukuna nu'umaká ajopánajlo chona nuká maare ina'uké wajákelana chu.
57001014	Unká nuwátala riyuriko maare, unkaja ke pipechu i'imá ñaké kaja rinaku. Unká kaja nuwátala pijló kemakana: "Eko pimá rijló riyuriko nujwa'até maare", ke. Piwátajika ee riyuriko, riyurejo maare. Palani kaja nojló ilé ke pipechu nakú ri'imajika ee.
57001015	Apala meketánaja ka'ajná Onésimo i'ijnañaaka pi'imaká, rejomi ri'imakáloje pijwa'até eja'awá chu pi'imajika ketana penaje.
57001016	Mapeja pijwa'até jápajeri ri'imajika. Chuwa unká ñakeja kalé ri'imajika. Palá wani nupechu rinaku. Kajrú kaja piwátajika riká, nuwátaka riká chaje piwátajika riká, pijwa'até jápajeri ri'imakale. Wejena nakiyana riká chuwa, Jesucristo ja'apiyá jema'ajeri ri'imakale.
57001017	Pipechu i'imajika ee nunaku: "no'owé riká", ke, pajñakani wapechu i'imakale kaphí Jesucristo chojé, e ñaké kaja pipechu i'imajé rinaku.
57001018	Apala rila'á ka'ajná chapú pi'imaká; rejo'okaja ka'ajná rilewérika pijló. Eko pimá nojló no'okáloje pijló riwemí.
57001019	Nuká Pablo lana'arí pijló marí nuyáthe'ela aú. Nuká a'ajeri pijló rilewérikare wemí. I'imaká e'iyonaja numá pijló: Nochojé kalé pi'imaó i'imaká, unká naje kalé numá pijló naka riká numá, kaja piwe'epíkale naka riká.
57001020	No'owé piká, pema'akale Jesucristo ja'apiyá, noma'aká ra'apiyá ke kaja. Palá Jesucristo ja'apiyá jema'ajeño la'aká papechúkaka. Ñakele pila'á numaká pijló ke. Raú pila'ajé nupechu palá.
57001021	Numá pijló ilé ke, nuwe'epíkale pila'ajika numaká pijló chaje wani.
57001022	Re apú nakaje nuwata pila'aká. Eko pilamá'ata nopukuna nupé nuyuríkoloje pijwa'até penaje. Kaja ipura'ó Tupana wa'até nunaku nácho'otakaloje nuká ina'uké wajákelana chiyá penaje. Ñakele nu'umajé ka'ajnó ijwa'até.
57001023	Epafras kemari pinaku: "Eko palá rijló ka'ajnó", ke. Maare riká ina'uké wajákelana chu nujwa'até, Jesucristo ja'apiyá jema'ajeri ri'imakale.
57001024	Ñaké kaja Marcos, Aristarco, Demas, Lucas, kele kemaká pinaku: "Eko palá rijló ka'ajnó", ke. Neká kalé a'añó nuñaté nujápaka'ala la'akana aú.
57001025	Nuwata wawakára'ajeri Jesucristo la'aká iká palá ka'ajnó. Kaja.
58001001	Júpimi Tupana wakára'a na'apátaka Ripuráka'alo wa'ajútaya michúnajlo i'imaká. Pulapé ripura'ajiko najwa'até. Ne'iyajénajlo rimaké nakaje nakú natapú chu, eyá ne'iyajéjnajlo rimaké rinaku Ripechu aú ja.
58001002	Eyá weká kaja penaje i'imakaño jema'añó riyukuna, Tupana i'irí ja'apátakale wajló i'imaká. Riká ja'apiyá weká me'etení. Ri'irí wa'até Tupana keño'ota piyukeja wani nakaje i'imaká. Ra'á kaja ri'imaká ri'imakáloje piyukeja nakaje minárikana penaje.
58001003	Palájne'eke wani Tupana, piyuke wani la'ajerí kaja riká. Riká ke kaja Ri'irí. Rara'apá pechu keja kaja ripechu. Piyuke nakaje eja'awá chu i'imakare, je'echú chu i'imakare wa'ató, i'imari ñaké ke Ripuráka'alo aú. Ri'irí i'imaká marí eja'awá chu wakajé ritaka'á a'awaná apiyákakanami nakojé wachaya, rika'akáloje pu'uwaré wala'akare waliyá. Ritaka'aká ejomi, ripa'ó piño rapumí chuwá je'echú chojé. Re Tupana a'arí riká rijwa'até wakára'ajeri penaje.
58001004	Ajopana Tupana wa'atéjena, je'echú chiyájena (ángeles), chaje wani Jesucristo, Tupana i'irí ri'imakale.
58001005	Iná we'epí nachaje riká, Tupana kemakale marí ke Ri'irijlo i'imaká: "Chuwa ina'uké we'epíjika Nu'urí piká, eyá nuká Para'apá. Unká rimalá ñaké rijwa'atéjena, je'echú chiyájena, nakiyana nakú. Ri'iríjloja kalé rimá ilé ke i'imaká".
58001006	Tupana wakára'ari Ri'irí eja'awá nakojé i'imaká, rimotho'okáloje marí eja'awá chu penaje. Riwakára'aka riká majó yámona, rimá rijwa'atéjena, je'echú chiyájenajlo, marí ke i'imaká: "Iphá ra'apí, ichaje wani ri'imakale".
58001007	Tupana kemari kaja nanaku: "Nujwa'até jápajeño neká. Nowíña'ata neká karená, kera'athani wa'até la'aká nakaje ke, nala'akáloje nojló nakaje raú penaje".
58001008	Eyá rimá Ri'irijlo: "Piká i'imajeri ina'uké Chi'inárikana. Ne'emakana penaje pi'imajika. Nawakára'ajerija pi'imajika ñakeja. Nala'akáloje palá penaje piwakára'aje neká.
58001009	Kajrú wani piwátaka nala'aká palá, eyá unká piwátala nala'aká pu'uwaré. Ñakele no'ó piká pi'imakáloje ajopana pijwáke'ena chaje wakára'ajeri penaje", ke Tupana kemaká rijló i'imaká.
58001010	Rimá piño Ri'irijlo: "Piká nawakára'ajeri keño'ótari eja'awá, je'echú wa'até i'imaká. Piyukeja nakaje richu i'imakare wa'ató pikeño'ota kaja i'imaká.
58001011	Piyukeja nakaje pikeño'ótakare i'imaká tajnájero. A'arumakaji jupichumi tajnako, ke kaja ritajnájiko. Eyá piká, unká tajnákajo penaje kalé i'imajika piká.
58001012	Piká nójeri pachájechaka nakaje pikeño'ótakare, iná noka pachájechaka a'arumakaji ke. Iná apiyákaka a'arumakaji, ke kaja papiyájika nakaje pikeño'ótakare. Eyá piká, unká wani apiyákalajo. Ñakeja pi'imajika matajnako", ke Tupana kemaká Ri'irijlo.
58001013	Rimá piño rijló: "Nowa'á pi'imajé piwakára'akaloje nujwa'até penaje. A'ajná nuchá'atajika chapú pinaku péchuruna ejená piwakára'aje nujwa'até maare". Rijloja kalé rimá ñaké i'imaká, eyá rijwa'atéjena, je'echú chiyájena nakiyánajlo, unká rimalá ñaké.
58001014	Tupana wa'atéjena, je'echú chiyájena, péchujija neká. Rijwa'até jápajeño neká. Riwakára'a neká eja'awá chojé na'akáloje ina'uké ñaté napechu aú ra'apiyá jema'akana aú.
58002001	Ñaké i'imakale wa'ajé wani wanakojó chuwa Jesucristo yukuna wema'akare i'imaká, wapechu i'imaká piyá riliyá apo'ojó.
58002002	Júpimi Tupana wakára'a rijwa'atéjena, je'echú chiyájena, ja'apátaka ina'ukejlo Ripuráka'alo i'imaká. Ne'emakárenajlo riyukuna júpimi i'imaká riwajá, unká pachá na'alá nanakojó Ripuráka'alo.
58002003	Unká wani we'emalajo kapichákajo liyá wala'ajika ee mapeja ke wajluwa palá wani rila'akare wachaya i'imaká. Wawakára'ajeri Jesucristo i'imari paineko Tupana i'imataka ina'uké kapichákajo liyá yukuna i'imaká. Ra'apiyá jema'ajeño we'epiño kewaka ri'imaká, raú na'apata kaja wajló Ripuráka'alo i'imaká.
58002004	Eyá Tupana la'arí kaja kajrú nakaje we'iyá, wawe'epíkaloje raú kewaka ri'imaká. Ripechu a'arí ra'apiyá jema'ajeño nakiyánajlo we'epíkaje apujlo, apujlo ke, riwátaka ke, raú wala'akáloje palá ajopana nakú riwátaka ke.
58002005	Apú eja'awá i'imajeri piño. Riwakajé re kaja richu i'imajíkaño wakára'ajeño i'imajika. Unká Tupana a'alaje rijwa'atéjena, je'echú chiyájena nakiyana, rewájena wakára'ajeño penaje.
58002006	Re Tupana puráka'alo lana'akéjami chu riyukuna. Pajluwa kemari Tupánajlo: "¿Meke chi pijló ina'uké, pa'akáloje pinakojó neká penaje?
58002007	Piká wakára'ari neká ne'emakáloje pijwa'atéjena, je'echú chiyájena ja'apejé, ne'emajika meketánaja. Palá wani pipechu nanaku. Palá pila'aká neká, ajopana ina'ukena pechu i'imakáloje palá nanaku raú. Piyuke nakaje pila'akare i'imakáloje nale'ejé penaje, pa'ajé kaja neká. Pa'ajé kaja neká, ne'emakáloje ajopana wakára'ajeño penaje,
58002008	ne'emakáloje kaja piyukeja nakaje minaná penaje", ke rimaká Tupánajlo. Tupana kemari ina'uké nakú: "No'ojé neká piyukeja ina'ukena wakára'ajeño penaje. Piyukeja nakaje i'imajíkare minaná ne'emajika", ke rimaká. Maárejecha unká jo'ó wamala ñaké riká.
58002009	Maare eja'awá chu Jesucristo i'imaká wakajé, ri'imá Tupana wa'atéjena, je'echú chiyájena, ja'apejé. Íki'ija wani Tupana wátaka ina'uké, ñakele riwata Jesucristo taka'aká nachaya i'imaká. Raú rila'á palá piyukeja ina'ukena nakú.
58002010	Tupana le'ejé waja piyukeja nakaje, rikeño'ótakale ri'imaká. Riwakára'a Ri'irí Jesucristo ña'aká chapú kaje yajwé panaku, raú ri'imatákaloje ina'uké kapichákajo liyá. Raú rila'á palá piyukeja Tupana wátakare kaje. Ne'ematájeri ri'imakale, piyukeja ra'apiyá jema'ajeño ripalamane.
58002011	Tupana unká wajálaje ra'apiyá jema'ajeño pu'uwaré nala'akare pachá, Jesucristo a'akale neká rijwa'atéjena penaje. Jesucristo jara'apá Tupana. Neká, ra'akárena rijwa'atéjena penaje, jara'apá riká. Raú Jesucristo kemari nanaku: "Nojena neká", ke. Unká rapáña'alo ñaké nanaku kemakana ja'apí.
58002012	Tupana puráka'alo lana'akéjami kemari Jesucristo nakú, meke rimaká Rara'apajlo i'imaká: "Tupana, nu'umajé piyukuna nojénajlo. Notaneje kaja piyale kajrú ina'ukena awakáka'alo e'iyá".
58002013	Rimá kaja rijló: "Kaphí nupechu i'imajika pichojé. Eyá piyani, pa'ajíkarena nojló, wa'até nu'umajé maare", ke rimaká Rara'apájlo.
58002014	Rimakárena nakú: "Piyani neká", ke, ina'uké neká, rimá nakú ñaké. Jesucristo a'akáloje penaje wañaté, ri'imá weká ke kaja ina'uké. Ñaké ri'imakale wajwa'até, ritaka'á wachaya i'imaká, raú rikapichátakaloje Jiñá Chi'inárikana jápaka'ala ra'apiyá jema'ajeño liyá. Jiñá Chi'inárikana pachá ina'uké kapichó.
58002015	Kajmuruna ina'ukena i'imaká ketana, nakero'okó taka'akaje piyá. Nakero'okó piyá taka'akaje piyá aú, Jesucristo taka'arí ina'uké chaya i'imaká.
58002016	Unká ra'akáloje Tupana wa'atéjena, je'echú chiyájena, ñaté penaje kalé riphá majó i'imaká. Riphá majó ra'akáloje kaphí Tupana chojé péchuruna. Abraham pechu i'imaká richojé kaphí, ke kaja péchuruna ñaté a'ajé riphá.
58002017	Ra'akáloje nañaté penaje ri'imá najwa'até ne'ewé ke, ñakele riwe'epí namu'ují. A'awaná apiyákakanami nakojé ritaka'á ina'uké chaya i'imaká, ripalamane aú ramákoloje kaphírichojé péchuruna chaje. Ilé ke la'akana aú rilamá'ata ina'uké Tupánajlo. Puráka'aloji lamá'atajeri ina'uké chaya Tupana wa'até penaje riká.
58002018	Pu'uwaré la'akaná a'arí kaja Jesucristo me'é rijluwa i'imaká, rila'akáloje pu'uwaré penaje, e'iyonaja unká rila'alá pu'uwaré i'imaká. Ilé ke ri'imakale rijló i'imaká, riwe'epí wañaté a'akana, wala'aká piyá pu'uwaré, pu'uwaré la'akaná a'akachu wame'é rijluwa.
58003001	Nojena, Jesucristo ja'apiyá jema'ajeño iká. Ñakele Tupana a'arí iká, i'imakáloje rile'ejena ina'ukena penaje. Chuwa i'ijnatá ipéchuwa Jesucristo nakú. Ripuráka'alo ja'apátajeri penaje Tupana wakára'a ri'imaká majó. Eyá chuwa rilamá'ata wachaya puráka'aloji Tupana wa'até. Kaphí wapechu riká wemakare nakú ajopánajlo chojé.
58003002	Ramákaloje rile'ejena penaje, Tupana a'arí Moisés i'imaká. Palá ramájika ne'emajika. Ñaké kaja Jesucristo la'ajika palá nakaje najló, Tupana wakára'ajika ke.
58003003	Moisés pechu i'imaká chaje wapechu palá Jesucristo nakú, ripalamane we'emakale Tupana le'ejena. Wamájeri penaje i'imaká chaje riká, a'arí ina'uké Tupana le'ejena penaje.
58003004	Iná amákachu ñakareji, iná we'epí re rila'ajeri. Ñaké kaja Tupana, piyukeja nakaje eja'awá chu i'imakare, eyá je'echú chu i'imakare wa'até, keño'ótajeri. Ñakele rile'ejé waja nakaje piyuke.
58003005	Palá Moisés amaka Tupana le'ejena ina'ukena i'imaká, rijwa'até jápajeri ri'imakale. Nakaje rila'ajíkare aú nawe'epike kaja mékeka nakaje i'imajika a'ajná ño'ojó chami.
58003006	Palá Jesucristo a'aká rinakojó rile'ejena ina'ukena, Tupana i'irí ri'imakale. Pu'ují péchuruna we'emajika, wapechu i'imajika ee kaphí richojé a'ajná wataka'ajika ejená.
58003007	Tupana Pechu kemari: "Na'apátajika ee Tupana puráka'alo yukuna ijló,
58003008	ijnúcha'aniño na'apiyá rema'akana aú, a'ajútaya michuna la'ajika desierto chu ne'emaká wakajé, ke.
58003009	Iyamá ina'uké le'ejé kele (40) jarechí ketana a'ajútaya michuna amaka nula'aká nakaje palá ne'iyowá i'imaká. E'iyonaja nala'aké apo'ojó wani nakaje nuwátaka liyá, namákaloje mékeka nula'aká raú.
58003010	Ilé ke nala'aká i'imaká pachá, nuyúcha'o nachá. Raú numá nanaku: 'Apú kajé puráka'aloji chuwá napéchuwa i'ijnatájeño neká ñakeja. Unká wani nawátala napéchuwa i'ijnatákana Nupuráka'alo chuwá.
58003011	Pu'uwaré nala'ajíkare pachá, nuyúcha'ako nachá'. Raú numá nanaku: 'Unká wani nephálaje te'erí, norukákare najló i'imaká, ejo. Ilé kaje pachá unká kaja nawatána'alaje mapeja chira'akano nakú liyá' ".
58003012	Nojena, i'imá kapechúruna, iyurika piyá Tupana ja'apiyá jema'akana. Apala e'iyajena unká we'epila Tupana. Raú unká wani napechu i'imalá rinaku. Kajmuni, kapechuni riká, ñakele ipechu pajno'oniño riliyá.
58003013	Apo'ojó ila'á ilé kaje liyá. Iwe'epí Tupana i'imataka kaphí Jesucristo chojé péchuruna kapichákajo chiyá. Ila'á penakúchaka, ipechu la'akó piyá ujwí Tupana liyá. Ujwí péchuruna nakiyana la'añó apo'ojó riwátaka ke liyá.
58003014	Jesucristo wa'atéjena we'emajika, unkaja ke wayurí waliyó richojé i'imakana kaphí. Júpimi eyá wakeño'ó kaphí richojé i'imakana. Ñakeja wapechu i'imajika ee kaphí richojé wataka'ajika ejená, we'emajé rijwa'atéjena wani.
58003015	Tupana puráka'alo lana'akéjami kemari: "Ne'emajika ee Tupana yukuna ijló, ijnúcha'aniño na'apiyá rema'akana nakú, júpimi a'ajútayami chuna i'imaká desierto chu i'imaká, ke kaja. I'imaniña ne'emaká ke. Neká núcha'año no'opiyá jema'akana nakú i'imaká".
58003016	Neká, Moisés jácho'otakarena Egipto te'eré eyá i'imaká, jema'añó Tupana puráka'alo i'imaká, e'iyonaja kalé nejnúcha'o ra'apiyá jema'akana nakú.
58003017	Desierto chu ne'emaká wakajé, ne'iyajena la'akeño pu'uwaré. Pachá nakapichó i'imaká, Tupana yúcha'akole nachá. Iyamá ina'uké le'ejé kele (40) jarechí ketana ne'emaká desierto e'iyá.
58003018	Unká jema'alaño Tupana ja'apiyá nakú rimá: "Unká nephálaje te'erí, norukákare najló i'imaká ejo. Unká kaja watána'akaje i'imalaje najló nawatána'akaloje mapeja chira'akano liyá".
58003019	Unká pachá nema'alá ra'apiyá, unká riyurila nephaka te'erí rarukákare najló i'imaká ejo.
58004001	Rejo'o kaja Tupana kemaká ina'uké nakú nawatána'akaloje nakaje nala'akare liyá, ne'emakáloje rijwa'atéjena penaje. Ñakele wamachi wekó palá, ri'imaká piyá apo'ojó wajló.
58004002	Tupana i'imataka ina'uké kapichákajo liyá yukuna ne'emá najló i'imaká, ne'emaká wajló riyukuna i'imaká ke kaja. E'iyonaja unká na penaje riyukuna i'imalá najló, unkale napechu i'imalá kaphí Tupana chojé.
58004003	Eyá weká ra'apiyá jema'ajeño pechu kaphí richojé, raú kalé rijwa'atéjena weká chuwa. Ñakele watána'akaje rimakare nakú yuriro wajló. Tupana kemari júpimi i'imakaño nakú marí ke i'imaká: "Nuyúcha'akole nachá, unká wani nephálaje te'erí norukákare najló i'imaká ejo. Unká kaja watána'akaje i'imalaje najló. Numaká nanaku i'imaká, keja ri'imajika najló". Tupana keño'ótari eja'awá, je'echú, eyá piyukeja richu i'imakare wa'ató. Piyukeja riñapátaka rijápaka'ala la'akana i'imaká wakajé riwátana'a.
58004004	Tupana keño'ótari piyukeja nakaje i'imaká. Ripuráka'alo lana'akéjami e'iyá rimá iyamá kuwá'ata ke kala la'aká (7) nakú: "Iyamá kuwá'ata ke kala i'imaká wakajé, Tupana watána'a rijápaka'ala la'akana liyá".
58004005	Eyá Tupana kemari desierto e'iyowá chira'akaño i'imaká nakú: "Unká nephalaje te'erí najlojé penaje i'imakare ejo, unkale nema'alá no'opiyá. Ñakele najló unká nawatána'akaje i'imalaje nujwa'até", ke rimaká.
58004006	Tupana i'imatari ina'uké kapichákajo liyá. Paineko jema'akaño riyukuna i'imaká, unká wani a'alaño nanakojó riyukuna i'imaká, pachá unká nawatána'ala rijwa'até i'imaká. Ñakele ajopánajlo re watána'akaje, nawatána'akaloje riwakajé Tupana wa'até.
58004007	Wawe'epí ñaké riká, Tupana kemakale apú we'echú ka'alá nakú ina'uké watána'akáloje rapi penaje. Re kaja wajló kele nemakare nakú wawatána'akaloje rapumí Tupana wa'até. Júpimi i'imakaño yámijo, David michú kemari kaja rinaku Tupana Pechu ja'apiyá ke, marí ke: "Chuwaka ne'emajika ee Tupana yukuna ijló, ijnúcha'aniño na'apiyá rema'akana nakú", ke.
58004008	Josué michú wá'ari Israel michú lakénami te'erí, Tupana arukákare najló i'imaká, ejo. Watána'akaje i'imakela najló riwakajé, unká Tupana kemalajla piño apú watána'akaje nakú.
58004009	Ñakele chuwa re watána'akaje ra'apiyá jema'ajéñojlo.
58004010	Tupana watána'aka nakaje rila'akare liyá i'imaká, ke kaja nawatána'aka chuwa nakaje nala'akare liyá.
58004011	Wala'achí chuwa wapechu lokópa'ala palá, raú we'emakáloje Tupana wa'até watána'akaje pukuna chu. Ilé ke wala'ajika ee, unká we'emalaje unká jema'alaño Tupana ja'apiyá i'imaká ke kaja.
58004012	Unká we'emalaje neká ke, Tupana puráka'alo la'akale weká kapechúruna wani. Piyukeja nakaje la'ajerí riká. Puwe'ení jajalu iyamá pumitanó irerí ke riká, rimujlúka'akalejla ya'ajnaje nakaje iná jo'okare e'iyajé. Ñaké kaja Tupana puráka'alo iphaka ya'ajnaje iná pechu e'iyajé. Raú iná we'epí mékeka rijló nakaje iná i'ijnatákare iná péchuwa nakú. Raú iná we'epí kaja mékeka rijló nakaje iná wátakare la'akana.
58004013	Piyukeja nakaje Tupana keño'ótakare e'iyowá, unká na i'imalá rijló micho'otákeja ke. Pu'uwaká waja rijló piyukeja nakaje. Piyukeja we'emajika rijimaje je'echú chu. Re rimaje wajló mékeka rijló nakaje wala'akare marí eja'awá chu we'emaká ketana i'imaká.
58004014	Tupana i'irí Jesucristo. Je'echú chu riká. Rikaja kalé pajluwa puráka'aloji lamá'atajeño wakára'ajeri wani. Wachaya rilamá'ata puráka'aloji Tupana wa'até. Ilé ke ri'imakale wajló, ipechu i'imá kaphí Ripuráka'alo ja'apiyá i'imakana nakú.
58004015	Wapuráka'alo lamá'atajeri wajló riká. Riwe'epí kaja wamu'ují, riwe'epíkale mékajenaka weká, unká wapechu iphala palá la'akaná lokópa'ala. Riwe'epí kaja mékeka nakaje i'imajika wajló, ina'uké ri'imakale i'imaká, weká ke kaja. Rijña'á chapú kaje yajwé panaku i'imaká. Pu'uwaré la'akaná a'aká wame'é rijluwa, ke kaja ra'aká rime'é rijluwa i'imaká, e'iyonaja unká wani rila'alá pu'uwaré i'imaká.
58004016	Weká ke kaja Jesucristo i'imakale, wala'achí chuwa wapéchuwa kaphí, wapura'akóloje rijwa'até piyukeja nakaje nakú penaje. Ripalamane we'emakale, riwe'epí wamu'ují. Ra'á kaja wañaté piyukeja nakaje wala'akare kamu'ují nakú aú.
58005001	Israel michu lakénami nakiyana e'iyayá Tupana a'aké apú, apú ke puráka'aloji lamá'atajeño wakára'ajeri penaje, riká lamá'atakaloje puráka'aloji ina'uké chaya rijwa'até. Ra'aké kaja nakaje mapeja Tupánajlo; rinoke kaja pirájina nakiyana ina'uké apumí chojé ke rijló, pu'uwaré nala'ajíkare chaya.
58005002	Riwe'epike kaja ina'uké pala'atákana pu'uwaré nala'ajíkare liyá. Neká ke kaja ri'imakale, riwe'epike kaja mékajenaka ne'emajika, mapeja ja'ajíkaño pu'uwaré la'akaná chojé, unkale napechu i'imaké palá la'akaná nakú. Raú riwe'epike nañaté a'akana. Riwe'epike kaja palani puráka'aloji chiyá jácho'ojeño ñaté a'akana.
58005003	Pu'uwaré la'ajerí kaja ri'imakale, ajopana ke kaja, rinoke paineko napirana nakiyana pu'uwaré rila'akare chaya, rejomi pu'uwaré ajopana la'akare chaya.
58005004	Unká na kalé a'akerí rikó ri'imakáloje puráka'aloji lamá'atajeño wakára'ajeri penaje, Tupánaja kalé a'akerí neká. Paineko ra'akare i'imaká ií i'imari Aarón.
58005005	Unká kaja rikoja kalé Jesucristo a'aká rikó i'imaká, ri'imakáloje puráka'aloji lamá'atajeño wakára'ajeri. Tupana a'arí ri'imaká. Rimá rinaku: "Nu'urí piká. Chuwa piyukeja we'epíjika Nu'urí piká".
58005006	Rimá kaja rijló: "Ñakeja pi'imajika puráka'aloji lamá'atajeri ina'ukejlo nujwa'até, Melquisedec i'imaká puráka'aloji lamá'atajeri i'imaká, ke kaja", ke rimaká.
58005007	Maare eja'awá chu nenoka Jesucristo yámona i'imaká wakajé, ripura'ó Tupana, we'epiri iná i'imatákana taka'akaje chiyá, wa'até ra'akáloje wani riñaté. Riwakajé rawíyo'oko ripura'akó rijwa'até, riyako wa'ató. Tupana jema'arí ra'apiyá ri'imaká, riwátaka ke la'ajerí ri'imakale.
58005008	Tupana i'irí ri'imaká e'iyonaja rijña'á chapú kaje yajwé panaku, palá rema'akale Rara'apá ja'apiyá.
58005009	Nala'ajika riká chapú, e'iyonaja rema'á Rara'apá ja'apiyá rila'akáloje piyuke riwátaka ke. Raú Tupana a'á ri'imaká ri'imatákaloje ra'apiyá jema'ajeño kapichákajo liyá, ne'emakáloje matajnako rijwa'até je'echú chu.
58005010	Ñaké i'imakale Tupana a'á Ri'irí puráka'aloji lamá'atajeño wakára'ajeri ina'uké chaya penaje, Melquisedec i'imaká ke kaja.
58005011	Rejo'o kaja jo'ó ñó'ope riyukuna numakáloje rinaku ijló penaje, e'iyonaja nuwe'epí puwichani ijló rinakojé we'epíkana, ijnú iwátakale rema'akana.
58005012	Jupichúnami iká Jesucristo ja'apiyá jema'ajeño, ñakele chuwa jewíña'atajla kaja ajopana rinaku, e'iyonaja kalé unká jo'ó iwe'epila palá rinakojé. Raú rejo'o kaja apú jewíña'ataka iká rinaku. Pu'uwakatani Tupana puráka'alo nakú aú jewíña'atakana palani, keráko'opana ke i'imakale rinakojé we'epíkanajlo. Naló chu'uchúreja keráko'opana we'epí i'irakana, unkale nawe'epila na'ajnewá ajñakana, phenawilana ajñaka na'ajnewá ke. Neká ke kaja i'imakale, unká na jewíña'atala iká Tupana puráka'alo puwichá nojé nakú.
58005013	Keráko'opana ke piyukeja unká we'epílaño Tupana puráka'alo nakojé. Unká kaja nawe'epila palá la'akaná nakojé, pu'uwaré la'akaná liyá.
58005014	Eyá pheñawilá ke i'imakaño we'epiño Tupana puráka'alo nakojé palá, raú nala'á palá rimaká ke. Nawe'epí kaja palá la'akaná nakojé, nala'aká piyá ñaké pu'uwaré.
58006001	Chuwa unká wemalaje piño ijló puráka'aloji iná kemakare nakú wajé keño'okaño Tupana puráka'alo jema'akánajlo ke. Najló iná kemá paineko napechu i'imakáloje kaphí Jesucristo chojé, ri'imatákaloje neká kapichákajo liyá, nayuríkaloje pu'uwaré la'akaná naliyó. Kaja pulapecha iká jema'aká riyukuna, ñakele unká nu'umalaje piño ijló riyukuna. Maare eyá we'ejnataje wapéchuwa wala'akáloje piyukeja nakaje Tupana wátaka ke nakú.
58006002	Unká kaja nowíña'atálaje iká bautismo kaje nakú; unká kaja nowíña'atalaje iká iná yáthe'ela to'otákana Jesucristo ja'apiyá jema'ajeño nakiyana nakojé, ne'emakáloje Tupana wa'até jápajeño raú; unká kaja nowíña'atalaje iká kaja taka'akaño makápo'ojiko piño nakú; unká kaja numalaje ijló mékeka Tupana wajájika ñakeja wani unká jema'alaño ra'apiyá nakú.
58006003	Tupana wátajika ee, wemaje ijló apú nakaje nakú.
58006004	Ne'iyajena keño'oñó Jesucristo ja'apiyá jema'akana; nawe'epí kaja mékeka nakaje i'imajika najló je'echú chu nakojé; nakeño'ó kaja Tupana Pechu ja'apiyá i'imakana.
58006005	Palá napechu Tupana puráka'alo nakú. Namá kaja mékeka Tupana la'aká palá nakaje, rikaja kalé la'akare, raú nawe'epí meke la'ajérika riká.
58006006	Ilé kaje nakojé we'epéjeño ne'emaká e'iyonaja, nayurí naliyó Tupana chojé i'imakana kaphí, raú napechu pajno'ó riliyá. Unká meke iná la'alajla neká napala'atákoloje piño napéchuwa pu'uwaré nala'akare liyá. Unká ina'ukélaruna i'imakaño nenoke a'awaná apiyákakanami nakojé i'imajika. Unká ilé ke la'ajerí kalé Jesucristo i'imaká, e'iyonaja nenó ñaké ri'imaká. Kaja yuríkaño naliyó ra'apiyá jema'akana, la'añó riká unká ina'ukélari ke najluwa. Raú nala'á piño namákaja riká.
58006007	Nakaje ichá ijí, iná ejátakare te'erí e'iyajé, ke ina'ukena nakiyana. Juni ja'akó re'iyajé aú palá nakaje icha ijí iphaka re'iyá. Ñaké kaja Tupana palamane aú ne'iyajena la'aká palá.
58006008	Eyá kawichicha ka'ajná iná i'ikakapere, lukú kaje, jimichi kaje iphákale re'iyá aú, unká na penaje kalé ri'imakale, iná kára'a riká. Ñaké kaja Tupana la'aká neká unká wátalaño ra'apiyá i'imakana. Neká kajena amájeño riwajájika neká yajwé, unkale nala'alá palá ripalamane aú.
58006009	Eyá ijló nojena, nuwátakarena, unká ñaké kalé ri'imajika. Wawe'epí palá Tupana la'ajika iká, ri'imatákarena kapichákajo liyá i'imakale.
58006010	Iká unká yurílaño iliyó ra'apiyá jema'akana. Riwe'epí palá ila'akare nakojé; riwe'epí kaja palá a'ajika ajopana Jesucristo ja'apiyá jema'ajeño ñaté. Ñakeja jo'ó a'aká nañaté me'etení.
58006011	Pu'ují ipechu palá la'akaná nakú. Wawata i'imaká ñakeja la'akana nakú a'ajná Jesucristo pa'ajiko piño majó ejená, raú nakaje je'echú chu i'imakare yuréjero ijló.
58006012	Ñakele ila'aniña ijnú nakaje ilé kaje chaya. Ajopana, kaphí péchuruna Tupana chojé, unká la'alaño napéchuwa ujwí ra'apiyá jema'akana nakú, chapú kaje yajwé namaka e'iyonaja. Raú ra'ajé najló nakaje rimakare nakú najló i'imaká ke.
58006013	Júpimi Tupana kemá Abraham michujlo i'imaká nakaje palani rila'ajíkare rijló nakú. Unkale na apú i'imalá richaje wani péchuri, rimá rijló rinakuwaja, riwe'epíkaloje ñakeka ri'imajika rijló.
58006014	Tupana kemari rijló: "Nula'ajé pinaku palá, ñakele kajrú pilakénami i'imajika", ke rimaká.
58006015	Riká wátakana nakú ri'imá, unká riyurila riliyó riwátakana. Kaja ewaja ri'imá Abrahamjlo rimaká rijló i'imaká ke.
58006016	Pajluwa kemakachu apujlo: "Nula'ajé numaká pijló ke", rimakachu apú nakú rapumí chojé ke, richaje péchuri nakú, kaja keja nemakare nakú yuríjiko najló. Rejomi unká na pura'alajo piño rinaku.
58006017	Palá Tupana la'aká ina'uké nakú. Riwata nawe'epika rimaká ke wani la'ajérika riká. Riwata kaja nawe'epika unká rapiyákalaje ripechu rila'akana liyá. Rimaká keja ri'imajika.
58006018	Tupana kemari wanaku rila'ajé wanaku palá. Rimá kaja rinakuwá wawe'epíkaloje rimaká ke, keja ri'imajika wajló. Unká méño'ojo Tupana pajlala. Kaphí richojé i'imakaño, i'imajeño palá. Ilé kaje nakojé we'epíkana la'arí wapechu kaphí, wácho'oko piyá riliyá.
58006019	Tupana i'imatájeri weká kapichákajo liyá, wapechu i'imakale kaphí Jesucristo chojé. Wawe'epí kaja nakaje je'echú chu i'imakare i'imajika wajló.
58006020	Kaja Jesucristo i'ijná watukumá rejo. Tupana awa'á riká me'etení. Puráka'aloji lamá'atajeño wakára'ajeri wani riká ina'uké chaya Tupana wa'até. Kaja keja ri'imajika. Melquisedec i'imaká puráka'aloji lamá'atajeri ina'uké chaya i'imaká, ke kaja Jesucristo i'imajika.
58007001	Pajimi Salem eyájena i'imakana Melquisedec i'imaká. Tupana, ajopana chaje wani i'imakare, wa'até rilamá'atake puráka'aloji ina'ukejlo. Riká pura'aró Abraham michú wa'até i'imaká. Riká, rijwa'atéjena wa'até, i'imaño nókakajo nakú ajopana wa'até. Neká cha'ataño ne'emaká. Nañapátaka nókakajo ejomi napa'ó. E Melquisedec iphari Abraham nakú. Riphaka rinaku ee, ripura'ó Tupana wa'até rinaku rila'akáloje riká palá penaje.
58007002	Rejomi Abraham a'arí Melquisedecjlo nakaje, najña'akare napinana nachá'atakarena i'imaká liyá, nakiyana. Iyamá thé'ela (10) kele nakaje najña'akare nakiyana, ra'á rijló pajluwano, pajluwano ke. "Palá wakára'aka", ke kemakana rií i'imaká Melquisedec. Eyá Salem, ke kemakana i'imari: "Palá pajwa'atéchaka i'imakaño ñakajela", ke. Reyájena i'imakana ri'imaká.
58007003	Unká Melquisedec chi'iná, eyá ra'ajútaya michuna, kajena yukuna i'imalá. Unká kaja rimotho'oká yukuna i'imalá, eyá ritaka'aká yukuna unká kaja i'imalá. Tupana i'irí keja kaja ri'imaká. Ina'uké chaya Jesucristo lamá'ata puráka'aloji Tupánajlo. Ñakeja ri'imajika ilé kaje la'akana nakú, unká rácho'olajo richiyá.
58007004	Ajopana chaje Melquisedec i'imakale, Abraham a'á rijló pajluwano, pajluwano ke nakaje iyamá thé'ela kele nakaje najña'akare i'imaká nakiyana. Raú iná we'epí Abraham chaje Melquisedec i'imaká.
58007005	Moisés michú wakára'ari na'aká iyamá thé'ela kele nanane i'imakare nakiyana pajluwano, pajluwano ke Tupana wa'até jápajeñojlo. Levita michú lakénami nakiyana ne'emaká. Neká'ana ne'emajika e'iyonaja, najña'aké naliyá riká.
58007006	Eyá Melquisedec, unká Levita michú lakénami nakiyana kalé ri'imaká, e'iyonaja rijña'á Abraham liyá iyamá thé'ela kele rinane nakiyana ra'akare rijló pajluwano, pajluwano ke. Ripura'ó kaja palá rinaku Tupana wa'até rila'akáloje riká palá penaje. Abrahamjlo Tupana awaká kajrú nakaje i'imaká riyuríkaloje rilakénamijlo penaje.
58007007	Iná chaje i'imaká kemari ra'apejé i'imakare nakú Tupánajlo, rila'akáloje riká palá penaje.
58007008	Kapichákajo penájena Levita michú lakénami i'imaká. E'iyonaja na'aké najló nanane nakiyana i'imajika. Eyá Melquisedec, "Unká kapichákajo penaje kalé ri'imaká", ke Tupana puráka'alo kemaká rinaku i'imaká. Rijló Abraham a'arí iyamá thé'ela kele nakaje rikapi i'imakare nakiyana pajluwano, pajluwano ke.
58007009	-
58007010	Unká chiyó Levita motho'ó i'imaká, Melquisedec iphari rinaku. Abraham lakénami nakiyana Levita i'imaká. Riwakajé Abraham a'arí Melquisedecjlo iyamá thé'ela kele nakaje rikapi i'imakare nakiyana pajluwano, pajluwano ke i'imaká, rilakénami apumí chojé ke.
58007011	Tupana kemari Levita michú lakénami nakú, neká i'imakáloje puráka'aloji lamá'atajeño ina'uké chaya penaje. Napuráka'alomi ja'apiyá Israel michú lakénami yuró. E Tupana a'á piño pajluwa ina'uké kaja penaje puráka'aloji lamá'atajeri ina'uké chaya penaje. Melquisedec nakiyánami ke ri'imaká, unká ajopana ke kalé ri'imaká. Palani ñakeja napumí chojé a'akana i'imakela, unká na penaje Tupana a'alajla apú kaja penaje, e'iyonaja ra'á piño apú ri'imakáloje Melquisedec ke kaja. Unká ra'alá apú, Aarón michú nakiyana na'ajika i'imajika ke kaja.
58007012	Na'akela ajopana nakiyana ina'uké chaya puráka'aloji lamá'atajeño penaje, napiyákajla najló nakaje nawakára'akare nala'aká ne'emakáloje ra'apiyá penaje.
58007013	Tupana puráka'alo lana'akéjami kemari Jesucristo nakú: "Ajopana nakiyana ri'imajika. Ñakele unká na'alaje apú ne'iyayá ri'imakáloje puráka'aloji lamá'atajeri ina'uké chaya penaje".
58007014	Nawe'epí palá Judá michú lakénami nakiyana Jesucristo i'imaká, marí eja'awá chu ri'imaká wakajé. Unká Moisés kemalá Judá nakiyana nakú ne'emakáloje puráka'aloji lamá'atajeño ina'uké chaya penaje.
58007015	Raú iná we'epí Tupana apiyákaka nakaje júpimi ke nala'ajíkare. Ñakele ra'á apú puráka'aloji lamá'atajeri ina'uké chaya penaje ri'imakáloje Melquisedec ke kaja.
58007016	Unká Tupana a'alá Jesucristo, júpimi na'ajika ne'emajika ke kaja. Unká tajnákajo penaje kalé ri'imajíkale, ra'á ri'imaká.
58007017	Tupana kemari Jesucristo nakú: "Ñakeja pi'imajika puráka'aloji lamá'atajeri ina'uké chaya nujwa'até. Melquisedec i'imaká, ke kaja pi'imajika", ke rimaká rinaku.
58007018	Unká méño'ojo ina'uké la'aké nakaje Moisés michú wakára'ajika nala'aká ke, maliyáruna ne'emajíkale rila'akánajlo. Ñakele unká na penaje ri'imaké najló.
58007019	Ripuráka'alomi ja'apiyá jema'akana aú unká méño'ojo ne'emaké unká japi la'alaño pu'uwaré ke Tupánajlo. Rapumí chojé re apú yuró, la'arí iná palá. Chuwa richojé wapechu kaphí, raú wephajla ripalamane aú Tupana ja'apí.
58007020	Tupana kemari Jesucristo nakú ri'imakáloje puráka'aloji lamá'atajeri ina'uké chaya penaje. Kaja keja ri'imajika ñakeja wani.
58007021	Ajopana puráka'aloji lamá'atajeño, ripiyá i'imakaño, nakú unká rimalá i'imaká: "Kaja keja ne'emajika", ke. Jesucristo nakuja kalé rimá: "Kaja keja ri'imajika ñakeja wani", ke. Rijló kaja rimá: "Unká wani nopiyákalaje pi'imajika. Ñakeja pi'imajika puráka'aloji lamá'atajeri ina'uké chaya nujwa'até", ke rimaká.
58007022	Jesucristo la'arí wajló nakaje Tupana kemakare nakú i'imaká, ñakele apú puráka'aloji chaje palaka riká wajló.
58007023	Kajrú puráka'aloji lamá'atajeño ina'uké chaya i'imaká a'ajná nataka'aká ejená.
58007024	Eyá Jesucristo, unká tajnákajo penaje kalé ri'imajika, ñakele unká rijápaka'ala yurílajo apujlo.
58007025	Chuwa Jesucristo i'imatákarena kapichákajo liyá wátaka Tupana wa'até i'imakana ripalamane aú. Unká tajnákajo penaje kalé riká, ñakele ripura'ono Tupana wa'até nachaya me'etení. Ñakeja ri'imajika.
58007026	Palá wani Jesucristo pura'akó wachaya Tupana wa'até. Palá péchuri riká, unká na kalé rila'á pu'uwaré. Kaja Tupana wa'a riká je'echú chojé i'imaká.
58007027	Ajopana chaje wani ri'imakale, unká ajopana puráka'aloji lamá'atajeño ripiyá i'imakaño, ke kalé riká. Neká la'akeño marí ke: Paineko nenoke we'echú ka'alá keja pirájina nakiyana najluwa nalamá'atakaloje napéchuwa Tupánajlo raú. Rejomi nenoke piño pirájina nakiyana pu'uwaré ajopana ina'ukena la'ajíkare chaya penaje. Eyá Jesucristo, unká la'alá ñaké. Pajluwa peja ritaka'aká i'imaká. Ra'á rikó i'imaká nenókaloje riká pu'uwaré ina'uké la'akare chaya penaje. Reyá a'ajná ño'ojó unká nachaya taka'akana i'imalaje piño Tupánajlo.
58007028	Moisés puráka'alomi ja'apiyá ne'emaká wakajé, na'aké puráka'aloji lamá'atajeño wakára'ajeño. Neká, na'ajíkarena, unká méño'ojo nala'aké palá piyuke Tupana wátaka ke, unkale napechu iphake rila'akana lokópa'ala. Ñakele Tupana a'á Ri'irí Jesucristo, riwátaka ke la'ajerí wani ri'imakale. Ñakeja ri'imajika iná i'imakáloje Ripuráka'alo ja'apiyá.
58008001	Kaja wemá ijló iwe'epikáloje palá Jesucristo nakojé penaje. Tupana, je'echú chu i'imakare, ajopana chaje wani i'imaká awa'á riká. Riwakára'a kaja rijwa'até re i'imakaño.
58008002	Tupana pukuna penaje i'imakare e rilamá'ata puráka'aloji ina'uké chaya rijwa'até. Tupana la'arí kele pukunaji re i'imaká, unká ina'uké kalé.
58008003	Marí eja'awá chu na'aké ina'uké puráka'aloji lamá'atajeño wakára'ajeri ina'uké chaya penaje. Na'aké neká na'akáloje nakaje Tupánajlo penaje, nenókaloje kaja pirájina nakiyana rijló pu'uwaré ina'uké la'akare chaya. Eyá chuwa Jesucristo lamá'atari wajló puráka'aloji Tupana wa'até.
58008004	Ri'imakela rejo'o kaja marí eja'awá chu me'etení, unká ri'imalajla puráka'aloji lamá'atajeri ina'uké chaya Tupana wa'até. Moisés puráka'alomi kemaká rinaku i'imaká, ke nala'aká ri'imaká marí eja'awá chu. Unká ripuráka'alo ja'apiyá kalé Jesucristo i'imá, e'iyonaja nala'á ñaké ri'imaká.
58008005	Puráka'aloji lamá'atajeño, júpimi i'imakaño michuna, la'akeño nakaje je'echú chu i'imakare jenámija. Ñaké Tupana kemaká Moisesjlo rila'akana nakú i'imaká. Raú iná we'epí renámija nala'aká marí eja'awá chu i'imaká. Napirana ímami nakiyana Tupana wakára'a Moisés la'aká pají i'imaká, nawakákoloje richojé penaje. Richu ne'ejnatake napéchuwa Tupana nakú. Ilé kaje penaje ri'imaké. Ñakele rimá rijló i'imaká: "Eko piwakára'a rila'akana renami, nuya'atákare pijló ipuré i'iwata chu pi'imaká wakajé, nakojé ke".
58008006	Eyá Jesucristo, unká la'alá nakaje je'echú chu i'imakare jenámija kalé, reyaje wani ri'imakale. Re rilamá'ata puráka'aloji wachaya Tupana wa'até. Riká aú richá'ata ajopana jupichúnami renami la'ajeñó. Wajé puráka'aloji chá'atari kaja júpimi Tupana kemakare nakú. Rimá kaja wanaku nakaje yuríkoloje wajló penaje. Riká chá'atari kaja nakaje rimakare nakú júpimi i'imaká.
58008007	Puráka'aloji ne'emakare ja'apiyá paineko i'imaká lamá'atakela ina'uké Tupánajlo, palani ri'imakajla. E'iyonaja unká ñaké kalé ri'imaká, raú Tupana yurí wajló wajé puráka'aloji.
58008008	Tupana amari maliyáruna ne'emaká puráka'aloji júpimi riyuríkare najló i'imaká ja'apiyá, raú rimá: "Akijñojo nula'ajé wajé nakaje Israel michú lakénami wa'até. Nula'ajé kaja ñaké nakaje Judá michú lakénami wa'até.
58008009	Unká nula'aká nakaje na'ajútayami chuna wa'até i'imaká ke kalé nula'ajika najwa'até. Nócho'otaka ne'emaká Egipto eyá ejomi, nuyurí najló puráka'aloji ne'emakáloje ra'apiyá penaje. E'iyonaja unká na'alá nanakojó ri'imaká, raú unká kaja no'olá nunakojó ne'emaká", ke Tupana kemaká nanaku.
58008010	Rimá kaja wanaku: "Nupuráka'alo nuyuríjikare nule'ejena ina'ukénajlo i'imajeri najló marí ke: Napechu nakuja ri'imajé, nala'akáloje raú piyuke nojló nuwátaka ke. Napechu wáke'eweja ri'imajé, nema'akáloje no'opiyá raú penaje. Nochojé napechu i'imajé kaphí. Eyá neká i'imajeño nule'ejena ina'ukena.
58008011	Unká na kalé jewíña'ataje ajopana, ajopana ke nunaku. Piyukeja we'epéjeño nunakojé, raú unká na kemalaje re'ewejlo ka'ajná: "Piwe'epí Tupana nakojé", ke. Piyukeja, yuwaná eyá phenawilana wa'ató, we'epéjeño nunakojé.
58008012	Nomajo kaja nachaje pu'uwaré nala'akare liyá. Eyá unká kaja nuwe'epílaje pu'uwaré nala'akare nakojé", ke Tupana kemaká wanaku i'imaká.
58008013	Tupana kemakale wajé puráka'aloji nakú aú, iná we'epí chuwa unká we'emalaje puráka'aloji júpimi riyuríkare najló i'imaká ja'apiyá, unká na penaje kalé ri'imakale wajló.
58009001	-
58009002	Júpimi eyá Tupana yurí najló Ripuráka'alo lana'akéjami i'imaká. Riká chu rimá najló i'imaká meke riwátaka nawakako pají kajé chojé, napechu i'imakáloje palá rinaku penaje. Napirana ímami nakiyá la'akanami ri'imaká. Iyamá ukapú i'imari richu. Paineko iná mujlúka'akare chojé nakú nemaké: "Tupana pukuna", ke. Richu re kaja kamareji lapa'akó, re kaja mesa i'imaké. Riká mesa nakú Tupánajlo na'ajíkare pan to'okó.
58009003	A'arumakaji kúwa'akero richu. Riká la'akeri riká apa'alá ukapú ke penaje. Riká nakú nemaké: "Tupana pukuna wani".
58009004	Riká chu altar tára'ako. Rinakuwá kajrú oro pato'ojiko. Rinakojé nakára'atake a'awaná iká, pu'umé amarí. Richu kaja kaichama yá'ako. Kajrú kaja oro pato'ojiko rinakuwá. Richu a'ajnejí lupemí maná i'imakeri. Riká kaichama chu kaja Aarón michú kutiwáremi i'imaké. Riká jitunare iphari rinakiyá. Richu kaja iyamata jipa Tupana puráka'alo lana'akéjami i'imakare nakú i'imaké.
58009005	Iyamá Tupana wa'atéjena, je'echú chiyájena, kayuphéruna jenami kúwa'akero kaichama cha. Tupana jimaje ke nenami kúwa'ajiko re. Kaichama pajré ke nenami i'imajika. Unká naje kalé nutajata ijló riyukuna i'imakana piyukeja wani me'etení.
58009006	Ilé ke ri'imaká riwakajé najló Tupana ñakaré chu i'imaká. We'echú ka'alá keja puráka'aloji lamá'atajeño ina'uké chaya Tupana wa'até mujlúka'ajika ukapú, paineko i'imakare, chojé. Re nala'aké najápaka'ala Tupánajlo.
58009007	Eyá apa'alá ukapú, riyámajo i'imakare, chojé ajopana puráka'aloji lamá'atajeño wakára'ajerija kalé mujlúka'akeri richojé pajluwa peja jarechí keja. Rijña'aké rijwa'ató pirájina írami ra'akáloje Tupánajlo riká penaje. Paineko ra'aké rijló riká pu'uwaré rila'ajíkare chaya. Rejomi ra'aké piño rijló pirájina írami pu'uwaré ajopana ina'ukena la'ajíkare chaya.
58009008	Renámija kalé nala'aké ilé ke riwakajé. Raú Tupana Pechu jewíña'atari weká marí nakú: Paineko ukapú i'imaká re ketana, unká méño'ojo ajopana mujlúka'ake apa'alá ukapú ke i'imakare chojé, Tupana pukuna wani ri'imajíkale.
58009009	Renami keja nakaje nala'ajíkare i'imajika, raú wawe'epíkaloje meke kemakánaka riká me'etení. Nakaje na'ajíkare Tupánajlo unká lamá'atake ina'uké pechu rijló. Pirájina, nenójikarena pu'uwaré nala'ajíkare chaya, unká kaja lamá'atake napechu rijló.
58009010	Ilé ke nala'ajika riwakajé renami keja, unká riká wani kalé ñaké la'akana i'imaká. A'ajnejí, i'irakaje kaje iná amákare nakú nemaké riwakajé. Nepake nayáthe'ela chiyá, najimá chiyá, kaje wa'ató. Ilé ke nala'ajika aú, nala'aké pu'uwaré la'akaná ka'akana nanakiyó jenami. Ilé keja nala'ajika renámija, unká chiyó Tupana a'á riká wani ina'ukejlo i'imaká.
58009011	Chuwa marí ke riká wajló: Kaja Jesucristo iphá majó i'imaká. Kaja ripa'ó piño rapumí chuwá je'echú chojé. Chuwa ajopana puráka'aloji lamá'atajeño chaje wani riká ina'uké chaya Tupana wa'até riká me'etení. Puráka'aloji, we'emakare ja'apiyá me'etení, chá'atari jupichumi puráka'aloji. Riká wani pukunaji, rijló penaje i'imakare, chu Jesucristo me'etení. Nakaje marí eja'awá chu i'imakare, unká i'imalá ñaké kaja je'echú chu. Palani wani ri'imakale, richá'ata renami ina'uké la'akare i'imaká.
58009012	Kaja Jesucristo iphá rapukuna wani penaje i'imakare je'echú chojé. Unká kawayá pirakana, jema pirakana, kajena írami rikapi ke kalé rimujlúka'aka richojé, Tupana amákoloje ina'uké chaje pu'uwaré nala'akare liyá raú penaje. Pajluwa peja ritaka'aká wachaya i'imaká. Riwakajé rira i'ijnari itapuwa aphumi chiyá i'imaká. Wapumí chojé ritaka'á i'imaká, raú Tupana amó wachaje pu'uwaré wala'akare liyá. Ri'imatá kaja weká kapichákajo liyá we'emakáloje matajnako rijwa'até raú.
58009013	Eyá Moisés puráka'alomi ja'apiyá i'imakaño la'akeño marí ke: Nawicha'aké nachá kawayá pirakana, jema pirakana, kajena írami. Rejomi nakára'atake jema i'irí altar nakojé. Riká maka'apemi nakojlo'oké juni wa'até, nawicha'akáloje riká ina'uké cha. Raú ne'emaké unká japi la'alaño pu'uwaré ke Tupánajlo.
58009014	Ilé ke nala'ajika i'imajika. Ilé kaje la'akana chaje wani palaka Jesucristo írami i'imaká wajló, we'emakáloje unká japi la'alaño pu'uwaré ke Tupánajlo ripalamane aú. Unká tajnákajo penaje kalé i'imajika Tupana. Jesucristo jema'akale palá Tupana ja'apiyá aú, ra'á rikó rijló i'imaká, ina'uké nókaloje riká a'awaná apiyákakanami nakojé. Unká la'alá pu'uwaré i'imaká taka'arí wachaya i'imaká. Riwakajé rira i'ijnari itapuwa aphumi chiyá i'imaká. Ilé ke rila'akale wachaya, lamá'atakeja ke weká chuwa Tupánajlo we'emakáloje palá la'ajeñó ra'apiyá raú.
58009015	Jesucristo yuriri wajló wajé puráka'aloji we'emakáloje ra'apiyá penaje. Tupana a'akárena, rile'ejena ina'ukena penájena weká. Ñakele wajé puráka'aloji ja'apiyá weká chuwa. Unká tajnákajo penaje kalé nakaje riyuríkare wajló i'imajika, ñakeja ri'imajíkale. Kaja Tupana kemá wanaku Jesucristo palamane aú riyuríkoloje ñakeja wajló, ritaka'akale wachaya i'imaká. Apú puráka'aloji ja'apiyá we'emaké wakajé, wala'aké pu'uwaré i'imajika. Rácho'otakaloje weká richiyá penaje ritaka'á wachaya i'imaká.
58009016	-
58009017	Pajluwa kemakachu ajopánajlo rinane yuríkoloje najló ritaka'ajika ejomi, iná we'epí unká riyurílajo rijwa'até kajmuni ri'imajika ketana. Ritaka'ajika ejomi, piyuke nakaje rimakare nakú rijló i'imaká, yurejo najló.
58009018	Ñaké kaja nakaje i'imaká najló Moisés i'imaké wakajé. Nawicha'aké nachá napirana írami ne'emakáloje ripuráka'alo ja'apiyá raú penaje.
58009019	Marí ke nala'ajika riwakajé: Paineko Moisés i'imakeri najló Tupana wakára'akare nala'aká yukuna, nala'akáloje piyuke nakaje riwátaka ke penaje. Rejomi rijña'aké jema pirakana i'irí írami, kawayá pirakana írami wa'até. Juni wa'até nakechípa'ake rírami. Rejomi nawicha'aké rinakiyana Tupana puráka'alo lana'akéjami nakojé. Rinakiyánaja kaja riwicha'aké ina'uké cha. Riwicha'ajona i'imari a'awaná yainá (hisopo rií). Riká lupukuje nepo'oké oveja chijnemi kerani aú. Riká aú riwicha'aké ina'uké cha.
58009020	Rejomi rimaké najló: "Marí írami wicha'akana ichá aú wemá Tupánajlo: 'Wawata Pipuráka'alo ja'apiyá i'imakana', ke".
58009021	Ñaké kaja Moisés wicha'ajika pirájina írami pají kaje nakojé, rinane i'imajíkare chu nakojé wa'ató.
58009022	Ilé ke nala'ajika Moisés puráka'alomi ja'apiyá ne'emaké wakajé. Piyukeja nakaje nala'aké palá Tupánajlo pirájina írami aú. Ñaké kaja wajló riká me'etení, nakaje Jesucristo la'akare wachaya i'imaká aú. Rírami, i'ijnakare itapuwa aphumi chiyá ritaka'aká wachaya i'imaká wakajé, aú Tupana amó wachaje pu'uwaré wala'akare liyá.
58009023	Nakaje je'echú chu i'imakare jenámija kalé nala'aké riwakajé. Chuwa je'echú chu re riká wani.
58009024	Tupana ñakaré chu ukapú i'imakare nakú nemaké: "Tupana pukuna wani riká", ke. Nakaje je'echú chu i'imakare jenámija ri'imajika. Unká Jesucristo mujlúka'ala nala'ajíkare chu renámija i'imaká chojé. Riká wani, je'echú chu i'imakare, chojé rimujlúka'a i'imaká. Re riká me'etení Tupana wa'até; re ripura'ó wachaya rijwa'até.
58009025	Eyá puráka'aloji lamá'atajeño wakára'ajeri mujlúka'akeri renami la'akanami chojé, nemakare nakú: "Tupana pukuna wani", ke. Pajluwa peja jarechí keja rimujlúka'ajika richojé. Pirájina írami rikapi ke rimujlúka'ajika richojé. Unká Jesucristo a'alá rikó Tupánajlo pulapé, ina'uké nókaloje riká pu'uwaré wala'akare chaya penaje.
58009026	Ilé ke ri'imakela rijló, ramajla chapú kaje yajwé methú ke wani. Eja'awá keño'okó, eyá maárejecha ramajla riyajwé, e'iyonaja unká ñaké kalé ri'imaká rijló. Yewicha eja'awá iphaka rená chojé, ritajnákoloje penaje wakajé riphá majó i'imaká. Riphá majó pajluwa peja kaja penaje. Maare eja'awá chu ri'imaké wakajé, ra'á rikó pajluwa peja kaja Tupánajlo, ritaka'akáloje pu'uwaré wala'akare chaya penaje.
58009027	Rená iphájeri piyuke ina'ukénajlo nataka'akáloje penaje. Rejomi Tupana kemájeri nanaku meke la'ajéñoka ne'emaká.
58009028	Ñaké kaja Jesucristo taka'aká pajluwa peja i'imaká. Ra'á rikó Tupánajlo ritaka'akáloje kajrú ina'ukena chaya penaje. Raú ra'apiyá jema'ajeño i'imaño unká japi la'alaño pu'uwaré ke Tupánajlo. Jesucristo iphájeri piño majó, unká ritaka'akáloje piño pu'uwaré ina'uké la'akare chaya penaje kalé. Riphaje ri'imatákaloje rijwa'atéjena penaje. Riphájika wátakana nakú i'imakaño weká.
58010001	Moisés puráka'alomi ja'apiyá i'imajíkaño la'akeño nakaje, raú ina'uké we'epíkaloje nakaje i'imajíkare a'ajná ño'ojó chami nakiyana nakojé. Renami keja nakaje nala'ajíkare i'imajika. Jarechí keja nenójika pirájina nakiyana na'akáloje Tupánajlo neká pu'uwaré ina'uké la'akare chaya penaje. E'iyonaja unká ne'emaké raú unká japi la'alaño pu'uwaré ke Tupánajlo, renámija kalé nala'ajíkale.
58010002	Ilé ke la'akana ka'akela nanakiyá richuwaja pu'uwaré la'akaná, nayurijla naliyó pirájina nókana nachaya. E'iyonaja unká ñaké la'akana ka'aké naliyá pu'uwaré nala'ajíkare.
58010003	Nenoke pirájina pu'uwaré nala'akare chaya Tupánajlo, raú nawe'epíkaloje unká wani paala ñaké la'akana i'imajika rijló.
58010004	E'iyonaja unká méño'ojo jema pirakana írami kaje, kawayá pirakana írami kaje, ka'aké ina'uké liyá pu'uwaré nala'ajíkare.
58010005	Ñakele Jesucristo iphaka piyá marí eja'awá chojé yámona, rimá Tupánajlo: "Ina'uké nóñono napirana nakiyana pu'uwaré nala'akare chaya, e'iyonaja ñaké nala'akare unká iphala piwátakare lokópa'ala. Ñakele piwata nutaka'aká napumí chojé pu'uwaré nala'akare pachá.
58010006	Unká pirájina kára'atakana pijló la'alá pu'ují pipechu, unká kaja nenókana pijló ina'uké chaya la'alá palá pipechu.
58010007	Ñakele numá pijló: Maare nuká nula'akáloje piwátaka ke penaje. No'ó nokó pijló, nula'akáloje Pipuráka'alo lana'akéjami kemaká nunaku ke penaje".
58010008	Jesucristo kemari Tupánajlo: "Unká piwátala nakára'ataka pirájina pijló; unká kaja piwátala nenoka pijló neká pu'uwaré ina'uké la'akare chaya", ñaké Moisés michú puráka'alomi wakára'aka nala'aká i'imaká e'iyonaja.
58010009	Rejomi rimá piño: "Maare nuká nula'akáloje piwátaka ke penaje". Ilé ke rimaká rinakuwá aú, iná we'epí Tupana tajátaka naliyá renami la'akana ra'akáloje Jesucristo rapumí chojé, ritaka'akáloje ina'uké chaya penaje.
58010010	Tupana wátaka ke la'akana la'ajerí Jesucristo i'imaká. Raú ra'á rikó rijló ritaka'akáloje ina'uké chaya penaje. Pajluwa peja ritaka'aká i'imaká, raú kaja unká na taka'alaje piño ina'uké chaya i'imajika.
58010011	We'echú ka'alá keja ajopana puráka'aloji lamá'atajeño la'ajika najápaka'ala. Pulapé nenójikano pirájina nakiyana pu'uwaré ina'uké la'akare chaya. Ilé ke nala'ajika e'iyonaja, rejo'o kaja jo'ó ne'emajika pu'uwaré la'ajeñó.
58010012	Eyá Jesucristo taka'arí pajluwa peja ina'uké chaya i'imaká. Ilé ke rila'aká i'imaká ejomi, ripa'ó piño rapumí chuwá je'echú chojé, re ri'imakáloje Tupana awa'á penaje. Rijwa'até riwakára'a re rijwa'atéjena me'etení.
58010013	Re ri'imajé a'ajná Tupana chá'atajikaja chapú péchuruna rinaku ejená.
58010014	Pu'uwaré ina'uké la'akare chaya Jesucristo taka'arí pajluwa peja i'imaká. Ilé ke rila'akale, ra'apiyá jema'ajeño me'etení unká japi la'alaño pu'uwaré ke Tupánajlo. Ñakeja ne'emajika rijló.
58010015	Tupana Pechu kemari kaja rinaku ñaké, iná we'epíkaloje riyukuna nakojé raú. Rimá:
58010016	"Nupuráka'alo, nuyuríjikare akijñojo i'imajíkañojlo, i'imajeri najló marí ke: Napechu nakuja ri'imajé, nala'akáloje raú nuwátaka ke penaje. Napechu wáke'eweja ri'imajika, nema'akáloje no'opiyá raú penaje", ke rimaká.
58010017	Rejomi rimá piño: "Nomajo ina'uké chaje pu'uwaré nala'akare kaje liyá, namanaicho nala'akare kaje liyá wa'ató. Rejomi unká no'olaje piño nunakojó ñaké nala'akare i'imaká", ke Tupana kemaká wanaku i'imaká.
58010018	Ilé ke ri'imakale, Tupana amó wachaje pu'uwaré wala'akare liyá. Ñakele unká na penaje wachaya taka'akana i'imalaje piño.
58010019	Nojena, Jesucristo taka'aká wachaya i'imaká wakajé, rírami i'ijnari itapuwa aphumi chiyá. Ripalamane aú Tupana kemá wanaku we'ejnakáloje je'echú chojé, we'emakáloje rapukuna wani chu rijwa'até.
58010020	Chuwa re wajé iñe'epú ke wajló, ritaka'akale wachaya i'imaká, we'ejnakáloje richuwá Tupana ejo.
58010021	Re puráka'aloji lamá'atajeri wani wachaya Tupana wa'até. Tupana le'ejena ina'ukena amájeri kaja riká, Jesucristo.
58010022	Ñakele chuwa, wapechu aú weká Tupana awa'á, rika'akáloje waliyá pu'uwaré wala'akare, raú unká kaja rimalaje wanaku: "Pu'uwaré la'ajeñó neká", ke. Ra'á kaja wajló Ripechu, ñakele kaphí wapechu we'emakáloje rawa'á wapechu aú penaje.
58010023	Wácho'oniño kaphí Tupana chojé i'imakana chiyá. Wapechu i'imaniña kaja: "Apala unká ka'ajná ri'imalaje ñaké wajló", ke, nakaje wapechu i'imakare chojé kaphí, Tupana kemakale wanaku: "Nu'umataje neká kapichákajo liyá ne'emakáloje nujwa'até penaje", ke rimaká.
58010024	Ñakele we'emajé marí ke la'akana nakú chuwa: Wa'ajé wanakojó palá pekowáaka, wala'akáloje palá panakuwáaka penaje. Wala'achí kaja penakúchaka wawátakaloje íki'ija pekowáaka, wawátakaloje kaja ajopana nakú la'akana palá.
58010025	Iyuríniña kaja pajwa'atéchaka awakákano jema'akáloje Tupana puráka'alo penaje. Kaja inakiyana yurí naliyó ñaké la'akana. Ilé kaje unká paala. Ila'á papechúwaka kaphí. Yewicha Jesucristo pa'akó piño majó, ñakele awakó pajwa'atéchaka riyukuna jema'ajé.
58010026	Wala'ajika ee pu'uwaré mapeja wapechu keja wawe'epika e'iyonaja, unká paala ñaké la'akana. Rejomi kaja unká na taka'alaje piño pu'uwaré wala'akare chaya.
58010027	Raú kero'okajo nakuja we'emajé, Tupana wajájikale kera'athani wani aú chapú péchuruna rinaku i'imakaño.
58010028	Moisés i'imaké wakajé, nenoke pu'uwaré la'ajeñó. Iyamá ka'ajná, weji kele ka'ajná, amákachu nala'aká pu'uwaré wani, ne'emaké riyuna nawakára'ajeñojlo- Riká aú nawakára'ake ñaké la'ajeñó nókana. Unká nawe'epike namu'ují.
58010029	Ilé ke nala'ajika pu'uwaré la'ajeñó júpimi i'imaká. Ilé chaje Tupana wajájika chuwá neká la'añó mapéjari keja najluwa Ri'irí, taka'arí wachaya i'imaká. Riwakajé rírami i'ijnari itapuwa aphumi chiyá. Chapú wani ri'imajika, la'añó nakátajowa keja najluwa nakaje Jesucristo la'akare nachaya i'imaká. Raú nala'á pu'uwaré Tupana Pechu, unkale nawátala najluwa nakaje rila'akare nachaya i'imaká. Kaphí Jesucristo chojé péchuruna i'imaño unká japi la'alaño pu'uwaré ke Tupánajlo. Raú ne'emá kaja ripuráka'alo ja'apiyá.
58010030	Kaja wawe'epí mékeka Tupana kemaká rinakuwá: "Nuká wajájeri ina'uké, pu'uwaré nala'akare pachá. Nuká kaja pura'ajero nule'ejé jakumi nakú". Rimá kaja: "Nuká kemájeri nule'ejena ina'ukena nakú mékeka nojló nakaje nala'akare i'imaká".
58010031	Matajnako i'imajika Tupana; piyukeja nakaje la'ajerí kaja riká. Chapú wani nakaje i'imajika riwajájikarenajlo.
58010032	Iwe'epí meke ri'imaká ijló ikeño'oká Jesucristo ja'apiyá jema'akana i'imaká wakajé. Nala'á chapú i'imaká rijimaje, e'iyonaja ila'á ipéchuwa kaphí rijña'akana panákujlo. Kajrú nókakajo e'iyá i'imakana, ke ri'imaká ijló i'imaká.
58010033	Nawa'aké kaja iká ajopana ina'ukena e'iyajé, najimaje napura'akóloje inaku pu'uwaré. Najimaje kaja nala'aké iká chapú. Ajopana, ñaké kaja nala'ajíkarena chapú, nakú iwe'epike kaja kamu'ují.
58010034	Naka'aké Jesucristo ja'apiyá jema'ajeño nakiyana ina'uké wajákelana chojé, ra'apiyá jema'ajeño ne'emakale. Nanaku iwe'epike kamu'ují. Naka'á iliyá piyukeja inane i'imaká, e'iyonaja unká chapú kalé ri'imaká ijló, iwe'epíkale nakaje je'echú chu i'imakare i'imajika ijló inane chaje palaka. Re unká kapichákajo penaje kalé nakaje i'imajika.
58010035	Jácho'oniño kaphí Tupana chojé i'imakana chiyá. I'imá kaphí richojé i'imakana nakuja, rila'ajíkale inaku palá wani.
58010036	I'imá peyajwéruna chapú kaje yajwé ña'akana panákujlo, ñaké kaja nakaje Tupana wátakare la'akanajlo. Raú nakaje, rimakare nakú ijló i'imaká, yuréjero ijló.
58010037	Ripuráka'alo lana'akéjami kemari: "Meketánaja yuriro watukumá riphákaloje majó penaje. Unká rimalára'atalaje rikó.
58010038	Nule'ejena ina'ukena i'imajeño matajnako je'echú chu nujwa'até, kaphí napechu i'imakale Jesucristo chojé. Eyá pa'añó nayámajo nakú unká wani paala nupechu i'imajé", ke Tupana kemaká.
58010039	Neká kapichájeño, eyá weká unká pa'alaño wayámajo. Kaphí péchuruna Jesucristo chojé we'emakale aú, we'emajó kapichákajo liyá.
58011001	Wapechu i'imakachu kaphí Tupana chojé, wawe'epí kaja keja nakaje i'imajika wajló rimaká rinaku i'imaká ke. Unká jo'ó wamala nakaje rimakare nakú, e'iyonaja wawe'epí re riká.
58011002	Palá Tupana pechu i'imaká júpimi i'imakaño nakiyana nakú, kaphí napechu i'imakale richojé.
58011003	Kaphí wapechu i'imakale Tupana chojé, wawe'epí kaja rikeño'ótaka piyukeja nakaje ripuráka'alo aú ja. Ñakele piyukeja nakaje wamákare me'etení, rikeño'ota nakaje unká iná amálare i'imaká nakiyá aú.
58011004	Kaphí Abel michú pechu i'imakale Tupana chojé aú, ra'á rijló nakaje riwátakare. Palani ri'imaká Tupánajlo. Nakaje ra'akare rijló chá'atari nakaje re'ewé Caín michú a'akare rijló. Ñakele Tupana we'epí Abel nakú: "Unká japi la'alá pu'uwaré ke". Ritaka'aká ejomi, unká napechu kapicháñala palá rila'akare i'imaká.
58011005	Kaphí kaja Enoc pechu i'imajika Tupana chojé, raú unká ritaka'alá i'imaká. Kajmúyaja Tupana wá'aka ri'imaká je'echú chojé. Rejomi unká na amala piño ri'imaká, Tupana wá'akale ri'imaká. Ripuráka'alo lana'akéjami kemá rinaku: "Unká chiyó riwá'a ri'imaká, Tupana wátaka ke la'ajerí ri'imaká", ke.
58011006	Unkachu iná pechu i'imalá kaphí Tupana chojé, unká méño'ojo iná la'alá nakaje palá rijló. Iná wátakachu ra'apiyá i'imakana, iná pechu rinaku: "Re Tupana. Palá rila'aká iná, kajrú iná wátakachu ra'apiyá jema'akana", ke.
58011007	Noé michú pechu i'imari kaja kaphí Tupana chojé i'imaká, raú ra'aké rinakojó nakaje Tupana kemájikare nakú rijló, unká chiyó ri'imá ñaké. Unká na namala riwakajé i'imaká, e'iyonaja kalé rema'á Tupana ja'apiyá. Eyá ajopana, unká jema'alaño ra'apiyá rijwa'até i'imaká, pachá nakapichó i'imaká. Noé ja kalé jema'akeri Tupana ja'apiyá, ñakele rila'á wapuru ñópo'ojlo wani i'imaká. Richojé riká, riyajalo, riyani eyá ri'irinuna, keleja i'imañó kapichákajo liyá. Eyá ajopana, unká jema'alaño ra'apiyá i'imaká, kapichaño. Tupana pechu i'imari Noé nakú: "Unka japi la'alá pu'uwaré ke, ripechu i'imajíkale kaphí nochojé".
58011008	Tupana kemari Abraham michujlo i'imaká: "Chuwa no'ojika pijló apú te'erí, ri'imakáloje pite'erewa penaje. Phácho'o chuwa pite'eré eyá, pi'ijnakáloje te'erí no'ojíkare pijló ejo". Kaphí Abraham pechu i'imajika Tupana chojé, raú rema'á ra'apiyá i'imaká. Ñakele rácho'o rite'eré eyá, i'ijnari menáwaka apú te'erí Tupana kemakarenakúrijló ejo.
58011009	Ripechu i'imakale kaphí Tupana chojé, ri'ijná ilé te'erí Tupana kemakare nakú rijló i'imaká ejo. Riká yuriro rijló rite'erewa penaje. A'arumakaji me'ejñapí nojé nakiyá la'akanami riñakaré i'imajika. Ñaké kaja riyani michuna, Isaac, Jacob michú, kele i'imajika ilé kajé ñakareji ja'apija kaja. Najló wa'ató Tupana kemá kaja ilé te'erí nakú i'imaká, riyuríkoloje najló penaje.
58011010	Unká Abraham la'alá riñakaró wani rewá, ri'ijnatájikale ripéchuwa je'echú chu i'imakana nakú. Pajimila Tupana la'akare nakú ripechu i'imaké: riká pajimila unká tajnákajo penaje kalé i'imajíkare.
58011011	Kaphí Abraham pechu i'imajíkale Tupana chojé, ri'irí motho'ó i'imaká. Phíyu'ukeru wani riyajalo Sara i'imaká, e'iyonaja ripechu i'imaké kaphí Tupana chojé ri'irí motho'okáloje, rimaká rijló i'imaká ke.
58011012	Riwakajé phíyu'uke wani Abraham i'imaká. Yewicha riphaka rijló taka'akaje jená chojé i'imaká ejéchami, ri'irí motho'oká. Rejomi kajrú rilakénami motho'oká, ewá kajrú cha ne'emaká.
58011013	Rejéchami kaja nanakiyana keño'oká taka'akaje, unká chiyó namá nakaje Tupana kemakare nakú najló penaje i'imajíkare, e'iyonaja pu'ují napechu i'imaká, nawe'epíkale rila'ajika rimaká ke. Marí eja'awá chu ne'emaká ketana nawe'epike nanakuwá: "Ajopana te'eré eyájena keja weká".
58011014	Ilé ke we'epíkaño nanakuwá nakú, iná we'epí wátaka najluwa apú te'erí nañakajelo penaje.
58011015	Unká napechu i'imaké nate'eré, nácho'okaro i'imaká eyá, nakú. Napechu i'imakela rinákuja, napa'ojla piño richaya.
58011016	Je'echú chu i'imakana nakuja napechu i'imaké, re i'imakana chá'atakale eja'awá chu i'imakana. Ñakele palá Tupana pechu nanaku, unká rapáña'alo nanaku kemakana aú: "Nule'ejena neká", ke. Ilé ke ri'imakale najló, rila'á napé pajimila, re ne'emakáloje penaje.
58011017	Kaphí Abraham pechu i'imakale Tupana chojé, rinojla ri'irí rijló i'imaká, ñaké Tupana wakára'akale rila'aká, ra'akáloje rijló riká penaje. Tupana wakára'ari rila'aká ñaké, raú riwe'epíkaloje mékeka ripechu ra'apiyá jema'akana nakú. Unká chiyó ri'irí motho'ó, Tupana kemari Abrahamjlo rinaku i'imaká: "Pi'irí i'imajeri", ke, e'iyonaja rinojla riká Tupánajlo.
58011018	Tupana kemari kaja rijló i'imaká: "Pi'irí Isaac palamane pilakénami i'imajé kajrú", ke.
58011019	Ilé ke rimaká rijló i'imaká e'iyonaja, rinojla ri'imaká ripechu i'imakale: "Nonójika ee riká, Tupana makápo'oje piño riká", ke. Kaja rinojla ri'imaká, e'iyonaja Tupana awíyo'ó rijló richá i'imaká, rinoka piyá ri'imaká, raú ri'imaó. Ripa'atá rara'apajlo riká ri'imakáloje rijwa'até penaje.
58011020	Eyá ñaké kaja Isaac michú pechu i'imajika Tupana chojé kaphí. Iyamá riyani i'imaká: Jacob, Esaú wa'até. Kaphí ripechu i'imakale Tupana chojé, rimá nanaku rijló rila'akáloje neká palá penaje, ne'emakáloje reyá a'ajná ño'ojó palá penaje.
58011021	Kaphí Jacob pechu i'imakale Tupana chojé, rimá ri'irí José yaní nakú rila'akáloje neká palá penaje. Iyamá achiñana José yaní i'imaká. Ritaka'aká yámona, rimá nanaku pajluwano, pajluwano ke, Tupana la'akáloje neká palá penaje. Rikutiware lupukuje rijláma'ako ejomi, ripura'ó riwa'até nanaku, riphákale wani ra'apí.
58011022	Ñaké kaja José pechu i'imajika kaphí Tupana chojé. Kaphí ripechu i'imakale richojé, riwe'epí rejena jácho'ojiko Egipto te'eré eyá. Ñakele ritaka'aká yámona, rimá najló: "Nutaka'ajika ejomi, júpichami jácho'ojo maáreya ipa'akóloje wate'eremi ejo. Rejo ipa'ajiko wakajé, ijña'ajé nophínami ijwa'ató ija'akáloje riká rejo, wachi'iná michuna te'eré nakojé".
58011023	Ñaké kaja Moisés chi'iná pechu i'imajika kaphí Tupana chojé. Kaphí napechu i'imakale richojé, nata'á ne'erí keráko'opa ri'imaká wakajé suráana liyá, nenoka piyá ri'imaká, namákale palani ne'erí amako. Weji keta keri ketana ri'imaká me'echú kaje chu naliyá. Ne'emakana wakára'ari Israel michú lakénami achiñana, wajé motho'okaño, nótakana. Unká Moisés chi'iná kero'oló raú i'imaká.
58011024	Unká nenola ri'imaká. Rejomi ne'emakana itu lamára'ayo ri'imaká. Riñapaka ejomi, unká riwátala ajopana kemaká rinaku: "We'emakana itu i'irí riká", ke.
58011025	Kaphí ripechu i'imakale Tupana chojé, riwata Tupana le'ejena ina'ukena wa'até i'imakana. Meketánaja iná pechu pu'ují, iná la'akachu iná wátaka ke pu'uwaré. Unká Moisés wátala ripechu i'imaká pu'ují ilé kaje aú meketánaja, richaje riwátakale chapú kaje yajwé amákana Tupana le'ejena ina'ukena wa'até.
58011026	Ripechu i'imakare rinakuwá: "Palani chapú kaje yajwé amákana, nupechu i'imakale kaphí we'ematájeri chojé. Riká, Tupana wakára'ajikare majó, chojé nupechu i'imajé kaphí. Piyuke nakaje kawemini wani Egipto e i'imakare, chaje wani palaka riká nojló", ke ripechu i'imaká. Kaja Moisés yurí riyámojo nakaje eja'awá chu i'imakare, riwe'epíkale Tupana a'ajika rijló nakaje richaje palaka je'echú chu.
58011027	Kaphí Moisés pechu i'imajíkale Tupana chojé, rácho'o Egipto te'eré eyá i'imaká. Unká rikero'oló ne'emakana yuchá piyá. Unká kaja rácho'olo kaphí ripéchuwa la'akana chiyá, Tupana, unká iná amálare, nakuja ripechu i'imakale.
58011028	Kaphí ripechu i'imajíkale richojé, rila'aké riwakára'ajika ke. Reyá Tupana kemari rijló riwakára'akaloje Israel michú lakénami noka ovéjana i'irí, nawicha'akáloje rírami nakiyana pají numaná paná nakojé. Raú unká Tupana wa'atéjeri, je'echú chiyaje, kapichátala Israel michú lakénami i'irí paineko motho'okare, rikapichátaka Egipto eyájena nakiyana ke i'imaká.
58011029	Ilé kaje ejomi, Israel michú lakénami jácho'o Egipto te'eré eyá i'imaká, e'iyonaja juni jalomi itá napu. Kaphí napechu i'imakale Tupana chojé, nakuwa'ajuni jalomi kerálani te'erí nakuwá. Tupana mata'arí najló juni iñe'epú ke, riká chuwá nakuwa'aají ke pa'anajo pitá. Riwakajeja Egipto eyájena jecho'ota ne'emaká. Rejéchami juni pa'akó rapumí chuwá nachá i'imaká. Rejé nakapichó piyukeja i'imaká.
58011030	Tupana wakára'ari Israel lakénami i'ijnaká pajimila Jericó ejo nakapichátakaloje napinana penaje. Jipa nakiyana juraka chipúka'akeri tujlá ke pajimila nakuwá, najmeñátakoloje richojé penaje. Israel michú lakénami pechu i'imakale Tupana chojé kaphí, riká kurara kojno'ó najló i'imaká. Paineko pitúka'akeja nachipúka'ajika rinakuwá we'echú ka'alá keja. Iyamá kuwá'ata ke kala ketana nachipúka'aka rinakuwá, rejéchami kurara kojno'oká, raú namujlúka'a pajimila e'iyajé napinana kapichátaje.
58011031	Rikaja kaja pajimila e pajluwájaru inanaru i'imayo. Rahab ruí. Wapichá ru'umaká. Apú wakajé rota'á napinana liyá pajimila kejíla'ajeño i'imaká, Israel michú lakénami nakiyana. Kaphí rupechu i'imakale Tupana chojé, unká nakapichátala ru'umaká, nakapichátaka ajopana unká jema'alaño Tupana ja'apiyá ke.
58011032	Ajopana pechu i'imari kaja ñaké kaphí péchuruna Tupana chojé. Nanakiyana i'imaño: Gedeón michú, Barac michú, Sansón michú, Jefté michú, David michú, Samuel michú, Tupana puráka'alo ja'apátajeño michuna, kajena ne'emaká. Unká we'echú ka'alá i'imalá palá nojló me'etení nu'umakáloje piyukeja nayukuna penaje.
58011033	Nanakiyana chá'ataño ajopana te'eré eyájena nókakajo aú i'imaká. Nawakára'ajeño nakiyana wakára'año najwa'atéjena palá, napechu i'imakale kaphí Tupana chojé. Ajopánajlo Tupana a'arí nakaje rarukákare najló i'imaká, napechu i'imakale kaphí richojé. Ajopana naka'á yáwina eja'awá e'iyowájena e'iyajé, nenókaloje neká penaje. E'iyonaja unká nenola ne'emaká, Tupana a'akale nañaté.
58011034	Naka'á kaja nanakiyana kera'athani chojé i'imaká, e'iyonaja unká meke nala'aló raú. Napechu i'imakale kaphí Tupana chojé, ra'á nañaté i'imaká. Matejmúruna i'imakáñojlo ra'á tejmuji. Nanakiyánaja kaja i'imaño chá'atajeño wani nókakajo aú. Kajrú na'apaka napinana nakú naliyá raú i'imaká. Ilé ke nala'aká, napechu i'imakale kaphí Tupana chojé ra'akáloje nañaté penaje.
58011035	Tupana makápo'ori piño inaana nakiyánajlo nayani i'imaká, napechu i'imakale richojé kaphí. Eyá ne'iyajena, kaphí Tupana chojé péchuruna, taka'añó i'imaká. Chapú wani napinana la'aká ne'emaká, nema'akale Tupana ja'apiyá, e'iyonaja unká nácho'olo richiyá raú i'imaká, nawe'epíkale rimakápo'ojika piño neká ne'emakáloje palá rijwa'até je'echú chu.
58011036	Eyá ne'iyajena la'añó kaja ne'echajnó. Naña'atá kaja ajopana; naka'á kaja ajopana ina'ukena wajákelana chojé. Nepo'otá kaja neká kureti aú.
58011037	Nenó kaja Tupana ja'apiyá jema'ajeño nakiyana jipa aú. Ajopana namata'á pe'iyowá a'awaná irajona aú; nanakiyana kaja nenó jajalu kaje aú. Ajopana chira'akeño kaja mapeja. Ovéjana ímami, kawayá pirakana kaje ímami i'imakeri na'arumaká. Ajopana la'akeño kaja kamu'ují nakaje nakú. Chapú napinana la'ajika neká, e'iyonaja unká nayurike Tupana ja'apiyá jema'akana raú.
58011038	Palá la'ajeñó wani ne'emaká, e'iyonaja chapú ajopana la'ajika neká, ñakele nachira'ajiko mate'eréruna keja rewá. Desierto chuwá, yenuri e'iyowá, nachira'ajiko. Ulawí chuwá nakamátajiko, jipa aphú kaje chuwá wa'até.
58011039	Neká, numakárena nakú, kaphí péchuruna Tupana chojé ne'emaká. Palá Tupana pechu i'imaká nanaku, e'iyonaja riwakajé unká ra'alá najló piyuke nakaje rarukákare najló i'imaká,
58011040	riwátakale wanaku wa'ató la'akana palá. Riwata we'emaká pajñakani palá péchuruna najwa'até.
58012001	Kajrú wapiyá kaphí Tupana chojé péchuruna i'imaká. Ñakele wayurichi waliyó nakaje kawíla'ari wapechu nakú i'imakare, ñaké kaja pu'uwaré la'akaná, riká kechíra'akale wajló wapechu. We'ejnatachi kaphí wapéchuwa nakaje watukumó i'imajíkare la'akana nakú, wala'akáloje piyuke palá Tupana wátaka ke.
58012002	Chuwa, wawe'epíjika Jesucristo ja kalé watukumó, ripalamane aú wapechu i'imakale kaphí richojé. Ñakeja wapechu i'imajika kaphí richojé kaja penaje ejená. A'awaná apiyákakanami nakojé nenó ri'imaká, unká ina'ukélarunaja kalé nenoke ñaké i'imajika. Ñakele paini wani ilé ke taka'akana i'imaká, e'iyonaja unká ra'alá rinakojó ri'imaká, riwe'epíkale pu'ují ripechu i'imajika rejomi. Chuwa Tupana awa'á riká; ajopana chaje riká; Tupana wa'até wakára'ajeri kaja riká.
58012003	I'ijnatá ipéchuwa Jesús nakú. Chapú wani pu'uwaré la'ajeñó pechu i'imaká rinaku, raú nala'á ri'imaká chapú wani. Ñakele numá ijló: Ila'aniña ujwí ra'apiyá jema'akana nakú; jácho'oniño kaja ra'apiyá jema'akana chiyá.
58012004	Iká ña'anó chapú kaje panaku, e'iyonaja unká jo'ó pu'uwaré la'ajeñó nola iká.
58012005	Tupana yaní iká. ¿Kaja chi ipechu kapicháñaa rila'akare jenakú i'imaká? Tupana kemari wanaku: “Nu'urí, nuwajájika ee piká, piwe'epeje napenájeka riká. Apala numaje kaja pijló nakaje pila'akare nakú: 'Unká paala riká', ke. Pila'aniña ujwí pikó raú.
58012006	Nuká, iwakára'ajeri, wajari íki'ija nuwátakarena. Nuyani i'imakale, nuwajá iká jácho'okoloje palá péchuruna penaje", ke Tupana kemaká wanaku.
58012007	Ñakele ijña'á chapú kaje yajwé panaku. Iná jara'apá wajari iná, iná jácho'okoloje palá rijló raú penaje. Iná jara'apá wajaka iná, ke kaja Tupana wajaka iká chapú kaje yajwé amákana aú, reyá a'ajná ño'ojó ila'akáloje palá penaje. Amaka aú chapú kaje yajwé, iwe'epí riyánika iká. Unká na kalé i'imari unká rara'apá wajálare.
58012008	Unkachu Tupana wajala iká, unká riyani ke wani kalé iká rijló.
58012009	Yuwaná we'emaké wakajé, wachi'iná la'akeño wenakú wephákaloje raú na'apí penaje. Richaje wani palaka Tupana la'aká weká. Raú wayureje wachó rijló, wawe'epíkale riwajaka weká we'emakáloje palá rijwa'até je'echú chu.
58012010	Meketánaja iná marí eja'awá chu, e'iyonaja iná chi'iná la'á iná jenakú, iná jácho'okoloje palá najló. Eyá Tupana wajari weká wajlúwaje penaje, we'emakáloje riká ke kaja raú unká japi la'alaño pu'uwaré ke rijló penaje.
58012011	Riwajaka weká ketánaja kalé wapechu la'akó kamu'ují, unká wawátalare. Reyá a'ajná ño'ojó kaja wawe'epí palá la'akaná watukumó, palá wapechu i'imakale raú.
58012012	Ipechu i'imá piño kaphí; jácho'o ujwí kaje ipechu chiyá.
58012013	I'ijnatá kaja ipéchuwa palani puráka'aloji nakú, jácho'oko piyá richiyá, i'imakáloje palá la'ajeñó penaje. Raú a'ajé unká we'epílaño palá Tupana wátaka ke la'akana nakojé ñaté.
58012014	Atá'ajla palá i'imakana piyukeja ina'ukena wa'até. Atá'ajla kaja pu'uwaré la'akaná yuríkana iliyó. Unká na kalé i'imajé wawakára'ajeri Jesucristo wa'até, wátari rejo'o kaja pu'uwaré la'akaná nakú.
58012015	A'á inakojó pekowáaka, jácho'oko piyá Tupana palamane ja'apiyá i'imakana chiyá. A'á kaja inakojó pekowáaka, inakiyana pechu i'imaká piyá chapú Tupana nakú. Chapú napechu i'imajika ee rinaku, napichátaje kajrú inakiyana pechu riliyá.
58012016	Ila'aniña imanaicho ajopana wa'até. Ila'aniña kaja Tupana yukuna mapéjari ke ijluwa. Ilé ke Esaú michú la'aká i'imaká. Nakaje rara'apá michú yurijla rijló i'imaká, naphe'é ri'imakale, e'iyonaja kewí me'epejí i'imaká rijló wakajé rijmeremi kemari rijló: "No'ojé pijló a'ajnejí, piyuríjika ee nuká nakaje ja'apiyá papumí chojé", ke. Rema'á ra'apiyá, raú rijmerémijlo nakaje yuró.
58012017	Kaja iwe'epí meke ri'imaká Esaujlo. Riwata nakaje yuriko rijló, e'iyonaja rara'apá itari rapu rijló. Unká méño'ojo rapiyákala nakaje rimakare nakú re'ewejlo, raú chapú riwó i'imaká richó. Iyakaje wa'até riwata rara'apá apiyákaka rimakare nakú re'ewejlo, e'iyonaja unká rapiyákakana i'imalá rijló.
58012018	Unká ri'imalá ijló, ri'imaká Israel michú lakénamijlo júpimi i'imaká ke. Tupana a'arí Moisés michujlo Ripuráka'alo jipa nakú lana'akéjami, ipuré i'iwata nakú ri'imaká wakajé. Riwakajé kajrú kera'athani lukúna'ako ipuré nakiyá i'imaká. Kalájma'ani japi ri'imaká. Kaphí wani karená apho'oká i'imaká.
58012019	Unká kaja jema'alá luwiluwí kaje mejé nema'aká ke; unká kaja jema'alá Tupana pura'akó ijwa'até nema'aká ke. Mawó nemaká rijló: "Pipura'aniño wajwa'até", ke.
58012020	Ilé ke nemaká Tupánajlo, rimakale nanaku paineko: "Na ka'ajná, ina'uké ka'ajná, ipirana ka'ajná, iphájika ee ipuré nakojé, inó riká jipa aú, wejukú aú ka'ajná", ke rimaká i'imaká.
58012021	Kajrupi wani nakaje namájikare i'imajika najló. Raú Moisés kemari najló: "Kajrú nukurúkaka nukero'okó aú".
58012022	Eyá ijló, unká ñaké kalé riká. Tupana ja'apiyá jema'ajeño i'imakale, i'imajé rijwa'até je'echú chu. Re Tupana, unká mapeja kalé riyukuna. Kajmuni riká, wa'até i'imajé re. Íki'iruna wani rijwa'atéjena, je'echú chiyájena (ángeles), wa'até i'imajé. Re ipura'ajó palá Tupana nakú.
58012023	Tupana yaní iká. Re i'imajé piyukeja riyani, ipiyá i'imakaño wa'até. Re napéchumi rijwa'até me'etení. Tupana we'epiri mékajenaka i'imajika re. Kaja lana'akéjami neí ripapérane chu. Neká rijló unká japi la'alaño pu'uwaré ke. Nanaku rimaje pajluwánojlo, pajluwánojlo mékeka rijló nakaje nala'akare i'imaká.
58012024	Iká i'imajeño Jesucristo wa'até je'echú chu. Re i'imajé wajé puráka'aloji ja'apiyá. Ichaya pura'ajero Tupana wa'até Jesucristo. Ritaka'aká wachaya wakajé, rírami i'ijnari itapuwa aphumi chiyá wajlojé penaje, raú Tupana amó wachaje pu'uwaré wala'akare liyá. Unká ñaké kalé ri'imaká Caín noka Abel wakajé. Rírami i'ijnari kaja raphú chiyá, pachá Tupana wajari Caín i'imaká.
58012025	Tupana wajari eja'awá chujena nakiyana i'imaká unká a'alaño nanakojó Ripuráka'alo riyuríkare Moisesjlo i'imaká. Richaje wani riwajájika neká unká a'alaño nanakojó Ripura'akó je'echú chiyá.
58012026	Tupana yurika Moisejlo Ripuráka'alo wakajé, te'erí ñaka'aró Tupana pura'akó rijwa'até aú. Ñaké kaja ri'imajika piño. Marí ke rimaká rinaku i'imaká: "Nukurúkataje piño eja'awá, unká rikaja kalé, je'echú wa'ató", ke rimaká.
58012027	Rimá piño: "Nukurúkataje piño eja'awá", ke, raú wawe'epí rimaká nakaje rikeño'ótakare nakú i'imaká. Riká kapichájero. Reyá a'ajná ño'ojó nakaje yuréjero, unká kapichákajo penaje kalé i'imajíkare.
58012028	Unká kapichákajo penaje kalé nakaje rewá i'imakare, ñakele wemá Tupánajlo: "Palá pila'aká weká", ilé ke ri'imajíkale wajló. Ipechu i'imá pu'ují Tupana nakú; iwe'epí kaja re rijwa'até i'imakana itukumó; iphá kaja ra'apí palá, ila'akáloje piyuke nakaje palani rijló i'imakare.
58012029	Kera'athani kapichátaka nakaje, ke kaja Tupana kapichátajika piyukeja nakaje, unká riliyá i'imalare.
58013001	Pajluwaja yaní ke iká pajwa'atéchaka, ñakele jácho'oniño íki'ija pekowáaka wátakana chiyá.
58013002	Ipechu kapichániña marí numakare nakú ijló: Ila'á palá ya'ajnaya inaku iphájeño, jata'akárena iñakaré chojé, nakú. Ilé ke ajopana a'ataka nañakaré chojé Tupana wa'atéjena, je'echú chiyájena i'imaká, unká nawe'epila reyájenaka ne'emaká e'iyonaja.
58013003	Re ka'ajná ne'iyajena ilérowa ina'uké wajákelana chu. Iwe'epí nanaku kamu'ují. Richu i'imakela najwa'até, kamu'ují kaja ipechu i'imakajla. Iwe'epí kaja kamu'ují chapú kaje yajwé amájeño nakú. Ñaké kaja amákalejla chapú kaje yajwé ka'ajnó.
58013004	Kalúyunajlo numá: Iphá palá pa'apíchaka. Ila'aniña imanaicho ajopana wa'até, Tupana wajájikale ilé ke la'ajeñó.
58013005	Iwátaniña íki'ija liñeru ijluwa. Ipechu i'imá palá nakaje ikapi i'imakare wa'até, Tupana kemakale ra'apiyá jema'ajeño nakú: "Unká wani nuyurílaje neká; unká wani kaja no'opáñaalaje neká", ke rimaká wanaku.
58013006	Ilé kaje la'arí wapechu kaphí, raú kalé wemajla wanakuwá: "Nuñaté a'ajerí Tupana, ñakele unká nukero'oló chapú ina'uké la'ajika nuká piyá".
58013007	Iwe'epí amájeño penájenami jewíña'ataka i'imaká Tupana puráka'alo nakú. I'ijnatá ipéchuwa palá nala'akare i'imaká nakú, ipechu i'imakáloje kaphí Tupana chojé, napechu i'imaká kaphí ke kaja.
58013008	Júpimi Jesucristo i'imaká, keja riká me'etení. Ñakeja kaja ri'imajika a'ajná ño'ojó chami.
58013009	Re kajrú puráka'aloji apú kaje wani, apo'ojó wani riká. Jema'aniña ra'apiyá. Apala nemá a'ajnejí nakiyana nakú, iná ajñaka piyá riká. Unká na penaje kalé riká ra'apiyá jema'ajéñojlo. Íki'ija Tupana wátaka weká nakojé we'epíkana la'arí iná pechu kaphí, iná la'akáloje palá penaje.
58013010	Weká, Jesucristo ja'apiyá jema'ajeño, chaya Tupana i'irí taka'arí i'imaká ri'imatákaloje weká kapichákajo liyá penaje. Unká ñaké kalé riká wátaño Tupana i'imataka neká kapichákajo liyá Moisés michú puráka'alo ja'apiyá jema'ajéñojlo.
58013011	Nenoke napirana nakiyana ejomi, puráka'aloji lamá'atajeño wakára'ajeri ña'akeri pirájina írami nakiyana ukapú chojé, nemakare nakú: "Tupana apukuna wani riká", ke. Chojé rijña'aké nérami, ra'akáloje riká Tupánajlo pu'uwaré ina'uké la'akare chaya penaje. Kéchami najña'aké napirana, nenójikarena tami, pajimila yámajo. Rejo nakára'atake piyuke wani natami.
58013012	Pajimila yámajo kaja nenó Jesucristo i'imaká. Rejé nephá ri'imaká itapuwa aú a'awaná apiyákakanami nakojé. Re rírami i'ijnari itapuwa aphumi chiyá. Wapumí chojé ritaka'á i'imaká.
58013013	Ñakele rikaja kalé Jesucristo kalé yuriro wajló we'ematájeri. Ne'iyajena unká wátalaño ri'imaká, raú nala'á riká chapú. Ñaké kaja ka'ajná ajopana la'ajika weká chapú, ra'apiyá jema'ajeño wema'akale.
58013014	Unká wañakajela wani kalé marí eja'awá we'emakare nakú. Je'echú chu wañakajela wani. Riká nakú wapechu.
58013015	Palánijlaka wapura'akelo ñakeja Tupana nakú ajopana wa'até, palá rila'akale weká Jesucristo palamane. Ilé ke la'akana palani rijló.
58013016	Ipechu kapicháñaniña palá la'akaná pekowáaka. A'á kaja pajlokaka nakaje kamu'ují ila'ajíkare nakú. Ilé ke la'akana palani Tupánajlo.
58013017	Jema'á jewíña'ataño iká Tupana puráka'alo nakú ja'apiyá. Ñakeja na'aká nanakojó iká, nawátakale ipechu i'imaká kaphí richojé. Riká kemájeri nanaku mékeka rijló nakaje nala'akare. Jema'ajika ee na'apiyá, pu'ují napechu i'imajika raú. Unkaja ke jema'á na'apiyá, kamu'ují napechu la'ajiko raú. Ilé kaje i'imajeri ijló unká paala.
58013018	Ipura'ó Tupana wa'até wanaku, ñakeja we'emakáloje palá la'ajeñó penaje, wapechu i'imaká piyá wanakuwá: "Apala unká paala wala'aká", ke.
58013019	Ipura'ó kaja rijwa'até, numalá'ako piyá ichaje i'ijnakana nakú.
58013020	Tupana makápo'ori wawakára'ajeri Jesucristo, íki'ija wawátakare. Rile'ejena ina'ukena amájeri riká. Wajé puráka'aloji ja'apiyá weká, ritaka'akale wachaya i'imaká. Matajnako we'emajika ra'apiyá.
58013021	Eko Tupana la'á ipechu palá. Nuwata ra'aká ijló piyukeja nakaje riliyá i'imakare, ila'akáloje palá riwátaka ke raú. Nuwata kaja rila'aká iká palá Jesucristo palamane aú. Nuwata kaja ina'uké pura'akó palá wani rinaku ñakeja wani. Kaje nuwata ijló.
58013022	Nojena, jema'á marí puráka'aloji nuwakára'akare ijló ja'apiyá. Ila'aniña ipéchuwa tu'ujné apú nakaje nakú, jema'aká piyá ijluwa riká. Metajlani aú ja nu'umá ijló riyukuna.
58013023	Kaja nácho'ota Timoteo ina'uké wajákelana chiyá. Riphájika ee majó nócho'ojiko piyá, ri'ijnajé kaja nujwa'até ichaje. Riwakajé amaje riká.
58013024	Eko palá jewíña'ataño iká Tupana puráka'alo nakujlo. Eko palá kaja piyuke Jesucristo ja'apiyá jema'ajéñojlo. Ra'apiyá jema'ajeño maare Italia e i'imakaño kemaño kaja inaku: "Eko palá najló ka'ajnó", ke.
58013025	Nuwata i'imaká palá Tupana palamane aú. Kaja.
59001001	Tupana, Jesucristo wa'até, jápajeri nuká. Wawakára'ajeri wani Jesucristo. Eko palá ijló ka'ajnó. Iyamá iphata ji'imaji nakojé kele (12) iká Israel michu a'ajútaya michuna i'imaká. Rilakénami iká. Kaja itamáka'ato paliyáaka apo'ojó, apo'ojó ke ajopana te'eré nakojé.
59001002	Nojena, ipechu i'imá pu'ují piyukeja chapú kaje yajwé amákare aú.
59001003	Kaja iwe'epí chapú kaje yajwé amákana aú iná we'epí mékeka iná pechu Tupana nakú.
59001004	Ila'á ipéchuwa kaphí rijló, jácho'oko piyá ra'apiyá i'imakana chiyá. Ijña'á ilé kaje chapú kaje yajwé panaku, raú ipechu iphátaje Tupana wátaka ke la'akana. Raú i'imajé palá la'akaná nakuja reyá a'ajná ño'ojó.
59001005	Re ka'ajná inakiyana unká we'epila na penájeka iná amaka chapú kaje yajwé. Ilé kajénajlo numá: Ikeja'a Tupana liyá we'epíkaje, raú ra'ajé ijló riká, iwe'epíkaloje na penájeka iná amaka chapú kaje yajwé penaje. Kajrú Tupana a'aká iná ñaté, unká rakha'alá iná, iná pura'akochu rijwa'até.
59001006	Riwata pipechu i'imaká kaphí richojé, pikejá'ajika ee nakaje riliyá. Unká riwátala pipechu i'imaká nakaje pikejá'akare riliyá nakú: "¿E ka'ajná ri'imajika nojló ñaké, unká ka'ajná?" Ilé ke pipechu i'imajika ee, juni yokola mapeja karená yoko'okare, ke pipechu i'imajika ijló.
59001007	Ilé ke ri'imajika ee, pipechu i'imaniña: "Tupana la'ajé nojló nakaje nukejá'aka riliyá", ke.
59001008	Unká nakaje i'imalaje palá ke'iyapé péchurunajlo. Kaja chuwajá ke ne'ejnataka napéchuwa palá nakaje nakú, eyá muní ke apo'ojó kaja napechu.
59001009	Apala kamu'ují la'ajerí ka'ajná pajluwa Jesucristo ja'apiyá jema'ajeri. Rapáña'aniño ra'apiwá kamu'ují rila'akale, palá Tupana pechu i'imakale rinaku.
59001010	-
59001011	Eyá apú ka'ajná, kajrú wani le'ejepelari. Riwe'epíjika ee unká na penaje rile'ejépela i'imalá Tupánajlo, palani unká rapáña'alo ra'apiwá, riwe'epíkale rinakuwá kamu'ují la'aká ke. A'awaná iwí i'imaká, ke waja piyukeja kajrú le'ejepeláruna. Kaphí wani kamú kamaré pataká ejéchami, rimeríya'ata piyuke a'awaná iwí. Riká aú ripalacha kapichó. Ñaké kaja kajrú le'ejepeláruna i'imajika meketánaja. Najápaka'ala la'akaná nakú jimaje natajnajo.
59001012	Pu'ují péchuri ña'arí chapú kaje yajwé panaku, kaphí ripechu i'imakale Tupana chojé. Ilé ke ripechu i'imakale rinaku, ri'imajé palani rijló. Raú Tupana a'ajé rijló i'imakaje ri'imakáloje rijwa'até matajnako. Riká i'imakaje rarukákare piyukeja wátaño rikajlo.
59001013	Pu'uwaré la'akaná a'ajika ime'é rijluwa wakajé, imaniña Tupana nakú: "Riká wakára'ari pu'uwaré la'akaná a'aká wame'é rijluwa", ke. Unká pu'uwaré la'akaná a'alá Tupana me'é rijluwa, ñakele unká kaja meke la'ajé riwakára'ala pu'uwaré la'akaná a'aká ajopana me'é rijluwa.
59001014	Marí ke riká wajló: Pu'uwaré la'akaná i'imakale wapechu nakú, wala'a ñaké.
59001015	Pu'uwaré la'akaná iphákachu iná pechu nakojé iná la'akáloje ñaké, iná la'á pu'uwaré raú. Eyá kaja wani pu'uwaré la'akaná chá'atakachu iná, iná kapichajo ripachá.
59001016	Nojena, íki'ija nuwátakarena, ipechu i'imaniña Tupana nakú: "Riká wakára'ari pu'uwaré la'akaná a'aká wame'é rijluwa", ke.
59001017	Piyukeja nakaje palani, Tupana liyaje waja ri'imakale. Riká keño'ótari piyukeja nakaje moko'orí je'echú chu. Riká kamareji rikeño'ótakare apiyákaro waja. Eyá Tupana unká ñaké kalé, unká rapiyákalo.
59001018	Tupana wátari we'emaká riyani, raú ra'á wajló wajé i'imakaje Ripuráka'alo ja'apiyá jema'akana aú.
59001019	Nojena, íki'ija nuwátakarena. Ipura'aniño kajrú wani, ipura'ajiko ee ajopana wa'até. Palani paineko jema'aká ajopana ja'apiyá, jema'akáloje mékeka nawátaka ijló kemakana. Iyúcha'aniño kaja mapeja.
59001020	Yúcha'akajo aú unká iná la'alá Tupana wátaka ke.
59001021	Ñakele iyurí iliyó piyukeja pu'uwaré la'akaná. Ila'aniña kaja inakuwá piyukeja nakaje nakojé we'epéjeño ke wani. I'imá Tupana puráka'alo ja'apiyaja. Ra'apiyá i'imajika ee, ri'imataje iká kapichákajo liyá.
59001022	Unká paala Tupana puráka'alo jema'akánaja kalé; palani rimaká ke la'akaná. Unkachu iná la'alá rimaká ke, unká na penaje rema'akana i'imalá inajlo.
59001023	Unká la'alá Ripuráka'alo kemaká ke, i'imari mapeja kaná chojé nekó amájeño keja.
59001024	Namaka nekó kaná chojé ejomi, unká nawe'epila piño mékeka namákana i'imichaka. Kaja napechu kapicháñaa nekó we'epíkana. Ñaké kaja unká la'alaño Tupana puráka'alo kemaká ke.
59001025	Unkachu iná pechu kapicháñala Ripuráka'alo, iná jema'aká riká ejomi, palá iná la'aká raú. Ri'imakachu iná pechu nakuja, iná la'á rimaká ke raú; pu'ují kaja iná pechu raú. Ilé ke ri'imakachu inajlo, Tupana la'ajé iná palá wani piyuke nakaje iná la'akare aú.
59001026	Apala pajluwa ka'ajná i'ijnatari ripéchuwa rinakuwá: "Nuká la'arí piyukeja Tupana puráka'alo kemaká ke". Ilé ke ripechu i'imaká rinakuwá, e'iyonaja ka'ajná ripura'ó pu'uwaré ajopana nakú. Ilé kaje ri'imakale, unká na penaje rimakare ilé ke rinakuwá i'imalá.
59001027	Kewaka pimakachu pinakuwá: "Tupana puráka'alo kemaká ke la'ajerí nuká", marí ke la'ajerí piká: Majnúrimina ñaté a'ajerí piká, eyá iwakajímilona ñaté a'ajerí kaja piká. Namaka chapú kaje yajwé wakajé, pa'á kaja nañaté. Kaja keja iná la'aká palá, iná pechu i'imakale Tupana nakú palá. Unká we'epílaño riká, la'añó pu'uwaré. Palá péchuri rinaku, unká la'alá ñaké.
59002001	Nojena, kaphí péchuruna iká Jesucristo, piyukeja la'ajerí, chojé. Ñakele unká paala ipechu i'imaká: "Ne'iyajena nakuja kalé palá, eyá ajopana nakú ka'ajná ujwí".
59002002	Apala awakako Tupana puráka'alo jema'ajé, e ka'ajná pajluwa ina'uké mujlúka'ari awakáka'alo ñakarelana chojé. Palani ra'arumaká wa'até, palani kaja anillo, uwiro (oro) nakiyá la'akanami riyatewana nakú ke. Rijwa'até ke kaja ka'ajná apú, pu'uwareni wani a'arumakari iphaka.
59002003	Ilé palani a'arumakárijlo ka'ajná imajla: "Piyá'o maare palani ñáka'ajori chu", ke. Eyá apú kamu'ují la'akajlo imajla ka'ajná: "Ilérejeja pitára'o, a'ajná te'erí e'iyá piyá'o piwátajika es", ke ka'ajná imákajla rijló.
59002004	Ilé ke la'akana unká wani paala Tupánajlo, unkale ila'alá ina'uké nakú palá pajimato. Namákana aú ja amá neká palá ka'ajná, ujwí ka'ajná. Unká paala ipechu i'imaká, ila'akale ñaké.
59002005	Nojena, íki'ija nuwátakarena, jema'á marí: Tupana i'iwapari rijluwa ina'uké e'iyayá neká, nemakárena nakú kamu'ují la'akaño neká, ke. E'iyonaja rijló kajrú la'akaño ke neká, napechu i'imakale kaphí richojé. Raú ra'ajé najló nakaje rarukákare piyukeja riwátajeñojlo.
59002006	Eyá iká, kajrú la'akaño inakuwá, iphaño ja'apiwá kajrú wani kamu'ují la'akáñojlo. Eyá kajrú le'ejepeláruna nakú ipechu palá, nala'aká iká chapú e'iyonaja. Neká wá'añono iká apala ke iwakára'ajeño ejo nawajákaloje iká penaje.
59002007	Neká, kajrú le'ejepeláruna nakiyana, pura'añó kaja pu'uwaré wawakára'ajeri Jesucristo nakú. Rijwa'atéjena iká. Riká, palá wapura'akaro nakú, napura'ó nakú pu'uwaré.
59002008	Palá ila'aká ila'akachu Tupana puráka'alo, riyuríkare ijló i'imaká, wakára'aka iká ke. Riká kemari: "Iwata íki'ija ajopana ina'ukena, iwátaka ikó ke kaja". Ilé ke la'akana aú iná la'á palá wani, apú nakaje chaje wani palaka.
59002009	Ipechu i'imakachu ne'iyajena nakuja kalé palá, eyá ne'iyajena nakú ipechu ujwí, unká paala ila'aká, unkale ila'alá Tupana puráka'alo kemaká ke. Raú ila'á pu'uwaré.
59002010	Apala ila'á piyukeja palá Ripuráka'alo kemaká ke, e'iyonaja kalé pajluwaja ka'ajná unká ila'alá palá, raú unká na penaje palá ila'akare i'imalá ijló.
59002011	Tupana kemari kalúyuna i'imakaño nakú, nala'aká piyá namanaicho ajopana wa'até. Rimá kaja: "Inóniña ina'uké". Apala unká ka'ajná pila'alá pimanaicho ajopana wa'até, e'iyonaja pinó ka'ajná ina'uké, raú unká pila'alá ripuráka'alo kemaká ke.
59002012	Chuwa wajé puráka'aloji ja'apí iká, Jesucristo ja'apiyá jema'ajeño i'imakale. Ripuráka'alo a'akana inakojó aú ila'ajé palá. Tupana kemájeri ina’ukejlo meke nala'akana i'imajika piyukeja nakaje nala'akare i'imaká, eyá nakaje nemakare nakú i'imaká lokópa'ala.
59002013	Tupana kemájeri piyukeja ina'ukena, pajluwano kejlo, mékeka rijló piyukeja nakaje nala'akare marí eja'awá chu ne'emaká ketana i'imaká. Unkachu nawe'epila ina'uké mu'ují, unká kaja riwe'epílaje namu'ují riwakajé. Nawe'epíkachu ina'uké mu'ují me'etení, palani ne'emajika rijló riwakajé.
59002014	Nojena, re ka'ajná pajluwa inakiyana kemá rinakuwá: "Kaphí nupechu Jesucristo chojé", ke, e'iyonaja unká rila'alá palá ajopana ina'ukena nakú. Raú unká na penaje ilé ke rimakare rinakuwá i'imalaje rijló.
59002015	Re ka'ajná inakiyana la'añó kamu'ují a'arumakaji nakú, ñaké kaja a'ajnejí nakú.
59002016	Raú ka'ajná apú inakiyana kemá najló: "Eko i'ijná palá ka'ajnó. Rejo ka'ajná a'arumakaji i'imajé ijló. Palá kaja ka'ajná ajñájika a'ajnewá rewá", ke. Eyá unkájika ee ra'á najló nakaje kamu'ují nala'akare nakú, unká na penaje ilé ke rimakare najló i'imalaje.
59002017	Ñaké kaja riká inajlo. Kaphí ka'ajná iná pechu Tupana chojé, e'iyonaja unká ka'ajná iná la'alá palá ajopana nakú, raú unká na penaje ri'imalaje inajlo.
59002018	Apala pajluwa ka'ajná kemá apujlo: "Piká kemari pinakuwá: 'Kaphí nupechu Tupana chojé', ke, e'iyonaja unká pila'alá na palá. Eyá nuká la'arí nakaje palá, kaphí nupechu i'imakale Tupana chojé. Nakaje palá nula'akare aú iwe'epí kewaka kaphí nupechu richojé".
59002019	Apala pi'ijnatá pipéchuwa: "Re pajluwaja wachi'inárikana, Tupana". Palani pipéchuwa i'ijnatákana ilé ke, e'iyonaja kalé ñaké kaja jiñana i'ijnataka napéchuwa Tupana nakú, akuwaná nakero'ó kajrú wani ripiyá.
59002020	Pi'imaniña mapechuru wani. Kewaka pipechu i'imakejla kaphí richojé, pila'ajla palá nakaje.
59002021	Tupana kemari wa'ajuta Abraham michú nakú i'imaká: "Unká japi rila'alá pu'uwaré i'imaká ke nojló riká, rila'akale numaká rijló ke, rinókalejla nojló ri'irí pu'uwaré nala'akare chaya i'imaká".
59002022	Ilé ke rila'aká aú, iná we'epí kaphí wani ripechu i'imaká Tupana chojé. Rema'akale ra'apiyá, rila'á palá rimaká rijló ke.
59002023	Ilé ke rila'aká aú rila'á Tupana puráka'alo kemaká rinaku júpimi i'imaká ke. Rimá rinaku: "Kaphí Abraham pechu i'imakale Tupana chojé aú, rimá rinaku: 'Unká japi rila'alá pu'uwaré i'imaká ke nojló riká' ". Ilé ke la'ajerí ri'imakale, riyuró Tupana wáke'ewe ke.
59002024	Tupana kemari wanaku: "Palá la'ajeñó ke neká nojló, napechu i'imakale kaphí nochojé, raú piyukeja nakaje nala'akare palá waja".
59002025	Ñaké kaja Tupana kemaká Rahab micholo nakú. Ñuju'ukeru ru'umaká. Palá rula'aká Tupana le'ejena ina'ukena nakú, nephaka ruñakaré ejo i'imaká wakajé. Rumá najló i'imaká nayuríkoloje rujwa'até ruñakaré chu. Rejomi ruwakára'a napa'akó apú iñe'epú chuwá, napinana noka piyá ne'emaká. Ilé ke rula'akale nanaku palá, Tupana kemari runaku: "Unká japi la'alayo pu'uwaré i'imaká ke nojló ruká".
59002026	Unkákela iná pechu i'imajla iná napona e'iyá, unká na penaje iná napona i'imalajla rejéchami. Ñaké kaja riká pijló. Pimakachu pinakuwá: "Kaphí nupechu Tupana chojé", ke, eyá unkachu pila'alá palá, unká na penaje ilé ke pimakare pinakuwá i'imalaje pijló.
59003001	Nojena, unká paala kajrú inakiyana wátakajla Tupana puráka'alo nakú jewíña'atajeño penaje i'imakana. Piyukeja Ripuráka'alo nakú jewíña'atajeño nakú rimaje rikoja ajopana chaje mékeka nakaje nala'akare rijló i'imaká.
59003002	Piyuke weká la'añó nakaje unká paala. Eyá apala pajluwa ka'ajná we'epiri wani ripuráka'alo nakú kemakana, ripura'akó piyá pu'uwaré. Riká palá la'ajerí, riwe'epíkale palá ripechu wakára'akana.
59003003	Kamu'ujini iná numá iná pura'ó chiyá, e'iyonaja iná kemá kajrú nakaje nakú richiyá. Kamu'ujini kaja pejru'uwá na'á kawarú numá chojé ritewíyo'ojona penaje. Kajruni kawarú, e'iyonaja riká aú rinaku ja'apájeri tewíyo'o riká riwátaka i'ijnakana ejo.
59003004	Ñaké kaja wapuru. Kajruni wani riká, e'iyonaja kamu'ujini ritewíyo'ojona. Kaphí karená ja'apátaka riká, e'iyonaja ra'apátajeri ja'apátari riká riwátaka ejo ritewíyo'ojona kamu'ujini aú.
59003005	Ñaké kaja wanuma. Kamu'ujini wani riká, e'iyonaja wemá kajrú puráka'aloji nakú richiyá. Kamu'ujini kera'athani, e'iyonaja iná kára'akachu iná i'ikakapere e'iyá raú, kajrú wani rilukúna'ako.
59003006	Kera'athani ke puráka'aloji wemakare nakú wanuma chiyá. Ñakele ne'iyajena la'añó chapú wani ajopana napuráka'alo pu'uwareni nemakare nanaku aú. Pu'uwaré wapura'akaro pachá wakapichata wekó, pachá kaja wala'á Jiñá Chi'inárikana wátaka ke.
59003007	Ina'uké we'epiño piyukeja eja'awá yajné, eyá juni yajné, kajena la'akana mana'ikena. Yuriná i'imakaño wa'ató nawe'epí kaja la'akana mana'ikena.
59003008	Eyá iná numá, unká jo'o wani na we'epila meke rila'akana, iná pura'akó piyá pu'uwaré richiyá. Riká pu'uwaré kaje unká wani na chá'atalare, kaja puwini chapú wani la'aká iná, ke ri'imakale.
59003009	Wanuma chiyá wapura'ó palá wachi'inárikana Tupana nakú. Richiyaja kaja wapura'ó unká wani paala ina'uké Tupana keño'ótakarena renámiwa nakojé i'imaká nakú.
59003010	Rikaja iná numá chiyá iná kemá palani puráka'aloji nakú. Richiyá kaja iná kemá pu'uwaré nojé puráka'aloji nakú. Nojena, ilé kaje unká wani paala.
59003011	Unká meke la'ajé pajluwa muthú chiyá juni jácho'olojla ke'iyapé: ipijílani ka'ajná, pumélani wa'até, kajiparálani ka'ajná wa'até pajñakani.
59003012	Ñaké kaja, unká meke la'ajé pipirí a'alajla richawá punama icha, ke kaja. Unká kaja meke la'ajé kajmú arúka'alajla piriyé icha, ke kaja.
59003013	Re ka'ajná e'iyá pajluwa we'epiri wani kajrú nakaje nakojé. Rila'are palá nakaje ajopana e'iyowá. Rila'añina kalé rinakuwá ajopana chaje wani we'epika ke, kapechuni wani ri'imaká e'iyonaja.
59003014	Eyá chapú pipechu i'imakachu ajopana cha nachá'atakale piká, unká Tupana liyaje kalé ilé ke iná péchuwa i'ijnatákana. Akha'ákakajo nakú ka'ajná piká ajopana wa'até, raú unká kewákaje puráka'aloji ja'apiyá i'imaká ke kalé piká.
59003015	Unká Tupana liyaje kalé ilé ke iná péchuwa i'ijnatákana. Jiñá Chi'inárikana liyaje riká. Pu'uwaré la'akaná nakuja ina'uké pechu i'imakale, iná la'á ilé keja.
59003016	Chapú ipechu i'imakale panakuwáaka, akha'ákako pajwa'atéchaka, ñakele unká paala iká pajwa'atéchaka.
59003017	Eyá Tupana a'akárenajlo kajrú we'epíkaje, i'imaño palá pajwa'atéchaka. Rejeno waja nala'aká piyuke ina'uké nakú palá, Tupana ja'apiyá ne'emakale. Na'á kaja chapú kaje yajwé amájeño ñaté.
59003018	Wátaño palá ina'uké wa'até i'imakana, la'añó palá ajopana nakú, raú palá wani ne'emajika pajwa'atéchaka.
59004001	¿Naje nókakajo nakú, eyá akha'ákakajo kaje nakuja iká pajwa'atéchaka? Chapú ipechu i'imakale panakuwáaka, iká ilé ke pajwa'atéchaka.
59004002	Kajrú wani iwátakajla nakaje ijluwa, e'iyonaja unká meke la'ajé ijña'alá ijluwa riká, pachá ka'ajná inó ina'uké, akha'ákako kaja pajwa'atéchaka rijimaje. Ilé ke ila'aká e'iyonaja, unká ijña'alaje nakaje iwátakare ijluwa, unká pachá ikejá'ala Tupana liyá riká.
59004003	Ikejá'akachu nakaje riliyá, unká ra'alá ijló riká, ikejá'akale riliyá riká, ila'akáloje raú iwátaka ke penaje.
59004004	¡Meke unká wani ta iwátala Tupana ja'apiyá jema'akana, iwátakale kajrú ijluwa nakaje marí eja'awá chu i'imakare! Kaja iwe'epí iná wátakachu kajrú inajluwa nakaje marí eja'awá chu i'imakare, lanakiya unká iná wátalaje kajrú Tupana.
59004005	Ripuráka'alo kemari: "No'ó ina'uké nakiyánajlo Nupechu, ri'imakáloje nawakára'ajeri penaje. Nupechu mejajnena neká, unká riwátala ina'uké yurika no'opiyá jema'akana", ke rimaká.
59004006	Kajrú Tupana a'aká wañaté. Ripuráka'alo kemari: "Unká Tupana a'alá kajrú la'akaño nanakuwá ñaté. Eyá unká la'alaño kajrú nanakuwá ñaté ra'á", ke rimaká.
59004007	Jema'á palá Tupana puráka'alo ja'apiyá. Itára'o kamachá Jiñá Chi'inárikanajlo, raú riñajó iliyá.
59004008	Iwata Tupana i'imaká ijwáke'ewe, raú ri'imajé ijwáke'ewe. I’ijnatániña ipéchuwa pu'uwaré la'akaná nakú; iyurí iliyó rila'akana. Kaja iwátajla Tupana ja'apiyá jema'akana, e'iyonaja ñaké kaja iwátaka ijluwa nakaje eja'awá chu i'imakare. Ñakele i'ijnatá ipéchuwa richuwaja naka iwata la'akana.
59004009	Apala kamu'ují ipechu nakaje pu'uwaré ila'akare i'imaká aú, pachá ka'ajná kajrú iyaka. Jupejé kajrú i'ichajika, eyá chuwa amaka chapú kaje yajwé, raú kamu'ují wani ipechu.
59004010	Ila'á inakuwá maliyáruna ke Tupánajlo, raú rila'ajé inaku palá wani.
59004011	Nojena, ipura'aniño pu'uwaré panakuwáaka. Pura'aró pu'uwaré rinakiyana nakú, kemari ka'ajná rinaku Tupana wajákaloje riká penaje. Pura'aró kaja pu'uwaré Ripuráka'alo nakú, la'arí rinakuwá Tupana chaje ke, rema'aká piyá ra'apiyá.
59004012	Pajluwa yuriri wajló Ripuráka'alo. Rikaja kaja kalé kemájeri wanaku mékeka wala'akana i'imajika: ri'imataje ka'ajná weká, rikapichátaje ka'ajná weká. Eyá piká, ¿na chi piká, pimakáloje apú nakú mékeka rila'akana i'imajika?
59004013	Jema'á, i'ijnataño ipéchuwa marí ke: "Chuwajá ka'ajná, apala muní ka'ajná, we'ejnajika pajimila ejo. Re we'emajé pajluwaja jarechí ketana ka'ajná nakaje warúwa'akana nakú, eyá nakaje a'akana nakú ajopánajlo, ñaké wakána'akaloje kajrú liñeru wajluwa", ke.
59004014	Mapeja wani ipura'akó ilé ke, unkale iwe'epila mékeka i'imajika muní ke, ijamani keja we'emakale. Meketánaja ijamani witúka'aka, rejomi rikapichó kiñaja. Ñaké kaja weká eja'awá chu.
59004015	Marí ke imakela palani: "Wawakára'ajeri Tupana wátajika ee, we'emajé eja'awá chu wala'akáloje nakaje", ke.
59004016	E'iyonaja kajrú wani ipura'akó, raú ila'akáloje inakuwá ajopana chá'atajeño ke wani. Ilé ke la'akaná unká wani paala.
59004017	We'epiri palá la'akaná nakojé, unkachu rila'alá riká ñaké, rila'á pu'uwaré raú.
59005001	Chuwa jema'á marí, kajrú le'ejepeláruna: Iyá, awíyo'o kaja, kajrú wani amájikale chapú kaje yajwé.
59005002	Piyukeja nakaje ikapi i'imakare me'etení, kapichájiko. Eyá a'arumaká, a'ajnejí wa'até, pi'iréjina ajñátaje piyuke.
59005003	Eyá iliñérute lurúta'ajero kaja. Riká aú nawe'epeje ijlúwaja ilamá'atajika iliñérute i'imaká. Pachá kera'athani kapichátaka nakaje, ke kaja ikapichájiko, kajrú wani awakátajikale ijluwaja nakaje i'imaká.
59005004	Eyá unká kaja a'alá palá imena e'iyá jápajeñojlo najápaka'ala wemí, raú napura'ó inaku. Riká napura'akaro inaku, Tupana piyukeja wani la'aká nakaje, jema'arí nakaje nemakare nakú.
59005005	Marí eja'awá chu kajrú iliñérute, raú ila'á maare mapeja iwátaka ke. Palá nalamára'ajeño lamára'aka jémana, napitakó kajrú ejomi nenokáloje neká. Ñaké kaja ipitaká ijluwa nakaje Tupana wajákaloje iká ripachá.
59005006	Ipuráka'alo aú nawajá ajopana, eyá ne'iyajena nenó kaja, unká meke nala'alá e'iyonaja. E'iyonaja unká meke nala'alá nanakojó iká.
59005007	Eyá iká, nojena, ila'aniña ikó tu'ujné nakaje nakú, a'ajná Jesucristo pa'ajiko piño majó ejená. Kaja iwe'epí mékeka nakaje icha ijí ejátajeri wátaka kachuwa kaje nakú, nakaje rejátakare arúka'aka ejená. Rejomi kachuwa kaje nakú kaja riwata ritawá'ako, a'ajná rarúka'aka ejená. Yawijá ketana riwátaka riká kachuwa kaje aú rarúka'aka ejená. Rejomi rijña'á palá nojé richa.
59005008	Ñaké kaja i'imá. Ila'aniña ikó tu'ujné, a'ajná Jesucristo pa'ajiko majó ejená. Kaphí ipechu i'imá, yewicha ripa'akó majó jená.
59005009	Nojena, akha'aniña mapeja ajopana maná, Tupana wajaka piyá iká ripachá. Riká kemájeri piyuke ina'ukena nakú mékeka nala'akana i'imajika, nakaje nala'akare lokópa'ala.
59005010	Nojena, ila'á mékeka Tupana puráka'alo yukuna i'imajeño michuna la'aká i'imaká ke. Kajrú namaka chapú kaje yajwé, e'iyonaja unká nayurila Ripuráka'alo yukuna i'imakana najló.
59005011	Ilé ke la'akañó nakú wemá: "Palá péchuruna neká", ke. Chapú ajopana la'aká ne'emaká e'iyonaja, unká nayurila Tupana ja'apiyá jema'akana. Kaja jema'á Job michú yukuna meke ramaka kajrú chapú kaje yajwé i'imaká e'iyonaja, unká riyurila Tupana chojé kaphí ripéchuwa la'akaná. Iwe'epí kaja meke Tupana la'aká rinaku palá wani kaja penaje i'imaká. Raú iná we'epí kajrú wani Tupana we'epika khaí, chapú kaje yajwé amájeño nakú.
59005012	Nojena, marí numájikare ijló me'etení nakú, nuwata wani jema'aká ra'apiyá: A'aniña Tupana ií mapeja, raú ajopana we'epíkaloje kewákaka imaká najló; a'aniña kaja te'erí ií, raú nawe'epikáloje kewákaka imaká najló; a'aniña apú nakaje ií, raú nawe'epíkaloje kewákaka imaká. Imájika ee "a'a", ke, kaja keja ri'imare. Eyá imájika ee "unká", ke, kaja keja ri'imare, Tupana wajaka piyá iká.
59005013	Apala pajluwa inakiyana pechu i'imajika ee kamu'ují, ripura'aro Tupana wa'até. Eyá pu'ují ripechu i'imajika ee, ratanere rijló.
59005014	Pajluwa inakiyana i'imajika ee ritami, iwa'a Jesucristo ja'apiyá jema'ajéñojlo, napura'akóloje rinaku Tupana wa'até. Raú Tupana ií aú nakho'ojé nakaje jilami rinakojé, ritejmo'otákoloje penaje.
59005015	Kaphí péchuri iná i'imakachu Tupana chojé, iná pura'ó rijwa'até natámina nakú ritejmo'otákaloje neká penaje. Eyá ramajo kaja nachaje pu'uwaré nala'akare liyá.
59005016	Ñakele i'imá pajlokaka pu'uwaré ila'akare yukuna, ipura'akóloje Tupana wa'até rinaku pacháyakaka. Raú Tupana amajo ichaje. Palá péchuri pura'akochu Tupana wa'até, ra'á rinakojó ripuráka'alo.
59005017	Ñaké ri'imaká Elías, Tupana puráka'alo ja'apátajeri michujlo. Weká ke kaja ri'imaká. Riká pura'aró Tupana wa'até i'imaká, juni ja'akó piyá, raú ina'uké pechu pajno'okóloje Tupana ejo. Ñakele unká wani juni ja'aló weji kele jarechí, eyá apú pe'iyojé ketana.
59005018	Rejomi ripura'ó piño Tupana wa'até juni ja'akóloje penaje. Reyá a'ajná ño'ojó nakaje icha ijí nejátakare iphari piño. Riká arúka'ari piño rapumí chuwá.
59005019	Nojena, apala pajluwaja inakiyana yureje riliyó Tupana wátaka ke la'akana. Raú ka'ajná ipura'ajó rijwa'até rema'akáloje piño ra'apiyá penaje.
59005020	Iwe'epí marí: Apú yuríkachu pu'uwaré la'akaná riliyó ipuráka'alo aú, ri'imatá riká kapichákajo liyá. Raú Tupana amajo kaja richaje kajrú pu'uwaré rila'akare liyá. Kaja.
60001001	Jesucristo wakára'akarena riyukuna i'imajé nakiyana Pedro i'imaká. Riká lana'arí Jesucristo ja'apiyá jema'ajeño ajopana te'eré nakojé i'ijnakáñojlo marí ke: Re inakiyana Ponto e, Galacia e, Capadocia te'eré e, Asia te'eré e, eyá Bitinia te'eré nakú.
60001002	Kaja Tupana i'iwapá rijluwa i'imaká, júpimi ripechu nakú ri'imaká ke. Ra'á ijló Ripechu i'imaká, jema'akáloje ra'apiyá penaje. Jesucristo taka'aká wachaya i'imaká wakajé kajrú rira i'ijnaká itapuwa aphumi chiyá. Ilé ke Tupana wajaka ri'imaká wapumí chojé, raú we'emakáloje unká japi la'alaño pu'uwaré ke rijló. Eko i'imá palá wani ilérowa pajwa'atéchaka Tupana palamane.
60001003	Wapura'achó palá wani Tupana, wawakára'ajeri Jesucristo jara'apá nakú, riwe'epíkale wamu'ují. Jesucristo makápo'oko piño i'imaká aú ra'á wajló wajé i'imakaje. Riká la'arí kaphí wapechu wajló, wawe'epíkale ñaké kaja rimakápo'otajika weká.
60001004	Raú wawe'epí ra'ajé kaja wajló nakaje rilamá'atakare wapé je'echú chu. Nakaje rilamá'atakare wajló unká kapichálajo, unká kaja pu'uwaré kaje i'imalá re. Ñakeja wani nakaje i'imajika palá rewá.
60001005	Kaphí ipechu i'imakale Tupana chojé, ra'á rinakojó iká, piyukeja la'ajerí ri'imakale. Ri'imatá kaja iká kapichákajo liyá, júpimi ripechu nakú ri'imaká ke. Ñakele ri'imajé ijló ñaké, kaja penaje eja'awá iphájika rená chojé wakajé.
60001006	Ilé ke nakaje i'imajíkale ijló, ipechu i'imá pu'ují riwe'epíkana aú. Apú eyá ke amájika chapú kaje yajwé, e'iyonaja ipechu i'imá pu'ují.
60001007	Nata'aká oro (uwiru) kera'athani aú nawe'epíkaloje oro wánika riká penaje, pu'uwareni re'iyá i'imakare jácho'okoloje, nakupákaloje riká re'iyayá penaje. Ke kaja Tupana atá'aka weká chapú kaje yajwé amákana aú, ramákaloje kewaka wánika kaphí wapechu richojé. Kaphí péchuruna richojé ña'añó panaku piyukeja chapú kajé yajwé namákare, raú oro wemí chaje palaka neká Tupánajlo. Ilé ke ratá'ajika rijwa'atéjena, raú riwe'epíkaloje mékajenaka kewaka wani kaphí péchuruna richojé. Neká nakú rila'ajé palá Jesucristo iphájika majó wakajé.
60001008	Kajrú wani iwátaka Jesucristo, unká jo'ó amala riká e'iyonaja; kaphí ipechu richojé, unká amala riká e'iyonaja. Pu'ují wani ipechu rinaku, e'iyonaja unká wani puráka'aloji i'imalá imakáloje rijló rinaku ñaké.
60001009	Pu'ují ipechu, iwe'epíkale Tupana i'imatájika iká kapichákajo liyá.
60001010	Kajrú Tupana puráka'alo ja'apátajeño michuna jewíña'ako mékeka Tupana i'imatájika ina'uké kapichákajo liyá nakú i'imaká. Napura'ó kaja naka Tupana a'ajika ripalamane aú i'imakáñojlo.
60001011	Unká chiyó Jesucristo iphá majó i'imaká, rewíña'atake Ripechu aú ripuráka'alo ja'apátajeño michuna, nawe'epíkaloje mékeka rijña'ajika chapú kaje yajwé panaku, eyá mékeka palá wani ri'imajika rijló rejomi. Nawátake kaja we'epíkana na ina'ukeka ri'imaká, eyá na wakajeka nakaje rimakare nakú i'imajika nakojé.
60001012	Tupana Pechu a'arí najló pu'uwaká nawe'epíkaloje unká najlúwaja kalé ne'emaké ripuráka'alo yukuna. Ajopánajlo penaje ne'emaké riyukuna, ñakele napuráka'alomi yuró wajló penaje. Tupana wakára'ari Ripechu je'echú chiyá cha'apá ina'ukena e'iyajé i'imaká. Neká penájemi ja'apátaño mékeka Tupana i'imataka ina'uké kapichákajo liyá yukuna. Palani riyukuna. Rijwa'atéjena, je'echú chiyájena, wátaño kaja rinakojé we'epíkana.
60001013	Ñakele i'ijnatá ipéchuwa palá nakaje ila'ajíkare nakú, ila'akáloje palá raú. Ila'á kaphí ipéchuwa, Tupana la'ajíkale inaku palá wani Jesucristo iphájika majó wakajé.
60001014	Tupana yaní i'imakale, jema'á palá ra'apiyá. Ñakele ila'aniña nakaje pu'uwaré júpimi ila'ajika, unká chiyó iwe'epí Tupana nakojé, ke.
60001015	Lanakiya, i'imá chuwa palá la'akaná nakú, Tupana unká la'alá pu'uwaré wa'atéjena i'imakale.
60001016	Ripuráka'alo kemari: "I'imá palá la'akaná nakú, palá la'ajerí wani nu'umakale".
60001017	Rejeno waja Tupana kemájika wanaku mékeka rijló nakaje wala'akare i'imaká. Mékeka wala'aká rijló nakaje i'imaká lokópa'ala rila'ajé wanaku palá ka'ajná, chapú ka'ajná. Ñakele imájika ee rinaku: "Wara'apá riká", ke, iphá ra'apí marí eja'awá chu i'imajika ketana.
60001018	Kaja iwe'epí Tupana i'imataka iká pajlákaje puráka'aloji, ichi'iná michuna kemájikare nakú ijló i'imaká liyá. Ñakele unká na penaje napuráka'alomi i'imalá chuwa. Kajrú Jesucristo a'aká iwemí i'imaká ri'imatákaloje iká kapichákajo liyá. Unká ra'alá iwemí nakaje mapeja kapichako: oro, plata, kaje aú.
60001019	Jesucristo a'arí we'ematákana wemí rira, i'ijnakare itapuwa aphumi chiyá nenoka ri'imaká wakajé, aú. Riká nenó pu'uwaré wala'akare chaya, unká rila'alá pu'uwaré i'imaká e'iyonaja.
60001020	Unká chiyó Tupana keño'ota eja'awá i'imaká, rimá Jesucristo nakú i'imaká ritaka'akáloje ina'uké chaya penaje. Kaja riphá majó i'imaká rila'akáloje inaku palá wani penaje.
60001021	Jesucristo, Tupana makápo'otakare i'imaká penájemi, palamane aú jema'á palá Tupana ja'apiyá i'imaká. Ripalamane kaja ipechu kaphí Tupana chojé. Nakaje rimakare nakú ijló i'imajeri ñaké.
60001022	A'akale inakojó kewákaje puráka'aloji aú, ika'á inakiyó pu'uwaré kaje ipechu nakú i'imakare, i'imakáloje palá péchuruna penaje. Ñakele iwata chuwa íki'ija ajopana Jesucristo ja'apiyá jema'ajeño. Numá piño ijló iwátakaloje íki'ija pekowáaka piyukeja ipechu aú, nakaje ila'akare aú wa'ató.
60001023	Chuwa wajé péchuruna iká, Tupana le'ejena i'imakale. Ripuráka'alo a'akana inakojó aú riyani iká. Unká tajnákajo penaje kalé Tupana, ñakele unká tajnákajo penaje kaja kalé i'imajika.
60001024	Tupana puráka'alo kemari ina'uké nakú: "Meketánaja jimichi i'imaká, rejomi rimeríya'o. Ñaké kaja riwí, meketánaja riká, rejomi riwijíño'o. Rejomi rikujrúka'ato piyuke. Ñaké kaja piyukeja nakaje ina'uké la'akare i'imajika meketánaja.
60001025	Eyá Tupana puráka'alo, unká ñaké kalé. Ñakeja wani ri'imajika matajnako. Piyukeja Tupana puráka'alo, rimakare nakú i'imaká, wanakiyana ja'apata ijló jema'akáloje ra'apiyá penaje. Ñakele jema'akale ra'apiyá, i'imajé matajnako je'echú chu ripalamane.
60002001	Ñakele iyurí iliyó piyukeja pu'uwaré la'akaná; iyurí kaja iliyó ajopana wa'até pajlakana. Ila'aniña kaja inakuwá mapeja palájne'ekena ke ajopánajlo, napechu i'imakáloje palá inaku penaje. Iwó i'imaniña kaja chapú ajopana cha, nachá'atakale ka'ajná iká nakaje aú. Iyurí iliyó ajopana nakú chapújra'akano.
60002002	-
60002003	Kakáme'e yuwaná, wajé motho'okaño, chu'uchú i'irakana nakú. Ñaké kaja i'imá kakáme'e Tupana puráka'alo nakojé we'epíkana nakú richaje, richaje ke, ila'akáloje palá i'imajika je'echú chu ejená. Kaja iwe'epí mékeka Tupana la'aká inaku palá wani, ñakele a'á wechi Ripuráka'alo inakojó.
60002004	-
60002005	Kajmuchaji a'ajeri Jesucristo. Unká ina'uké wátala ri'imaká, e'iyonaja Tupana i'iwapá ri'imaká rijluwa, ajopana chaje wani ri'imakale. Chuwa Jesucristo wa'atéjena iká. Ra'á ijló Ripechu i'imaká, ripalamane aú i'imakáloje matajnako rijwa'até je'echú chu. Iyurí ichó Tupánajlo jema'akáloje Ripechu ja'apiyá, ila'akáloje riwátaka ke penaje. Jesucristo a'arí iñaté ila'akáloje nakaje palá Tupánajlo, ñaké kaja ina'ukejlo, raú palá Ripechu i'imajika nakaje ila'ajíkare nakú.
60002006	Tupana puráka'alo lana'akéjami kemari Jesucristo nakú: "Nu'uwapajé ina'uké e'iyayá pajluwaja, ajopana chaje i'imakare, ripalamane ajopana i'imakáloje palá penaje. Jerusalén ejo nuwakára'aje riká. Kaphí pechu i'imajika richojé, unká wani pechu la'alajo ujwí riliyá", ke Tupana kemaká rinaku i'imaká.
60002007	Iká, kaphí péchuruna Jesucristo chojejlo, ajopana chaje wani riká. Eyá unká jema'alaño ra'apiyajlo, Ripuráka'alo kemaká rinaku i'imaká, keja riká najló. Rimá rinaku i'imaká: "Unká wani nawátalaje riká, ajopana chaje i'imakare, e'iyonaja riká, unká nawátalare i'imaká penájemi, i'imajeri piyukeja wani ina'ukena chaje. Richojeja kalé ne'emajé palá", ke rimaká Jesucristo nakú.
60002008	Tupana puráka'alo kemari kaja: "Unká wani wátalajeño riká, la'ajeño chapú wani. Riwajaje neká, unká pachá nema'alaje Ripuráka'alo ja'apiyá. Ilé ke ri'imajika najló, unká pachá na'alá nanakojó Ripuráka'alo. Kaja ñaké Tupana pechu nakú nala'akana i'imaká", ke rimaká nanaku.
60002009	Eyá iká, pajluwa yaní keja pajwa'atéchaka, Tupana i'iwapakale rijluwa i'imaká. Ñakele chuwa unká pu'uwaré la'ajeñó kalé iká, rile'ejena i'imakale. Ri'iwapá iká ilamá'atakaloje puráka'aloji ina’uké chaya rijwa'até; ri'iwapá kaja iká i'imakáloje palá wani Tupana la'aká ina'uké yukuna ajopánajlo. Ri'imatá iká mapéjari puráka'aloji liyá i'imakáloje kewákaje puráka'aloji ja'apiyá.
60002010	Júpimi unká rile'ejena kalé i'imaká, eyá chuwa rile'ejena iká. Unká chiyó i'imá rile'ejena, unká na we'epike imu'ují i'imajika. Eyá chuwa Tupana we'epika imu'ují, rile'ejena i'imakale.
60002011	Nojena, íki'ija nuwátakarena, unká iñakajela wani kalé marí te'erí. Ajopana te'eré eyájena keja iká rinaku meketánaja, ñakele iyuríniña pu'uwaré la'akaná a'aká ime'é rijluwa ila'akáloje pu'uwaré ipechu keja.
60002012	Ila'á palá ina'uké e'iyowá, raú pura'añó inaku pu'uwaré: "Unká ina'ukélaruna ta pi neká", ke, amájeño ila'aká palá ne'iyowá. Akijñojo Tupana kemaje mékeka rijló nakaje wala'akare marí eja'awá chu we'emaká ketana i'imaká. Riwakajé nawe'epeje palá nakaje ila'akare nakojé, raú napura'ajó kaja palá Tupana nakú.
60002013	Palá ri'imakáloje Tupana nakú, jema'á palá piyukeja iwakára'ajeño ja'apiyá.
60002014	Nachaje wakára'aka wakára'ari ra'apiyá wakára'ajeño wajaka unká ina'ukélaruna. Riwakára'a kaja ra'apiyatéjena la'aká palá, palá la'akaño nakú.
60002015	Tupana wátari kaja ila'aká palá nakaje, mapechúruna ke i'imakaño pura'akó piyá inaku pu'uwaré.
60002016	Kaja Tupana i'imatá iká pajlakaje puráka'aloji chiyá, ila'akáloje piyukeja nakaje palá riwátaka ke. Ñakele ila'aniña pu'uwaré, Tupana wa'até jápajeño i'imakale.
60002017	Iphá piyukeja ina'ukena ja'apí; iwata kaja íki'ija ajopana Jesucristo ja'apiyá jema'ajeño; iphá kaja kajrú wani Tupana ja'apí. Wakára'ari iká marí te'erí nakú ja'apí, iphá kaja.
60002018	Iká, ajopana wa'até jápajeñojlo numá: Jema'á ikariwátena ja'apiyá palá; iphá kaja na'apí. Iphaka palájne'ekena ikariwátena ja'apí, ke kaja iphá ikariwátena chapújne'ekena ja'apí.
60002019	Apala ijña'ano panaku chapú kaje yajwé mapeja, ila'akale palá Tupana wátaka ke. Palá rila'ajika inaku ilé ke ila'akale.
60002020	Eyá nawajákachu iká unká paala ila'akare pachá, unká meke la'ajé ipechu i'imalajla inakuwá: "Wajña'áreja panaku chapú kaje yajwé", ke. Eyá ijña'akachu chapú kaje yajwé panaku, palá ila'aká e'iyonaja, palani Tupánajlo ilé ke ila'akare i'imajika.
60002021	Ilé kaje penaje Tupana i'iwapá rijluwa i'imaká ajopana ina'ukena e'iyayá. Jesucristo ña'arí chapú kaje yajwé panaku ichaya i'imaká, raú ramata iká chapú kaje yajwé ña'akana panaku aú, ijña'akáloje ñaké kaja riká panaku.
60002022	Unká wani Jesucristo la'alá pu'uwaré i'imaká, unká kaja ripajlake na wa'até.
60002023	E'iyonaja pu'uwaré wani napura'akó rinaku, unká kalé rakha'aké ne'emajika ilé kaje pachá. Kajrú wani nala'aká ri'imaká chapú, e'iyonaja unká ripura'aló rile'ejé jakumi nakú. Lanakiya riyurí ne'emaká piyukeja Tupánajlo, riká we'epíkale palá nanaku kemakana mékeka nala'akana i'imajika.
60002024	Jesucristo ña'arí panaku wachaya chapú kajé yajwé, pu'uwaré wala'akare pachá. Wapumí chojé ritaka'á a'awaná apiyákakanami nakojé wayuríkaloje raú waliyó pu'uwaré la'akaná, raú we'emakáloje palá la'akaná nakuja. Ilé kaje aú we'emaó Tupana wajájika weká liyá.
60002025	Kapichájeño penájena i'imakajla, e'iyonaja kaja i'imaó chuwa i'imakáloje Jesucristo ja'apiyá jema'ajeño penaje. Riká a'arí iká rinakojó, ipechu wa'aphé ri'imakale.
60003001	Ñaké kaja iká inaana wá'akajeñomi i'imajika. Jema'á palá iyajná ja'apiyá. Apala raú neká, unká jema'alaño Tupana ja'apiyá, jema'ajé kaja ra'apiyá, namájikale palá wani i'imaká pajwa'atéchaka, palá ila'ajíkare aú jewíña'atajikale neká, palá kaja iphákale pa'apíchaka.
60003002	Namájika aú palá ila'aká Tupana ja'apiyá jema'akana aú, ñaké kaja nephájika ra'apí.
60003003	Ilamá'ataniña kaja ikó palá, kajrú nakaje aú paláruna ke, ajopana amákaloje iká penaje. Ja'ataniña kaja iwilá palá; a'aniña kaja iwilá e'iyajé kawemí nojé ripatajona. Akúwa'ataniña kaja inakuwá kajrú nakaje kawemí nojé, ñaké kaja a'arumakaji kawení nojé kaje.
60003004	Lanakiya ilamá'ata ipechu palá wani, i'imakáloje palá péchuruna penaje. Riká paláchaji unká wani kapichálajo inakiyá, mana'ija kaja i'imajika. Riká paláchaji palani wani Tupánajlo.
60003005	Ñaké kaja ajopana inaana, ipiyá i'imakaño michuna, we'epíjika natukumó napéchuwaja lamá'atakana palá Tupánajlo, palá la'ajeñó ne'emakáloje penaje. Kaphí napechu i'imajíkale Tupana chojé, nephake kaja naluna ja'apí.
60003006	Palá Sara micholo jema'ajika ruyajná Abraham michú ja'apiyá, raú rumaké rinaku: "Nuwakára'ajeri riká", ke. Palá la'ajeyo ru'umaká, ñakele unká ru'umaké kero'okajo nakú. Ñaké ila'ajika ee, i'imajé rulakénami nakiyana ke.
60003007	Eyá iká achiñana wá'akajeñomijlo numá, i'imakáloje palá kapechú iyajalo wa'até. Na'apí iphákana lokópa'ala iphá na'apí. Matejmúruna kemachi inaana, ñakele unká paala iphaka ja'apiwá najló. Tupana we'epika imu'ují, ke kaja riwe'epika namu'ují rejeno waja. Ñakele rejeno waja i'imatájika ikó kapichákajo liyá, i'imakáloje matajnako rijwa'até penaje. I’imá palá pajwa'atéchaka, ipechu kawíla'ako piyá ipura'ajiko Tupana wa'até kewá.
60003008	Palá i'imá pajwa'atéchaka pu'ují ipechu ke; iwe'epí kaja pamu'ujíchaka; iwata kaja íki'ija pekowáaka, pajluwa yaní waja i'imakale. Palájne'ekena i'imá pajwa'atéchaka; ila'aniña inakuwá kajrú we'epíkaño ke.
60003009	Nala'ajika ee iká chapú, ila'aniña kaja inakojó neká ñaké. Napura'ajiko ee pu'uwaré inaku, ipura'aniño kaja nanaku ñaké. Lanakiya ipura'ó palá wani nanaku, Tupana i'iwapakale iká rijluwa, riwátakale piyukeja nakú la'akana palá.
60003010	Tupana puráka'alo kemari ina'uké nakú: "Wátajeri palá keyajupa i'imakana, amaré rikó palá, ripura'akó piyá mapeja pu'uwaré ajopana nakú, ripajlaka piyá kaja mapeja.
60003011	Riyureje kaja pu'uwaré la'akaná rila'akáloje palá penaje. Palá pajwa'atéchaka i'imakánaja riwe'epeje ritukumó.
60003012	Palá Tupana a'aká rinakojó palá la'akaño. Palá kaja ra'aká rinakojó napuráka'alo, napura'akó kewá rijwa'até. Eyá pu'uwaré la'ajeñó wa'até, unká ñaké kalé riká. Unká riwátala nala'aká pu'uwaré", ke rimaká.
60003013	Palá la'akaná nakuja i'imajika ee, ¿meke chi ajopana la'akajla iká?
60003014	Palá la'ajeñó i'imaká e'iyonaja, amaje chapú kaje yajwé apú eyá ke, e'iyonaja ipechu i'imá palá raú. Ikero'oniño na piyá; iwe'epíniña kaja ijluwa.
60003015	Iphá Jesucristo ja'apija; iyurí ichó rijló ri'imakáloje iwakára'ajeri wani penaje. I'ijnatá ipéchuwa mékeka imájika ajopánajlo rinaku, nemájika ee ijló: "¿Naje ilé ke ipechu Jesucristo nakú?"
60003016	Ila'aniña inakuwá kajrú najló, i'imajika najló riyukuna kewá. Iphá na'apí. Palá ipechu ke i'imá najló riyukuna, raú pura'añó pu'uwaré inaku, jema'akale Jesucristo ja'apiyá, apáña'ajo napuráka'alo ja'apí.
60003017	Nala'akachu iká chapú, palá ila'akare jimaje, palani ijló ñaké ila'akana i'imajika. Tupana wátajika ee nala'aká iká ilé ke, palani ri'imajika ijló. Eyá iná amákachu chapú kaje yajwé, pu'uwaré iná la'akare jimaje, ilé unká wani paala i'imajika.
60003018	Jesucristo amari chapú kaje yajwé, pu'uwaré wala'akare pachá. Pajlúwamaja ritaka'aká wachaya i'imaká. Raú ja ri'imatá we'emaká pu'uwaré wala'akare liyá. Palájne'eke wani ri'imaká, e'iyonaja ramá chapú kaje yajwé pu'uwaré wala'akare pachá, ripalamane we'emakáloje Tupana wa'até. Ina'uké ke ri'imaká aú ritaka'á i'imaká, e'iyonaja Tupana Pechu palamane aú rimakápo'o piño i'imaká.
60003019	Unká chiyó rimakápo'o i'imaká, ri'ijná ajopana péchumi patakéjanami ke i'imakáñojlo Tupana yukuna i'imajé.
60003020	Júpimi eja'awá chu i'imakaño michuna péchumi ne'emaká. Noé michú i'imaká wakajé, ri'imaké najló Tupana puráka'alo yukuna. Unká nema'aké ra'apiyá, e'iyonaja Tupana ña'á ne'emaká panaku, Noé ñapátaka wapuru la'akana ketana, richojé mekeleja ina'ukena i'imakóloje juni liyá. Weji ke kuwá'ata keleja (8) ne'emaká i'imañó juni liyá riwakajé, wapuru chu ne'emakale.
60003021	Neká unká juni kapichátala i'imaká, wapuru chu ne'emakale ne'emaó kapichákajo liyá. Tupana i'imatákarena kapichákajo liyá nala'á bautizar, nemakale rijló rika'akáloje napechu nakiyá pu'uwaré nala'akare. Jesucristo makápo'okole piño i'imaká aú, iná i'imaó kapichákajo liyá.
60003022	Rimakápo'oko i'imaká ejomi rácho'o je'echú chojé. Re riká Tupana awa'á me'etení. Jesucristo ja'apiyá waja piyuke Tupana wa'atéjena, je'echú chiyájena, nawakára'ajeño wa'até. Piyukeja wakára'ajeri riká re.
60004001	-
60004002	Kajrú Jesucristo ña'aká chapú kaje yajwé panaku marí eja'awá chu ri'imaká wakajé, ñakele ila'á kaphí ipéchuwa ijña'akáloje chapú kaje yajwé panaku. Ña'arí chapú kaje yajwé panaku, yuriri kaja riliyó pu'uwaré la'akaná, ri'imakáloje marí eja'awá chu Tupana wátaka ke la'akana nakú. Raú unká rila'alaje pu'uwaré ripechu keja.
60004003	Iká la'akeño pu'uwaré i'imajika, unká jema'alaño Tupana ja'apiyá la'ajika ke kaja. Ke'iyapejé nakaje pu'uwaré la'akaná nakú i'imaké; pu'uwaré kaja i'ijnatájika ipéchuwa; imanaicho la'akana ajopana wa'até nakuja i'ijnatake ipéchuwa. Yuwéra'akajo nakuja i'imaké riwakajé; i'ijnaké kaja nakajmóka'alo ejo, kajrú mureji kaja mejé i'imajíkare ejo. Iphake kaja nakaje jenami ja'apí; nakaje unká wani Tupana wátalare la'akana nakú i'imaké.
60004004	Eyá chuwa kaja unká ila'alá ñaké najwa'até pu'uwaré, raú apú ke napechu inaku, raú napura'ó kaja inaku pu'uwaré.
60004005	Piyukeja Tupana kemájika nanaku mékeka rijló nakaje nala'akare i'imaká. Kaja taka'akaño, eyá kajmuruna i'imakaño nakú, wa'ató rimaje mékeka rijló nakaje nala'akare i'imaká.
60004006	Ina’ukena, kaja taka'akaño, jema'añó kaja Tupana i'imataka ina’uké kapichákajo liyá yukuna i'imaká. Ra'apiyá jema'ajeño i'imajeño matajnako je'echú chu. Re napechu rejo'okaja, nanapónaja kalé kapicharo i'imaká.
60004007	Yewíchaja riphaka rená chojé nakaje marí eja'awá chu i'imakare kapichákoloje piyukeja, ñakele i'imá palá la'akaná nakuja. Tupana wa'até pura'akánoja iwe'epí itukumó.
60004008	Apú nakaje chaje ila'á marí ke: Iwata íki'ija pekowáaka. Amó nachaje nala'ajika iká pu'uwaré ke pe liyá.
60004009	I'imá palá pajwa'atéchaka; ata'á iphájeño inaku iñakaré chojé; ipura'aniño pu'uwaré panakuwáaka;
60004010	ila'á piyuke palá, péchuji Tupana a'akare ijló ja'apiyá. Ñakele riwakára'aka ke a'aká palá pañatéchaka, ripalamane iwe'epíkale rila'akana.
60004011	Ñakele i'imajeri Tupana yukuna, i'imaré riyukuna palá, rikó japi Tupana i'imaká riyukúnawa ke. Eyá a'ajeri ka'ajná ajopana ñaté, a'aré nañaté pu'ují ripechu ke, Tupana a'akale riñaté rila'akana aú. Piyukeja nakaje ila'ajíkare, ila'á palá, raú piyukeja iphákaloje Tupana ja'apí Jesucristo palamane aú. Ñakeja wani ri'imajika palá la'akaná nakú, piyukeja wani la'ajerí ri'imakale. Ñaké riká.
60004012	Nojena, íki'ija nuwátakarena, ipechu kechíra'aniño ijló Tupana atá'ajika wakajé iká chapú kaje yajwé amákana aú. Ipechu i'imaniña inakuwá: "Unká ko ñaké kalé ajopana amaka chapú kaje yajwé", ke.
60004013	Amájika wakaje chapú kaje yajwé, ila'á pu'ují ipéchuwa, ijña'akale panaku chapú kaje yajwé, Jesucristo ña'aká panaku ri'imaká ke. Raú ipechu i'imajé pu'ují wani majó riphájika piño wakajé, amájikale palá wani riká riwakajé.
60004014	Palá kaja ipechu i'imá ajopana pura'ajiko ee inaku pu'uwaré, jema'akale Jesucristo ja'apiyá, ñakeja wani Tupana, piyukeja wani la'ajerí Pechu i'imakale ijwa'até.
60004015	-
60004016	Apala pajluwa inakiyana ka'ajná amájeri chapú kaje yajwé, unká ina'uké nójeri kalé ri'imaká e'iyonaja; unká kaja jata'akachi kalé ri'imaká e'iyonaja; unká kaja ajopana nakú kulákatajero kalé ri'imaká e'iyonaja. Iká amájika ee chapú kaje yajwé, Jesucristo ja'apiyá jema'ajeño i'imakale, palani ijló ñaké ri'imajika. Apáña'aniño ja'apiwá raú; ipura'ó palá Tupana nakú, rijwa'atéjena i'imakale.
60004017	Kaja riphá weká, Tupana ja'apiyá jema'ajéñojlo, rená chojé Tupana kemakáloje wanaku mékeka rijló nakaje wala'akare i'imaká. Palá ka'ajná wema'aká ra'apiyá, e'iyonaja rikeño'ojé wanaku kemakana mékeka rijló nakaje wala'akare i'imaká. Chaje wani ka'ajná ri'imajika chapú, unká wani a'alaño Tupana i'imataka ina'uké kapichákajo liyá yukuna nanakojojlo.
60004018	Ripuráka'alo lana'akéjami nakiyana kemari: "Chapú kaje yajwé amákana aú wa'ató Tupana i'imatá palá la'akaño, kaphí richojé péchuruna, kapichákajo liyá. Eyá pu'uwaré la'ajeñó, unká wani meke la'ajé ri'imatálaje", ke rimaká.
60004019	Ñakele ña'añó panaku chapú kaje yajwé Tupana wátaka ke, we'epiño natukumó palá la'akanaja. Nayurí napechu rijló, riká keño'ótakale ne'emaká. Rimaká nakaje nakú keja la'ajerí riká.
60005001	Me'etení nuwata Jesucristo ja'apiyá jema'ajeño wakára'ajeño jenakú la'akana. Neká ke kaja nuká, ra'apiyá jema'ajeño wakára'ajeri. Nomá mékeka Jesucristo ña'aká kajrú wani chapú kaje yajwé panaku i'imaká. Palá wani Tupana la'ajika ra'apiyá jema'ajeño nakú ripa'ajiko majó wakajé. Nu'umajé kaja najwa'até riwakajé.
60005002	A'á palá inakojó Tupana ja'apiyá jema'ajeño amákarena me'etení. Ila'á wechi ijápaka'ala Tupana wátaka ke; unká liñeru chaya kalé amá neká; palá ipechu ke ijápaka.
60005003	Ila'aniña kaja inakuwá piyukeja amákarenajlo, nawakára'ajeño ke wani. Amata neká palá la'akaná aú, nala'akáloje ila'aká ke kaja.
60005004	Ñaké ila'ajika ee, wamájeri wani a'ajé ijló riwemí majó riphájika wakajé. Riwakajé ra'ajé ijló palá ila'akare wemí. Unká wani ripalamane tajnáñaalaje.
60005005	Marí puráka'aloji walijímakanajlo, ináyanajlo wa'até: Jema'á palá piyukeja Tupana ja'apiyá jema'ajeño wakára'ajeño ja'apiyá. Iphá pa'apíchaka. Ila'aniña inakuwá kajrú la'akaño ke, Tupana puráka'alo lana'akéjami kemakale: "Unká Tupana wátala kajrú la'akaño nanakuwá. Eyá unká la'alaño nanakuwá kajrú we'epíkaño ke ajopánajlo, ñaté ra'á, palá ripechu i'imakale nanaku", ke rimaká.
60005006	Ñakele ila'aniña inakuwá kajrú wani we'epíkaño ke ajopánajlo, ichaje wani we'epika Tupana i'imakale. Riká la'ajeri iká palá wani riphájika rená chojé wakajé.
60005007	Iyurí Tupánajlo piyukeja nakaje iwó ka'akaro wa'até, ñakeja wani ra'akale rinakojó iká.
60005008	Amá ikó palá. Kapechú kaja i'imá kajmuruna ke, ipiná Jiñá Chi'inárikana kulákale iká rila'akáloje iká chapú. Yawi, eja'awá e'iyowaje, kulaka rijwána'apa, ke kaja rikulákale iká.
60005009	Iyuríniña ichó Jiñá Chi'inárikanajlo, richá'ataka piyá iká. Ila'á kaphí ipéchuwa Tupana chojé; richojé itára'o kamachá rijló. Ñaké waja piyuke eja'awá chuwá Jesucristo ja'apiyá jema'ajeño amaka chapú kaje yajwé.
60005010	Ilé keja ijña'ajika chapú kaje yajwé panaku meketánaja. Rejomi Tupana la'ajé ipechu palá, ipechu i'imakáloje kaphí richojé riwátaka ke penaje. Íki'ija wani Tupana wátaka weká, ñakele ra'apiyá jema'ajeño i'imajeño matajnako rijwa'até je'echú chu.
60005011	Piyuke la'ajerí wani Tupana; ñakeja wani riwe'epíjika piyukeja nakaje la'akana. Ñaké ri'imajika.
60005012	Silvano wa'até nulana'á marí ijló. No'owé ke riká nojló. Rimaká nakaje nakú ke la'ajerí riká. Metajlánija nulana'aká ijló riyukuna. Richu nula'á jenakú; richu kaja nu'umá ijló palá wani Tupana la'aká iká yukuna, íki'ija wani riwátakale iká. Ila'á ipéchuwa kaphí ra'apiyá i'imakana nakú.
60005013	Tupana i'iwapakárena rijluwa iká, ke kaja Jesucristo ja'apiyá jema'ajeño, Babilonia te'eré e i'imakaño. Neká kemaño inaku: "Eko palá najló ka'ajnó", ke. Ñaké kaja Marcos, nu'urí ke nojló i'imakare, kemaká inaku: "Eko palá najló ka'ajnó", ke.
60005014	Íki'ija Jesucristo ja'apiyá jema'ajeño wátaka pekowáaka, ñakele ajalaka pekowáaka palá. Nuwata Tupana la'aká ipechu palá. Kaja.
61001001	Jesucristo wakára'akarena riyukuna i'imajé nakiyana nuká. Rijwa'até jápajeri kaja nuká. Nulana'á ijló marí puráka'aloji, ipechu i'imakale kaphí Tupana chojé, wapechu i'imaká richojé ke kaja. Palá wani inajlo riká, kaphí iná pechu i'imakachu richoje. Nakaje palá nojé marí eja'awá chu i'imakare, chaje wani palaka wajló riká. Wachi'inárikana Tupana. We'ematájeri Jesucristo, unká kaja la'alá pu'uwaré riká.
61001002	Nuwata rila'aká inaku palá wani; nuwata kaja rila'aká palá ipechu. Palá rila'aká iná nakú, iná jema'akachu richaje, richájeno ke Tupana, wawakára'ajeri Jesucristo wa'até, ja'apiyá.
61001003	Tupana, piyukeja nakaje la'ajerí, a'arí wajló Ripechu wala'akáloje rijló piyukeja nakaje riwátaka ke ra'apiyá jema'akana aú.
61001004	We'emakáloje riká ke penaje ra'á wajló Ripechu. Ilé ke wajló riká, wawe'epíkale Jesucristo ja'apiyá i'imakana nakojé. Raú we'emaó pu'uwaré la'akaná liyá.
61001005	Kaphí péchuruna iká Jesucristo chojé, Tupana puráka'alo chojé wa'até. Ñakele ipechu lokópa'ala ila'á marí ke: Ila'á ipéchuwa kaphí i'imakáloje palá la'ajeñó penaje. A'á kaja Ripuráka'alo inakojó, iwe'epíkaloje palá la'akaná nakojé raú.
61001006	-
61001007	Iyurí iliyó ipechu keja la'akana; ijña'á panaku kachuwa kaje aú nakaje; iwe'epí itukumó Tupana wátaka ke la'akana; iwe'epí kaja khaí ajopana Jesucristo ja'apiyá jema'ajeño nakú. Iwata kaja íki'ija Tupana, ajopana ina'ukena wa'até.
61001008	Pajimato ila'ajika ee ñaké i'imajé palá la'ajeñó, unká mapéjaruna kalé i'imajika Tupánajlo ilé ke la'akana aú. Raú kaja unká mapeja kalé jema'aká wawakára'ajeri Jesucristo yukuna.
61001009	Eyá unká la'alaño numaká ke, unká we'epílaño rinakojé keja neká. Tupana ka'arí nanakiyá pu'uwaré nala'akare. Raú rila'á palá neká, e'iyonaja kalé napechu kapicháñaa riká.
61001010	Nojena, Tupana i'iwapakárena rijluwa iká. Ñakele ila'á wechi nakaje riwátaka ke, raú iwe'epeje ri'iwapakárena nakiyana iká. Numakare ijló nakú la'akana aú unká iyurílaje ra'apiyá jema'akana.
61001011	Ilé kaje la'akana aú Tupana kemaje inaku imujlúka'akaloje wawakára'ajeri, we'ematájeri kaja, Jesucristo i'imaká ejo, i'imakáloje matajnako rijwa'até penaje.
61001012	Jema'akáloje palá ra'apiyá penaje nu'umá pulapeno ke ijló riyukuna, iwe'epika rinakojé e'iyonaja. Kaja kaphí ipechu kewákaje puráka'aloji chojé. Ipechu kapicháñaaka piyá riká, nu'umá piño ijló riyukuna me'etení.
61001013	Nu'umajika eja'awá chu ketana nula'ajika jenakú, ipechu kapicháñaaka piyá ra'apiyá jema'akana. No'ojé kaja nunakajó ñaké la'akana.
61001014	Kaja wawakára'ajeri Jesucristo a'á nojló pu'uwaká, nuwe'epíkaloje unká nu'umalaje júpija rejo'okaja marí eja'awá chu.
61001015	Ñakele nula'á nupechu ejé nuyuríkaloje marí puráka'aloji ijló, ipechu kapicháñaaka piyá riká nutaka'ajíkaja ejomi.
61001016	Piyuke la'aká nakaje Jesucristo. Riká yukuna we'emá ijló; we'emá kaja ijló ripa'ajiko piño majó yukuna. Unká mapeja kalé wakeño'otaka riyukuna wapechu keja. Weká amaño wawakára'ajeri la'aká piyukeja wani nakaje i'imaká.
61001017	We'emaká ipuré i'iwata nakú rijwa'até i'imaká wakajé, Tupana wakára'ari kajrú mejáma'atani rawa'ó i'imaká. Wamákare ri'imaká. Palá wani Tupana pura'akó rinaku je'echú chiyá, rimá: "Marí nu'urí, íki'ija nuwátakare, pu'ují wani nupechu rinaku".
61001018	Ilé ke wema'aká ripura'akó rijwa'até je'echú chiyá i'imaká. Palani wani rapukuna i'imaká, Tupana i'imakale re.
61001019	Ripuráka'alo lana'akéjami kemaká rinaku, ke wamaka ri'imaká. Ñakele a'á inakojó Ripuráka'alo, ra'apátajeño michuna lana'akare i'imaká. Kewaka riká. Ri'imá palá wani wajló Jesucristo yukuna wawe'epíkaloje rinakojé raú penaje.
61001020	Iwe'epí marí: Unká Tupana puráka'alo ja'apátajeño michuna lana'aké Ripuráka'alo napechu keja; unká kaja nalana'aké riká nawe'epíjika rinakojé ke;
61001021	unká kaja na'apátake riká ajopánajlo nawátajika keja. Tupana Pechu kemájika najló, ke na'apátajika najló riyukuna.
61002001	Israel michú lakénami e'iyowá Tupana puráka'alo ja'apátakeño i'imaké. Re kaja pajlákachina i'imaké ne'iyowá riwakajé. Neká kemakeño nanakuwá: "Tupana puráka'alo ja'apátajeño weká", ke. Ñaké kaja pajlákachina i'imajika ijwa'até. Neká jewíña'atajeño iká nakaje nakú apo'ojó wani, mapeja napajlajika. Nakaje newíña'atajikare nakú apichátajeri ipechu Tupana liyá. Unká kaja nawátalaje wawakára'ajeri Jesucristo, i'imatari iná kapichákajo liyá. Ilé kaje pachá Tupana wajaje neká meketana i'imajemi.
61002002	Napuráka'alo aú kajrú ina'ukena la'ajika nápumichu pu'uwaré; napachá kaja ina'ukena pura'ajó kajrú pu'uwaré kewákaje puráka'aloji nakú.
61002003	Kamejéne'ekena kaja ne'emajika. Neká jewíña'atajeño iká pajlakaje puráka'aloji nakú, a'akáloje najló liñeru. Kapichájeño penájena ne'emajika; unká wani ne'emalajo riliyá. Kaja júpimi eyá ñaké nanaku kemakana i'imaká: "Ilé ke la'ajíkaño amájeño wajákaje yajwé".
61002004	Ñaké kaja Tupana wa'atéjena, je'echú chiyájena, nakiyana i'imaká pu'uwaré la'ajeñó. Unká Tupana amalo nachaje pu'uwaré nala'akare liyá; rika'á ne'emaká pu'uwaré la'akaño wajákelana pukuna chojé. Kalajeruni wani chojé riyurí ne'emaká, a'ajná riwajájika chapújne'ekena wakajé ejená. Rejéchami rimájika nanaku mékeka riwajájika piño neká reyá a'ajná ño'ojó.
61002005	Unká kaja Tupana amalo júpimi i'imakaño michuna chaje, pu'uwaré nala'akare liyá i'imaká. Noé michú i'imajika najló riyukuna, e'iyonaja unká nema'aké ra'apiyá. Raú Tupana wakára'a kajrú juni ja'akó, rakojé piyukeja pu'uwaré la'ajeñó kapichákaloje. Mekeleja kalé ri'imatá kapichákajo liyá i'imaká: Noé, eyá iyamá kuwá'ata kele (7) rijwa'até i'imakaño, keleja.
61002006	Apú wakajé júpimi i'imaká, ñaké kaja Tupana kapichátaka iyamá pajimila Sodoma, Gomorra wa'até. Kera'athana aú rikapichata piyuke riká pajimila e i'imakaño michuna. Pai'ilá ke riká pajimila pukunami yuriko rejomi i'imaká. Rila'á ilé ke ne'emaká, ajopana pu'uwaré la'akaño we'epíkaloje mékeka riwajaka pu'uwaré la'akaño.
61002007	-
61002008	Riwakajé Lot ja kalé i'imaró ne'iyayá. Palá la'ajerí ri'imaká. Chapú wani nala'ajika pekowáaka rewá. Ramake nala'ajika namanaicho pajwa'atéchaka; rema'aké kaja napura'ajiko pu'uwaré pajwa'atéchaka. Chapú wani rijló ilé kaje i'imajika, maka'aní riwajwé majáka'ajiko rakuwaná.
61002009	Riwátaka ke la'akaño liyá Tupana we'epiri pu'uwaré kaje ja'apátakana; riwe'epí kaja chapújne'ekena wajákana riphájika rená chojé wakajé. Rimájika mékeka rijló nakaje piyukeja ina'ukena la'akare marí eja'awá chu ne'emaká ketana, wakajé pu'uwaré la'akaño amaje kaja Tupana wajájika neká yajwé.
61002010	Marí kajena Tupana wajaje ajopana chaje íki'ika: ñuju'ukena wani i'imakaño; napechu keja la'akaño; unká la'alaño Tupana wakára'aka ke; unká kero'olaño Tupana wa'atéjena, je'echú chiyájena, nakú pura'akano pu'uwaré piyá.
61002011	Rijwa'atéjena, je'echú chiyájena, ina'ukena chaje neká, e'iyonaja unká napura'aló pu'uwaré, pu'uwaré la'akaño nakú, nemaka kewá nanaku Tupánajlo neká.
61002012	Eyá pajlakaje puráka'aloji nakú jewíña'atajeño numakárena nakú, kamejérina napechu keja la'akaño nakaje keja neká. Unká méño'ojo iná la'alá nenakú, kamejérina napatajona chojé ja'akaño keja neká. Kapichájeño penájena neká, jewíña'ataño ajopana pajlakaje puráka'aloji nakú.
61002013	Chapú wani nala'aká ajopana ina'ukena lokópa'ala kaja namájika chapú kaje yajwé. Pu'uwaká nala'aká pu'uwaré namanaicho ajopana wa'até. Pu'ují napechu nanakuwá, nala'akale napechu keja. Mapeja kaja napáña'ataka inaku, awakako kewá a'ajnewá ajñaje. Pu'ují napechu nakaje la'arí napechu pu'ují najló mapeja nakú.
61002014	Namanaicha aú nayaka'o inaana chaje. Unká naya'aló pu'uwaré la'akaná nakú. Unká pechu i'imalaño kaphí Tupana chojé namata pu'uwaré la'akaná aú. Kanakúje'ekena wani neká; kapichákajo penájena wani ne'emajika.
61002015	Kaja nayurí palani puráka'alo ja'apiyá i'imakana. Nala'á Tupana puráka'alo ja'apátajeri Balaam, Beor michú i'irimi, la'aká i'imaká ke. Liñeru chaya rila'á pu'uwaré i'imaká.
61002016	Eyá rile'ejé burra akha'ayó ri'imaká, riwátakale pu'uwaré la'akaná pachá. Unká méño'ojo burra pura'alojla, e'iyonaja Tupana pura'átari ru'umaká, rokha'akáloje Balaam, rila'aká piyá pu'uwaré.
61002017	Apichátakeja puráka'aloji nakú jewíña'atajeño, numakárena nakú, unká na penaje ne'emalá. Unká na penaje juni jamo'okelana, unká juni i'imalare chu i'imalá. Unká kaja na penaje juni juwáka'ala, mapeja karená ja'apátakare, unká juni ja'alaro e'iyayá i'imalá. Ñaké kaja ilé kajena i'imajika matajnako kalajeruni chu.
61002018	Chuwá ina'uké nakiyana keño'oká pajlakaje puráka'aloji chiyá jácho'okano; nakeño'ó kaja pu'uwaré la'akaná yuríkana naliyó. Ilé kaje aú ajopana amátaño piño neká pu'uwaré la'akaná aú, napa'akóloje rila'ajé piño.
61002019	Nemá najló: "Ila'á iwátaka ke, unká na kalé iwakára'ajeri, riwajákaloje iká ripachá penaje", ke napajlaka najwa'até. Pu'uwaré la'akaná nakú i'imakaño wakára'ajeri, nawakára'ajeri. Rijwa'atéjena ne'emakale, nala'á pu'uwaré, ñakele unká méño'ojo nala'alá palá. Kaja pu'uwaré la'akaná i'iwapató nachá rijluwa, ne'emakáloje ñakeja la'akana nakú.
61002020	Wawakára'ajeri Jesucristo, we'ematéjeri kaja riká. Ripuráka'alo ne'iyajena nakiyana a'á nanakojó; riká i'imatari neká pu'uwaré nala'akare liyá. E'iyonaja kalé na'ó piño pu'uwaré la'ajé, raú napa'ó piño pu'uwaré la'ajeño wakára'ajeri kápeje. Ilé ke nala'akale, chapú wani nakaje i'imajika najló. Unkákela nakeño'olajla Jesucristo ja'apiyá jema'akana i'imaká, unká ri'imalajla najló ñaké wani.
61002021	Re ka'ajná ina'uké nakiyana we'epiño Jesucristo puráka'alo nakojé, raú nala'á palá. E'iyonaja rejomi nácho'o piño richiyá. Richaje palaka ri'imakajla najló, unkákela nawe'epijla Tupana puráka'alo nakojé. Chapú wani ri'imajika najló nayurika riká pachá.
61002022	Ilé ke la'akaño nakú nemá: "Yawi pirakana chilákari ra'ajné, rejomi rajñá piño riká. Ñaké kaja je'erú pirakana a'apitaká palani juni jakojé, rejomi ripa'ó piño kajaka'apé jakojé to'ojó".
61003001	Nojena, íki'ija nuwátakarena, marí wa'até iyaampe cha nuwakára'aka ijló nupuráka'alo lana'akéjami ka'ajnó, i'ijnatákaloje ipéchuwa palá nakaje nakú raú.
61003002	Iwe'epí mékeka Tupana puráka'alo ja'apátajeño michuna lana'aká júpimi i'imaká. A'á inakojó napuráka'alomi; ñaké kaja a'á inakojó wawakára'ajeri Jesucristo puráka'alo riwakára'akarena ja'apátakare ijló i'imaká.
61003003	Iwe'epí kaja marí: Eja'awá iphájika rená chojé kaja penaje wakajé, ina'uké nakiyana la'ajeño ne'echajnó Tupana puráka'alo nakú. Napechu keja nala'ajika pu'uwaré.
61003004	Nemaje: "Jesucristo kemari rinakuwá i'imaká: 'Nupa'ajó piño majó', ke. Eta, ¿mere chi riká kemari ilé ke rinakuwá i'imaká? Kaja wa'ajútaya michuna tajnó i'imaká. Eja'awá keño'okó wakajé eyá, ñaké waja piyukeja nakaje ja'apaka maárejecha", ke nemájika.
61003005	Ijnú nawátajika nakaje Tupana la'akare nakojé we'epíkana. Júpimi rikeño'ota eja'awá, je'echú wa'até. Ripuráka'alo aú ja rikeño'ota juni e'iyayá eja'awá i'imaká.
61003006	Juni aú kaja rikapichata eja'awá chu i'imakaño michuna júpimi i'imaká. Riwakára'a kajrú juni ja'akó i'imaká, raú rikapichata ne'emaká.
61003007	Eyá piyukeja je'echú, eja'awá wa'até, me'etení i'imakare kapichájero kera'athani aú, Tupana wakára'ajika ri'imaká ñaké wakajé. Riwakajé riwajaje pu'uwaré la'ajeñó. Eja'awá kapichájiko wakajé nakapichajo kaja Tupana liyá.
61003008	Nojena, kajrú nuwátakarena, ipechu kapicháñaaniña marí: Pajluwa kala keja Tupánajlo mil jarechí, eyá mil jarechí rijló pajluwa kala keja.
61003009	Unká Tupana malára'atala rikó. Ne'iyajena pechu rinaku: "Rimalára'ata japi rikó", ke. Unká ñaké kalé riká. Unká kiñaja kalé riwajájika ina'uké pu'uwaré nala'akare pachá; riwata napajno'otaka napéchuwa pu'uwaré nala'akare liyá. Unká wani riwátala ina'uké nakiyana kapichako, raú kalé unká jo'ó ri'imalá rimaká ke.
61003010	Nakaje rimakare nakú i'imajeri rimaká ke. Wajátakaje Jesucristo pa'ajiko majó. Mana'í chiyó piro'okeji iphaka lapí nakaje jata'ajé, ke kaja riphájika. Unká kaja ra'alaje renó. Riphájika penaje je'echú kapichájiko. Mejeji kero'ótari wani ina'ukejlo, ke rimejé i'imajika je'echú me'etení i'imakare kapichájiko wakajé. Kera'athani aú piyukeja nakaje kapichajo. Piyuke eja'awá, piyukeja nakaje richu i'imakare wa'ató, kapichájero kera'athani aú.
61003011	Ilé ke piyukeja nakaje kapichájiko. Ñakele numá ijló i'imakáloje palá la'akaná nakuja me'etení. Iwe'epí itukumó Tupana wátaka ke la'akana.
61003012	I'imá riwakajé wátakana nakú. Ila'á ipéchuwa kaphí Tupana wátaka ke la'akana nakú, wajé eja'awá, je'echú kaje i'imakáloje kiñaja penaje. Ri'imajika wakajé, je'echú me'etení i'imakare, kapichájero kera'athani aú; piyukeja richuwá i'imakare wa'ató, kapichájero kaja kera'athani aú.
61003013	Rapumí chojé wajé eja'awá, wajé je'echú wa'até, i'imajeri piño. Kaja Tupana aruká wajló ri'imaká, raú riká wátakana nakú we'emajé. Re piyukeja nakaje i'imajé palá wani, palá la'akáñoja kalé i'imajeño re.
61003014	Nojena, íki'ija nuwátakarena, kaja numá ijló mékeka ri'imajika. Riwátakana nakú i'imajika ketana, ila'á ipéchuwa kaphí ila'akáloje palá ajopana ina'ukena nakú. Ila'á kaja ipéchuwa kaphí, ila'aká piyá pu'uwaré.
61003015	Jema'á marí: Unká wawakára'ajeri Jesucristo la'alá rikó tu'ujné majó pa'akano aú. Ina'uké pala'ataka napéchuwa pu'uwaré nala'akare liyá ketana unká riphala majó kiñaja, raú we'echú ka'alá i'imakáloje jupija najló ne'emakóloje kapichákajo liyá penaje. Riká yukuna Pablo i'imá kaja i'imaká. Wanakiyana ri'imaká. Tupana a'arí rijló we'epíkaje rilana'akáloje riyukuna penaje.
61003016	Raú Pablo wakára'ari ajopana Jesucristo ja'apiyá jema'ajéñojlo puráka'aloji. Puwichani ripuráka'alo nakiyana; unká iná we'epila palá paineko chiyó, meke kemakánaka ri'imaká. Re ina'uké nakiyana unká we'epila palá Tupana puráka'alo nakojé, apo'ojó nemaká rinaku. Neká kechíra'año Tupana puráka'alo Pablo lana'akare i'imaká; ñaké kaja nakechíra'ataka apú Tupana puráka'alo lana'akéjami nakiyana. Ilé ke la'akana aú nala'á nekó chapú.
61003017	Nojena, íki'ija nuwátakarena, kaja nu'umá ijló mekeka ri'imajika yukuna. Unká chiyó ri'imá ñaké, kaja iwe'epí riyukuna nakojé, ñakele ila'á ipéchuwa kaphí richojé. Unká la'alaño Tupana wátaka ke yukuna nu'umá ijló. Chapú la'ajeñó neká; unká kaja kewákaje kalé napuráka'alo. Amá ikó naliyá, nácho'otaka piyá iká kewákaje puráka'aloji chiyá.
61003018	Ñakele iwe'epí richaje, richájeno ke wawakára'ajeri Jesucristo nakojé. We'ematájeri riká. Ripalamane aú ipechu i'imá richaje, richaje ke richojé kaphí. Palani ipura'akojla palá wani rinaku me'etení, ñakeja wani ipura'akóloje rinaku palá wani. Ilé keja ri'imajika. Kaja.
62001001	Ina'uké Jesucristo i'imaká. Unká chiyó eja'awá i'imá, kaja ri'imaké. Ri'imaká marí eja'awá chu wakajé wamá ri'imaká; wema'á kaja ripura'akó; wajapa kaja rinaku wayáthe'ela aú i'imaká. Riká penájemi a'arí inajlo kajmuchaji iná i'imakáloje matajnako je'echú chu raú.
62001002	Pu'uwaká ri'imaká wajló aú wamá ri'imaká, ñakele we'emá riyukuna ajopánajlo. Unká tajnákajo penaje kalé riká wemá nakú. Tupana wa'até ri'imá i'imaká, eyá pu'uwaká ri'imaká marí eja'awá chu.
62001003	Riká wamákare yukuna we'emá ijló. Eyá Ripuráka'alo rimakare nakú wajló wa'apata kaja ijló, ipechu i'imakáloje rinaku wapechu i'imaká rinaku ke kaja. Tupana pechu chuwá wapechu; Ri'irí Jesucristo pechu chuwá kaja wapechu. Raú pajluwa japi keja weká pajwa'atéchaka. Ñaké kaja ipechu i'imakáloje penaje we'emá riyukuna ijló.
62001004	Riyukuna walana'á ijló ipechu i'imakáloje rinaku pu'ují wajwa'até.
62001005	Tupana yukuna Jesucristo i'imakare wajló i'imaká wa'apata kaja ijló. Riká kemari Tupana nakú: "Unká méño'ojo kalajeruni i'imalá mejáma'atani wa'até pajñakani. Ñaké kaja Tupana, palá la'ajerí riká, ñakele unká riwe'epila pu'uwaré la'akaná".
62001006	Apala wemá ka'ajná wanakuwá: "Tupana Pechu chuwá wapechu", ke. E'iyonaja pu'uwaré la'akaná nakú ja ka'ajná weká. Ilé ke la'ajeñó we'emakachu, mapeja wapajlaka wanakuwá.
62001007	Palá la'aká Tupana. Ñakele wala'aká aú palá ripalamane aú we'emá pajluwa japi keja rijwa'até. Ñakele ripalamane aú wala'á kaja palá, rila'aká ke kaja, panakojéchaka ke wapechu i'imakale Tupana i'irí Jesucristo pechu wa'até. Riká taka'arí a'awaná apiyákakanami nakojé wachaya i'imaká. Riwakajé kajrú rira i'ijnaká itapuwa aphumi chiyá i'imaká. Ilé ke rita'aká wapumí chojé, pu'uwaré wala'akare pachá, ripalamane wayuríkoloje unká japi la'alaño pu'uwaré ke Tupánajlo.
62001008	Apala pimá ka'ajná pinakuwá: "Unká nula'alá pu'uwaré", ke, pipechu i'imakale: "Kewaka numakare nunakuwá". E'iyonaja unká kewaka kalé riká, Tupana kemakale piyukeja ina'ukena nakú: "Pu'uwaré la'ajeñó waja neká".
62001009	Pimakachu pinakuwá: "Kewaka pu'uwaré la'ajerí nuká, Tupana kemaká nunaku ke", e riwe'epeje pimu'ují. Ramajo pichaje pu'uwaré pila'akare liyá, raú pi'imajé unká japi la'alá pu'uwaré ke rijló.
62001010	Pimá kaja ka'ajná pinakuwá: "Unká nula'alá pu'uwaré", ke. Ilé ke pimaká pinakuwá aú pila'á Tupana pajlákachi ke pijluwa, unkale pema'alá Ripuráka'alo ja'apiyá, Ripuráka'alo kemakale piyukeja ina'ukena nakú: "Pu'uwaré la'ajeñó waja neká", ke.
62002001	Nulakena, nulana'á ijló marí, unkale nuwátala ila'aká pu'uwaré. E'iyonaja iná la'akachu pu'uwaré, Jesucristo pura'ó iná chaya Tupana wa'até. Unká la'alá pu'uwaré riká.
62002002	Jesucristo taka'arí wachaya i'imaká, raú Tupana amákoloje wachaje pu'uwaré wala'akare liyá. Unká wacháyaja kalé ritaka'á i'imaká. Piyuke ina'uké eja'awá chu i'imakaño chaya wa'ató ritaka'á kaja i'imaká.
62002003	Tupana wakára'aka ke la'ajeñó we'emakachu, wawe'epí naka riká.
62002004	Apala pajluwa ka'ajná kemari rinakuwá: "Nuwe'epí naka Tupana", ke. E'iyonaja unká rila'alá riwakára'aka ke, raú iná we'epí pajlákachi riká. Unká kewákaje puráka'aloji i'imalá ripechu nakú.
62002005	Eyá Tupana wakára'aka ke la'ajerí wátari íki'ija riká, ajopana ina'ukena wa'até. Raú iná we'epí Tupana pechu chuwá kaja ripechu.
62002006	Apú ka'ajná kemari rinakuwá: "Tupana pechu chuwá nupechu", ke. Pu'uwaká rila'akachu palá, Jesucristo la'aká i'imaká ke kaja, raú iná we'epí kewaka rimaká rinakuwá.
62002007	Nojena, íki'ija nuwátakarena, nulana'á ijló mékeka Jesucristo wakára'aka weká, wawátakaloje íki'ija pekowáaka yukuna. Unká meyáleje kalé rimá rinaku, kaja júpimi eyá jema'á mékeka riwakára'aka wawátakaloje íki'ija pekowáaka yukuna.
62002008	Nakeño'oká Jesucristo yukuna i'imakana ijló wakajé, ne'emá ijló riyukuna i'imaká. Riwakára'a weká wawátakaloje íki'ija pekowáaka. Meyáleje keja wajló riyukuna, Jesucristo wátakale weká íki'ija. Ñaké kaja wawátaka íki'ija pekowáaka. Ilé kaje aú iyurí pu'uwaré la'akaná iliyó. Chuwa kaja palá la'akanaja iwe'epí itukumó, kalajeruni kapichako mejáma'atani aú, ke kaja riká ijló.
62002009	Apala pimá kaja pinakuwá: "Unká nula'alá pu'uwaré", ke. E'iyonaja ka'ajná chapú pipechu pejena, ajopana Jesucristo ja'apiyá jema'ajeño nakú. Ilé ke pipechu i'imaká aú, iná we'epí rejo'okaja jo'ó pu'uwaré la'ajerí piká.
62002010	Palá la'ajerí iná, iná wátakachu íki'ija iná ejena, raú unká iná ja'aló pu'uwaré la'akaná ejo.
62002011	Chapú péchuri rejena nakú, rejo'okaja jo'ó pu'uwaré la'ajerí riká. Kalajerúwaka ja'apákaño, unká we'epila méño'ojoka ne'ejnaká, ke kaja riká.
62002012	Iká yuwanajlo nulana'á marí puráka'aloji. Kaja Tupana amákarona chaje iká, pu'uwaré ila'akare liyá. Palá Jesucristo la'aká iká raú; ripalamane ramó ichaje.
62002013	Yuwaná chi'inajlo wa'ató nulana'á kaja marí, iwe'epíkale naka Jesucristo. Eja'awá keño'okó wakajé kaja re ri'imaké. Walijímakanajlo, ináyanajlo wa'ató, nulana'á kaja marí, unkale jema'alá Jiñá Chi'inárikana ja'apiyá.
62002014	Nuwakára'a kaja yuwanajlo marí puráka'aloji, wara'apá Tupana wa'atéjena kaja ne'emakale. Nuwakára'a kaja yuwaná chi'inajlo marí, nawe'epíkale Jesucristo nakojé. Kaja ri'imaké, eja'awá keño'okó piyá. Nuwakára'a kaja marí walijímakanajlo, ináyanajlo wa'até, kaphí péchuruna ne'emakale. Napechu nakuja Tupana puráka'alo, raú unká meke la'ajé nema'alá Jiñá Chi'inárikana ja'apiyá.
62002015	Iwátaniña pu'uwaré la'akaná, ila'aká piyá unká jema'alaño Tupana ja'apiyá la'aká ke kaja marí eja'awá chu. Iná wátakachu ñaké la'akana, unká iná wátala Tupana.
62002016	Unká riwakára'ala ina'uké la'aká ke'iyapé nakaje napechu keja. Le'ejepelaji kaje amaro najló. Riká a'arí name'é rijluwa nawátakaloje richaje, richaje ke, piyukeja nakaje najluwa. Nanane aú nala'á nekó chá'atajeño ke wani. Kajrú ina'ukena marí eja'awá chu i'imakaño la'aká ñaké. Unká Tupana liyaje kalé ilé ke la'akana.
62002017	Kaja eja'awá keño'ó kapichákajo, piyuke nakaje ina'uké wátakare najluwa wa'até. Tupana wátaka ke la'akaño, nekaja kalé i'imajeño makapichako je'echú chu.
62002018	Nuwátakarena, yewicha eja'awá iphaka kaja penaje rená chojé. Kaja jema'á nemaká i'imaká: "Pajluwaja, chapú wani péchuri Jesucristo nakú ri'imajika, iphájeri majó". Kaja riphá rená chojé. Chuwá re cha'apá ina'ukena, chapú péchuruna Jesucristo nakú. Ilé kaje aú wawe'epí yewíchaja eja'awá iphaka kaja penaje rená chojé.
62002019	Chapú péchuruna Jesucristo nakú i'imaño wanakiyana wa'até i'imaká. Kaja na'apáñaa we'emaká, unkale wapechu ke kalé napechu i'imakale. Wapechu ke kaja napechu i'imakela, unká nayurílajla weká. Na'apá waliyá i'imaká, raú wawe'epí mékajenaka neká. Unká wapechu ke kalé péchuruna ne'emaká.
62002020	Jesucristo, unká we'epila pu'uwaré la'akaná, a'arí ijló Tupana Pechu, raú iwe'epí kewákaje puráka'aloji nakojé.
62002021	Nuwakára'a ijló marí puráka'aloji, iwe'epíkale kewákaje puráka'aloji nakojé. Unká nulana'alá ijló riká iwe'epíkaloje rinakojé penaje. Kaja iwe'epí rinakojé, ñakele iwe'epí unká pajlakaje i'imalá kewákaje puráka'aloji e'iyá.
62002022	Marí kaje aú iná we'epí mékajeka pajlákachi, kemari Jesucristo nakú: "Unká Tupana kalé wakára'ari rila'aká rijápaka'ala marí eja'awá chu i'imaká". Ilé ke rimaká aú iná we'epí pajlákachi riká. Chapú péchuri kaja riká Jesucristo nakú, unkale riwátala Tupana, Ri'irí wa'até.
62002023	Ne'iyajena kemaño Jesucristo nakú: "Unká Tupana wakára'akare kalé riká". Ilé ke nemakachu rinaku, iná we'epí unká Tupana wa'atéjena kalé neká. Eyá kemaño rinaku: "Tupana wakára'ari rila'aká nakaje marí eja'awá chu i'imaká", raú iná we'epí Tupana wa'atéjena neká.
62002024	Ñaké i'imakale, a'á inakojó Tupana puráka'alo, a'aká rinakojó i'imaká, ikeño'oká ra'apiyá jema'akana wakajé eyá, ke kaja. Raú iká i'imajeño ñakeja wani pajluwa japi keja Tupana wa'até, eyá ñaké kaja Ri'irí wa'até.
62002025	Jesucristo a'arí wajló kajmuchaji we'emakáloje matajnako je'echú chu raú. Rimaká wanaku i'imaká ke, ke ra'ajika wajló riká.
62002026	Marí ke nulana'aká ijló, jema'aká piyá ijwa'até pajlákaño ja'apiyá.
62002027	Jesucristo a'arí ra'apiyá jema'ajéñojlo Ripechu. Riká jewíña'atari iká piyukeja kewákaje puráka'aloji nakú. Iyuró ñakeja Ripechu ja'apiyá. Rewíña'ataka iká ke ila'á piyukeja nakaje palá.
62002028	Nulakena, ipechu i'imá Jesucristo pechu chuwá. Raú ipechu i'imajé kaphí majó riphájika wakajé; unká kaja apáña'alajo ripiyá riwakajé.
62002029	Kaja iwe'epí rila'aká piyukeja nakaje palá. Ñaké kaja la'akañó, Tupana yaní neká. Kaja iwe'epí rinakojé.
62003001	Kaja iwe'epí meke íki'ika wara'apá Tupana wátaka weká. Íki'ija wani riwátaka weká, raú rimá wanaku: "Nuyani neká", ke. Riyani jo'ó weká. Unká jema'alaño Tupana ja'apiyá, unká we'epílaño riyánika weká; unká kaja nawe'epila rinakojé.
62003002	Nojena, íki'ija nuwátakarena, kaja Tupana yaní weká. Unká jo'ó wawe'epila palá mékeka we'emajika. Wawe'epí Jesucristo iphájika majó wakajé, riká ke kaja we'emajika. Riwakajé wamaje mékaje wánika riká.
62003003	Wátaño ñaké i'imakana ka'añó nanakiyó chapú kaje napechu nakú i'imakare, napechu i'imakáloje palá, Jesucristo pechu i'imaká ke kaja penaje.
62003004	La'arí pu'uwaré, unká Tupana ja'apiyá jema'ajeri kalé riká. Unká la'alá Tupana wakára'aka ke, pu'uwaré la'ajerí riká.
62003005	Kaja iwe'epí Jesucristo iphaka majó marí eja'awá nakojé i'imaká, rila'akáloje weká unká japi la'alaño pu'uwaré ke Tupánajlo. Unká wani Jesucristo we'epila pu'uwaré la'akaná; unká wani chapú kaje i'imalá ripechu nakú.
62003006	I'imari pajluwa japi keja Jesucristo wa'até, unká i'imalá pu'uwaré la'akaná nakú. Eyá pu'uwaré la'ajerí, unká Jesucristo wa'ateje kalé riká; unká kaja riwe'epila naka riká.
62003007	Íki'ija nuwátakarena, jema'aniña pajlákachina ja'apiyá. Palá la'ajeñó la'añó palá, palá péchuruna ne'emakale. Jesucristo pechu ke kaja napechu i'imakale, nala'á palá.
62003008	Eyá i'imari pu'uwaré la'akaná nakuja, Jiñá Chi'inárikana wa'ateje riká. Jiñá Chi'inárikana keño'orí pu'uwaré la'akaná rikeño'oká i'imakaje eyá. Eyá Tupana i'irí iphari majó i'imaká, rikapichátakaloje riliyá rijápaka'ala penaje.
62003009	Iná i'imakachu Tupana wa'ateje, unká iná i'imalá pu'uwaré la'akaná nakú. Tupana Pechu i'imakale iná e'iyá, unká méño'ojo rijwa'atéjena i'imalá pu'uwaré la'akaná nakú.
62003010	Palá iná we'epika mékajenaka Tupana wa'atéjena, eyá mékajenaka Jiñá Chi'inárikana wa'atéjena. Unká la'alaño palá, unká kaja wátalaño íki'ija ajopana ina'ukena, unká Tupana wa'atéjena kalé neká.
62003011	Ikeño'oká Jesucristo yukuna jema'akana i'imaká wakajé, nemá ijló i'imaká: "Iwata íki'ija pekowáaka", ke.
62003012	Wala'aniña Caín michú la'aká i'imaká ke. Jiñá Chi'inárikana wa'ateje ri'imakale, rinó re'ewé michú i'imaká. Marí kaje jimaje rinó ri'imaká: Pu'uwaré la'ajerí Caín michú i'imaká, eyá re'ewé michú i'imari palá la'ajerí. Nakaje rila'akare i'imari palani Tupánajlo, raú Caín amari chapú re'ewé rinókaloje riká penaje.
62003013	Nojena, unká jema'alaño Tupana ja'apiyá pechu i'imajika ee chapú inaku, ipechu i'imaniña: "¿Naje ilé ke napechu wanaku?", ke.
62003014	Kaja we'emaó kapichákajo chiyá we'emakáloje matajnako penaje. Wawe'epí ñaké riká wajló, wawátakale íki'ija wejena, ajopana Jesucristo ja'apiyá jema'ajeño wa'até. Eyá neká unká wátalaño íki'ija ajopana, kapichájeño penájena neká.
62003015	Chapú péchuri rejena nakú, ina'uké nójeri ke riká Tupánajlo. Kaja iwe'epí unká méño'ojo Tupna Pechu i'imalá ina'uké nójeri e'iyá. Unkachu Ripechu i'imalá iná e'iyá, unká iná i'imalaje matajnako je'echú chu rijwa'até.
62003016	Wawe'epí Jesucristo wátaka weká íki'ija, ñakele riyurí nenókaloje riká wachaya. Palani ñaké kaja wapechu i'imakajla wanakiyana nakú, wataka'akálojejla nachaya penaje.
62003017	Re ka'ajná wajló ñó'ope nakaje we'emakáloje palá raú penaje. Eyá re ka'ajná apú wanakiyana, kamu'ují wani la'aká. E'iyonaja unká ka'ajná wawe'epila rimu'ují; unká ka'ajná wa'alá rijló nakaje rila'akare nakú kamu'ují. Unkachu wa'alá ilé kajena ñaté, iná we'epí unká Tupana Pechu ja'apiyá kalé weká. Ripechu aú iná wata íki'ija ajopana.
62003018	Íki'ija nuwátakarena, unká paala mapeja wemaká wanakiyana nakú: "Íki'ija wawátaka neká", ke. Palá nanaku la'akana aú iná we'epí íki'ija iná wátaka neká.
62003019	Wawe'epí Tupana wa'atéjena weká, íki'ija wawátakachu wanakiyana. Ilé ke ri'imakale wajló, unká wawó la'aló Tupana jimaje.
62003020	Apala iná pechu: "Unká paala ka'ajná nula'aká", ke. E'iyonaja Tupana chá'atari wapechu, riwe'epíkale piyukeja nakaje iná pechu nakú i'imakare.
62003021	Íki'ija nuwátakarena, wemakachu pu'uwaré wala'akare nakú Tupánajlo, rimaká rinaku ke kaja, e kaphí wapechu i'imajika rijwa'até pura'akano nakú.
62003022	Riká a'ajeri wajló piyuke nakaje wakejá'ajikare riliyá, wala'akale piyuke nakaje ri'imakáloje palá rinaku penaje.
62003023	Riká wakára'ari wapechu i'imaká kaphí Ri'irí Jesucristo chojé; riwakára'a kaja wawátaka íki'ija pekowáaka.
62003024	Tupana pechu ke ra'apiyá jema'ajeño pechu, rejeno waja wapechu, Ripechu i'imakale we'iyá. Ripechu ra'akare wajló aú wawe'epí ñaké riká.
62004001	Nojena, íki'ija nuwátakarena, jema'aniña piyuke ina'uké ja'apiyá kemaño nanakuwá: "Tupana ja'apiyá ke wa'apátaka ijló ripuráka'alo", ke. Paineko i'imá nako'oná, raú iwe'epíkaloje mékajenaka neká. Re ka'ajná Tupana Pechu ne'iyá, unká ka'ajná. Re kajrú ina'ukena kemaño mapeja nakuwá: "Tupana ja'apiyá ke wa'apátaka ijló Ripuráka'alo", ke.
62004002	Marí kaje aú iwe'epeje mékajena e'iyá kewaka Tupana Pechu: Pu'uwaká nemájika Ripechu ja'apiyá ke marí ke Jesucristo nakú: "Marí eja'awá chu ri'imaké wakajé, weká ke ri'imaká ina'uké". Ilé ke nemaká aú, iná we'epí re ne'iyá Tupana Pechu.
62004003	Unká kemalaño ñaké Jesucristo nakú Tupana Pechu ja'apiyá ke, unká Ripechu i'imalá ne'iyá. Re apú péchuji ne'iyá. Ñaké i'imakale, chapú napechu Jesucristo nakú. Kaja nakaje júpimi nemájikare nakú ijló i'imaká iphari rená chojé. Kaja cha re kajrú ina'ukena me'etení, chapú péchuruna Jesucristo nakú.
62004004	Íki'ija nuwátakarena, Tupana wa'atéjena iká. Ripechu i'imakale e'iyá, unká a'alá inakojó pajlákachina puráka'alo.
62004005	Chapú péchuruna Jesucristo nakú pura'añó nakaje marí eja'awá chu i'imakare nakuja. Napechu ke i'imakaño jema'añó na'apiyá, napechu i'imakale chapú kaja Jesucristo nakú najwa'até.
62004006	Eyá weká, Tupana wa'atéjena. Ñakele we'emá riyukuna ina'ukejlo. We'epiño rinakojé jema'añó wa'apiyá riká; eyá unká we'epílaño rinakojé unká kaja jema'alaño wa'apiyá. Ilé kaje aú wawe'epí mékajenaka i'imaká kewákaje puráka'aloji ja'apiyá. Raú kaja wawe'epí mékajenaka i'imaká pajlakaje puráka'aloji ja'apiyá.
62004007	Nojena, íki'ija nuwátakarena, iwata íki'ija pekowáaka. Tupana Pechu ja'apiyá i'imakana aú iná wata íki'ija pekowáaka. Raú kaja iná we'epí Tupana nakojé.
62004008	Íki'ija Tupana wátaka ina'uké. Ñakele rila'á iná pechu palá, iná wátakaloje kaja íki'ija ajopana ina'ukena. Unká wátalaño íki'ija ajopana ina'ukena, unká kaja we'epílaño Tupana nakojé.
62004009	Tupana wakára'ari Ri'irí wani marí eja'awá chojé i'imaká. Pajluwaja Ri'irí. Riwakára'a ri'imaká ra'akáloje wajló kajmuchaji, we'emakáloje matajnako je'echú chu. Ilé kaje aú wawe'epí riwátaka weká íki'ija.
62004010	Unká weká kalé wátaño íki'ija ri'imaká paineko; riká wátari we'emaká íki'ija paineko. Ñakele riwakára'a Ri'irí majó i'imaká, ritaka'akáloje wapumí chojé pu'uwaré wala'akare pachá. Jesucristo palamane aú Tupana amó wachaje pu'uwaré wala'akare liyá.
62004011	Nojena, íki'ija nuwátakarena, íki'ija Tupana wátaka weká. Ñakele palani wawátaka kaja íki'ija pekowáaka.
62004012	Unká na kalé amari Tupana. Wawe'epí re riká wajwa'até, wawátakachu íki'ija pekowáaka.
62004013	Tupana a'arí wajló Ripechu, raú wawe'epí wajwa'até riká.
62004014	Weká amaño Ri'irí i'imaká, riká riwakára'akare majó ina'uké i'imatájeri penaje. Riyukuna we'emá ajopánajlo, ajopánajlo ke.
62004015	Nemaká aú Jesucristo nakú: "Tupana i'irí riká", ke, iná we'epí Tupana Pechu i'imaká ne'iyá. Tupana wa'até kaja napechu.
62004016	Wawe'epí íki'ija Tupana wátaka weká. Wawátakachu íki'ija pekowáaka, wawe'epí kaja Ripechu chuwá wapechu.
62004017	Ñaké i'imakale wawata íki'ija pekowáaka. Akijñojo Tupana kemaje wanaku, mékeka rijló nakaje wala'akare marí eja'awá chu we'emaká ketana i'imaká. Riwakajé unká wawó la'alajo ripiyá, wala'akale marí eja'awá chu Jesucristo la'aká i'imaká ke kaja.
62004018	Wawátakachu íki'ija Tupana, unká wawó la'alajo ripiyá. E'iyonaja iná pechu i'imakachu rinaku: "Riwajaje ka'ajná nuká" ke, unká jo'ó wawátala riká íki'ija, riwátaka weká ke.
62004019	Wawata íki'ija Tupana, riká wátakale íki'ija we'emaká paineko.
62004020	Apala pimá ka'ajná pinakuwá: "Íki'ija nuwátaka Tupana", ke. E'iyonaja ka'ajná chapú piwó apú pinakiyana cha, raú iná we'epí pajlákachi piká. Iná nakiyana, iná amákarena neká. Unkachu iná wátala neká íki'ija, unká méño'ojo iná wátala íki'ija Tupana unká iná amálare.
62004021	Marí ke Jesucristo wakára'aka weká: Iwata íki'ija Tupana, wa'até iwata kaja íki'ija ejena.
62005001	Tupana a'arí Ri'irí Jesucristo we'ematájeri penaje. Kaphí wapechu i'imakachu richojé, Tupana yaní weká. Iná wátakachu íki'ija riká, iná wata kaja íki'ija riyani.
62005002	Wawátakachu íki'ija Tupana, eyá wala'akachu riwakára'aka ke, wawe'epí kaja wawátaka íki'ija riyani, ra'apiyá jema'ajeño.
62005003	Íki'ija iná wátakachu Tupana, iná la'á riwakára'aka ke. Nakaje riwakára'akare iná la'aká, unká laka'apheji kalé rila'akana.
62005004	Kaphí wapechu i'imakale Tupana chojé, unká wala'alá pu'uwaré ajopana, unká jema'alaño ra'apiyá la'aká ke. Rijwa'atéjena yuriño naliyó pu'uwaré la'akaná. Unká nala'alá pu'uwaré, unká jema'alaño ra'apiyá la'aká ke, kaphí napechu i'imakale Jesucristo chojé. Ripalamane aú ja kalé wayurí pu'uwaré la'akaná waliyó.
62005005	Kaphí Jesucristo chojé péchurunaja kalé we'epiño Tupana i'irí wani riká. Ripalamane aú unká ne'emalá pu'uwaré la'akaná nakú.
62005006	-
62005007	Wawe'epí Tupana i'irí wani riká, rimakale rinaku: "Nu'urí", ke. Juan el Bautista la'aká bautizar ri'imaká wakajé, Tupana pura'aró je'echú chiyá rinaku, rimá: "Nu'urí". Ñaké kaja rimaká rinaku je'echú chiyá ritaka'aká a'awaná apiyákakanami nakú wakajé. Kewákaje puráka'aloji nakú pura'ajero Tupana Pechu, kemari ñaké. Weji kele kemaño rinaku ñaké.
62005008	Ripechu kemari rinaku: "Tupana i'irí riká", ke. Tupana kemari kaja: "Nu'urí riká", ke, nala'aká bautizar riká wakajé. Eyá nephaka riká a'awaná apiyákanami nakú wakajé, rimá piño ñaké kaja. Panakojéchaka ke napuráka'alo. Ilé kaje aú iná we'epí Tupana i'irí Jesucristo.
62005009	Ina'uké i'imaño Jesucristo yukuna wajló i'imaká. Wema'á na'apiyá. Tupana i'imari kaja Ri'irí yukuna wajló. Ina'uké chaje riwe'epika riyukuna nakojé, ñakele richaje palaka Tupana ja'apiyá jema'akana.
62005010	Kaphí Tupana i'irí chojé péchuruna we'epiño kewaka rimaká Ri'irí nakú. Eyá unká kaphí kalé richojé péchuruna la'añó Tupana pajlákachi ke najluwa, unkale nema'alá ra'apiyá nakaje rimakare Ri'irí nakú.
62005011	Tupana kemari wanaku i'imaká: "Nuká a'arí ina'ukejlo kajmuchaji ne'emakáloje matajnako je'echú chu raú. Nu'urí, Jesucristo ja kalé a'arí ijló riká", ke rimaká.
62005012	Iná i'imakachu Tupana i'irí palamane aú, re inajlo kajmuchaji iná i'imakáloje matajnako je'echú chu raú penaje. Unkachu iná i'imalá Ri'irí palamane aú, unká kaja kajmuchaji i'imalá inajlo raú iná i'imakáloje matajnako je'echú chu.
62005013	Tupana i'irí ja'apiyá jema'ajéñojlo nulana'á marí, iwe'epíkaloje raú i'imajika matajnako je'echú chu.
62005014	Tupana nakojé wapechu watána'a, ra'akale wajló nakaje wakejá'akare riliyá. Palani nakaje wakejá'akare riliyá i'imakachu rijló, ra'á wajló riká.
62005015	Wawe'epí Tupana jema'aká wapura'akó rijwa'até; wawe'epí kaja ra'aká rinakojó nakaje wakejá'akare riliyá.
62005016	Apala pamá pajluwaja Jesucristo ja'apiyá jema'ajeri la'aká pu'uwaré. Ilé pu'uwaré rila'akare pachá unká rikapichálajo Tupana liyá, ripajño'otájika ee ripéchuwa pu'uwaré rila'akare liyá Tupuna ejo. Pipura'ó Tupana wa'até richaya, rema'akáloje ra'apiyá piño ri'imakóloje raú. Apú ka'ajná la'arí pu'uwaré, pachá iná kapichó wani Tupana liyá. Unká ramálajo richaje ripachá. Ilé ke la'ajeñó chaya unká iná pura'aló rijwa'até.
62005017	Piyuke pu'uwaré ina'uké la'akare, unká paala Tupánajlo riká. Re nakaje unká riwátalare iná la'aká, e'iyonaja unká iná taka'alá ripachá.
62005018	Wawe'epí Tupana i'imakachu wara'apá, weká ra'apiyá jema'ajeño unká i'imalaño pu'uwaré la'akaná nakú júpimi we'emajika ke. Tupana i'irí mejñátakale weká Jiñá Chi'inárikana liyá aú unká we'emalaje pu'uwaré la'akaná nakú.
62005019	Wawe'epí Tupana wa'atéjena weká, eyá unká jema'alaño ra'apiyá, Jiñá Chi'inárikana wa'atéjena.
62005020	Wawe'epí Tupana i'irí iphaka majó i'imaká. Rikaja kalé la'arí wapechu palá wawe'epíkaloje Tupana nakojé raú. Wachi'inárikana jo'ó riká, Jesucristo. Matajnako ri'imajika, kajmuchaji minárikana kaja riká.
62005021	Íki'ija nuwátakarena, ipechu i'imaniña apú nakú ka'ajná, nakaje jenami nakú ka'ajná: "Wachi'inárikana riká", ke. Kaja.
63001001	Kaja píyu'uke cha nuká wakára'ari pijló marí puráka'aloji, piyánijlo wa'até. Tupana ja'apiyá jema'ajeño nakiyana iká pajñakani nujwa'até, ñakele íki'ija nuwátaka iká. Unká nukaja kalé wátari íki'ija iká. Ñaké kaja ajopana, kewákaje puráka'aloji nakojé we'epéjeño nakiyana, wátaka iká íki'ija.
63001002	Íki'ija nuwátaka iká, rejeno waja we'emakale ijwa'até kewákaje puráka'aloji ja'apiyá. Kaja keja we'emajika ra'apiyá matajnako.
63001003	Nuwata wara'apá Tupana, Ri'irí wa'até, la'aká inaku palá, i'imakáloje palá penaje. Kewákaje puráka'aloji chuwá nuwata ri'imaká ijló ñaké, íki'ija Tupana wátakarena i'imakale.
63001004	Pu'ují nupechu, nuwe'epíkale piyani nakiyana a'aká nanakojó kewákaje puráka'aloji. Raú nala'á wara'apá Tupana wakára'aka ke.
63001005	Nojena, mawó numaká ijló iwátakaloje pekowáaka íki'ija. Unká wajé kalé ñaké la'akana numá nakú ijló. Kaja keja Tupana wakára'aka wala'aká, wakeño'oká ra'apiyá jema'akana i'imaká eyá wakajé.
63001006	Iná wátakachu íki'ija Tupana, iná la'á Ripuráka'alo kemaká ke. Ikeño'oká ra'apiyá jema'akana wakajé iwe'epí mékeka riwakára'aka weká, wawátakaloje íki'ija pekowáaka penaje.
63001007	Re kajrú pajlákachina marí eja'awá chu. Unká na'alá nanakojó Jesucristo yukuna. Apo'ojó napura'akó rinaku, nemá: "Ri'imaká marí eja'awá chu wakajé, unká ina'uké ke kalé ri'imaká weká ke", ke nemaká. Pajlákachina ilé ke kemakaño, chapú napechu Jesucristo nakú.
63001008	A'aniña ilé kajena puráka'alo inakojó, napichátaka piyá ijló kewákaje puráka'aloji, kaja palá la'akana nakuja iká. Ilé ke ila'akale, palá nakaje i'imajika ijló je'echú chu.
63001009	Apala pajluwa ka'ajná i'imari Tupana yukuna ina'ukejlo. Unká Jesucristo puráka'alo chuwá kalé ka'ajná ri'imá riyukuna najló, raú iná we'epí unká ripechu i'imalá Tupana pechu chuwá. Eyá i'iwapataro Jesucristo puráka'alo cha, pechu Jesucristo pechu chuwá, Tupana pechu chuwá kaja ripechu.
63001010	Apala apú ka'ajná iphájeri inaku. Unká ka'ajná rewíña'atalaje iká nakaje nakú, Jesucristo jewíña'ataka rinaku ke kaja. Iyuríniña ilé kaje mujlúka'aka iñakaré chojé, rewíña'atakaloje iká penaje. Imániña kaja rijló: "Eko Tupana la'á piká palá", ke.
63001011	Ilé ke imájika ee rijló, a'ajé riñaté nakaje unká kewákaje kalé jewíña'atakana nakú aú.
63001012	Re kajrú nakaje nuwata nakú kemakana ijló, e'iyonaja unká nuwátala rilana'akana me'etení. Nuwata ichaje i'ijnakana. Riwakajé nupura'ajó ijwa'até rinaku, raú pu'ují wapechu i'imakáloje.
63001013	Wanakiyana maare i'imakaño kemaño kaja inaku: "Eko palá najló ka'ajnó", ke. Kaja.
64001001	Nuká phíyu'uke wakára'ari marí puráka'aloji Gáyojlo.
64001002	Íki'ija nuwátakare piká. Nupura'ono Tupana wa'até pinaku, piyukeja nakaje i'imakáloje palá pijló. Nupura'ó kaja rijwa'até pinaku, pi'imakáloje peyajwé penaje. Nuwe'epí palá péchuri piká, ñakele nuwata kaja pi'imaká peyajwé.
64001003	Inakiyana iphaño majó nunaku i'imaká. Neká i'imaño nojló piyukuna, nemá: "Kaphí jo'ó ripechu Tupana chojé. Palá kaja ra'aká kewákaje puráka'aloji rinakojó", ke. Ilé kaje yukuna jema'akana aú pu'ují wani nupechu la'akó.
64001004	Nulakena la'akachu kewákaje puráka'aloji kemaká ke, pu'ují wani nupechu la'akó raú. Unká na apú la'alá nupechu nojló ñaké.
64001005	Íki'ija nuwátakare piká. Nuwe'epí pila'aká palá wanakiyana ilérowa i'imakaño nakú, ajopana te'eré eyájena ne'emaká e'iyonaja.
64001006	Ne'emá wajló piyukuna maare Jesucristo ja'apiyá jema'ajeño awakáka'alo e'iyá. Nemá: "Íki'ija riwátaka Tupana, ajopana ina'ukena wa'até", ke. Eyá numá piño pijló: Eko pa'á ajopana te'eré eyájena ñaté nakaje nala'ajikare nakú kamu'ují aú, Tupana wátaka ke, nácho'okoloje palá reyá penaje.
64001007	Apú ewá, apú ewá, ke na'apaka Jesucristo yukuna i'imakana nakú. Re ka'ajná ne'iyajena wátaño nañaté a'akana nakaje nala'akare nakú kamu'ují aú. Unká jika ee Jesucristo ja'apiyá jema'ajeño kalé ne'emajika, unká najña'alaje na'apiyá riká.
64001008	Ñakele weká, Jesucristo ja'apiyá jema'ajeño, a'añó wanakojó neká, wa'akáloje nañaté nakaje a'akana najló aú, ne'ejnakáloje kewákaje puráka'aloji yukuna i'imajé ajopánajlo, ajopánajlo ke.
64001009	Nuwakára'a puráka'aloji ijló i'imaká, raú nula'akáloje jenakú penaje, e'iyonaja unká Diótrefes jema'alá no'opiyá i'imaká. Rikoja riwátaka iwakára'ajeri i'imakana.
64001010	Nuphájika inaku wakajé nu'umajé pijló riyukuna piyukeja. Kajrú richapújra'ako nunaku mapeja. Unká paala rijló rejeja pu'uwaré la'akaná i'imalá, raú rila'á richaje pu'uwaré marí ke la'akana aú: Unká riwátala ajopana Jesucristo ja'apiyá jema'ajeño iphaka inaku. Unká kaja riyurila ajopana la'aká neká palá. Ilé kaje jimaje rácho'ota neká awakáka'alo ñakarelana chiyá.
64001011	Íki'ija nuwátakare piká. Pila'aniña pu'uwaré, pu'uwaré la'ajeñó la'aká ke kaja. Pila'á palá, palá la'ajeñó la'aká ke. Tupana le'ejena ina'ukena la'añó palá; eyá unká la'alaño palá, unká rile'ejena kalé neká.
64001012	Piyukeja ina'uké pura'añó palá Demetrio nakú. Kewaka nemaká rinaku. Weká amaño kaja rila'aká palá. Piwe'epí kaja kewaka nakaje numakare nakú.
64001013	Re kajrú nakaje nuwata nakú kemakana pijló, e'iyonaja me'etení unká nuwátala rilana'akana pijló.
64001014	Meketánaja i'imajemi nuwata pichaje i'ijnakana ka'ajnó, rejéchami wapura'akóloje palá rinaku pajwa'atéchaka.
64001015	Nuwata pipechu i'imaká palá. Piyukeja, palá pinaku péchuruna maare i'imakaño, kemaño pinaku: "Eko palá rijló ka'ajnó", ke. Eko palá kaja ilérowa i'imakaño, palá nunaku péchurunajlo piyukeja. Kaja.
65001001	Judas, Santiago e'ewé nuká. Jesucristo wa'até jápajeri nuká wakára'ari ijló marí puráka'aloji. Kaja Tupana i'iwapá rijluwa i'imaká ajopana e'iyayá, i'imakáloje rile'ejena ina'ukena penaje. Palá Jesucristo a'aká rinakojó iká rijwa'atéjena.
65001002	Kaja Tupana we'epíkarena mu'ují iká. Nuwata ipechu i'imaká palá pajwa'atéchaka, iwátakaloje íki'ija pekowáaka raú.
65001003	Nojena, íki'ija nuwátakarena, marí puráka'aloji nuwátajla wakára'akana ijló i'imaká richu nu'umakáloje ijló Tupana i'imataka weká kapichákajo liyá yukuna. E'iyonaja kalé unká wani paala ne'iyajena la'aká, ñakele numá ijló itára'akoloje kaphí Tupana puráka'alo, riyuríkare piyukeja rile'ejena ina'ukénajlo we'emakáloje ra'apiyá penaje i'imaká chojé.
65001004	Kaphí péchuruna richojé ri'imatá kapichákajo liyá, rejomi ne'emaká piyá pu'uwaré la'akana nakú. Re ina'uké, pu'uwaré la'ajeñó wani, pajlaño wanakiyana, Jesucristo ja'apiyá jema'ajeño wa'até, nawakákoloje najwa'até penaje. Napechu Tupana nakú: "Unká riwajálaje ina'uké pu'uwaré nala'akare pachá". Ilé ke napechu i'imakale, nala'á mapéjari ke najluwa Tupana puráka'alo lana'akéjami. Tupana, Jesucristo, kele palamane weká. Wawakára'ajeri riká; waminá kaja riká. Unká kaja na'alá nanakojó nakaje rila'akare ina'ukejlo penaje. Júpimi Tupana puráka'alo lana'akéjami kemá ilé ke i'imakaño nakú: "Kajrú Tupana wajájika iphájeño na'apiwá wawakára'ajeri Tupánajlo, Jesucrístojlo wa'até. Chapú nala'akare loko'opánaje riwajaje neká", ke rimaká nanaku.
65001005	Chuwa nu'umajika piño ijló apú yuku, kaja jema'akare i'imaká yukuna, nuwátakale piño rinaku kemakana ijló, ipechu kapicháñaaka piyá riká. Tupana i'imatari Israel michú lakénami Egipto eyájena liyá i'imaká. Ri'imataka ne'emaká naliyá ejomi unká ne'iyajena jema'aké ra'apiyá, pachá rikapichata ne'emaká. Ilé ke Tupana wajájika pu'uwaré la'ajeñó i'imaká.
65001006	Ñaké kaja Tupana wa'atéjena, je'echú chiyájena penájemina, i'imaká. Ra'á ne'emaká ajopana wakára'ajeño penaje, e'iyonaja unká nawátala ra'apiyá jema'akana, raú nácho'o richiyá. Chapú la'ajeñó ne'emakale, rika'á ne'emaká kawakala jakojé, kalajeruni wani chojé. Re ne'emajé jepo'okéjana ke ñakeja, a'ajná riwajájika unká ina'ukélaruna wakajé ejená. Rejéchami namájika piño Tupana wajájika neká yajwé. Unká wani nácho'olajo richiyá.
65001007	Ñaké kaja júpimi iyamá pajimila eyájena i'imaká. Pajluwa ií i'imari Sodoma, eyá apú ií i'imari Gomorra. Kajrú ilé pajimila eyájena michuna la'ajika namanaicho ajopana wa'até, ajopana wa'até, ke. Tupana wa'atéjena, je'echú chiyájena penájemina la'ajika, ke kaja nala'ajika namanaicho ajopana wa'até. Ñuju'ukena wani ne'emajika. Achiñana pajno'okeño panakuwáaka nala'akáloje namanaicho pajwa'atéchaka penaje. Ñaké kaja nañujure akuwaná inaana ka'ajika pupuchí pajwa'atéchaka. Chuwa namaka kera'athani, unká yakálaje penaje kalé i'imajika yajwé. Ilé kaje aú chuwa piyukeja ina'ukena we'epika meke Tupana wajájika namanaicho la'ajeñó.
65001008	Ileruna pajlákachina, numakárena nakú, amákeño ke'iyapé nakaje natapú. Rejomi namájika natapú ke nala'ajika chapú nanapona. Unká wani nawátala Tupana nawakára'ajeri penaje i'imaká. Pu'uwaré kaja napura'akó Tupana wa'atéjena, je'echú chiyájena, nakú.
65001009	Miguel, Tupana wa'atéjena, je'echú chiyájena wakára'ajeri i'imaká, akha'akaro Jiñá Chi'inárikana wa'até Moisés michú tami jimaje. Riwó la'aró Jiñá Chi'inárikana akha'akana ja'apí, raú rimá rijló: "Tupana ko akha'á piká ilé kaje pachá".
65001010	Eyá ileruna achiñana, numakárena nakú, unká wo la'akó pu'uwaré nojé puráka'aloji ja'apí. Pu'uwaré napura'ajiko nakaje unká nawe'epílare nakojé palá nakú. Nakaje nala'ajíkare pu'uwaré aú napichátake nekó, kamejérina pechu keja napechu i'imajíkale najló.
65001011	¡Chapú wani nakaje i'imajika najló, nala'akale pu'uwaré! Caín michú la'aká pu'uwaré re'ewé michú nókana aú, ke kaja nala'aká pu'uwaré. Neká, numakárena nakú ijló, i'imakeño mapeja pajlakaje puráka'aloji ja'apiyá, raú najña'akáloje liñeru najluwa penaje. Ilé ke kaja Balaam michú la'aká i'imaká. Eyá re kaja apú i'imari unká ina'ukélari. Rií i'imari Coré. Chapú ripechu i'imajika nawakára'ajeño nakú, pachá Tupana kapichata ri'imaká. Ñaké kaja ileruna achiñana kulaka naowá, chapú napechu i'imakale nawakára'ajeño nakú.
65001012	Mapeja kaja napáña'ataka inaku, awakákochu a'ajnewá ajñaje pajwa'atéchaka. Keyajupa ipechu ke awakako pajwa'atéchaka. Unká na ja'apí kalé nephá. Nemá ajopánajlo kajrú nakaje nakú nala'akáloje palá penaje. Eyá neká, unká na kalé nala'á palá. Juni juwáka'ala unká juni ja'alaro e'iyayá, mapeja karená ja'apátakare, ke neká. Paijí riwiná i'imaká ke kaja neká, riká iwí kajrú, e'iyonaja unká richa pataló. Keja neká, unkale nala'alá palá. A'awaná jero'okéjami ra'apare wa'ató, keja kaja neká unkale nala'alá palá. Kaja iyaampe cha taka'akaño ke neká.
65001013	Juni ta'akheni keja neká. Juni ta'akheni akho'ótari kajrú nakaje, pu'uwaré nojé rakú i'imakare, rikejare e'iyowá. Ñaké kaja pu'uwaré ileruna ina'ukena la'akare amako. Iwijrina kapichako iná me'etaka chojónaja keja neká. Kalajeruni wani chojé kupákejana penájena ne'emajika. Kalajeruni chá'atari apú rikalajerucha aú chu ne'emajé matajnako.
65001014	Adán michú i'imari paineko wani i'imaká. Pajluwa kuwá'ata kele chami ina'uké i'imaká rapumí chojé. Rejéchami Enoc motho'oká i'imaká. Riká kemari ilé kajena nakú i'imaká mékeka Tupana la'ajika neká pu'uwaré nala'akare pachá. Rimá nanaku Tupana ja'apiyá ke: "Iwe'epí marí: Wawakára'ajeri wani waícha majó íki'iruna wani rijwa'atéjena, je'echú chiyájena, wa'até.
65001015	Neká kemájeño piyuke ina'ukena nakú mékeka Tupánajlo piyuke nakaje nala'akare marí eja'awá chu ne'emaká ketana i'imaká. Pu'uwaré wani nala'ajika pachá nawajaje neká. Pu'uwaré napura'akole Tupana nakú pachá nawajaje kaja neká", ke rimaká nanaku.
65001016	Ileruna achiñana numakárena nakú, kayukújne'ekena wani neká. Mapeja nakha'aká ajopana maná. Mapeja kaja nala'aká najluwa neká unká ina'ukélaruna ke. Nala'á nekó mawó nakaje nawátakare nakojé. Nanakuwaja kalé napura'ó palá. Mapeja napura'akó ajopana ina'ukena jimaje palá, raú napechu i'imakáloje palá nanaku, raú kaja nala'akáloje najló nakaje penaje.
65001017	Íki'ija nuwátakarena iká. Iwe'epí mékeka Jesucristo wakára'akarena riyukuna i'imajé kemaká ijló i'imaká.
65001018	Nemá ijló: "Kaja penaje eja'awá iphájika rená chojé piyá wakajé, ne'iyajena ina'ukena nakiyana i'ichajeño Tupana nakú, ra'apiyá jema'ajeño nakú wa'até. Ripuráka'alo lana'akéjami nakú wa'ató ne'echajé. Napechu keja nala'ajika nakaje unká Tupana wátalare kaje. Ilé kaje la'akana nakuja ne'emajé", ke nemaká nanaku i'imaká.
65001019	Ileruna ina'ukena apichátaño ajopana pajwa'atéchaka. Napechu keja la'akaño neká. Unká kaja Tupana Pechu i'imalárena e'iyá neká.
65001020	Iká, íki'ija nuwátakarenajlo, numá: Ipechu i'imá richaje, richaje ke, kaphí Jesucristo chojé, Ripuráka'alo chojé wa'até. Ipura'ó kaja Tupana wa'até, Ripechu wakára'aka iká ke.
65001021	Tupana wajwena iká, ñakele i'imá ñakeja ra'apiyá. Jesucristo we'epiri wamu'ují, ñakele ra'ajé wajló kajmuchaji we'emakáloje matajnako raú je'echú chu.
65001022	Re ka'ajná ina'uké nakiyana apú ewá, apú ewá ke, unká pechu i'imalá kaphí Tupana chojé. Iwe'epí namu'ují.
65001023	I'imatá neká ipuráka'alo aú ja, ne'ejnaká piyá kera'athani chojé. Ñaké kaja iwe'epíjika ajopana ina'ukena mu'ují. Amá ikó palá, ila'aká piyá pu'uwaré najwa'até. Ila'aniña wani nakaje unká Tupana wátalare kaje najwa'até.
65001024	Re pajluwaja iná Chi'inárikana, Tupana. Riká we'epiri piyuke wani nakaje nakojé. Jesucristo palamane aú ri'imatá weká kapichákajo liyá. Riwe'epí wa'akana rinakojó, wala'aká piyá pu'uwaré. Riwe'epí kaja wapechu lamá'atakana we'emakáloje palá péchuruna rijló penaje.
65001025	Rila'ajé pu'ují wapechu we'emajika rijwa'até wakajé. Jesucristo palamane aú palá kaphí richojé péchuruna i'imajika. Ñakele palani wapura'akó palá nakaje rila'akare nakú. Riwe'epí piyukeja nakaje la'akana. Ajopana chaje wani riká; ajopana chaje wani wakára'ajeri kaja riká. Kaja keja ri'imaká júpimi eyá; ñakeja riká me'etení; ñakeja ri'imajika. Kaja.
66001001	Tupana a'arí pu'uwaká Jesucrístojlo nakaje akijñojo i'imajíkare ra'apátakaloje riyukuna weká, rijwa'até jápajeñojlo. Raú Jesucristo wakára'a pajluwaja Tupana wa'atéjeri, je'echú chiyaje, riyukuna i'imajé nuká Juanjlo.
66001002	Kewaka marí yuku. Tupana puráka'alo riká, rikoja Jesucristo ja'apátakale nojló ri'imaká.
66001003	Palá Tupana la'ajika pura'ajeño marí puráka'aloji lana'akéjami wa'até nakú. Palá kaja rila'ajika a'ajeño nanakojó ripuráka'alo. Palani ra'apiyá jema'akana, ri'imajíkale marí puráka'aloji kemaká ke. Meketana i'imajemi ri'imajé ñaké.
66001004	Nuká, Juan, wakára'ari ijló marí puráka'aloji. Asia te'eré e re iyamá kuwá'ata kele (7) ile'ejé awakáka'alo ñakarelana apú ewá, apú ewá, ke. Piyukeja richojé awakájeñojlo nuwakára'a marí puráka'aloji. Nuwata Tupana la'aká ipechu palá. Rijwa'até jápajeri nuká. Nuwata i'imaká palá ripalamane aú. Júpimi wani eyá i'imaká, Tupana; ñakeja riká me'etení; ñakeja kaja ri'imajika maáreya watukumá. Re Ripechu, Tupana i'imaká e, kaja riká. Iyamá kuwá'ata kele ripalamane. Nuwata rila'aká iká palá.
66001005	Nuwata kaja Jesucristo la'aká iká palá. Kewaka ripuráka'alo ra'apátakare ina'ukejlo. Rila'á kaja piyuke nakaje Tupana wakára'aka ke. Ajopana kaja taka'akaño tukumá rimakápo'o i'imaká. Ina'uké wakára'ajeño marí eja'awá chu i'imakaño chaje riká. Íki'ija wani Jesucristo wátaka weká, ñakele ritaka'á wachaya a'awaná apiyákakanami nakojé i'imaká. Re kajrú rira i'ijnaká itapuwa aphumi chiyá. Ripalamane aú rila'á weká unká pu'uwaré la'ajeñó ke kalé rijló.
66001006	Íki'ija Jesucristo wátaka weká. Ritaka'akale wachaya, we'emaó pu'uwaré la'akana liyá, we'emaká piyá pu'uwaré la'akana nakuja. Ñakele piyuke weká pura'añó Tupana, Jesucristo jara'apá, wa'até ajopana chaya. Palá wapura'ajiko Jesucristo nakú ñakeja wani. Unká rácho'olajo ina'uké wakára'ajeri i'imakana chiyá. Ilé keja ri'imajika.
66001007	Jesucristo pa'ajiko majó wakajé, piyukeja ina'ukena, eja'awá chuwá i'imakaño, amájika riwitúka'aka majó juni juwáka'ala e'iyowá. Noño ri'imaká wa'ató amájeño riwitúka'aka majó. Riwakajé kajrú neyájika. Ilé ke ri'imajika.
66001008	Piyuke nakaje la'ajerí Tupana. Rimá rinakuwá imaká: "Piyukeja nakaje keño'ótajeri nuká; piyukeja nakaje tajátajeri kaja nuká". Júpimi wani eyá i'imaká, Tupana; ñakeja riká me'etení; ñakeja kaja ri'imajika maáreya watukumajo.
66001009	Nuká, Juan, lana'arí ijló marí. Wejena ke weká pajwa'atéchaka, Jesucristo ja'apiyá jema'ajeño waja we'emakale. Rijwa'atéjena we'emakale, ajopana la'añó weká chapú. Ilé kaje aú Jesucristo la'arí wapechu kaphí, wayurika piyá ra'apiyá jema'akana, wajña'akáloje chapú kaje yajwé panaku. No'opátakale ajopánajlo Tupana puráka'alo, Jesucristo kemakare nakú nojló, jimaje nawa'a nu'umaká tejmuji aú paranakuwa Patmos ejo.
66001010	Chuwa nu'umajika ijló nakaje pu'uwaká nomákare i'imaká yukuna. Watána'akaje wakajé i'imari riwakajé. E Tupana Pechu ja'aró nunakojé. Rejéchami noma'aká pajluwa pura'akó nuyámojo. Mejrí wani ripuráka'alo mejé i'imaká. Luwiluwí chojé iná apho'oká, ke rimejé i'imaká.
66001011	E rimá nojló: —Pilana'á papera chojé nakaje pamájikare me'etení yukuna. Rejomi piwakára'aje riká iyamá kuwá'ata kele nawaká'alo ñakarelana, Asia te'eré nakú i'imakare, chiyájenajlo. Re riká Éfeso, Esmirna, Pérgamo, Tiatira, Sardis, Filadelfia eyá, Laodicea kele e. Rejo piwakára'aje najló nakaje pamájikare yukuna.
66001012	Ilé ke noma'aká rimaká aú, nupajno'ó nuyámojo yaká'ajo nomákaloje naka pura'akó nujwa'até. Nuyaká'o, amari iyamá kuwá'ata kele jepé kaje lukúna'akejami lapa'akó. Oro nakiyá la'akanami waja ripatajona i'imaká.
66001013	Re'iyá nomá kaja pajluwa ina'uké tára'ako. Ina'uké i'imakáloje ripalamane penaje i'imakare ke ramako. Waphereni ra'arumaká i'imaká. Chítaje kaja riwachaphila i'imaká, mapíra'aro ri'ikú chuwá rinaku. Oro pataró rinaku.
66001014	Jareni riwilá amako, juni juwáka'ala jareni wani ke. Kera'athani ke rijlú amako.
66001015	Sereni ri'imá amako, pejru'uwá sereni jewani luwa'akeja, nawicho'okare kera'athani ima'aní aú, nala'akáloje riká kapiluni penaje, ke ramako. Eyá rinúrupi mejé jema'aró kajruni wani jipa mejé ke.
66001016	Riyáthe'ela ka'añá aú ripatá iyamá kuwá'ata kele iwijrina. Rinuma chiyá nomá kaja jajalu kaje jácho'oko. Iyámajo pumitano irerí, pu'uwení wani ramako. Nomá kaja rijimá moko'oká kamú pataká kaphí wani ke.
66001017	Nomaka riká ejéchami, no'okó ri'imá nakojé matámiru ke. E rito'otá riyáthe'ela ka'añá nunakojé. Rimá nojló: —Pikero'oniño. Matajnako i'imajika nuká. Piyuke nakaje keño'ótajeri nuká; piyuke nakaje tajátajeri kaja nuká.
66001018	Kajmuni nuká. Nutaka'á i'imaká e'iyonaja, chuwa kajmuni nuká, ñakeja nu'umajika matajnako. Tupana a'arí nuká nu'umatákaloje no'opiyá jema'ajeño kapichákajo liyá. Ra'á kaja nuká nuwakára'akaloje unká jema'alaño no'opiyá nawajákelana ejo.
66001019	Pilana'á nakaje wajé pamíchaje, nakaje pamájikare meketánaja i'imajemi wa'ató.
66001020	Marí ke kemakana iyamá kuwá'ata kele iwijrina jenami pamíchaje nukapi: No'opiyá jema'ajeño awakáka'alo ñakarelana chiyá wakára'ajeño ke neká. Eyá iyamá kuwá'ata kele jepé kaje lapi'ichajo pamíchaje: Iyamá kuwá'ata kele no'opiyá jema'ajeño awakáka'alo ñakarelana, Asia te'eré nakú i'imakare, ke riká.
66002001	Rimá nojló: "Pilana'á marí ke no'opiyá jema'ajeño wakára'ajeri Éfeso e i'imakárejlo: No'opiyá jema'ajeño awakáñono iyamá kuwá'ata kele nawakáka'alo ñakarelana i'imakare chojé nate'eré ewá. Najwa'até nuká. Richiyá wakára'ajeño, nujwa'atéjena waja neká. Ñakele numá marí ke Éfeso e i'imakaño nakú:
66002002	Nuwe'epí palá ila'akare nakojé. Nuwe'epí kaja ijápaka kajrú, ila'akáloje nakaje nuwátaka ke. Re ina'uké nakiyana kemaño nanakuwá mapeja: "Tupana nakú jewíña'atajeño weká", ke. Kaja iwe'epí mékajenaka neká, raú iwe'epí unká ñaké kalé neká. Pajlákachina neká.
66002003	Jema'akale palá no'opiyá, nala'á iká chapú ilérowa i'imaká e'iyonaja, unká jácho'olo no'opiyá jema'akana chiyá raú.
66002004	E'iyonaja kalé ila'á marí ke, unká nuwátalare kaje: Ikeño'oká no'opiyá jema'akana i'imaká wakajé, íki'ija iwátaka nu'umaká. Eyá me'etení, unká ñaké kalé iwátaka nuká.
66002005	Iwe'epí na aú ka ikeño'ó nuliyá pajno'okano. Kaja iyurí pu'uwaré la'akana iliyó i'imaká. Eyá chuwa ila'á piño nakaje ikeño'oká no'opiyá jema'akana wakajé, ila'aká i'imaká ke kaja. Unkájika ee iyurí pu'uwaré la'akana iliyó, nuka'ajé iliyá vela patajona.
66002006	Re kaja kalé nojló palani nakaje ila'akare: Unká wani paala ijló pu'uwaré Nikolaítas nakiyana la'akare. Nupechu nakaje nala'akare nakú, ke kaja ipechu nakaje nala'akare nakú.
66002007	Jema'á palá mékeka Tupana Pechu kemaká no'opiyá jema'ajéñojlo: Tára'ajeño kaphí nochojejlo no'ojé kajmuchaji, ne'emakáloje matajnako Tupana wa'até", ke Jesucristo kemaká nojló inaku.
66002008	Jesucristo kemari piño nojló: "Piwakára'a piño marí puráka'aloji no'opiyá jema'ajeño wakára'ajeri Esmirna e i'imakárejlo. Pimá rijló: Matajnako i'imajika nuká. Nuká keño'ótari piyukeja nakaje i'imaká; nuká kaja ñapátajeri piyukeja nakaje me'etení i'imakare la'akana. Nenókare penájemi nuká, rejomi numakápo'o piño i'imaká. Raú numá inaku:
66002009	Palá nuwe'epika chapú kaje yajwé amákare me'etení nakojé. Nuwe'epí kaja kamu'ují ila'aká nakaje nakú maare. Je'echú chu, kajrú nakaje i'imajika ijló. Nuwe'epí kaja pu'uwaré ajopana kemakare inaku nakojé. Nemá nanakuwá: 'Tupana le'ejena weká', ke, e'iyonaja unká Tupana le'ejena kalé neká, Jiñá Chi'inárikana wa'atéjena ne'emakale.
66002010	Ikero'oniño chapú nala'ajíkare iká piyá. Jiñá Chi'inárikana wakára'ajeri ajopana ka'aká inakiyana ina'uké wajákelana chojé. Jiñá Chi'inárikana la'ajeri iká chapú. Iyamá thé'ela ke kala rila'ajika iká chapú, riwátakale iyurika no'opiyá jema'akana. Jácho'oniño no'opiyá jema'akana chiyá raú. Apala ke ka'ajná nenójika inakiyana, no'opiyá jema'ajeño i'imakale. Ilé ke ila'ajika ee, i'imajé matajnako je'echú chu palá ila'akare wemí.
66002011	Jema'á palá mékeka Tupana Pechu kemaká Jesucristo ja'apiyá jema'ajéñojlo. Unká kaphí richojé péchuruna kapichálajo piño Tupana liyá", ke rimaká.
66002012	Jesucristo kemari piño nojló: "Piwakára'a piño marí puráka'aloji no'opiyá jema'ajeño wakára'ajeri, Pérgamo e i'imakárejlo. Pimá rijló nunaku: Riká jajalu kajé iyamá pitari rireri jácho'okaro numá chiyá kemari inaku:
66002013	Nuwe'epí mékeka nakaje ijló iñakajela ewá. Kajrú ina'ukena, Jiñá Chi'inárikana wa'atéjena, rewá. Nawakára'ajeri wani riká. Eyá iká jema'añó palá no'opiyá. Antipas i'imakeri ina'ukejlo nuyukuna rewá i'imajika. Richona nenó ri'imaká. Chapú wani nala'aká ri'imaká, e'iyonaja unká imicho'otala nuchaya raú. Kaphí ipechu nochojé. Ilé kaje aú ila'á palá.
66002014	E'iyonaja kalé re nakaje ila'akare unká paala nojló. Re ina'uké ijwa'até unká wani paala napuráka'alo. Balaam michú puráka'alomi chuwá nala'á nakaje. Marí ke Balaam michú la'aká pu'uwaré i'imaká: Rimá Balac michujlo i'imaká, ra'akáloje Israel michú lakénami me'é, najñákaloje a'ajnejí, nato'otákare nakaje jenami, 'wachi'inárikana riká', ke nemakare nakojé. Rimá kaja rijló ra'akáloje name'é, nala'akáloje namanaicho ajopana wa'até penaje.
66002015	Re kaja e'iyowá ajopana Nikolaítas puráka'alo ja'apiyá i'imakaño. Pu'uwaré wani nojló napuráka'alo, unká wani nuwátalare. Re kaja inakiyana unká yurílaño naliyó napuráka'alo a'akana nanakojó.
66002016	Nekajlo pimá napajno'otakáloje Tupana ejo napéchuwa pu'uwaré nala'akare liyá. Unkaja ke napajno'otá napéchuwa pu'uwaré nala'akare liyá, nu'ujnajé ne'emaká ejo nakapichátaje nupuráka'alo aú.
66002017	Jema'á palá mékeka Tupana Pechu kemaká no'opiyá jema'ajeño nakú", ke Jesucristo kemaká najló. Rimá piño nojló: "Nula'ajé unká jácho'olajeño nupuráka'alo ja'apiyá jema'akana chiyá pechu kaphí. No'ojé kaja pajluwánojlo, pajluwánojlo ke jipa jareni. Rinaku wajé neí i'imajé lana'akeja. Unká na we'epílaje naka wajé neí i'imajika. Nekaja kalé, no'ojikárenajlo wajé neí, we'epéjeño riká", ke Jesucristo kemaká nojló inaku.
66002018	Marí ke Jesucristo kemaká ra'apiyá jema'ajeño wakára'ajeri, pajimila Tiatira e i'imakárejlo: "Tupana i'irí puráka'alo marí. Kera'athani ke ijluri, amari piyukeja nakaje. Pejru'uwá kapiluni, sereni ke ji'imari, kemari inaku:
66002019	Nuwe'epí nakaje ila'akare nakojé. Nuwe'epí kaja íki'ija iwátaka ajopana ina'ukena; kaphí kaja ipechu nochojé; palá ila'aká ajopana ina'ukena nakú; unká kaja iyúcha'alo kiñaja. Nuwe'epí ila'aká palá me'etení. Ikeño'oká no'opiyá jema'akana wakajé, chaje ila'aká palá me'etení.
66002020	E'iyonaja kalé re apú nakaje ila'akare, unká wani paala nojló. Re ilérowa ijwa'até Jezabel. Ruká kemayo runakuwá: 'Tupana puráka'alo ja'apátajeyo nuká', ke. E'iyonaja unká kewaka kalé rumaká. Rupuráka'alo jimaje no'opiyá jema'ajeño nakiyana jácho'oño kewákaje puráka'aloji chiyá. Re nakaje jenami nemakare nakú: 'wachi'inárikana jenami riká', ke. Renami nakojé nato'otá a'ajnejí. Rejomi na'á riká ajopánajlo najñákaloje penaje. Ruká kemayo ilé a'ajnejí nakú: 'Unká iná la'alá pu'uwaré rajñákana aú'. Rumá kaja: 'Unká achiñana, inaana wa'até la'alá pu'uwaré, nala'akachu namanaicho pajwa'atéchaka', ke.
66002021	Kaja no'ó rojló we'echú ka'alá, rupajno'otákaloje rupéchuwa Tupana ejo rumanaicho rula'akare liyá, e'iyonaja unká ruwátala riyuríkana ruliyó.
66002022	Nuwakára'aje támikaje noka ruká, raú romaje kajrú chapú kaje yajwé. Ñaké kaja, la'añó namanaicho rujwa'até, amájika chapú kaje yajwé ro'opona. Ilé ke nula'ajika neká chuwa. Napajno'otájika ee napéchuwa namanaicho nala'akare liyá, e unká nukapichátalaje neká rujwa'até.
66002023	Unkaja ke napajno'otá napéchuwa Tupana ejo, nukapichátaje ro'opiyá jema'ajeño rujwa'até. Raú piyuke Jesucristo ja'apiyá jema'ajeño we'epeje mékajeka nuká. Palá nomaka ina'uké pechu. Nuwe'epí mékeka napechu nakú nakaje nawátakare la'akana. Pu'uwaré nala'akare lokópa'ala nuwajaje neká.
66002024	Eyá kajrú iká Tiatira e i'imakaño, unká jema'alaño rupuráka'alo ja'apiyá. Unká kaja jema'alá Jiñá Chi'inárikana puráka'alo nemakare nakú: 'Me'echuje puráka'aloji riká', ke ja'apiyá. Iká unká jema'alaño ra'apiyá, ilé kaje palani. Ijló numá: Me'etení ila'aká keja ila'ajika. Unká numálaje ijló apú nakaje nakú ila'akáloje penaje.
66002025	Jácho'oniño puráka'aloji me'etení i'imakare ja'apiyá. Ra'apiyaja i'imá, a'ajná nupa'ajiko eja'awá nakojé ejená", ke rimaká.
66002026	Rimá piño: "Nuká a'ajeri ina'uké, ajopana, ajopana ke te'eré eyájena wakára'ajeño penaje. Marí ke i'imakaño ne'emajika: Unká jácho'olajeño nupuráka'alo ja'apiyá jema'akana chiyá; la'ajeño nakaje nuwátaka ke, a'ajná nataka'ajika ejená. Ilé kajena no'ojé ajopana ina'ukena wakára'ajeño penaje.
66002027	Nora'apá a'aká nuká iwakára'ajeri penaje, ke kaja no'ojika neká nawakára'ajeño penaje. Kaphí nawakára'ajika neká. Iná kapichátaka i'ichilá rimajáka'akana aú, keja unká jema'alaño Tupana ja'apiyá kapichájiko.
66002028	No'ojé no'opiyá jema'ajeño ne'emakáloje matajnako nujwa'até penaje", ke Jesucristo kemaká.
66002029	Jema'á palá mékeka Tupana Pechu kemaká Jesucristo ja'apiyá jema'ajeño nakú awakaño apú ewá, apú ewá ke, nakú.
66003001	Jesucristo kemari piño nojló: "Piwakára'a kaja marí puráka'aloji no'opiyá jema'ajeño wakára'ajeri Sardis e i'imakárejlo. Pimá rijló nunaku: 'Jesucristo puráka'alo marí'. Tupana Pechu ja'apiyá ke rila'aká piyuke nakaje. Iyamá kuwá'ata kele ripalamane. Rinaku piyukeja numá: Palá nuwe'epika nakaje ila'akare nakojé. Ilérowa napechu inaku: 'Tupana Pechu ja'apiyá i'imakaño neká', ke. E'iyonaja unká ñaké kalé riká.
66003002	Ñakele numá ijló: A'á inakojó nupuráka'alo. Ila'á kaja kaphí ipéchuwa richojé, rikapichako piyá ipechu nakiyá. Unká paala waja nakaje ila'akare me'etení Tupánajlo, unká riwátaka ke kalé ila'akale nakaje.
66003003	Iwajá ipéchuwa Tupana puráka'alo newíña'atakare iká nakojé. Jema'á ra'apiyá; ipajno'otá ipéchuwa pu'uwaré ila'akare liyá. Unkaja ke a'á inakojó piño nupuráka'alo, nuphaje wajátakajo inaku. Jata'akachi iphákachu iná ñakaré chojé nakaje jata'ajé, unká ra'alá inajlo renó. Ñaké kaja unká no'olaje ijló nuphájika inaku jená.
66003004	Re mékeleja palá péchuruna pajimila Sardis e. Unká pu'uwaré la'ajeñó kalé neká, ajopana i'imaká ke. Neká i'imajeño nujwa'até. Palá napechu i'imajika nupalamane. Ilé ke ri'imajika najló, kaliyáruna ne'emakale nojló.
66003005	Nupalamane ina'uké nakiyana ka'á nanakiyó pu'uwaré nala'akare. Nekaja kalé i'imajeño palá nujwa'até je'echú chu. Unká kaja nolákalaje neí papera kaje chiyá. Richuja neí i'imajé lana'akeja. Riká papera kaje chu lana'akéjami kemari mékajenaka i'imajeño je'echú chu matajnako nujwa'até. Tupana jimaje, rijwa'atéjena, je'echú chiyájena jimaje wa'ató, numaje nanaku: Nujwa'atéjena neká ke.
66003006	Jema'á palá mékeka Tupana Pechu kemaká no'opiyá jema'ajéñojlo", ke Jesucristo kemaká nojló inaku.
66003007	Jesucristo kemari piño nojló: "Piwakára'a marí puráka'aloji no'opiyá jema'ajeño wakára'ajeri, Filadelfia e i'imakárejlo. Pimá rijló: 'Jesucristo puráka'alo marí. Unká la'alá pu'uwaré nuká. Kewákaje puráka'aloji yukuna i'imajeri nuká. Nukaja kalé kemájeri ina'uké nakú, mékajenaka mujlúka'ajika je'echú chojé. Numájika nanaku keja nakaje i'imajika najló. Unká méño'ojo apú me'etálaje rapu najló. Unká kaja méño'ojo apú italaje naliyá rapu. Nuká, Jesucrístoja kalé, kemájeri najló, namujlúka'akaloje je'echú chojé.
66003008	Nuwe'epí nakaje ila'akare nakojé. Unká kaphí wani kalé ipechu nuwátaka ke la'akana nakú. E'iyonaja kalé a'á inakojó nupuráka'alo; unká kaja imicho'otala nuchaya; i'imá kaja nuyukuna ina'uké rewá i'imakáñojlo. Ñakele unká na kalé itájeri ijló rapu, i'imaká piyá nuyukuna najló.
66003009	Re Jiñá Chi'inárikana wa'atéjena ilérowa. Neká kemaño nanakuwá: 'Jesucristo wa'atéjena weká', ke. Unká nujwa'atéjena kalé neká, mapeja napajlaka nanakuwá. Neká nuwá'aje ijimaje, nawe'epíkaloje iká chá'ataka neká. Nawe'epeje kaja íki'ija nuwátakarena iká.
66003010	Iká jema'añó no'opiyá palá, ñakele nupalamane unká amálaje piyukeja chapú kaje eja'awá chuwá i'imakare yajwé. Akijñojo piyukeja ina'ukena amájika chapú kaje yajwé. Raú Tupana atá'ajeri piyukeja ina'ukena, eja'awá chu i'imakaño, ramákaloje mékeka napechu nunaku.
66003011	Meketana i'imajemi nuká i'imajeri ichaje. Iká jema'añó no'opiyá, jácho'oniño nupuráka'alo chiyá. Unkájika ee jácho'o richiyá, Tupana a'ajé ijló riwemí je'echú chu i'imakana aú. Iyuríniña ajopana jácho'otaka iká richiyá.
66003012	Marí ke nula'ajika kaphí nochojé tára'ajeño nakú: Nuyureje ne'emaká ajopana pu'ují péchuruna Tupana nakú wa'até matajnako. Tupana le'ejena ina'ukena ne'emajika. Je'echú chu re wajé pajimila Jerusalén. Riká pajimila witúka'ajeri je'echú chiyá majó. Re kaphí nochojé tára'ajeño i'imajé, raú ajopana we'epéjeño Tupana wa'atéjena neká.
66003013	Jema'á palá mékeka Tupana Pechu kemaká no'opiyá jema'ajéñojlo", ke Jesucristo kemaká inaku.
66003014	Marí ke Jesucristo kemaká piño nojló: "Eko piwakára'a kaja marí puráka'aloji no'opiyá jema'ajeño, Laodicea e i'imakáñojlo. Pimá nawakára'ajerijlo nunaku: 'Jesucristo puráka'alo marí. Tupana wátaka ke la'ajerí riká. Kewákaje puráka'aloji nakú kemájeri riká. Rijwa'até Tupana keño'ótari piyukeja nakaje i'imaká'. Riká penaje kemari inaku:
66003015	'Palá nuwe'epika piyukeja nakaje ila'akare nakojé. Nuwe'epí unká íki'ija kalé iwátaka nuká; unká kaja ipechu i'imalá chapú nunaku. Nuwata ipechu i'imaká pajluwaja chuwaja nunaku. Nuwata ipechu i'imaká íki'ija nuwátakana nakú ka'ajná, chapú nunaku ka'ajná. Unká nuwátala ipechu i'imaká wejápaja nuwátakana nakú, eyá wejápaja chapú nunaku i'imakana nakú.
66003016	Wejápaja kemachi iwátaka nuká, ñakele nuka'ajé nuliyó iká.
66003017	Imá inakuwá: 'Kajrú la'akaño weká, unká na nakú kalé wala'á kamu'ují', ke. Unká iwe'epila mékeka iká nojló. Kamu'ují la'akaño ke iká nojló; chapú kaje yajwé amájeño penájena nojló iká; ma'arumakáruna ke iká nojló; mejluruna keja kaja nojló iká.
66003018	Ijló numá: Ikeja'a nuliyá i'imakaje, i'imakáloje palá la'akaño raú. Raú i'imajé kajrú la'akaño ke nojló. Imá kaja nojló nula'akáloje iká palá péchuruna, kaja keja iyuríkoloje reyá a'ajná ño'ojó penaje. Imá kaja nojló nula'akáloje ipechu palá, iwe'epíkaloje Tupana puráka'alo nakojé raú.
66003019	Neká, íki'ija nuwátakarena, nuwajá nayuríkaloje pu'uwaré la'akaná naliyó, nema'akáloje no'opiyá palá penaje. A'á inakojó nupuráka'alo; ipajno'otá kaja ipéchuwa Tupana ejo pu'uwaré ila'akare liyá.
66003020	Iyaka'o, iñakaré numanaya nuwa'a ijló. Jema'arí nunúrupi mejé, me'etari nojló rinumaná nujmulúka'akaloje richojé. Rijwa'até wajñaje wa'ajnewá pajñákani.
66003021	Nupalamane ina'uké yurí naliyó pu'uwaré la'akaná. Neká no'ojé nujwa'até wakára'ajeño penaje. Nuká chá'atari pu'uwaré la'akaná, ñakele chuwa Nora'apá awa'á nuká. Ina'uké wakára'ajeri nuká rijwa'até.
66003022	Jema'á palá mékeka Tupana Pechu kemaká no'opiyá jema'ajeño nakú", ke Jesucristo kemaká nojló inaku.
66004001	Rejomi nomá piño je'echú numaná ke me'etákeja. Richiyá noma'á pajluwa pura'akó. Luwiluwí mejé jema'akó, ke kaja rinúrupi mejé jema'akó. Maapami ke pura'akó nujwa'até penájemi ri'imaká. Riká kemari piño nojló: "Phácho'o majó, nuya'atachi pijló mékeka nakaje i'imajika marí ejomi".
66004002	Rejéchami Tupana Pechu ja'apiyá ke nócho'oko je'echú chojé. Re nomá ñáka'ajori nawakára'ajerijlo penaje. Richu nomá pajluwa yá'ako.
66004003	Jipa palá nojé wani, diamante, eyá rubí, ke rijimá amako. Ilé jipa, palá nojé wani, ke ramákana i'imaká. Ñáka'ajori nakuwá nomá yurijiri chipúka'aka, esmeralda kamaré ke rikamaré i'imaká.
66004004	Pe'iyó ñáka'ajori i'imakare nakojé veinticuatro ñáka'ajori chipúka'ari tujlá ke pajimájechaka. Nawakára'ajeño ya'akóloje richu penaje ri'imaká. Veinticuatro kaja phenawilana yá'año richu. Jaré nojé waja na'arumaká i'imaká. Pútenaji kaje oro nakiyá la'akanami i'imari nachá.
66004005	Ñáka'ajori pe'iyó yá'ako e, noma'á kajrú pichaní majáka'ako mejé. Riká ñáka'ajori jimaje nomá kaja iyamá kuwá'ata kele kamareji lapa'akó lukúna'akeja. Tupana Pechu kele kaja ri'imaká.
66004006	Pe'iyó ñáka'ajori i'imakare nakú nomá kaja kajrú wíluru kaje, me'ejñapí nojé wani, to'okó, jamára'apani ri'imaká. Ñáka'ajori awa'á nomá ajopana pa'u kele lapa'akó. Pajluwaja tára'aro majó pitá nakojó; apú tára'aro apo'ojó pitá nakojó; eyá apú tára'aro riwajlé chojó; eyá apú tára'aro rijimá ejo pitá nakojó, ke natára'ako. Kajrú nojé nejlú i'imaká piyukeja nanakuwá, najimá chuwá, nawajlé chuwá wa'ató, nejlú paja'ó nanakuwá.
66004007	Pajluwaja nanakiyana amaro león ke; apú amaro jema pirakana achiñá ke; apú jimá amaro ina'uké jimá ke. Iná amaka perí ajraka, ke apú amako.
66004008	Pa'u kele ne'emaká. Kayuphéruna waja ne'emaká. Pajluwa kuwá'ata keleno waja nayuphé i'imaká nanaku. Kejlú nojé nayuphé i'imaká. Ra'apojó pitá kajrú nejlú i'imaká; richajo pitá kajrú kaja nejlú i'imaká. Unká nayurila ataníkaje, rinákuja ne'emá we'echú eyá, lapí ketana. Marí ke nataníjika: "Palani, palani, palani Tupana, unká la'alá pu'uwaré. Piyukeja wakára'ajeri riká. Piyukeja la'ajerí kaja riká. Riká i'imari paineko i'imaká. Rikaja kaja me'etení. Ñakeja ri'imajika maáreya watukumó a'ajná ño'ojó".
66004009	Ilé ke neká, pa'u kele, atanika. Palá nemájika pe'iyorí ñáka'ajori chu yá'ako nakú. Matajnako penaje riká. Palá rila'aká nanaku yukuna ne'emá ataníkaje aú.
66004010	Natanika aú, neká veinticuatro phenawilana, láma'año rinakojé najimá aú. Pe'iyorí ñáka'ajori chu yá'ako nakojé najláma'o, pu'ují napechu i'imakale rinaku. Unká tajnákajo penaje kalé i'imajika nakú napechu i'imá pu'ují. Raú naka'á napútena ri'imá nakojé. Nemá Tupánajlo:
66004011	"Wawakára'ajeri, kaphí wapechu i'imakare chojé. Pikaja kalé palani, wemakáloje pinaku palá penaje. Pikaja kalé palani, wapechu i'imakáloje pinaku palá penaje. Pikaja kalé we'epiri piyuke nakaje la'akana. Pikaja kaja kalé keño'ótari piyukeja nakaje i'imaká. Pikaja kaja kalé kaja a'arí pu'uwaká nakaje ina'ukejlo, pipechu nakú ri'imaká ke. Kajmuchaji a'ajeri wani piká", ke nemaká rijló.
66005001	Nomá kaja papera kaje, phila'akeja i'imaká, pe'iyorí ñáka'ajori chu yá'ako kapi. Ka'añá aú ripatá riká. Riyámajo pumitano rinaku lana'akéjami i'imaká. Iyamá kuwá'ata kele ripapi i'imaká rinaku.
66005002	E nomá Tupana wa'atéjeri, je'echú chiyaje, piyuke la'ajerí ri'imaká. Riká kemari kaphí mejrini chiyá marí ke: "¿Na palani Tupánajlo maare, riká ka'akáloje ripapi rinakiyá penaje?".
66005003	Unká na i'imalá palani papera kaje me'etájeri penaje, ramákaloje mékeka lana'akéjami kemaká richu. Unká na i'imalá je'echú chu, unká kaja na i'imalá eja'awá chu, unká kaja na i'imalá kaja taka'akaño nakiyana e'iyá, rijme'etájeri penaje.
66005004	Kajrú nuyaka, unkale na i'imalá palani rijme'etájeri penaje, ramákaloje ripuráka'alo richu penaje.
66005005	E pajluwaja phenawilana, re i'imakaño nakiyana, kemari nojló: "Piyániña, piyaka'o, re pajluwaja, nawakára'ajeri wani. Judá lakénami nakiyana riká; ne'emakana David lakénami nakiyana kaja riká. Riká kapichátari pu'uwaré la'akaná ina'uké liyá. Rikaja kalé palani papera kaje me'etájeri penaje. Palani riká ripapi ka'ajeri rinakiyá penaje", ke rimaká nojló.
66005006	Rejéchami nomaka riká, nemakare nakú: "Oveja i'irí (el Cordero)", ke. Nomá ritára'ako pe'iyó. Pa'u kele lapa'akaño eyá, veinticuatro phenawilana, kele lapa'añó rinaku tujlá ke pajimájechaka. Nenókare penájemi keja Oveja i'irí amako. Iyamá kuwá'ata kele ri'iwawi i'imaká. Iyamá kuwá'ata kele kaja rijlú i'imaká. Iyamá kuwá'ata kele Tupana Pechu, ripalamane i'imakare nakiyana ri'imaká, riwakára'akare piyuke eja'awá chuwá i'imaká.
66005007	E Oveja i'irí i'ijnari pe'iyorí ñáka'ajori chu yá'ako jimaje. Rijña'á riká papera kaje phila'akéjami riyáthe'ela ka'añá chiyá.
66005008	Ilé kaje aú re pa'u kele lapa'akaño, veinticuatro phenawilana wa'até, láma'año Oveja i'irí nakojé najimá aú. Guitarra kaje waja i'imari nakapi. Tiyela, oro nakiyá la'akanami, i'imari kaja nakapi. A'awaná iká, iná kára'atakare, i'imari tiyela chu. Nakaje Tupana le'ejena ina'ukena kemakare nakú rijwa'até pura'akano aú, ke kemakánaka a'awaná iká, i'imari tiyela chu.
66005009	E nataní wajé yáleje Tupánajlo marí ke: "Palani piká Tupánajlo, ilé papera kaje ña'ajeri penaje. Palani piká Tupánajlo, rijme'etájeri penaje, ripapi ka'ajeri rinakiyá penaje. Nenó pi'imaká; pitaka'á ina'uké chaya i'imaká, ne'emakáloje Tupana wa'atéjena raú penaje. Ajopana, ajopana ke rijwa'atéjena i'imakáloje penaje pitaka'á nachaya i'imaká. Ajopana, ajopana ke iká'ana nakiyana i'imaño rijwa'atéjena. Apú, apú chu, ke pura'ajeño nakiyana i'imaño kaja rijwa'atéjena. Piyukeja ajopana te'eré, ajopana te'eré eyájena, ke i'imaño rijwa'atéjena.
66005010	Piká a'arí neká Tupana wa'atéjena penaje, nala'akáloje riwátaka ke penaje. Piká kaja a'arí neká piyuke eja'awá chu i'imakaño wakára'ajeño penaje", ke natanika rijló.
66005011	E nuyaka'o piño ají ke, amari Tupana wa'atéjena, je'echú chiyájena. Ataníkaje nakú kaja ne'emá. Íki'iruna wani ne'emaká, millones ne'emaká. Ajopana i'imaño ñaké kaja millones kaja. Neká piyuke i'imaño tujlá ke pajimájechaka, ilé yá'aro ñáka'ajori chu, nakojé. E neká, pa'u kele lapa'akaño, veinticuatro phenawilana wa'até, ataniño kaja Tupánajlo kaphí wani.
66005012	Marí ke nemaká kaphí nataniko: "Oveja i'irí, nenókare ina'uké chaya i'imaká, palani riká, Tupana a'akáloje riká piyukeja amájeri penaje. Palani riká, piyukeja nakaje i'imakáloje rile'ejé waja penaje. Palani riká, piyukeja ina'uké pechu i'imakáloje rinaku palá penaje, piyukeja we'epika ri'imakale. Palani riká, piyukeja ina'uké pura'akóloje rinaku palá penaje", ke natanika rijló.
66005013	Rejomi noma'á ajopana atanika piño. Tupana keño'ótakarena ne'emaká: eja'awá chu i'imakaño, je'echú chu i'imakaño, kaja taka'akaño penájemi, kele ne'emaká. Piyukeja neká, kamejérina wa'ató, ataniño. Marí ke nemaká nataniko: "Palá wemaká kele, yá'aro ñáka'ajori chu, nakú. Palá kaja wemaká Oveja i'irí nakú. Palá kaja wapechu i'imajika nanaku ñakeja. Piyukeja nakaje la'ajeño ne'emajika wa'ajini wani", ke natanika.
66005014	Pa'u kele re lapa'akaño a'ajipañó najló: "Ñaké jo'ó ri'imajika". E phenawilana láma'año rinakojé, napechu i'imakale pu'ují Tupana nakú.
66006001	Rejomi nomá Oveja i'irí wicho'oká pajluwa ripapi. papera kaje phila'akéjami, nakiyá. Raú pajluwaja, pa'u kele re lapa'akaño nakiyana, wá'ari nojló: "Majó pi'ijná", ke. Pichaní majáka'ako mejé, ke rinúrupi mejé i'imaká.
66006002	E nuyaka'o, amari kawarú jareni. Rinaku pajluwaja yá'aro. Wira'apaji i'imari rikapi. Apú a'arí pútenaji richá. E nachá'atajeri ke ra'apaka kawarú nakú. Raú ri'ijná ajopana chá'ataje nókakajo aú.
66006003	Rejomi Oveja i'irí wicho'orí apú ripapi, papera kaje phila'akéjami, nakiyá. Rejéchami apú, pa'u kele lapa'akaño re, nakiyana kemaká nojló: "Majó pi'ijná".
66006004	Raú nu'ujná rejo, amari apú kawarú jácho'oko, kerani ri'imaká. Apú a'arí rinaku ja'apájerijlo jajalu kaje kajruni wani. Rinaku ja'apájeri wakára'ari ina'uké nókako pajwa'atéchaka eja'awá chuwá, raú nakapichátakaloje pekowáaka.
66006005	Rejomi Oveja i'irí ka'arí piño apú ripapi rinakiyá. Weji kele cha rika'aká ripapi. Raú apú, pa'u kele re lapa'akaño nakiyana, kemari nojló: "Majó pi'ijná". Nuyaka'o rejo, amari apú kawarú, kameni ri'imaká. Rinaku ja'apájeri kapi nomá kachini jená ña'ajona i'imaká.
66006006	Pa'u kele re lapa'akaño nakiyana kemari: "Pajluwa kala iná jápaka'ala wemí na'á inajlo pajluwaja jená ña'akó trigo. Pajluwa kala iná jápaka'ala wemí na'á inajlo weji kele jená ña'akó cebada. ¡Pa! Apichániña Olivos icha jilá. Apichániña kaja kajmú kaje jalá amúra'atakanami", ke.
66006007	Rejomi Oveja i'irí ka'arí piño apú ripapi, pa'u kele la'aká kele papera kaje, nakiyá. Rejéchami apú piño, kele pa'u kele re lapa'akaño, nakiyana kemaká nojló: "Majó pi'ijná, piyaka'o".
66006008	Nuyaka'o rejo, amari piño apú kawarú, memáreni ri'imaká. Rinaku ja'apájeri ií i'imari Taka'akaje. Rápumichu apú ja'apari. Kaja Taka'akaño, Pu'uwaré La'akaño Apukuna, rií i'imaká. Neká wakára'año ina'uké nókako pajwa'atéchaka. Nawakára'a kaja kajrú me'epijí, kajrú ina'ukena taka'akáloje raú penaje. Nawakára'a kaja natami kaje noka kajrú ina'ukena, nataka'akáloje rinaku. Nawakára'a kaja kamejérina yuriná noka ina'uké. Ilé ke nawakára'aka kajrú ina'ukena la'akana chapú eja'awá chuwá.
66006009	Rejomi Oveja i'irí ka'arí piño apú ripapi, pajluwa thé'ela kele la'aká kele papera kaje phila'akéjami, nakiyá. E nomá kaja taka'akaño péchumi i'imaká altar ja'apí. Nenókarena ne'emaká, na'apátakale Tupana yukuna ajopánajlo, jimaje nala'á ne'emaká chapú. Chapú nala'ajika neká, e'iyonaja unká nayurike Tupana yukuna i'imakana raú.
66006010	Awíyo'okeja nemaká Tupánajlo: "Piká wawakára'ajeri. Piyukeja we'epika nakaje la'akana piká. Unká we'epila pu'uwaré la'akaná piká. Pimaká ke la'ajerí piká. ¿Mékechami pimájika noño we'emaká nakú, meke nala'akana i'imajika? ¿Mékechami piwajájika neká ripachá?", ke nemaká Tupánajlo.
66006011	E apú a'arí najló pajluwano, pajluwano ke a'arumakaji jaré nojé wani. Rimá najló, nawatána'akaloje re kaja jo'ó piño. Nenoje piño nejena nakiyana, nenoka ne'emaká ke kaja. Najlupemí chami ne'emajika ejéchami Tupana wajájika nenójeño.
66006012	E nomá piño Oveja i'irí ka'aká apú ripapi papera kaje nakiyá. Pajluwa kuwá'ata kele (6) cha rika'aká ripapi rinakiyá. Raú nomá eja'awá ñaka'akó kajrú wani, wa'ató ke kamú jimá yakaka kamé. A'arumakaji kameni, me'ejñapí nojé wani, ke rijimá amako. Wa'ató ke kerá keri amako; jirá ke rijimá amako.
66006013	Iwijrina kaje nakiyana kujrúka'año eja'awá nakojé. Paijí icha, unká jo'ó aparálare, karená kujrúka'ataka, ke nakujrúka'aka marí eja'awá nakojé.
66006014	Wa'ató ke je'echú kapichako. Iná phila'aká papera kaje, ke kaja rikapichako. Piyuke wani ipuré, paranakuwa kaje maká, jatatako rapukuna chiyá apo'ojó.
66006015	Rejéchami piyukeja ina'uké wakára'ajeño ñaakó raú, jata'añó jipa pajremi chojé. Piyuke neká jata'añó: nawakára'ajeño, suráana wakára'ajeño, kajrú la'akaño, kajrú péchuruna, wejapa péchuruna, ajopana wa'até jápajeño, najluwa jápajeño, kele piyukeja neká jata'añó jipa pajremi chojé. Ne'iyajena ñaañó ipuré e'iyajé jata'ajó.
66006016	Nemá jípajlo ra'akóloje nachá penaje, Tupana amaka piyá neká. Piyuke wakára'ajeri riká. Nemá jípajlo ra'akóloje nachá penaje, namejñátakoloje ra'apejé Oveja i'irí yuchá liyá.
66006017	Kaja riphá rená chojé unká jema'alaño ra'apiyajlo, namákaloje riyuchá yajwé. Unká na kalé ña'ajeri riyuchá panaku.
66007001	-
66007002	Rejéchami nomaka pa'u kele Tupana wa'atéjena, je'echú chiyájena. Pa'u kele eja'awá ku'uruwere keja natára'ako. Neká patañó pa'u kele karená, ra'apaka piyá piyuke eja'awá e'iyowá. Napatá riká, ra'apaka piyá juni jalomi jimó, a'awaná e'iyowá wa'até. Tupana kemari najló i'imaká, napichátakaloje eja'awá, juni jalomi, kaje maká penaje. E nomá piño apú Tupana wa'atéjeri, je'echú chiyaje, iphaka kamú jeño'oká eyá. Kajmuni Tupana le'ejé lana'ajówaji i'imari rikapi. Awíyo'okeja rimaká ajopana Tupana wa'atéjenajlo, eja'awá ku'uruwere chu tára'akañojlo wa'até:
66007003	"Ikapichátaniña eja'awá, juni jalomi, a'awaná, kaje maká wa'até, Tupana le'ejena ina'ukena i'imakale rewá. Paineko walana'ajé Tupana le'ejena ina'ukena pulá nakú, nawe'epíkaloje Tupana le'ejena neká raú", ke rimaká najló.
66007004	Nemá nojló: "Kaja nalana'á ciento cuarenta y cuatro mil (144,000) Israel michú lakénami nakiyana pulá nakú, raú ajopana we'epikáloje neká pe penaje.
66007005	Doce mil nanakiyana i'imaká Judá michú lakénami. Doce mil kaja i'imaño Rubén michú lakénami nakiyana. Doce mil kaja i'imaño Gad michú lakénami nakiyana.
66007006	Doce mil kaja i'imaño Aser michú lakénami nakiyana. Doce mil kaja i'imaño Neftalí michú lakénami nakiyana. Doce mil kaja i'imaño Manasés michú lakénami nakiyana.
66007007	Doce mil kaja i'imaño Simeón michú lakénami nakiyana. Doce mil kaja i'imaño Leví michú lakénami nakiyana. Doce mil kaja i'imaño Isacar michú lakénami nakiyana.
66007008	Doce mil kaja i'imaño Zabulón michú lakénami nakiyana. Doce mil kaja i'imaño José michú lakénami nakiyana. Doce mil kaja i'imaño Benjamín michú lakénami nakiyana. Ilé kele ne'emaká.
66007009	Rejomi nuyaka'o piño. E nomá kajrú wani ina'ukena tami yá'ako. Unká méño'ojo iná lapa'atala ne'emaká, íki'iruna wani ne'emakale. Ajopana, ajopana ke ne'emaká apú, apú chu ke pura'ajeño. Piyuke ajopana te'eré, ajopana te'eré eyájena ke ne'emaká. Ñáka'ajori, Tupana yá'akaro chu, awa'á natára'o. Oveja i'irí awa'á natára'o. Jareni a'arumakáruna waja ne'emaká piyukeja. Wejirí wirulá nakapi ke natára'ako.
66007010	E kaphí nawíyo'oko nemaká: "We'ematájeri Tupana. Kaphí wapechu i'imakare chojé riká, yá'aro ñáka'ajori chu. Ri'irí palamane ri'imatá weká kapichákajo liyá", ke nemaká.
66007011	Piyuke Tupana wa'atéjena, je'echú chiyájena i'imakaño, tára'ako Tupana awa'á veinticuatro peñawilana wa'até. Pa'u kele re lapa'akaño i'imaño kaja re najwa'até. E najláma'o najimá aú Tupana nakojé.
66007012	Nemá: "Palani Tupana, wapura'akóloje palá wani rinaku penaje. Palá rila'akare weká yukuna we'emá rijló. Piyukeja nakaje nakojé we'epéjeri riká. Palá kaja ina'uké pechu rinaku. Piyukeja nakaje la'ajeri riká. Piyukeja kaja riwe'epika nakaje la'akana. Ilé kaje Tupana, wapechu i'imakare chojé kaphí, matajnako i'imajika riká".
66007013	E pajluwaja pheñawilana nakiyana kemari nojló: —¿Mékajena ina'ukena chi kele jaré a'arumakáruna? ¿Méreyajena chi neká? —Kaapí —ke numaká rijló — Piká we'epiri.
66007014	Rimá nojló: "Chapú wani nala'aká Tupana ja'apiyá jema'ajeño i'imaká. Unká ileruna, pamákarena me'etení, yurila naliyó Tupana ja'apiyá i'imakana raú. Tupana a'arí Ri'irí Jesucristo ina'ukejlo i'imaká, nenókaloje riká pu'uwaré nala'akare chaya penaje. Raú rika'á riká naliyá. Neká, pamákarena me'etení, yuriño nachó rijló. Raú rila'á neká unká japi la'alaño pu'uwaré ke rijló, kele jareni a'arumakáruna. Jareni na'arumaká, nepakale re'iyayá Oveja i'irí írami aú.
66007015	Tupana awa'á neká. Riwátaka ke nala'ajika ñakeja wani riñakaré chu. Tupana mejñátari neká, rawa'á ne'emakale.
66007016	Unká wani kewí me'epijí i'imalaje najló; unká kaja nanúrupi chu makára'atalajo; unká kaja kamú kára'atalaje neká; unká kaja ima'á i'imalaje najló.
66007017	Oveja i'irí, Tupana awa'á i'imakare, i'imajeri namájeri. Riwá'aje neká juni matajnako jeño'ojika te'erí e'iyayá ejo. Inajlo kajmuchá a'ajeri penaje riká juni. Rejo riwá'aje neká. Tupana jalakájeri nejlú jalá nejlú chiyá. Reyá a'ajná ño'ojó unká iyakaje i'imalaje najló", ke rimaká nojló.
66008001	E kaja Oveja i'irí ka'arí kaja penaje ripapi i'imakare papera kaje nakiyá. Rika'aká riká ejomi, mamejeru wani je'echú chu yuriko pe'iyojé kamú jená ketana.
66008002	Rejéchami nomaka iyamá kuwá'ata kele Tupana wa'atéjena, je'echú chiyájena, tára'ako Tupana jimaje. E pajluwa a'arí pajluwano, pajluwánojlo ke luwiluwí kaje.
66008003	Apú Tupana wa'atéjeri i'imari re. Rikapi nomá oro nakiyá la'akanami a'awaná iká, pu'umé amarí kára'ajona. Rile'ejena ina'ukena pura'añó Tupana wa'até ke kemakánaka ri'imaká.
66008004	Nomá ija jácho'oko Tupana wa'atéjeri le'ejé rikára'ajona chiyá, wa'até ke kaja ina'uké puráka'alo jácho'oko. Tupana wa'até pura'akano nakú ne'emá.
66008005	E Tupana wa'atéjeri ña'arí kera'athani mesa nakiyá, rimano'otákaloje a'awaná iká a'akunami raú penaje. Kéchami rika'aká riká je'echú chiyá ají ke eja'awá nakojé. Raú kajrú pichaní majáka'ako; kajrú kaja rimejé i'imaká; kajrú pichaní kamaré pataká; eja'awá ña'akaró kaja raú.
66008006	Re iyamá kuwá'ata kele Tupana wa'atéjena, je'echú chiyájena, i'imaño. Iyamá kuwá'ata kele kaja luwiluwí kaje i'imaká nakapi. Kaja lamá'atakejanami ke ne'emaká, napho'okáloje richojé penaje.
66008007	Pajluwaja nanakiyana apho'orí riluwiluwine kaje chojé. Raú juni taka'átakanami, kera'athani jirá wa'até, ja'aró je'echú chiyá eja'awá nakojé. Raú kajrú eja'awá lukúna'ako. A'awaná, jimichi, kaje maká kára'ataro. Pe'iyó ja'apejé eja'awá nakiyana kapichako raú.
66008008	Rejomi apú Tupana wa'atéjeri, iyamá la'aká, apho'orí kaja riluwiluwine kaje chojé. Raú ipuré kára'ako, ke amákanami ja'aró juni jalomi jakojé. Raú pe'iyó ja'apejé yuriro jirá ke.
66008009	Pe'iyó ja'apejé kaja juni jalomi yajné nakiyana kapichaño raú. Ñakeja kaja pe'iyó ja'apejé wapuru rakú i'imakare nakiyana kapichako raú.
66008010	Rejomi apú Tupana wa'ateéjeri, weji kele la'aká, apho'orí piño riluwiluwire chojé. Raú iwijrí kajruni wani ja'aró je'echú chiyá majó. Jepé lukúna'akeja ke ra'akó junápeje. Raú rapichata ajopana, ajopana ke le'ejé juni. Rapichata juni, muthú kaje wa'ató. Pe'iyó ja'apejé piyuke juni nakiyana apichako raú.
66008011	Ipijini, riká iwijrí ií i'imaká, ja'aró majó. Pe'iyó ja'apejé piyuke juni nakiyana la'akó ipijí raú. Kajrú ina'ukena taka'aká rinakiyana i'irakana aú, ipijini ri'imakale.
66008012	Rejomi apú Tupana wa'atéjeri, pa'u ke la'aká, apho'orí piño riluwiluwine chojé. Raú kamú, keri wa'até nakiyana apicharo pe'iyó ja'apejé. Ñaké kaja iwijrina nakiyana apichako pe'iyó ja'apejé kaja. Ñakele rikamaré patá wejápaja rapichako lokópa'alaja. Pe'iyó ja'apejeja rimakare i'imaká we'echú japi, ñaké kaja lapí japi i'imaká.
66008013	Rejomi nuyaka'o je'echú chojé, amari perí kaje ajraka yenuwa. Kaphí rimaká: "Chapú wani, chapú wani, ke. Re kaja jo'ó weji kele Tupana wa'atéjena yuriko, unká jo'ó apho'olaño naluwiluwine chojé. Nakeño'ojika richojé apho'okana wakajé chapú wani nakaje i'imajika ina'uké eja'awá chu i'imakáñojlo".
66009001	Rejomi apú Tupana wa'atéjeri, pajluwa thé'ela kele la'aká, apho'orí piño riluwiluwine chojé. Raú i'ijwijí ke ja'aró je'echú chiyá majó. Rijló apú a'á chawi, ulawí me'etájona penaje. Ulawí matajnáka'aru me'etájona ri'imaká.
66009002	Raú rijme'etaka richaya ejéchami, kajrú wani ija jeño'oká richiyá majó. Iná i'ikakapere e'iyá iná kára'aka ee, ija jeño'oká, ke reño'oká majó richiyá. Unká kamú amalo rinakojé, ija itákale rijimá.
66009003	Ija e'iyayá majichíra'apana kajena kujrúka'año marí eja'awá nakojé. Ipijí i'iraká ke kewika ne'eraká ina'uké.
66009004	Nawakára'ajeri kemari najló, nakapichátaka piyá a'awaná, jimichi piyukeja nakaje te'erí e'iyá iphákare, kaje maká wa'até. Rimá kaja najló nala'akáloje ina'uké, unká Tupana le'ejena kalé i'imakaño, chapú, unká Tupana lana'akare i'imalárena pulá nakú.
66009005	Unká nawakára'ajeri yurila nenoka neká. Riwata nala'aká neká chapú pajluwa thé'ela keta keri ketana. Kewí ne'eraká neká, ipijí i'iraká iná ke kaja.
66009006	Ne'erajika neká wakajé nawátakejla taka'akaje, e'iyonaja unká nataka'aké rikeyá nakú. Nakulákejla naowá, e'iyonaja unká nephátake riká.
66009007	Kawaruna i'ijnaká nókakajo ejo, ke majichíra'apana amako. Newíla'aru nakú pútenaji ke i'imari oro nakiyá la'akanami. Ina'uké achiñana jimá, ke najimá i'imaká;
66009008	inaana wilá, ke newilá i'imaká; león aí, ke naí i'imaká;
66009009	ne'ekú pajré i'imari pejru'uwá nakiyana la'akanami. Kajrú wani nayuphé mejé i'imaká najraka kewá. Kawaruna chíra'aka pe'iyowá ja'apaka jecho'okelo, richu ja'apákaño i'ijnakáloje ajopana wa'até nókajo, ke nayuphé mejé i'imaká.
66009010	Kajipíruna ne'emaká, rinaku ne'erajowa i'imari ipijí i'irajowa ke. Riká najipí aú nala'á ina'uké chapú pajluwa thé'ela keta keri ketana.
66009011	Re nawakára'ajeri. Rikaja kaja ulawí chiyá wakára'ajeri. Ababón rií hebréona pura'akó chu; eyá griégona pura'akó chu rií i'imari Apolión. 'Apichátajeri', ke kemakana rií i'imaká ñaké.
66009012	Kaja chapú kaje, paineko i'imakare, ja'apari. Rejo'o kaja jo'ó iyamá yuriko.
66009013	E kaja apú Tupana wa'atéjeri, pajluwaja kuwá'ata kele la'aká, apho'orí piño riluwiluwine chojé. Raú puráka'aloji mejé jácho'oro mesa ku'uruwere chiyá. Pa'u kele riku'uwere chiyá puráka'aloji jácho'oro. Tupana jimaje riká mesa tára'o, oro nakiyá la'akanami ri'imaká.
66009014	Puráka'aloji kemari Tupana wa'atéjeri apho'orí riluwiluwire chojejlo: "Juni Eufrates e pa'u kele Tupana wa'atéjena a'akéjami mukúruna. Chuwa pika'á namukú nanakiyá".
66009015	Raú rika'á namukú nanakiyá. Pa'u kele ne'emaká. Kaja riphá rená chojé najló. Riká kamú jená, riká we'echú, riká keri, riká jarechí, ke ne'emaká lamá'atakeja, nakapichátakaloje kajrú ina'ukena penaje. Pe'iyó ja'apejé nakapichata piyuke ina'uké nakiyana.
66009016	E kaja nemá nojló mekele suráana i'imaká najwa'atéjena. Kawaruna nakú ja'apákaño i'imaño doscientos millones.
66009017	Nutapú keja nomaka kawaruna, nanaku ja'apájeño wa'até. Marí ke nomaka neká: Suraana i'ikú mejñátajona i'imari nanaku. Kerá nojé waja ne'ekú mejñátajona i'imaká. Kera'athani ke ramako. Ipureni, jewani wa'até, i'imari kaja rinaku. Nakawarútena wíla'aru amaro león wíla'aru ke. Kera'athani, ija, azufre, kele wa'até jeño'orí nanuma chiyá.
66009018	Raú nakapichata ina'uké nakiyana. Pe'iyó ja'apejé nakapichata. Kera'athani, ija, azufre, kaje jeño'orí kawaruna numá chiyá. Riká aú nakapichata ina'uké.
66009019	Nanuma chiyá jeño'okare aú ja nakapichata neká. Najipí aú nala'á kaja ina'uké chapú. Jeína, ke kawaruna jipí i'imaká.
66009020	Ilé ke nala'aká neká chapú. E'iyonaja neká, unká nakapichátalarena, unká yurila naliyó nakaje jenami ja'apí iphákana, nemakare nakú, "wachi'inárikana", ke. Pu'ují napechu i'imajika jiñana nakiyana nakú. Ñaké kaja napechu i'imajika nakaje jenami nakú. Oro, plata, pejru'uwá, jipa, a'awaná, kaje maká nakiyá la'akanami ri'imaká. Unká méño'ojo nakaje jenami, nala'akare nachi'inárikana penaje, amala; unká kaja méño'ojo rema'alá; unká kaja ra'apala. Ilé kaje i'imari najló nachi'inárikana ke, unká nayurila naliyó riká.
66009021	Unká kaja napajno'otala napéchuwa Tupana ejo ina'uké nókana liyá. Unká kaja nayurila naliyó nalawichure, lejñakaje wa'até. Unká kaja achiñana, inaana wa'até, pajno'otala napéchuwa namanaicho nala'akare liyá. Unká kaja nayurila jata'akaje naliyó.
66010001	Rejomi nomá piño apú Tupana wa'atéjeri witúka'aka je'echú chiyá. Kajrú we'epika nakaje la'akana nakojé ri'imaká. Juni juwáka'ala e'iyowá riwitúka'a. Yurijiri chipúka'ari riwíla'aru nakuwá; kamú jimá ke rijimá i'imaká; eyá ritajné i'imari kera'athani ke.
66010002	Kamu'ujini papera kaje phila'akéjami i'imari rikapi. Me'etákeja ri'imaká. Ri'imá, ka'añá chojó pitari, tára'aro juni jalomi jakú, eyá pajrú chojo pitari tára'aro pe'iyojó te'erí nakú.
66010003	Kaphí wani rawíyo'oka. León awíyo'oka mejé, ke rinúrupi mejé i'imaká. Rawíyo'oka ejomi, iyamá kuwá'ata kele pichaní mejé a'ajipá rijló.
66010004	Na'ajipaká rijló ejomi, nuwata riyukuna lana'akana papera kaje chojé, nakaje nemakare nakú. Nukeño'ó riyá'atakana ejéchami noma'aká puráka'aloji jácho'oko je'echú chiyá, rimá nojló: "¡Pa! Pilana'aniña riyukuna papera kaje chojé mékeka iyamá kuwá'ata kele pichaní mejé kemaká. Pi'imaniña kaja riyukuna ajopánajlo", ke rimaká nojló.
66010005	E riká Tupana wa'atéjeri, nomákare tára'ako juni jalomi jakú, eyá te'erí nakú, jácho'otari ra'anapitá ka'añá ají ke je'echú chojé.
66010006	E rimá najló mékeka nakaje i'imajika. Nawe'epíkaloje rimaká rinaku ke ri'imajika najló penaje, rimá: "Tupana we'epiri kewaka numaká", ke. Unká tajnákajo penaje kalé i'imaká Tupana. Riká keño'ótari je'echú, eja'awá, juni jalomi, wa'até, richu i'imakare wa'atoja. E Tupana wa'atéjeri kemari: "Chuwa kaja unká rimalára'alajo; meketana i'imajémija ri'imajé.
66010007	Tupana wa'atéjeri, iyamá kuwá'ata kele la'aká, apho'orí riluwiluwine chojé. Rjejéchami Tupana ñapátaka nakaje la'akana ripechu nakú i'imakare. Me'echú ri'imaká ina'uké liyá júpimi i'imaká. Ripuráka'alo ja'apátajeño michuna i'imakeño rijwa'até jápajeño ke. Neká i'imakeño riyukuna i'imajika", ke rimaká.
66010008	Rejomi puráka'aloji, noma'akare iphaka je'echú chiyá majó penájemi, kemari piño nojló: "Pi'ijná Tupana wa'atéjeri i'imaká ejo. Pajrú chojó pumitá ri'imá juni jalomi jakú, apo'ojó pitari te'erí nakú. Riká ejo pi'ijná. Eko pijña'á rikápiya papera kaje", ke rimaká.
66010009	Raú nu'ujná rejo, numá rijló: "Pa'á nojló ilé papera kaje pikápiri". Rimá: "Marí riká. Pijña'á riká, pajñachi riká. Munumunú jalá ke pumeka ra'apájika pinuma chu, eyá piwó chojé riphájika ee, rila'ajó ka'amani", ke rimaká nojló.
66010010	Nujña'á papera kaje riliyá. Rejomi nojñá riká. Munumunú jalá ke pumeka ra'apaka nunuma chu. Nojmílo'oka riká ejomi, rila'ó ka'amani nowó chojé.
66010011	Rejomi riwakára'a nuká nakaje i'imajíkare yukuna i'imajé ajopánajlo, nawe'epíkaloje mékeka ina'uké la'ajiko ajopana te'eré nakú, ajopana te'eré nakú, ke. Mékeka ri'imajika ajopana, ajopana ke nakiyánajlo yukuna riwakára'a kaja nu'umaká. Mékeka ri'imajika ajopana, ajopana ke pura'akó chu pura'ajéñojlo yukuna, riwakára'aka kaja nu'umaká. Mékeka ri'imajika ajopana, ajopana ke wakára'ajeñojlo yukuna, riwakára'a kaja nu'umaká najló.
66011001	Rejomi apú a'arí nojló nakaje jená ña'ajona. Kutiwá ke ri'imaká. Rimá nojló: "Phácho'o, piji'ichá Tupana ñakaré wapheréchaka jená. Pijña'á kaja mesa richu to'okó jená. Pilapa'atá kaja ina'ukena, mékeleka neká la'añó pu'ují napéchuwa Tupana nakú richu.
66011002	Kurara chipúka'ari Tupana ñakaré nakuwá jená unká pijña'alaje. Unká we'epílaño Tupana nakojejlo penaje riyurejo. Neká i'imajeño Tupana le'ejé pajimila e weji kele jarechí, eyá apú pe'iyojé ketana. Chapú nala'ajika neká re.
66011003	Eyá nuká wakára'ajeri iyamá nuyukuna i'imajeño rejo riwakajé. Costal kaje i'imajeri na'arumaká, ajopana we'epíkaloje raú kamu'ují napechu i'imaká. Kamu'ují napechu i'imajika, unká paala ajopana la'ajíkale neká rewá. Ñaketana júpika nuyukuna i'imajeño ja'apátajika najló Tupana puráka'alo yukuna, weji kele jarechí, eyá apú pe'iyojé ketana", ke rimaká.
66011004	Iyamá nuyukuna i'imajeño iyamá a'awaná Olivos ke. Iyamá rikamaré tára'ako Tupana jimaje, ke kaja neká. Tupana le'ejé piyukeja eja'awá.
66011005	Chapú nanaku péchuruna la'ajika ee chapú neká, kera'athani jeño'ojé nanuma chiyá. Riká aú nakapichátaje neká.
66011006	Tupana kemari najló napuráka'alo aú, juni ja'akó piyá na'apátaka ina'ukejlo Tupana puráka'alo ketana. Juni jeño'okare te'erí e'iyayá muthú chiyá, kaje wa'ató unká kaja jeño'olaje re'iyayá. Nawakára'aje kaja juni jewíña'ako jirá penaje. Tupana kemari kaja najló nawakára'akaloje ina'uké amaka chapú kaje yajwé, nemájika rinaku ke.
66011007	Nañapátajika Tupana puráka'alo ja'apátakana ina'ukénajlo ejomi, kamejeri kajruni wani jácho'ojero ulawí matajnáka'aru chiyá najwa'até nókajo. Riká chá'atajeri neká iyamá nuyukuna i'imajeño. Rinoje neká.
66011008	Tupana le'ejé pajimila e'iyá iñe'epú i'imakare chu natami pitajó. Riká pajimila e kaja nenó Nawakára'ajeri wani i'imaká. Mapeja na'aká riká pajimila ií Sodoma, ke, eyá ñaké kaja Egipto, ke.
66011009	Weji ke kala, eyá apú pe'iyojé ketana, natami pitajiko re iñe'epú chu. Piyukeja ina'ukena eja'awá chu i'imakaño yaká'ajiko natami chaje. Ajopana te'eré, ajopana te'eré eyájena ke yaká'ajeño natami chaje. Apú, apú chu ke pura'akaño yaká'ajeño kaja natami chaje. Unká nayurílaje natami já'akana.
66011010	Piyukeja ina'ukena, eja'awá chu i'imakaño, pechu i'imajika pu'ují nataka'ajika aú, napachá ina'uké amákale kajrú chapú kaje yajwé. Ñakele nataka'ajika wakajé nala'ajé fiesta najluwa. Na'ajé kaja nakaje pajlokaka raú.
66011011	Weji ke kala, apú pe'iyojé ketana ja'apájeri. Rejéchami Tupana pa'atájika piño najló kajmuchaji. Raú taka'añó penájemina jácho'ojeño piño tára'ajo. Raú kajrú wani amájeño namakápo'oko kero'ojiko.
66011012	Rejomi puráka'aloji kemájeri je'echú chiyá najló: "Majó i'ijná". Raú juni juwáka'ala wá'ajeri neká je'echú chojé. Chapú péchuruna nanaku ijlú chuwaja riwá'aje neká ne'iyayá.
66011013	Rejéchami te'erí ñaka'ajiko kaphí wani. Rapichátaje pajimila nakiyana. Iyamá thé'ela kele nakaje i'imajíkare nakiyana pajluwa apichájero. Ají ke pajluwano, pajluwano ke nakaje iyamá thé'ela kele i'imajíkare nakiyana apichájiko. Ñaké kaja siete mil ina'ukena kapichájiko raú. Najlupemí yuríjikaño i'imajeño kero'okajo nakú kajrú. Rejéchami napura'ajiko Tupana, je'echú chu i'imakare, nakú palá. Piyukeja nakaje riwe'epíkare la'akana nakú napura'ajó kaja palá.
66011014	Kaja namá chapú kaje wani yajwé iyaampe la'aká. ¡Eko pamá! Meketana i'imajémija namaje piño apú chapú kaje wani yajwé, weji ke pe la'aká ri'imajika.
66011015	Eyá Tupana wa'atéjeri, iyamá kuwá'ata kele la'aká, apho'orí piño riluwiluwine chojé. Rejéchami kaphí wani napuráka'alo jema'akó je'echú chiyá. Nemá: "Chuwaka wawakára'ajeri Tupana i'imajika piyukeja eja'awá churuna wakára'ajeri. Matajnako ri'imajika nawakára'akana nakú. Ri'irí, riwakára'akare eja'awá chojé i'imaká ina'uké i'imatájeri penaje, wakára'ajeri kaja rijwa'até", ke nemaká.
66011016	E veinticuatro phenawilana yá'año tujlá ke Tupana nakojé, láma'año najimá aú Tupana nakojé, pu'ují napechu i'imakale rinaku.
66011017	Nemá rijló: "We'emakana Tupana, wapechu i'imakare chojé kaphí, piká. Piyuke la'ajeri piká. Piká i'imari me'etení; piká kaja i'imari júpimi i'imaká. Palá pila'aká weká. Piká we'epiri piyukeja nakaje la'akana. Chuwaka piyukeja ina'uké wakára'ajeri piká.
66011018	Unká we'epílaño piká yúcha'año raú. Chuwa piwajájika neká. Kaja taka'akaño wa'ató piwajaje pu'uwaré nala'akare chona. Chuwa pa'ajika pijwa'até jápajeñojlo riwemí. Pipuráka'alo ja'apátajeño pijwa'até jápajeño. Pa'ajé kaja piyuke pa'apí iphájeñojlo riwemí. Re pa'apí iphájeño: kajrú péchuruna, wejapa péchuruna, kele neká. Najló piyukeja pa'ajé riwemí. Chuwa kaja riphaka pu'uwaré la'ajeño kapichátakana jená chojé. Pu'uwaré la'akaná nakuja ne'emá eja'awá chu i'imaká", ke nemaká Tupánajlo.
66011019	Eyá najme'etá Tupana ñakaré numaná, je'echú chu i'imakare. Najme'etaka aú riká, kajrú pichaní kamaré ja'akó majó; kajrú pichaní mejé jema'akó richiyá, raú kajrú te'erí ñaka'akó. Kajrú juni taka'átakanami ja'akó richiyá majó. Tupana ñakaré chu kaichama kaje i'imari, riká chu Tupana puráka'alo lana'akéjami jipa nakú i'imari.
66012001	Rejomi nomá je'echú chu nakaje apú kaje wani. Nomá pajluwájaru inanaru. Kamú i'imari ro'orumaká ke; eyá keri i'imari ru'umá ja'apí; ruwíla'aru nakú rupútena i'imá. Rinaku iyamá iphata ji'imaji nakojé kele iwijrina i'imaká.
66012002	Kaja riphá rená chojé rojló ruwá'akaloje ru'urí penaje. Raú kajrú rowíyo'oka, kewini yajwé romákale.
66012003	E apú, kajruni wani ri'imaká, ya'ataró rojló je'echú chiyá majó. Kajruni wani lánawaru ke ri'imaká. Kerani rinaku i'imaká. Iyamá kuwá'ata kele riwíla'aru i'imaká; iyamá thé'ela kele kaja ri'iwawi i'imaká; pútenaji ke i'imari kaja piyuke riwíla'aru kele nakú.
66012004	Rijipí aú richíra'a iwijrina je'echú chiyá rika'akáloje neká marí eja'awá nakojé. Pe'iyó ja'apejé rika'á piyuke iwijrina nakiyana marí eja'awá nakojé. Rejomi ritára'o inanaru yewicha wá'akayo ru'urí awa'ajé, rajñákaloje ru'urí ruwá'ajika riká ejomi penaje.
66012005	E kaja ruwa'a ru'urí, achiñá ri'imaká. Piyukeja ina'ukena eja'awá chu i'imakaño wakára'ajeri penaje ri'imaká, riwakára'akaloje neká kaphí penaje. Ramako rajlojlo ejomi Tupana wa'a riká je'echú chojé, ri'imakáloje rawa'á penaje.
66012006	Eyá ilerú inanaru ñaayó pu'utheni chojé. Pukunaji, Tupana lamá'atakare rojló i'imaká, ejo ruñaó. Re ra'á rinakojó ruká weji kele jarechí, eyá apú pe'iyojé ketana.
66012007	E kaja nakeño'ó pajwa'atéchaka nókakajo je'echú chu. Tupana wa'atéjena, je'echú chu i'imakaño, wakára'ajeri ií i'imari Miguel. Riká, rijwa'atéjena wa'até nókaño lánawaru kaje wa'até.
66012008	Unká nachá'atala riká. Unká kaja pukunaji i'imalá najló je'echú chu.
66012009	Kaja naka'á riká lánawaru kaje je'echú chiyá. Kajruni wani ri'imaká, jeí chi'inárikana ri'imaká. Riká ií Jiñá Chi'inárikana, Satanás. Kajrú ripajlaka piyuke ina'ukena eja'awá chu i'imakaño wa'até. Riká naka'á je'echú chiyá, rijwa'atéjena wa'até.
66012010	Rejomi noma'á kaphí puráka'aloji marí ke: "Kaja chuwa Tupana i'imatájika ina'uké kapichákajo liyá. Chuwa Tupana i'imajika piyukeja ina'ukena wakára'ajeri. Chuwa riká, riwakára'akare eja'awá chojé i'imaká ina'uké i'imatájeri penaje, wakára'ajika kaja rijwa'até. Kaja naka'á je'echú chiyá Jesucristo ja'apiyá jema'ajeño maná akha'ajeri. Wa'ajini wani rakha'aká namaná Tupánajlo.
66012011	Jesucristo ja'apiyá jema'ajeño chá'ataño Jiñá Chi'inárikana, Jesucristo taka'akale nachaya a'awaná apiyákakanami nakojé i'imaká. Nachá'ata kaja riká kewákaje puráka'aloji aú. Riyukuna ne'emá ajopánajlo. Unká nawe'epila khaí nanakuwá. Ajopana ka'ajná wátaño nenókana, nema'akale Jesucristo ja'apiyá, e'iyonaja unká nayurila naliyó ra'apiyá jema'akana. Ilé kajena chá'ataño Jiñá Chi'inárikana.
66012012	Eyá rimá piño je'echú churúnajlo, napechu i'imakáloje pu'ují penaje. Chapú wani ri'imajika eja'awá chu i'imakáñojlo, juni jalomi jakuwá i'imakáñojlo wa'até, Jiñá Chi'inárikana witúka'akale rejo. Yurí ri'imajika, riwe'epíkale meketánaja ri'imajika rejo'o kaja".
66012013	Kaja lánawaru kaje we'epí naka'aká riká je'echú chiyá eja'awá nakojé. Raú rikeño'ó inanaru, wá'ayo ru'urí i'imaká penájemiru, jecho'ótakana.
66012014	Tupana a'arí rojló iyamata yupheji, rojrákaloje desierto chojé raú. Perí kajruni wani yuphé, ke ruyuphé i'imaká. Re ru'umá weji kele jarechí, eyá apú pe'iyojé ketana. Palá Tupana a'aká rinakojó ruká, jeí chi'inárikana liyá.
66012015	E jeí chi'inárikana yuri kajrú juni jeño'oká rinuma chiyá, rapichátakaloje ilerú inanaru raú penaje.
66012016	E'iyonaja te'erí a'arí ruñaté. Riká ajmílo'ori juni jeño'okare lánawaru kaje numá chiyá.
66012017	Ilé kaje aú lánawaru kaje yúcha'aro íki'ija wani inanaru cha. Raú ri'ijná piño rulakénami wa'até nókajo. Ri'ijná Tupana ja'apiyá jema'ajeño, Jesucristo puráka'alo ja'apiyá jema'ajeño, kele wa'até nókajo.
66012018	Eyá lánawaru kaje tára'aro juni jalomi turenaje.
66013001	Rejomi nomá kamejeri, apú kaje wani, jácho'oko juni jalomi jakiyá. Iyamá thé'ela kele ri'iwawi i'imaká; iyamá thé'ela kele pútenaji kaje pato'oró ri'iwawi nakú; iyamá kuwá'ata ka'alá wíla'aruri ri'imaká. Rií pu'uwaré nojé wani i'imari lana'akéjami pajluwano, pajluwano ke riwíla'aru nakú. Pu'uwaré wani ilé kaje i'imaká Tupana nakú.
66013002	Riká kamejeri kaje nomákare, amaro yawi eja'awá e'iyowaje ke. Ri'imá i'imari oso i'imá ke; rinuma i'imari león numá ke. Ilé lánawaru kaje a'arí rijló ripechu, riwakára'akaloje rijwa'atéjena, riwakára'aka rile'ejena ke kaja penaje.
66013003	Ilé kamejeri wíla'aru nakiyana nenó pajlúwa'ala. Raú napechu nakú i'imá: "Kaja pajlúwa'ala riwíla'aru taki'ichá", ke. E'iyonaja ripala'ó piño palá rapumí chuwá. Raú piyuke ina'uké pechu i'imá: "¡Meke piyuke wani rila'alaka!", ke. Raú nakeño'ó ra'apiyá jema'akana.
66013004	Kajrú ina'ukena, eja'awá chu i'imakaño, pechu i'imaká pu'ují riká lánawaru kaje nakú, ra'akale riká kamejérijlo ripechu, riwakára'akaloje raú penaje. Pu'ují kaja napechu i'imaká ilé kamejeri kaje nakú, raú nemá rinaku: "Unká na i'imalá riká ke. Unká kaja na kalé chá'atarijla riká nókakajo aú".
66013005	Tupana yuriri ilé kamejeri kaje pura'akó pu'uwaré wani. Riyurí kaja ri'imaká eja'awá chu i'imakaño wakára'ajeri. Weji kele jarechí, eyá apú pe'iyojé ketana, ri'imaká nawakára'ajeri.
66013006	Pu'uwaré wani ripura'akó Tupana nakú. Pu'uwaré kaja ripura'akó je'echú Tupana i'imakare e nakú. Piyuke richu i'imakaño nakú wa'ató ripura'ó kaja pu'uwaré wani.
66013007	Rinókako kaja Tupana le'ejena ina'ukena wa'até. Richá'ata neká; riwakára'a kaja piyuke ina'ukena. Piyuke riwakára'aka ajopana, ajopana ke. Ajopana, ajopana ke, te'eré eyájena wakára'ajeri ri'imaká; ri'imá kaja apú, apú chu, ke pura'ajeño wakára'ajeri. Unká Tupana italá rijló rapu, ri'imaká piyá ñaké rijló.
66013008	Piyukeja ina'ukena, eja'awá chu i'imakaño, unká wátalaño Tupana ja'apiyá jema'akana, pechu i'imaká pu'ují rinaku. Unká kaja neí i'imalá lana'akéjami, Jesucristo wa'atéjena chaya nenókare i'imaká, papérane chu. Unká chiyó Tupana keño'ota eja'awá, riwe'epí mékajenaka i'imajika rile'ejena ina'ukena. Riwakajé eyá re neí i'imá kaja lana'akeja ripapérane chu. Ripapérane chu lana'akéjami ií i'imakaño, i'imajeño matajnako rijwa'até je'echú chu.
66013009	Jema'á palá ra'apiyá.
66013010	Tupana we'epiri mékajenaka napatájika ne'iyayá, naka'akáloje neká ina'uké wajákelana chojé penaje. Nekaja kalé napataje. Tupana we'epiri kaja mékajenaka nenójika. Nekaja kalé nenoje ne'iyayá. Ñakele numá Tupana le'ejena ina'ukénajlo: I'imá kawajwéruna. Ipechu i'imá kaja kaphí Tupana chojé.
66013011	Rejomi nomá piño apú kamejeri kaje jácho'oko te'erí e'iyayá. Iyamá ri'iwawi i'imaká kapajé nojé. Oveja i'irí i'iwawi keja ri'iwawi i'imaká kapajé nojé. Lánawaru kaje pura'akó, ke kaja ripura'akó.
66013012	Riká kamejeri, junápiya jácho'oko, awa'á ri'imá. Kaphí riwakára'aka ajopana ra'apiyá ke. Tejmuji aú riwakára'a piyuke ina'uké pechu i'imaká pu'ují riká, kamejeri junápiya jácho'oko, nakú. Nenókare pewíla'aruya, kaja pala'akó i'imaká penájemi ri'imaká.
66013013	Riká kamejeri, te'erí e'iyayá jácho'oko, la'arí kajrú nakaje unká méño'ojo ajopana la'alare kaje. Riwitúka'ata kera'athani je'echú chiyá eja'awá nakojé. Piyuke ina'uké e'iyajé riwitúka'ata riká najimaje.
66013014	Rila'á kajrú nakaje unká méño'ojo ajopana la'alare kaje. Raú ripajlá piyuke ina'ukena, eja'awá chu i'imakaño, wa'até. Riká kamejeri, junápiya jácho'oko, awa'á rila'á nakaje unká méño'ojo ajopana la'alare kaje. Kamejeri, te'erí e'iyayá jácho'oko, wakára'ari piyukeja ina'uké la'aká nakaje jenami. Palá napechu i'imaká kamejeri kaje, junápiya jácho'oko, nakú. Ra'apí iphákana aú nala'á renami i'imaká. Nenó ri'imaká jo'ojoji aú, e'iyonaja unká ritaka'alá.
66013015	Nala'á ilé kamejeri junápiya jácho'oko jenami. Rejomi nayurí rapho'oká rikaéja renami chojé, raú riyuró kajmuni. Rejéchami ripura'akó. Unkachu ina'uké pechu i'imaké pu'ují rinaku, rinoke neká.
66013016	Riwakára'ake tejmuji aú piyukeja ina'ukena. Kajrú péchuruna, wejapa péchuruna, kamu'ují la'akaño, kajrú la'akaño, ajopana wa'até jápajeño, najluwa jápajeño, neká piyukeja wani riwakára'ake tejmuji aú. Nayáthe'ela ka'añá chojó pitá yaré na'á, napulá nakuwá wa'ató.
66013017	Unkachu ilé kamejeri ií i'imalá nayáthe'ela nakú lana'akéjami, napulá nakú wa'até, unká nayurike nawarúwa'aka nakaje. Unká kaja nayurila na'aká nakaje riwemí aú. Nalana'á ilé ií ka'ajná, rile'ejé lapa'atákaje ka'ajná, ina'uké yáthe'ela nakú, napulá nakú wa'ató.
66013018	Kapéchuruna i'imakaño we'epiño rile'ejé lapa'atákaje nakojé, rií we'epíkana aú, rií keja kaja lapa'atákaje. Rile'ejé lapa'atákaje i'imari seiscientos sesenta y seis (666).
66014001	Rejomi nuyaka'o piño, amari Jesucristo tára'ako Jerusalén e. 144,000 rijwa'atéjena i'imaká. Rií, Rara'apá ií wa'até, i'imari lana'akéjami rijwa'atéjena pulá nakú.
66014002	E puráka'aloji jema'aró je'echú chiyá. Kajruni wani jipa mejé jema'akó, ke rinúrupi mejé i'imaká. Kajrú pichaní majáka'ako mejé jema'akó rijwa'até. Kajrú ina'ukena wára'aka guitarra kaje nakú mejé jema'akó, ke rinúrupi mejé jema'akó.
66014003	E kaja rijwa'atéjena, neká 144,000 i'imakaño, tára'año nawakára'ajeri jimaje. Pa'u kele kajmuruna, eyá phenawilana tára'año kaja najwa'até rijimaje. E nataní Tupana yale rijló. Wajé yáleje ri'imaká. Neká, Ri'irí taka'akárena chaya, keleja we'epiño riyale.
66014004	Palá la'akaño ne'emaká. Achiñana, unká la'alaño namanaicho inaana wa'até, ne'emaká. Ne'ejnaké Jesucristo wa'até ri'ijnajika ejo. Nachaya Jesucristo taka'á i'imaká, raú Tupana warúwa'a ne'emaká ajopana eja'awá chu i'imakaño e'iyayá. Ajopana piyá ri'imatá ne'emaká kapichákajo liyá, ne'emakáloje Tupana, Ri'irí Jesucristo wa'até, le'ejena penaje.
66014005	Unká wani kaja napajlala; unká kaja nala'alá pu'uwaré.
66014006	Rejomi nomá piño Tupana wa'atéjeri, je'echú chiyaje, ajraka yenuwa wani. Tupana puráka'alo ra'apata eja'awá chu i'imakáñojlo. Tupana i'imataka iná kapichákajo liyá Jesucristo palamane aú yukuna ra'apata najló. Unká riyukuna kapichálajo. Piyukeja ina'ukena marí eja'awá chu i'imakáñojlo ri'imá riyukuna. Ajopana, ajopana ke nakiyánajlo ri'imá kaja riyukuna. Apú, apú chu ke pura'ajéñojlo ri'imá kaja riyukuna. Ajopana, ajopana ke te'eré erúnajlo ri'imá kaja riyukuna.
66014007	Kaphí wani rimaká najló: "Iphá Tupana ja'apí. Ipura'ó kaja palá riwe'epíkare la'akana nakú. Kaja chuwa rimájika piyukeja ina'uké nakú, pajluwano ke, mékeka nala'akana i'imajika. Ipechu i'imá pu'ují la'arí je'echú, eja'awá, juni jalomi, piyuke apú juni wa'até i'imaká, nakú. Rinaku ipechu i'imá pu'ují", ke rimaká.
66014008	Apú Tupana wa'atéjeri, je'echú chiyaje, pura'aró piño rapumí chojé. Riká kemari: "Pajimila Babilonia kapicharo i'imaká. Marí ke i'imakaño pajimila eyájena i'imaká: Napichátake ajopana, ajopana ke pechu. Pu'ují napechu i'imajika nakaje jenami nakú, nachi'inárikana ke ri'imakale najló. Namata kaja ajopana, napechu i'imakáloje ñake kaja pu'ují rinaku najwa'até. Raú napichátake napechu. Namata kaja ajopana, ajopana ke namanaicho la'akana aú. Ke nala'ajika", ke rimaká.
66014009	-
66014010	E kaja apú Tupana wa'atéjeri, je'echú chiyaje, weji kele la'aká, i'ijnari kaja ajopana iyamá ápumichu. Kaphí wani rimaká: "Pu'ují péchuruna i'imakaño ilé kamejeri nakú, amájeño chuwa Tupana yuchá yajwé. Re rií lana'akéjami napulá nakú, nayáthe'ela nakú wa'até. Íki'i wani Tupana yúcha'ako nachá. Kera'athani, azufre wa'até yajwé namaje chuwa. Jesucristo, rijwa'atéjena, je'echú chiyájena, kele jimaje namaje riyajwé.
66014011	Namaka ima'aní yajwé eyá ija jácho'oro. Matajnako rácho'ojiko reyá. Wa'ajini wani namájika ima'aní yajwé re, unká rima'áchare watána'atalaje neká. Ilé ke ri'imajika najló, pu'ují napechu i'imajíkale ilé kamejeri kaje nakú. Rií i'imajeri kaja lana'akéjami nanaku. Pu'ují napechu i'imajika renami nakú, rinakojé la'akanami ri'imajika. Rií i'imajeri kaja lana'akéjami nanaku", ke rimaká.
66014012	Ilé ke ri'imajíkale, numá Tupana ja'apiyá jema'ajéñojlo: I'imá kawajwéruna Tupana ja'apiyá jema'akana nakú. Tupana le'ejena ina'ukena a'añó Ripuráka'alo nanakojó. Unká nayurila Jesucristo ja'apiyá jema'akana.
66014013	E puráka'aloji jema'aró piño je'echú chiyá, rimá nojló: "Pilana'á marí papera kaje chojé: 'Maáreya a'ajná ño'ojó, ina'uké nakiyana jema'ajeño Jesucristo ja'apiyá. Ra'apiyá jema'ajeño ne'emajika, a'ajná nataka'ajika ejená. Pu'ují péchuruna ne'emajika, Tupana la'ajíkale neká palá'. "Ke jo'ó", ke Tupana Pechu a'ajipaká rijló. "Chuwa nawatána'ajika najápaka'ala liyá. Kajrú najápaka i'imaká. Chuwa je'echú chu re najló palá nala'akare wemí", ke Tupana Pechu kemaká nojló.
66014014	Rejomi nuyaka'o piño, nomá juni juwáka'ala jareni. Rinaku nomá na pajaká yá'ako. Ina'uké i'imajíkare palamane ke ramákana i'imaká. Pútenaji, oro nakiyá la'akanami, i'imari richá. Jajalu kaje pu'uwení i'imari kaja rikapi.
66014015	Rejomi nomá apú Tupana wa'atéjeri jácho'oko Tupana ñakaré chiyá. E awíyo'okeja rimaká juni juwáka'ala nakú yá'akojlo: "Chuwa pijápajika ilé pijajálune aú. Piji'ichá nakaje icha eja'awá e'iyayá. Kaja richa ña'akana eja'awá e'iyayá iphicha rená chojé", ke rimaká.
66014016	Raú riká, juni juwáka'ala nakú yá'ako, mata'arí richa. Pajlúwa'ama aú ja rijña'á richa eja'awá e'iyayá.
66014017	Rejomi nomá piño apú Tupana wa'atéjeri jácho'oko Tupana ñakaré chiyá. Jajalu kaje pu'uwení i'imari kaja rikapi.
66014018	E kaja apú Tupana wa'atéjeri ja'apari mesa awa'ayá. Kera'athani minárikana ri'imaká. E awíyo'okeja rimaká kaphí wani jajalu pu'uwení i'imakare kápijlo: "Chuwa pimata'á pijajálune aú kajmú kaje, eja'awá chu i'imakare, icha. Kaja rapará chuwa".
66014019	E rijajálune aú rimata'á richuwaja piyuke kajmú kaje, eja'awá chu i'imakare, icha. Rejomi rika'á riká ralá apáka'aruna chojé. Íki'ija wani Tupana wajájika ina’uké, kemakánaka ri'imaká.
66014020	Napa'á kajmú kaje jalá re'iyayá ralá apáka'aruna chojé pajimila yámojo. Raú nérami i'imari kajrú wani rewá, kaéja ke. Kawarú tára'ako ra'ata ja'apejé ketana juniphuka nérami i'imaká. Trescientos kilómetros ketana ewá richipúka'o.
66015001	Rejomi nomá piño apú nakaje, unká wani iná amálare, kaje. Nupechu i'imá: "Meke piyuke wani kaji". Nomá iyamá kuwá'ata kele (7) Tupana wa'atéjena, je'echú chiyájena. Pajluwano ke nakaje i'imaká nakapi yaripu waja, raú nawajákaloje unká jema'alaño Tupana ja'apiyá penaje, raú natajnátakaloje kaja penaje Tupana yuchá penaje.
66015002	Rejomi nomá kajruni wíluru kaje kera'athani wa'até to'okó. Kajruni, juni jalomi ke ri'imaká. Rawa'á ajopana ina'ukena tára'año. Unká jema'alaño ilé kamejeri junápiya jácho'oko i'imaká, ja'apiyá ne'emaká. Unká kaja napechu i'imalá pu'ují renami nakú. Unká kaja rile'ejé lana'akéjami i'imalá nanaku. Neká tára'año, guitarra kaje Tupana a'akare najló, nakapi ke.
66015003	Re ne'emá Moisés, Tupana wa'até jápajeri, yale ataníkana nakú Tupánajlo. Nataní kaja Tupana i'irí yale marí ke: "Wawakára'ajeri Tupana. Piyukeja la'ajeri piká. Palani wani nakaje pila'akare. Piyukeja ina'ukena wakára'ajeri kaja piká. Palá nojé nakaje pila'akare. Kewákaje pipuráka'alo.
66015004	Wawakára'ajeri, piyukeja ina'ukena iphaka pa'apí. Na'apata kaja piyuke nakaje pila'akare yukuna ajopánajlo. Pikaja kalé, pajluwaja, unká la'alá pu'uwaré. Piyuke ajopana, ajopana te'eré eyájena ke waícha pijimaje, napechu i'imakáloje pu'ují pinaku penaje. Pu'ují napechu i'imajika pinaku, namákale palá pila'akare i'imaká", ke natanika.
66015005	Rejomi nomá Tupana ñakaré je'echú churí. E nomá rinumaná me'etako. Richu nomá ukapú, Tupana puráka'alo lana'akéjami i'imakare, chu.
66015006	Rejomi nomá Tupana wa'atéjena, je'echú chiyájena, iyamá kuwá'ata kele mujlúka'aka richiyá majó. Nakaje i'imari nakapi, nawajákaloje ina'uké raú penaje. Unká jema'alaño Tupana ja'apiyá wajájona penaje i'imari nakapi. Jaré nojé, palá nojé, na'arumaká i'imaká. Wachaphilaji kaje chipúka'ari ne'ekú nakuwá, oro nakiyá la'akanami ri'imaká.
66015007	E pajluwaja, kajmuruna nakiyana i'imakaño, a'arí Tupana wa'atéjenajlo tiyela kaje. Iyamá kuwá'ata kele rijwa'atéjena i'imaká. Ra'á najló tiyela apú, apujlo ke. Oro nakiyá la'akanami ri'imaká. Unká tajnákajo penaje kalé Tupana. Riká yúcha'aro ina'uké cha, unká pachá nema'alá ra'apiyá. Richona riwajaje neká. Nawajájona i'imari tiyela nakapi i'imakare chu.
66015008	Piyuke la'aká Tupana. Kajrú ija i'imaká riñakaré chu. Iyamá kuwá'ata kele riwa'atéjena wajaño neká, unká jema'alaño ra'apiyá. Nawajájika neká ketana, unká na kalé mujlúka'ajerijla Tupana ñakaré chojé.
66016001	Rejomi puráka'aloji jema'aró Tupana ñakaré chiyá. Rimá iyamá thé'ela kele Tupana wa'atéjenajlo: "Chuwa i'ijná, ijláma'atiya iyamá kuwá'ata ka'alá tiyela chiyá Tupana yuchá eja'awá nakojé".
66016002	Raú Tupana wa'atéjeri, natukumá tára'ako, láma'ari ritiyélane chiyá Tupana yuchá eja'awá nakojé, raú pacháka'aloji nótari neká. Pu'ují péchuruna kamejeri jenami nakú i'imakaño ne'emaká. Rií i'imari kaja lana'akéjami nanaku. Neká penájemina i'imakaño pacháka'aloji nota. Piyukeja nanapona nakuwá napachó. Kewini wani ri'imaká.
66016003	Rejomi apú Tupana wa'atéjeri, iyamá la'aká, láma'ari piño ritiyélane chiyá juni jalomi jakojé. Raú riyuró jirá ke, raú piyuke juni yajné taka'atako.
66016004	Rejomi apú Tupana wa'atéjeri, weji ke la'aká, láma'ari piño ritiyélane chiyá apú juni jakojé. Ina'athana, muthú kaje wa'ató jakojé rijláma'a riká. Riká aú riyuró kaja jirá ke.
66016005	E Tupana wa'atéjeri, juni minárikana ri'imaká, kemari Tupánajlo: "Palá piwajaka ilé ke neká. Unká la'alá pu'uwaré piká; i'imajeri wani piká. Piká i'imari i'imaká; re kaja piká me'etení.
66016006	Neká, piwajákarena me'etení, nókeño pile'ejena ina'ukena. Nenoke pipuráka'alo ja'apátajeño michuna. Kajrú nérami i'imajika rewá. Chuwaka piká a'ajeri nanuma jirá kaje, ne'erakáloje riká penaje. Chapú nala'akare ajopana i'imaká ejé piwajaje neká", ke rimaká Tupánajlo.
66016007	E noma'á puráka'aloji mejé keño'ótako altar eyá. Riká kemari Tupánajlo: "Wawakára'ajeri, wapechu i'imakare chojé kaphí. Piyukeja la'ajeri kaja piká. Palá pila'aká neká nawajákana aú".
66016008	Rejomi apú Tupana wa'atéjeri, pa'u kele la'aká, láma'ari piño Tupana yuchá kamú nakojé. Raú ripatá ima'á wani, mapeja rikára'ataka ina'uké.
66016009	Kajrú nakára'atako raú. Ilé ke nala'akó e'iyonaja, unká napajno'otala Tupana ejo napéchuwa, pu'uwaré nala'akare liyá raú. Kajrú napura'akó pu'uwaré Tupana nakú. Napura'ó pu'uwaré, unká we'epila ilé kaje la'akana, nakú.
66016010	Rejomi apú Tupana wa'atéjeri, pajluwa thé'ela kele la'aká, láma'ari Tupana yuchá ilé kamejeri, junápiya jácho'oko, cha. Raú piyuke rijwa'atéjena yuriko kalajeruni chu. Namá kaja kewini wani yajwé, akuwaná najma'atá nalenawa.
66016011	Ilé kaje yajwé namaka e'iyonaja, unká kaja napajno'otala napéchuwa Tupana ejo, pu'uwaré nala'akare liyá. Apo'ojó nala'aká. Napura'ó pu'uwaré Tupana, je'echú chu i'imakare, nakú, namákale chapú kaje yajwé.
66016012	Rejomi apú Tupana wa'atéjeri, pajluwaja kuwá'ata kele la'aká, láma'ari piño Tupana yuchá ritiyélane chiyá juni chi'itaje Eufrates jakojé. Raú rimakára'o, napu me'etákoloje penaje. Richuwá ajopana te'eré eyájena wakára'ajeño i'ijnaño nale'ejena suráana wa'até. Kamú jeño'oká eyá nakeño'ó richuwá jácho'okano majó.
66016013	Rejomi nomá piño weji kele jiñana pechu. Máwana keja namákana i'imaká.
66016014	Jiñana pechu, jácho'okarona numá chiyá, we'epiño nakaje la'akana, unká méño'ojo ajopana la'alare, kaje. Weji kele jiñana pechu ne'emaká, i'ijnaño ajopana, ajopana ke wakára'ajeño chaje. Ne'ejná nachaje nawakátakaloje neká penaje, nenókakoloje Tupana wa'até. Riwakajé Tupana, we'epiri piyuke wani nakaje la'akana, wajájeri neká kajrú wani.
66016015	Jesucristo kemari: "Jema'á, nuká i'ijnajeri ka'ajnó. Jata'akachi iphákachu nakaje jata'ajé, unká ra'alá renó. Ñaké kaja nuphájika inaku, unká iwe'epílaje noná. Pu'ují nuwátajeño pechu i'imajika. Palá, unká i'imalaño pu'uwaré la'akana nakú, pechu. Neká pechu i'imajeri nuphájika aú, unká kaja napáña'alajo no'opí nuphájika wakajé", ke Jesucristo kemaká.
66016016	E kaja jiñana pechu awakátaño ajopana, ajopana ke wakára'ajeño. Armagedón ejé nawakata neká. (Ke na'aká pukunaji ií hebréona pura'akó chu).
66016017	E kaja apú Tupana wa'atéjeri, iyamá kuwá'ata kele la'aká láma'ari piño Tupana yuchá ritiyélane chiyá. Rijláma'a riká ají ke kawakaje karená e'iyajé. Rejéchami Tupana kemaká "kaja", ke. Mejrí wani ripuráka'alo mejé ja'akó majó riñakaré ri'imakare eyá.
66016018	Ilé ke rimaká ejéchami, kajrú pichaní apíro'oka je'echú jimawa. Kaphí wani rimejé i'imaká. Kajrú wani kaja eja'awá ñaka'akó raú. Tupana keño'ótaka ina'uké eyá maárejecha unká eja'awá ñaka'aló ñake.
66016019	Raú pajimila Babilonia tamáka'ato paliyáaka weji kele penaje. "Apú pajimila chaje riká", ke nemájika riká pajimila nakú. Piyuke wani pajimila apú ewá, apú ewá ke i'imakare eja'awá chu, kapichako eja'awá ñaka'akó aú. Tupana we'epiri pu'uwaré nala'akare Babilonia e nakojé. Pachá namá Tupana yuchá yajwé.
66016020	Te'erí ñaka'akó aú paranakuwa kapichó kaja. Ñaké kaja piyukeja ipuré kapichako raú.
66016021	Kajrú kaja juni taka'átakanami kajrú noje wani ja'akó je'echú chiyá majó. Juni ja'akó, ke kaja ra'akó ina'uké cha. Cuarenta kilos ewá pajlúwa'ala juni taka'átakanami jená ña'akó. Riká ja'aró je'echú chiyá majó, nótari ina'uké. Raú pu'uwaré wani nakha'aká Tupana maná, riwajákale neká íki'ija wani.
66017001	Iyamá kuwá'ata kele Tupana wa'atéjena, je'echú chiyájena, i'imaká tiyela nakapi ke. Pajluwaja nanakiyana i'ijnari nowa'ajé. E rimá nojló: "Pi'ijná nujwa'até, nuya'atíyachi pijló mékeka Tupana wajájika pajimila nemakare nakú, 'apú pajimila chaje riká', ke, eyájena. Apú ewá, apú ewá ke riká pajimila juni cho. Wapichá ke riká pajimila, ina'uké pechu i'imakale apo'ojó Tupana liyá napuráka'alo jimaje.
66017002	Ajopana, ajopana ke wakára'ajeño, piyuke eja'awá chu i'imakaño, i'ijnakeño rejo. Re nala'aké pu'uwaré namanaicho. Tupana apumí chojé ke napechu i'imajika pu'ují apú nakaje nakú", ke rimaká nojló.
66017003	Tupana wa'atéjeri, je'echú chiyaje, wá'ari nupechu desierto chojé. Re nomá inanaru yá'ako kamejeri kaje wajlé chu. Kerani kamejeri i'imaká. Re lana'akéjami rinaku kemari pu'uwaré wani Tupana nakú. Iyamá kuwá'ata ka'alá riwíla'aru i'imaká, iyamá thé'ela kele ri'iwawi i'imaká. Riká wajlé chu nomá inanaru yá'ako.
66017004	Kerálukuni, ipurélukuni wa'até, ro'orumaká i'imaká. Kajrú kaja oro pato'okó ro'orumaká nakú, kawemí nojé jipa, kaje pato'oró kaja rinaku. Perlas kawemini wani pato'oró kaja ro'orumaká nakú. Tiyela oro nakiyá la'akanami i'imari rukapi. Pu'uwaré nojé wani nakaje i'imari richu; pu'uwareni puráka'aloji i'imari richu. Riká kaje puráka'aloji jimaje kajrú ina'ukena pechu i'imaká chapú Tupana nakú.
66017005	Rupulá nakú i'imari kaja lana'akeja me'echuje puráka'aloji aú. Marí ke rimaká: "Babilonia, nemakare nakú, 'apú pajimila chaje riká', ke. Piyukeja wapichana jaló, ke riká pajimila. Reyá kaja kajrú apú kaje puráka'aloji jácho'o, ina'uké pajno'otákaloje napéchuwa Tupana liyá raú, ne'emakáloje apú kaje puráka'aloji ja'apiyá rilanakiya", ke lana'akéjami kemaká rupulá nakú.
66017006	E nomá ilerú inanaru yuwéra'ako. Kajrú nenoka Tupana le'ejena ina'ukena. Nérami nakú ruyuwéra'o. Jesucristo ja'apiyá jema'ajeño ne'emakale, nenota ne'emaká. Pu'ují napechu i'imajika nenókana nakú. Nomaka aú ilerú inanaru, nupechu i'imá: "¡Meke apú kajeru wáni ruká!"
66017007	E Tupana wa'atéjeri kemari nojló: "¿Naje ilé ke pipechu? Chuwa numájika pijló meke kemakánaka kele inanaru, eyá kele kamejeri kaje, pamíchaje. Me'echuje riká. Ro'opá kamejeri kaje iyamá kuwá'ata kele wíla'aruri nakú, eyá iyamá thé'ela kele ri'iwawi.
66017008	Kamejeri pamíchaje kajmuni, kapichájero. Rejomi riká penájemija kaja jácho'ojero piño ulawí, unká tajáka'alo i'imalá chiyá, majó. Rejomi ri'ijnajé ají ño'ojó nakapichátakaloje piño riká. Rácho'ojiko ulawí matajnáka'aru chiyá ee, kajrú ina'ukena amájika riká. Unká Tupana le'ejena kalé i'imakaño amájeño riká. Unká chiyó Tupana keño'ota eja'awá, rilana'á rile'ejena ina'ukena ií ripapárane chojé. Neká i'imajeño matajnako rijwa'até. Nanakiyana unká amálajeño ilé kamejeri kaje. Ajopana nakiyana yaká'ajeño richaje, raú napechu i'imajé: "¡Meke piyuke wani rila'alaka!" E Tupana wa'atéjeri kemari piño nojló: "Ilé kamejeri kaje pamíchaje kajmuni, kapichájero. E'iyonaja kalé ina'uké amaje piño riká.
66017009	"Kapechúruna ina'ukena we'epiño meke kemakánaka kele kamejeri kaje, eyá kele inanaru. Re riwíla'aru iyamá kuwá'ata kele. Iyamá kuwá'ata kele yenuri ke riká. Riká nakuwá pajimila to'oró. Pajimila ke kaja ilerú inanaru. Re kaja iyamá kuwá'ata kele nawakára'ajeño.
66017010	Kaja naka'á pajluwa thé'ela kele nanakiyana. Pajluwaja yuriro nawakára'ajeri me'etení. Apú unká jo'ó i'imalá nawakára'ajeri. Ri'imajika ee, ri'imajé meketánaja kalé.
66017011	Ilé kamejeri kerani kaje, kajmuni i'imaká, kapichajero. Riká penájemi i'imajeri nawakára'ajeri piño. Iyamá kuwá'ata kele, apú ewá, apú ewá ke, ne'emaká nawakára'ajeño i'imaká. Riká i'imari kaja nanakiyana i'imaká. Riká penájemi i'ijnajeri kaja a'ajná ño'ojó. Rejo nakapichátaje riká".
66017012	Rimá piño nojló: "Iyamá thé'ela kele ri'iwawi pamíchaje, kemakánaka: Iyamá thé'ela kele nawakára'ajeño, ke kaja riká. Unká jo'ó nakeño'olá ina'uké wakára'akana. Meketánaja kalé ne'emajika nawakára'ajeño. Kamejeri kaje wa'até nawakára'aje.
66017013	Iyamá thé'ela kele nawakára'ajeño i'imajika. Ñakeja kaja nawe'epíjika nakaje la'akana natukumó, ilé kamejeri kaje wátajika ke.
66017014	Nenókajo Oveja i'irí wa'até. Riká, rijwa'atéjena wa'até, chá'atajeño neká. Palá jema'akaño ra'apiyá rijwa'atéjena. Ina'ukena, ri'iwapakárena ajopana e'iyayá, neká. Neká wa'até richá'ataje neká. Chá'atajeri wani Oveja i'irí. Ajopana wakára'ajeño, ajopana wakára'ajeño ke i'imakaño, chaje riwakára'aka. Ñakele richá'ataje neká", ke rimaká.
66017015	Tupana wa'atéjeri, je'echú chiyaje, kemari piño nojló: "Juni pamíchaje, apú, apú ke, kemakánaka: ajopana, ajopana te'eré, ke kaja riká. Ina'ukena, ajopana, ajopana, ke kaja kemakana riká. Ajopana, ajopana ke nakiyana, ke kaja riká. Apú, apú chu ke pura'ajeño, ke kaja juni pamíchaje.
66017016	Iyamá thé'ela kele ri'iwawi pamíchaje, iyamá thé'ela kele nawakára'ajeño ke kemakánaka riká. Nawakára'ajeño, kamejeri kaje, kele pechu i'imajeri chapú pajimila eyájena nakú. Napuráka'alo jimaje unká ina'uké wátalaje Tupana. Nakapichátaje pajimila piyukeja, unká na kalé yuréjero re.
66017017	Tupana la'arí nawakára'ajeño pechu, nala'akáloje nakaje ripechu nakú ri'imaká ke penaje. Piyuke neká kemájeño ilé kamejeri kaje nakú, ri'imakáloje piyuke ina'uké wakára'ajeri penaje. Nakaje i'imajíkaja Tupana kemaká ke ejená ri'imajé nawakára'ajeri", ke rimaká.
66017018	Rimá piño nojló: "Ilerú inanaru pamíchaje, pajimila nemakare nakú, 'apú chaje riká', ke ruká. Apú ewá, apú ewá ke, piyukeja nawakára'ajeño jema'ajika ilé pajimila nakiyá wakára'ajeri ja'apiyá", ke rimaká nojló.
66018001	Ilé kaje ja'apaka ejomi, nomá piño apú Tupana wa'atéjeri witúka'aka je'echú chiyá majó. Nawakára'ajeri wani ri'imaká. Riká patarí piyuke eja'awá nakojé.
66018002	Kaphí rawíyo'oko, rimaká: "Kaja nakapichata pajimila Babilonia, nemakare nakú, 'apú pajimila chaje riká', ke. Chuwa re kajrú jiñana rewá. Pu'uwaré nojena kamejérina, eyá maka'aphana, kajena rewá. Chapú péchuruna neká ajopana nakú.
66018003	Kaja nakapichata pajimila, napichátaka pachá kajrú ina'ukena pechu. Ajopana wakára'ajeño, ajopana wakára'ajeño ke, jema'akeño riká pajimila nakiyana wakára'ajeri ja'apiyá. Raú napajno'otá napéchuwa Tupana liyá, ñakele nala'á pu'uwaré. Le'ejepelaji minaná apú eyájena, apú eyájena ke, piyuke eja'awá chu i'imakaño, i'ijnatákeño nale'ejépela rejo. Mawó rewá i'imakaño pechu i'imajika nakaje warúwa'akana najluwa nakú. Raú kajrú le'ejepelaji minaná ña'aká najluwa liñeru".
66018004	E noma'á piño apú awíyo'oka je'echú chiyá. Rimá: "Nujwa'atéjenajlo numá: 'Jácho'o riká pajimila eyá, ila'aká piyá pu'uwaré, imanaicho najwa'até rewá. Ila'ajika ee pu'uwaré najwa'até, Tupana wajájeri iká ajopana pu'uwaré la'ajeñó wa'até.
66018005	Kajrú wani nala'aká piyukeja pu'uwaré, namanaicho wa'até. Pachá Tupana wajájeri neká. Maáreya a'ajná ño'ojó, unká rijña'alaje neká panaku rejo'o kaja.
66018006	Chapú nala'aká ajopana, ke kaja Tupana la'ajika neká chapú. Richaje wani rila'ajika neká chapú riwajájika neká wakajé.
66018007	Kajrú ke'iyapejé nakaje i'imajika najló. Riwajaje neká namakáloje chapú kaje yajwé rilokópa'ala. Napechu i'imaké nanakuwá: 'Nawakára'ajeño weká, ñakele ajopana chaje weká. Palá i'imakaño weká, raú unká wamalaje chapú kaje yajwé', ke napechu i'imajika nanakuwá.
66018008	Ilé ke napechu i'imakale nanakuwá, mana'í chiyó namaje chapú kaje yajwé kajrú. Kajrú kaja nanakiyana taka'ajika. Kajrú kaja ina'uké taka'ajika me'epijí nakú riwakajé. Kera'athani aú nakapichátaje riká pajimila. Tupana wajájeri neká. Piyuke we'epika nakaje la'akana riká; nakaje minárikana ri'imakale", ke rimaká.
66018009	Ajopana wakára'ajeño, ajopana wakára'ajeño ke, piyuke eja'awá chu i'imakaño, amájeño pajimila kára'ako. Raú neyaje. Neká a'akeño nanakojó riká pajimila wakára'ajeño puráka'alo. Rilanakiya unká nema'alá Tupana ja'apiyá. Na'aké kaja pajimila erúnajlo nakaje nawátakare kaje. Raú nácho'ota kajrú liñeru najluwa. Neká amájeño pajimila kára'ako.
66018010	Jukaja ne'emajika reyá. Kero'okajo nakú ne'emaje, namájikale najña'aká chapú kaje yajwé panaku. Nemaje pajlokaka: "¡Meke chapú wani! Mana'í chiyó wani namá chapú kaje yajwé. Apú pajimila chaje ri'imaká, Re i'imakaño amaño chuwa chapú kaje yajwé", ke nemájika rinaku pajlokaka.
66018011	Ñaké kaja le'ejepelaji minaná iyájika, unkale na kalé warúwa'aje naliyá nale'ejépela.
66018012	Nawarúwa'ake naliyá oro sereni kaje, jipa kapajé nojé, kawemí nojé nejnewá penaje. Perlas kawemí nojé nawarúwa'ake nala'ajowa penaje. Palá nojé a'arumakaji, ipurélukuni lajneri, seda, kaje maká nawarúwa'ake naliyá. Nawarúwa'ake kaja naliyá a'awaná iká pu'umé amarí. Nakaje jenami, palá nojé kamejeri aími nakiyá la'akanami, kaje maká nawarúwa'ake kaja naliyá. Nakaje, palá nojé a'awaná nakiyá la'akanami, kaje maká nawarúwa'ake naliyá. Nakaje, pejru'uwá sereni nakiyá la'akanami, nakaje pejru'uwá nakiyá la'akanami, nakaje, palá nojé jipa nakiyá la'akanami, kaje maká nawarúwa'ake naliyá.
66018013	Na'aké kaja najló palá nojé nama a'ajona marí kaje: canela, especias, a'awaná iká, mirra, kaje. Na'aké kaja najló i'irakaje, vino, nakaje jilami, harina, trigo, jémana pirakana, ovéjana, kawaruna, pe'iyoówa ja'apaka, kaje maká na'aké najló. Nawarúwa'ake kaja naliyá ina'uké, najápakaloje najwa'até mawemiru penaje. Ilé ke le'ejepelaji minaná a'ajika najló nakaje.
66018014	Namájika aú pajimila kapichako, nemaje: "Kaja palá nojé nakaje nawátakare i'imaká, kapicharo naliyá. Kajrú ke'iyapé nojé nakaje i'imaká re, palá nojé, kawemí nojé kaje, kaja kapicharo piyukeja naliyá. Unká ri'imalaje piño", ke le'ejepelaji minaná kemájika pajimila eruna nakú.
66018015	Le'ejepelaji minaná awakátakeño najluwa kajrú liñeru nakaje najló a'akana aú. Neká yuréjeño juká pajimila liyá. Kero'okajo nakú ne'emajé, namájika aú najña'aká chapú kaje yajwé panaku re. Kajrú neyájika pajimila eruna wa'até.
66018016	Nemaje: "¡Meke chapú wani nala'aká ka'ajná! Apú pajimila chaje ri'imaká. Palá nojé a'arumakaji reruna a'aké nanakuwá. Ipurélukuni, kerálukuni wa'até rilajnere i'imaká palá nojé. Kajrú nala'ajowa pato'ojiko na'arumaká nakú. Oro nakiyá la'akanami ri'imaká. Jipa, kawemí nojé, wayajrú kaje nakiyá la'akanami apú nala'ajowa i'imaká. Murewa kaje, perlas nakiyana la'akanami i'imari namurewane, nejnewá penaje".
66018017	"Mana'í chiyoja ilé kaje kapichako naliyá piyukeja", ke le'ejepelaji minaná kemájika nanaku.
66018018	Re wapuru kajrú nojé i'ijnari juni jalomi jakuwá. Richu i'ijnakaño, richiyá jápajeño, kele amájeño kaja kajrú ija jácho'oko pajimila e'iyayá. Raú natajnajo juká riká pajimila liyá. Namájika aú kajrú rikára'atako, nemaje: "Unká wani apú pajimila i'imalá richaje".
66018019	Kamu'ují napechu la'ajiko, akuwaná naka'ajé nachó mu'upé. Nemaje: "¡Meke chapú wani! Apú pajimila chaje ri'imaká, kele. Rejé kajrú wapuru arúka'ajikono. Kajrú wapuru minaná awakátajika najluwa liñeru rejo ne'ejnajika wakajé. Eyá chuwa mana'í chiyó piyuke nakaje kapichako naliyá", ke nemájika nanaku.
66018020	Nemaja kaja: "Mariruna i'imajeño je'echú chu: Tupana le'ejena ina'ukena, Jesucristo wakára'akarena, Tupana puráka'alo ja'apátajeño, kele. Nekajlo numá: Ipechu i'imá pu'ují, Tupana wajákale pajimila eruna, chapú nala'akare iká chona".
66018021	E nomá Tupana wa'atéjeri, je'echú chiyaje, jácho'otaka jipa kajruni. Rejomi rika'á riká juni jalomi jakojé. E rimá: "Ñaké kaja pajimila kapichájiko, ilé nemakare nakú: 'Apú pajimila chaje riká'. Unká kaja ri'imalaje piño.
66018022	Unká ataníkaje, yáleje kaje i'imalaje rewá reyá a'ajná ño'ojó. Guitarra kaje nakú wara'akana, kewirí kaje chojé apho'okana, luwiluwí chojé apho'okana, unká kaja i'imalaje reyá a'ajná ño'ojó. Unká kaja nakaje nakú jápajeño i'imalaje rewá riwakajé. Unká kaja nakaje tojro'ojeño i'imalaje rewá riwakajé.
66018023	Unká kaja nakamaré amálajo piño re. Unká kaja nawá'akalajo pajwa'atéchaka re. Le'ejepelaji minaná, re i'imajíkaño, chá'atajeño ajopana le'ejepelaji minaná eja'awá chu i'imakaño. Nakaje a'akana aú nachá'atake neká. Kajrú nawe'epika lawícho'okaje nakojé rewá. Raú napajlake ina'uké wa'até, napechu i'imaká piyá kaphí Tupana chojé", ke Tupana wa'atéjeri kemaká.
66018024	Kajrú Tupana wajájika pajimila eruna, nenókale Tupana le'ejena ina'ukena, ripuráka'alo ja'apátajeño wa'até. Piyuke Tupana le'ejena ina'ukena, nenókarena eja'awá chu i'imaká, pachá riwajaje neká.
66019001	Marí kaje ejomi, noma'á napuráka'alo ja'akó majó kaphí wani je'echú chiyá. Íki'iruna wani ina'ukena pura'akó mejé, ke rema'akó majó. Pajñakani nemaká: "Pu'ují wapechu Tupana nakú, raú wapura'ajó palá rinaku, ¡Aleluya!. Riká i'imatari ina'uké kapichákajo liyá. Rikaja kalé we'epiri piyukeja wani nakaje la'akana nakojé. Palani kaja rinaku pura'akano palá.
66019002	Nala'akare pu'uwaré lokó'opala riwajá ina'uké. Palá rila'aká raú. Kaja rikapichata pajimila eyájena. Napuráka'alo jimaje kajrú ina'ukena, eja'awá chu i'imakaño, pajno'otaño napéchuwa Tupana liyá. Kajrú kaja napichátaka ina'uké pechu napuráka'alo aú. Nenoka pachá Tupana le'ejena ina'ukena, Tupana pura'aró nale'ejé jakumi nakú", ke nemaká.
66019003	E nemá piño kaphí wani marí ke. "Pu'ují wapechu Tupana nakú, raú wapura'ó rinaku palá, ¡Aleluya!. Pajimila nemakare nakú: 'Apú chaje riká' ke, e'iyayá ija jácho'ojero. Ñakeja rácho'ojiko reyá", ke nemaká.
66019004	E kaja veinticuatro phenawilana, eyá pa'u kele kajmuruna, kele láma'año najimá aú Tupana jimaje. Ñáka'ajori chu riyá'ako ejé najláma'o rijimaje. E nemá: "Ñaké riká. Pu'ují wapechu Tupana nakú ¡Aleluya!".
66019005	Re Tupana i'imaká e'iyowá ké, puráka'aloji jema'akó. Rimá: "Tupana wátaka ke la'akáñojlo numá: Ipura'ó palá Tupana nakú. Riwátaka ke la'akaño nakiyana i'imajeño ajopana chaje. Ajopana inakiyana i'imajeño ajopana ja'apejé. Iká piyukeja pura'ajeño palá Tupana nakú", ke puráka'aloji jema'akó.
66019006	E noma'á piño napura'akó. Íki'iruna wani ina'ukena pura'akó mejé, ke rema'akó nojló. Kajruni jipa mejé ke, pichaní mejé, ke napuráka'alo jema'akó. Pajñakani nemaká: "Pu'ují wapechu Tupana nakú, ¡Aleluya!. Paminá wani riká; piyuke la'ajerí kaja riká. Wapechu i'imakare chojé kaphí riká. Wawakára'ajeri kaja riká.
66019007	Ñakele i'ijná, wala'achí pu'ují wapéchuwa rijló. Palá wapura'ajiko rinaku, palá rila'akare weká nakú. Chuwa riphíchaka rená chojé, Tupana i'irí wá'akakoloje penaje. Kaja lamá'atakejami ri'iwapaniperu ripé.
66019008	Kaja ra'á rojló palá nojé a'arumakaji, mapijaru wani i'imakare. Sereni ke ramako. Riká ra'á rojló, ro'okáloje runakuwá penaje", ke nemaká. 'Palá la'akaño, Tupana le'ejena ina'ukena', ke kemakánaka riká palá nojé a'arumakaji, ro'okare runakuwá.
66019009	E Tupana wa'atéjeri, je'echú chiyaje, kemari piño nojló: "Pilana'á papera kaje chojé marí: Pu'ují péchuruna neká, Tupana kemakárena nakú, ne'emakáloje re, namákaloje Oveja i'irí wá'akako penaje". Tupana wa'atéjeri kemari piño nojló: "Tupana puráka'alo, kewákaje i'imakare, nakú numíchaje pijló.
66019010	E nujláma'o ri'imá nakojé, nupechu i'imakale pu'ují rinaku. Raú rimá nojló: "Pila'aniña ilé ke. Nakaje la'ajeri nuká Tupánajlo. Piká ke kaja nuká, pinakiyana keja kaja nuká. Kaphí péchuruna iká Jesucristo puráka'alo chojé. Pipechu i'imá pu'ujija Tupana nakú", ke rimaká. Tupana puráka'alo ja'apátajeño ja'apátaño Jesucristo puráka'alo i'imaká. Napechu i'imakare chojé kaphí puráka'aloji na'apata ajopánajlo i'imaká", ke rimaká.
66019011	E nomá je'echú me'etako. Re nomá pajluwaja kawarú jareni tára'ako. Riwajlé chu nomá pajluwa yá'ako. "Nakaje Rimakare Nakú ke La'ajerí Riká", ke na'aká rií. Apú rií i'imari Kewákaje. Kewaka kemaká riká. Ilé ke na'aká rií, palá riwe'epíkale ina'uké wajákana pu'uwaré nala'akare pachá. Pu'uwaré la'akaño wa'até nókajero kaja riká.
66019012	Kawarú nakú ja'apájeri ijlú amaro kera'athani ke. Kajrú ripútena i'imaká riwíla'aru nakú. Rií i'imari lana'akéjami rinaku. Unká na we'epila meke ri'imaká, rikaja kalé paminá we'epiri meke kemakánaka ri'imaká.
66019013	Kajrú kaja jirá kaje i'imaká ra'arumaká e'iyá. Tupana Puráka'alo, ke na'aká kawarú nakú ja'apájeri ií.
66019014	Íki'iruna rijwa'atéjena, je'echú churuna suráana. Neká ja'apaño rápumi chu jareruna kawaruna nakú. Jaré nojé waja rijwa'atéjena a'arumaká i'imaká. Palani, unká pijá i'imalare e'iyá ri'imaká.
66019015	Nawakára'ajeri numá chiyá jajalu kaje puwe'ení jeño'orí. Riká aú richá'ata ajopana, ajopana te'eré eruna. Riwakára'aje neká kaphí wani. Namaje Tupana yuchá yajwé. Yurí wani ri'imajika najwa'até, unká pachá nema'alá ra'apiyá. Kajrú riyúcha'ajiko nachá.
66019016	Ra'arumaká nakú, ritajné nakú wa'ató, lana'akéjami i'imaká, kemari: "AJOPANA WAKÁRA'AJEÑO WAKÁRA'AJERI RIKÁ. PAMINÁ WANI RIKÁ."
66019017	E nomá Tupana wa'atéjeri, je'echú chiyaje, tára'ako kamú chu. Reyá rawíyo'o kaphí wani. Piyuke wayúnajlo rimá: "Chuwá awakó, ajñákaloje a'ajnejí Tupana a'ajíkare ijló.
66019018	Chuwa i'ijná, ajíchachi piyuke ina'ukena michuna i'imi, nawakára'ajeño michuna i'imi, suráana wakára'ajeño michuna i'imi, suráana michuna i'imi, kawaruna michuna i'imi, nanaku ja'apájeño michuna i'imi wa'ató, ajñákaloje penaje numá ijló. Mawemiru ajopana wa'até jápajeño michuna, ne'iyajena i'imaká. Ajopana, ina'uké chaje i'imakaño michuna ne'emaká. Ajopana ja'apejena, ne'iyajena i'imaká. Neká kajena i'imi ajñaje piyuke", ke rimaká wayúnajlo.
66019019	E nomá ilé kamejeri kajruni wani kaje. Piyukeja ina'ukena, eja'awá chu i'imakaño, wakára'ajeño i'imaká rijwa'até. Nale'ejena suráana i'imaño kaja re najwa'até, nenókakoloje jareni kawarú nakú ja'apájeri, rijwa'atéjena, kele wa'até penaje.
66019020	E kaja netá ilé kamejeri kaje cha. Kéchami napataká riká kemari rinakuwá: "Tupana puráka'alo ja'apátajeri nuká", ke. Mapeja ripajlájika rinakuwá. Rila'aké kaja kajrú nakaje unká méño'ojo ajopana la'alare. Ilé kamejeri kaje awa'á rila'aké ñaké i'imajika. Raú ripajlake kajrú ina'ukena wa'até. Ilé kamejeri kaje le'ejé lana'akéjami nakú i'imakárena ne'emaká, ripajlá wa'até i'imaká. Pu'ují péchuruna ne'emaká kamejeri jenami, nala'akare i'imaká, nakú. Keleruna wa'até ripajlá i'imaká. Napatá ilé kamejeri. Napatá kaja ilé kemari rinakuwá mapeja: "Tupana puráka'alo ja'apátajeri nuká", ke. E naka'á neká, iyamá kajmuyaja kera'athani kajruni chojé. Kajruni kaéja ke riká. Azufre aú rilukúna'o. Riká chojé naka'á ne'emaká.
66019021	Kawarú nakú ja'apájeri kapichátari kaja najwa'atéjena suráana. Jajalu rinuma chiyá jeño'oká aú rikapichata ne'emaká. Ripuráka'alo aú ja rikapichata neká. Rejomi wayuna piyuke iphaño natami ajñaje. Namano'oká ejé najñá piyukeja ne'imi
66020001	E nomá Tupana wa'atéjeri witúka'aka je'echú chiyá. Chawi i'imari rikapi, kajrú nojé kurete, wa'até. Ulawí, unká tajnáka'alo i'imalá, me'etájona ri'imaká.
66020002	E ripatá Jiñá Chi'inárikana, na'akare ií Lánawaru, ke. Jeí chi'inárikana ke nemájika kaja rinaku. Eja'awá keño'okó wakajé ri'imaká. Riká Jiñá Chi'inárikana, Satanás, ripatá. Kéchami repo'otaka riká. Riyurí riká jepo'otákeja mil jarechí ketana.
66020003	Tupana wa'atéjeri, je'echú chiyaje, ka'arí riká ulawí matajnáka'aru chojé. Rejé richawína'a richá, rejomi richúta'a rinumaná. Ilé ke ritaká rapu, ripajlaka piyá ina'ukena, eja'awá chu i'imakaño, wa'até. Richu riyurejo mil jarechí ketana. Rejomi je'echú chiyaje me'etaje richaya, rácho'okoloje richiyá penaje, ri'imakáloje marí eja'awá chu meketánaja.
66020004	Rejomi nomá kajrú ñáka'ajori pitakó, ne'emakánana yá'akaloje richu penaje ri'imaká. Richiyá yá'ajomi nemaje ajopana ina'ukena nakú mékeka nala'akana, nakaje nala'akare i'imaká pachá. Riká penaje Tupana a'á ne'emaká. Nomá kaja ajopana ina'ukena, nenókarena, péchumi re. Jesucristo puráka'alo ja'apátajeño ajopánajlo, ajopánajlo ke, penájemi ne'emaká, Tupana puráka'alo, na'apátake, jimaje nenoke neká. Unká napechu i'imaké pu'ují kamejeri kaje nakú; unká kaja napechu i'imaké pu'ují renami, nala'akare rinakojé, nakú; unká kaja nawátake ilé kamejeri kaje le'ejé lana'akéjami i'imaká nayáthe'ela nakú, napulá nakú wa'até. Ilé kajena ne'emaká, nenó i'imaká. Neká penájemina makápo'oño piño. Rejomi ne'emá Jesucristo ja'apiyá wakára'ajeño mil jarechí ketana.
66020005	Tupana makápo'ori piño neká ajopana kaja taka'akaño tukumá i'imaká. Ajopana, kaja taka'akaño i'imaká, unká jo'ó makápo'olaño riwakajé. Mil jarechí ja'apájika ejomi, namakápo'ojo piño napumí chuwá.
66020006	Pu'ují ajopana tukumá makápo'ojeño pechu i'imajika raú. Tupana le'ejena wani ne'emajíkale, unká ne'emalaje Tupana liyá kupákejanami. Nephá wani Tupana, Jesucristo wa'até, ja'apí. Na'apiyá nawakára'aje kajrú ina'ukena mil jarechí ketana.
66020007	Mil jarechí ja'apájika ejomi, Tupana wa'atéjeri, je'echú chiyaje, me'etájeri Jiñá Chi'inárikana chaya, rácho'okoloje ulawí matajnáka'aru chiyá penaje.
66020008	Rejomi ri'imajé piño pajlakaje nakú. Ripajlaje piyuke ina'uké, eja'awá chu i'imakaño wa'até, ajopana wa'até, ajopana wa'até ke. Gog te'eré, Magog te'eré e i'imajíkaño wa'até ripajlaje. Chapú péchuruna Tupana nakú ne'emajika. Jiñá Chi'inárikana awakátajeri neká nenókakoloje penaje. Íki'iruna wani ne'emajika.
66020009	Piyuke nate'eré eyájena awakájeño Israel michú lakénami te'eré nakojé. Netaje Jerusalén, pajimila Tupana wátakare cha, nakapichátakaloje riká penaje. E'iyonaja kera'athani ja'ajó je'echú chiyá nachá. Riká aú chapú Tupana nakú péchuruna kapichajo.
66020010	Rejomi rika'ajé Jiñá Chi'inárikana kera'athani, azufre aú lukúna'ako chojé. Kaéja kajruni ke riká. Ina'uké wa'até pajlájeri riká. Kaja naki'ichami richojé ilé kamejeri kaje, apú wa'até kemákeri rinakuwá mapeja: "Tupana puráka'alo ja'apátajeri nuká", ke. Re najña'ajé rijwa'até chapú kaje yajwé panaku we'echú, eyá lapí ketana wa'até. Ilé ke ne'emajika re matajnako.
66020011	E nomá pajluwaja ñáka'ajori kajruni, jareni ri'imaká. Nawakára'ajerijlo penaje ri'imaká. Nomá kaja richu yá'ajero yá'ako richu. E nomá eja'awá, je'echú wa'até, kapichako sujwí keja rawa'ayá. Unká ramalo reyá a'ajná ño'ojó.
66020012	E nomá kaja taka'akaño tára'ako rijimaje, ilé yá'aro nawakára'ajeri ñáka'aro chu jimaje. Piyukeja neká tára'año rijimaje. Ajopana chaje i'imakaño, ajopana ja'apejé i'imakaño, kele tára'año rijimaje piyukeja. E kaja rijme'etá ripapérane, apú papera wa'até. Ií i'imari lana'akéjami richu, neká i'imajeño rijwa'até matajnako. Apú kemari kaja taka'akaño nakú meke nala'akana. Ripapérane chu nanaku kemakana i'imari. Meke nala'ajika, marí eja'awá chu ne'emaká wakajé, loko'opáneje rila'ajika neká palá.
66020013	Juni jalomi jakú kaja taka'akaño i'imaño. Neká kaja tára'año rijimaje. Kaja taka'akaño, unká jema'alaño Tupana ja'apiyá, péchumi i'imari napukuna chu. Neká tára'año piño rijimaje. Neká, unká jema'alaño Tupana ja'apiyá, péchumi i'ijnari apú napukuna chojé. Re piyuke kaja taka'akaño tára'año rijimaje. Rejomi rimá nanaku mékeka nala'akana. Mékeka nala'ajika marí eja'awá chu ne'emaká wakajé, loko'opáneje riwajájika neká.
66020014	E Tupana ka'arí pu'uwaré la'akaño péchumi kera'athani kajruni chojé. Richojé kaja rika'á taka'akaje. Kaéja kajruni ke riká kera'athani. Ilé kaje aú nakapichó piño Tupana liyá.
66020015	Apú papera chu ina'uké ií i'imari lana'akéjami. Nekaja kalé i'imajeño matajnako Tupana wa'até. Unká ií i'imalaje lana'akeja apú papera kaje chu, naka'ajé kajruni kera'athani chojé.
66021001	Kaja je'echú, eja'awá paineko i'imakare, kapicharo. Ñaké kaja juni jalomi kapichako rijwa'até. Pumí chiyó nomá wajé je'echú, wajé eja'awá wa'até.
66021002	E nuká, Juan, amari Tupana le'ejé pajimila Jerusalén witúka'aka je'echú chiyá Tupana i'imaká eyá. Nawakako wakajé ri'iwapaniperu lamá'atayo rokó palá wani ripé. Ñaké kaja riká pajimila i'imaká lamá'atakejami ke rijló.
66021003	E noma'á apú kemaká kaphí Tupana i'imaká eyá: "Iyaká'o. Chuwa Tupana i'imajika ina'uké wa'até, rile'ejena ina'ukénaja ne'emajika. Tupana yuréjero kaja najwa'ateja.
66021004	Tupana jalákajeri nejlú chiyá nejlú jalá. Unká taka'akaje i'imalaje re najló; unká kaja namálaje chapú kaje yajwé; unká kaja neyálaje; unká kaja namálaje kewini yajwé. Unká ri'imalaje, júpimi ri'imaká eja'awá chu, ke", ke rimaká.
66021005	E ya'aró ñáka'ajori chu kemari: "Chuwa nula'ajika piño piyuke nakaje wajé". E rimá nojló: "Pilana'á marí papera kaje chojé. Kewákaje nupuráka'alo, ina'uké pechu i'imakáloje kaphí richojé penaje".
66021006	E rimá piño: "Kaja. Nuká keño'ótari piyukeja nakaje i'imaká; nuká kaja tajátajeri riká piyukeja. Núrupi chu makára'ataño, wátaño juni i'irakana. Ñaké kaja wátaño najluwa kajmuchaji, najló no'ó riká, ne'emakáloje matajnako nujwa'até raú penaje. Mapeja no'oká ina'ukejlo riká, unká riwemí i'imalá.
66021007	Nuká kemari kaphí nochojé tára'ajeñojlo ne'emakáloje nuyani ke, kaphí napechu i'imakare chojé nu'umakale. Ilé ke ri'imajika unká jácho'olajeño Nupuráka'alo ja'apiyá jema'akana chiyajlo.
66021008	Eyá ajopánajlo ri'imajé chapú. Marí ke i'imakaño ne'emakale pachá, ri'imajé najló chapú: ina'uké piyá kero'ojeño; unká kaphí kalé péchuruna Tupana chojé, unká ina'ukélaruna, ina'uké nójeño, namanaicho la'ajeño ajopana wa'até, lawichú kaje la'ajeño, lejñákaje la'ajeño, pu'ují péchuruna nakaje jenami nakú, nemakare naku: 'Wachi'inárikana riká', ke; eyá pajlákachina. Ilé ke i'imakaño i'imajeño kajruni jiyá, azufre aú lukúna'ako chu. Ilé ke nakapichájiko piño Tupana liyá".
66021009	E pajluwaja Tupana wa'atéjeri iphari nunaku. Iyamá kuwá'ata kele, maapami ke nomákarena, nakiyana ri'imaká. Tiyela nakapi ke, nala'akáloje chapú eja'awá chu i'imakaño raú penaje ne'emaká. Pajluwaja nanakiyana iphari nunaku, rimá nojló: "Pi'ijná nujwa'até, nuya'atachi pijló Oveja i'irí yajalo i'imajíkayo".
66021010	E Tupana wa'atéjeri wá'ari nupechu kajruni wani ipuré ejo. Yenoje ri'imaká. Riká nakiyá riya'atá nojló Tupana le'ejé pajimila Jerusalén. Nomá riwitúka'aka je'echú chiyá, Tupana eyá.
66021011	Kajrú mejáma'atani Tupana le'ejé i'imaká rinaku. Jipa, kawemí nojé wani ke nomaka riká. Kawemí nojé jipa ií jaspe, riká ke ri'imaká. Jamarálani, cristal ke nomaka riká.
66021012	Kurara kajruni, yenuwa chipúka'ari rinakuwá. Jipa nakiyá la'akanami ri'imaká. Iyamá iphata ji'imaji nakojé (12) kele rinumaná i'imaká apú eyá, apú eyá ke. Iyamá iphata ji'imaji nakojé kele kaja Tupana wa'atéjena, je'echú chiyájena, tára'año rinumaná wa'aphé. Rinumaná nakú lana'akéjami i'imari. Israel michú lakénami a'ajútaya michuna ií i'imari lana'akéjami rinaku.
66021013	Weji keleno ke rinumaná i'imaká. Kamú jeño'oká ejo pitá weji kele rinumaná i'imaká. Eyá ripara'alá chojé pumitá i'imari weji kele kaja. Eyá apo'ojó pitá, ripara'alá chojé pumitá, weji kele kaja rinumaná i'imaká. Kamú já'ako ejo pitá, weji kele kaja rinumaná i'imaká.
66021014	Iyamá iphata ji'imaji nakojé kele jipa pitaró kurara ja'apiwá. Jesucristo (El Cordero, Oveja i'irí) wakára'akarena ií i'imari lana'akéjami rinaku.
66021015	Tupana wa'atéjeri, pura'akaro nujwa'até i'imaká, ña'arí pajimila wapherecha jená. Oro nakiyá la'akanami ri'imaká, rijña'akare aú rená. Rijña'á kaja kurara jená, rinumaná jená wa'até.
66021016	Rejeno waja pajimila chita i'imaká. Kamíta'achi ke ri'imaká. Rená ña'ajona aú Tupana wa'atéjeri ña'arí rená. Dos mil doscientos kilómetros ketana riwapherecha i'imaká; ñaketana kaja yenuka ri'imaká.
66021017	Rijña'á kaja kurara yenuka jená. Sesenta y cuatro metros ketana yenójeka ri'imaká. Ketana rená ña'akó rile'ejé rená ña'ajona aú.
66021018	Jipa, jaspe palá nojé nakiyá la'akanami, kurara i'imaká. Oro wani nakiyana la'akanami pajimila i'imaká. Jamáralani ke ramako wíluru ke.
66021019	Palá nojé jipa, kawemí nojé pato'oró jipa nakuwá, kurara ja'apiwá to'okó nakú. Ripalacha penaje ri'imaká, palá ramako raú. Marí kaje jipa to'oró ra'apiwá: jaspe, apú zafiro, apú ágata, apú esmeralda,
66021020	apú crisoprasa, apú jacinto, apú kaja penaje ií i'imari amatista.
66021021	Re nakaje kawemí nojé wani, rií perla. Riká waja i'imari rinumaná itájona apú, apú ke. Iyamá iphata ji'imaji nakojé kele rinumaná i'imaká. Pajlúwa'alano waja perla i'imaká rinumaná itájona. Pajimila e'iyowá iñe'epú to'oró, oro nakiyá la'akanami ri'imaká. Jamáralani, wíluru ke ramako.
66021022	Unká nomala re Tupana ñakaré, ina'uké pechu i'imakáloje pu'ují rinaku richu penaje. Unká na penaje ri'imalá, Tupana i'imakale re Ri'irí Jesucristo wa'até. Piyuke la'ajeri Tupana; nawakára'ajeri kaja riká.
66021023	Unká kaja kamú, keri, kaje i'imalá re. Unká na penaje ri'imalá, Tupana i'imakale mejáma'atani ke najló. Ri'irí i'imari nakamaré.
66021024	Ina'ukena, ajopana te'eré eyájena, ajopana te'eré eyájena ke, amájeño rikamaré chojé. Piyuke ajopana, ajopana ke, wakára'ajeño i'ijnatájeño nakaje palá nojé, kawemí nojé rejo.
66021025	Pajimila numaná yuréjero me'etákeja we'echú ketana. Unká netalaje riká, unkale lapí i'imalaje re.
66021026	Palá nojé nakaje ajopana, ajopana ke, kapi i'imajíkare ne'ejnataje riká pajimila ejo.
66021027	Unká ne'ejnatálaje nakaje pu'uwaré nojé rejo. Unká kaja pu'uwaré la'ajeño, unká ina'ukélaruna, kajena i'imalaje re. Unká kaja pajlákachina i'imalaje re. Kaja Tupana lana'arí ina'uké ií Ri'irí papérane chu, ne'emakáloje matajnako rijwa'até re penaje. Nekaja kalé i'imajeño re.
66022001	E Tupana wa'atéjeri ya'atarí nojló juni, kajmuchaji a'ajeri inajlo penaje. Jamarálani wani ri'imaká, cristal ke jamaraka. Tupana i'imari Ri'irí (Oveja i'irí, el Cordero) wa'até. Re ripomi i'imaká.
66022002	Iñe'epú i'ijnari pajimila jiwami chuwá. Riká iñe'epú jiwami chuwá juni to'oró pe'iyowá. Iyamá pumitano riturenó a'awaná lapa'akó. Inajlo kajmuchaji a'ajona penaje riká a'awaná i'imaká. Keri keja rarúka'ajika. Pujana ke ripaná i'imaká, ajopana, ajopana ke i'imakáloje peyajwéruna raú penaje.
66022003	Unká Tupana yerúka'ala nakaje chaje riká pajimila e'iyá, palá waja nakaje i'imakale re. Tupana i'imajeri nawakára'ajeri Ri'irí wa'até. Pu'ují rijwa'atéjena pechu i'imajika nanaku re.
66022004	Namaje riká. Rií i'imajeri lana'akéjami napulá nakú.
66022005	Unká lapí i'imalaje re; unká kaja kamú i'imalaje re; unká kaja nakamaré i'imalaje re. Unká na penaje ilé kaje i'imalaje najló, Tupana i'imajíkale mejáma'atani ke najló re. Nawakára'ajeri riká. Rijwa'atéjena wakára'ajeño i'imajeño kaja rijwa'até. Matajnako ne'emajika rijwa'até.
66022006	E Tupana wa'atéjeri, je'echú chiyaje, kemari piño nojló: "Kewákaje marí puráka'aloji iná a'akáloje iná nakojó riká penaje. Tupana a'arí Ripechu ripuráka'alo ja'apátajeñojlo. Riká penájemija kaja Tupana wakára'ari nuká majó, numakáloje ra'apiyá jema'ajéñojlo mékeka ri'imajika meketana i'imajemi yukuna", ke rimaká nojló.
66022007	Rimá piño nojló. Jesús kemari: "Jema'á. Meketana i'imajemi nuphaje ka'ajnó. Palani ri'imajika a'añó nanakojó marí puráka'alojijlo", ke rimaká nojló.
66022008	Nuká, Juan, jema'arí mékeka nemaká. Nomá kaja nakaje i'imajíkare ya'atakó nojló. Marí kaje aú nujláma'o Tupana wa'atéjeri ji'imá nakojé, nupechu i'imakale pu'ují rinaku. Riká ya'atarí nojló nakaje nomákare i'imaká. Raú nujláma'o ri'imá nakojé.
66022009	E rimá nojló: "Pila'aniña ilé ke nuká. Nakaje la'ajeri nuká Tupánajlo. Piká, ke kaja nuká. Tupana puráka'alo ja'apátajeño, marí papera kaje puráka'alo a'akaño nanakojó, kele nakiyana kaja nuká. Ñakele pipechu i'imá Tupana nakú pu'ují, unká nunaku kalé", ke rimaká nojló.
66022010	Rimá piño: "Pimicho'otániña ajopana liyá marí puráka'aloji, nakaje i'imajíkare nakú rimakale. Meketana i'imajemi ri'imajé marí puráka'aloji kemaká ke.
66022011	Riphájika rená chojé wakajé, pu'uwaré la'ajeñó i'imajeño kaja keja pu'uwaré la'ajeñó. Unká ina'ukélaruna i'imajeño kaja keja unká ina'ukélaruna. Palá la'akaño i'imajeño kaja keja palá la'akaño. Tupana ja'apiyá i'imakaño i'imajeño kaja keja Tupana ja'apiyá i'imakaño", ke rimaká nojló.
66022012	Jesús kemari piño: "Jema'á. Meketana i'imajemi nuká i'ijnajeri piño ka'ajnó eja'awá nakojé. Nujña'ajé nujwa'ató nakaje ina'uké la'akare wemí. No'ojé najló riwemí. Nakaje nala'akare loko'opáneje no'ojé najló riwemí pajluwano, pajluwano ke.
66022013	Nuká keño'ótari piyukeja nakaje eja'awá chu i'imakare; nukaja kaja tajátajeri piyuke riká", ke rimaká.
66022014	Rimá: "Pu'ují péchuruna neká yuriño naliyó pu'uwaré nala'akare, ne'emakáloje palá péchuruna reyá a'ajná ño'ojó penaje. Neká ajñájeño a'awaná icha, a'arí inajlo kajmuchaji, iná i'imakáloje matajnako raú penaje. Neká i'imajeño kaja pajimila je'echú chu i'imakare e.
66022015	Eyá marí ke i'imakaño unká i'imalájeño riká pajimila e: lejñaño, namanaicho la'ajeño ajopana wa'até, ina'uké nójeño, kele unká i'imalájeño re. Pu'ují péchuruna nakaje jenami nemakare nakú: "Wachi'inárikana riká", ke, unká kaja i'imalájeño re. Pajlákachina, unká kaja i'imalájeño re. Ilé kajena unká i'imalájeño Tupana wa'até.
66022016	E rimá piño nojló: "Nuká, Jesús, wakára'ari nujwa'atéjeri je'echú chiyá, ri'imakáloje nakaje i'imajíkare yukuna ijló penaje. No'opiyá jema'ajeño awakaño apa'alá chojé, apa'alá chojé ke. Nekajlo riyukuna yurejo. Nu'umaká eja'awá chu wakajé, 'David michú lakemi riká', ke nemájika nunaku. Iwijrí, patari lapiyami, ke nuká.
66022017	Tupana Pechu, Jesucristo ja'apiyá jema'ajeño, kele kemaño Jesucrístojlo: "Majó pi'ijná", ke. Imá ñaké kaja rijló, ke numaká marí puráka'aloji jema'ajéñojlo. Núru'upi chu makára'ataño wátaño juni i'irakana. Ñaké kaja iwátajika ee Jesucristo liyá kajmuchaji, ikeja'a riliyá riká, ra'achí ijló riká. Raú i'imajé matajnako rijwa'até. Mapeja ra'ajika ijló riká, unká riwemí i'imalaje.
66022018	Nuká, Juan, kemari marí puráka'aloji jema'ajéñojlo: Apiyákaniña marí puráka'aloji. Unká kemalájeño richuwaja rinaku, apichátajeño kari ripuráka'aloji lana'akéjami. Pachá namaje chapú kaje yajwé rimakare nakú marí papera kaje chu.
66022019	Unká ja'apátalajeño ajopánajlo rimakare nakú marí papera kaje chu yukuna ke kaja, unká i'imalájeño matajnako Tupana wa'até rile'ejé pajimila e. Marí papera kaje chu rimá riká pajimila nakú.
66022020	Jesucristo amari marí puráka'aloji. Rimá: "Ke jo'ó riká. Meketana i'imajemi nu'ujnajé ka'ajnó", ke. Ñaké riká. "Pi'ijná majó", ke numaká, wawakára'ajeri Jesucrístojlo.
66022021	Nuwata piyuke iká i'imaká palá wawakára'ajeri Jesucristo palamane aú. Ñaké ri'imajika.
