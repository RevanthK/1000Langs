40001001	A wo li nwer nyi et'tohngo ji Jisos Kraist lohng no, ji jolo mmon a Devid, Devid ji jolo mmon no Ebraham.
40001002	Ebraham jele Aisik. Aisik jel Jekob. Jekob jel Juda, a abon bako.
40001003	Juda jele Peres, go Sera. Nnyehn ebo, bo jo lung-e re Tamar. Peres jel Hesron. Hesron jel Ram.
40001004	Ram jel Aminadab, Aminadab jel Nason. Nason jel Salmon.
40001005	Salmon jel Boas. Nnyehn Boas, bo jo lung-e re Rehab. Boas jel Obed. Nnyehn Obed, bo jo lung-e re Rut. Obed jel Jesi.
40001006	Jesi jel Devid ji jolo ntul. Devid ji jolo ntul jel Solomon. Nnyehn Solomon tohko jol nkal Uraya.
40001007	Solomon jel Rehoboam. Rehoboam jel Abija. Abija jel Asa.
40001008	Asa jel Jehosafat. Jehosafat jel Joram. Joram jel Usia.
40001009	Usia jel Jotam. Jotam jel Ehas. Ehas jel Hesekaya.
40001010	Hesekaya jel Manase. Manase jel Amon. Amon jel Josia.
40001011	Josia jel Jekonia, a abon bako, ngare nyi anebe Bebilon ba bob abone Israel, tahm a bo go Bebilon.
40001012	Ngare nyi bo ma bob abone Israel, tahm a bo go Bebilon, owo Jekonia kehm jele Sealtiel. Sealtiel jel Serubabel.
40001013	Serubabel jel Abiud. Abiud jel Eliakim. Eliakim jel Asor.
40001014	Asor jel Sadohk. Sadohk jel Akim. Akim jel Eliud.
40001015	Eliud jel Eleasar. Eleasar jel Matan. Matan jel Jekob.
40001016	Jekob jel Josef ji jolo nlum a Meri. Meri ji jolo nnyehn Jisos, Jisos ji bo kpo lung-e re Kraist.
40001017	Bomo goji Ebraham, nde nne l'jel mmon, mmon tahm jel ntem mmon ano ano tete ba rehng go ngare nyi Devid, babnde nne jolo ewubu ane ani. Bomo goji Devid, nde nne l'jel mmon, mmon tahm jel ntem mmon ano ano tete ba rehng ngare nyi bo bobo abone Israel, tahm a bo go Bebilon, babnde nne jolo ewubu ane ani. Bomo ngare nyi bo bobo abone Israel, tahm abo go Bebilon, nde nne l'jel mmon, mmon tahm jel ntem mmon ano ano tete ba rehng ngare nyi Kraist, babnde nne jolo ewubu ane ani.
40001018	Ana wo bo jele Jisos Kraist. Nnyehn Jisos, bo jo lung-e re Meri. Ngare nyi bo ma lam elbal abola Josef, Josef tikem noongo a Meri, Meri sa ela go nsahm Etingi Etohko.
40001019	Josef nlum ewe jolo nnobeljina nne. Á sebem re á sono Meri. Á sebe mbang ana nyi á bahk-e tene, ane k'wuk.
40001020	Eji Josef jo tir nsol nyio kpee, enjel nyi Esowo kehm bake, ba kpir-e go nlem, kehm-e tongo re, “Josef ji mmon no Devid, ka kpe fahl elkoko Meri go elbal! Tibre ela bi á ma sa o, á sa go nsahm Etingi Etohko.
40001021	Á bahke jele mmon, no a bahk-e gungu mbing re Jisos (ji lohngo re nt'tahre). Tibre á bahke tahre ane ebe yehke go bo abiafem.”
40001022	Nsol nyia kpee limi, eji alum nya Ntul Esowo bungu sehng goji nnyehnamahr l'lohko jol go etingitingi, nya á bungu re,
40001023	“Mmongungu a nnenkal, (Ngbahme nyi bo kala n'noongo a ne) bahke sake ela, jel mmon no nlum, no bo bahke jo lung-e re Emanuel.” (Ji lohngo re, “Esowo li a nahre”).
40001024	Josef nyahme kan go ellu, á kehm limi ana enjel nyi Ntul Esowo tong-e no, á feere song ko Meri go elbal.
40001025	Á tikem noongo a ne tete á jel ngbokambang a mmon ewe no nlum. Josef kehm-e gungu mbing re Jisos.
40002001	Jisos, bo jel-e go Betlehem ji Judea ngare nyi Herod jolo ntul. Owo akahnkahn ane kehm lohngo go ero nfam ba go Jerusalem,
40002002	ba kehme elbahbe re, “Mmon no na, no bo m-e jel, no li ntul no Jus? Tibre wahr ebnyehn elonlo eje go ero nfam. Owo wahnge e ba no re wahr ba kak-e.”
40002003	Eji ntul a Herod wuku ano, eltim kehm-e jokko, a aneb Jerusalem kpee.
40002004	Owo á kehm lungu atubesi abalimajom, a at'tibi ba atahm, bo ba kono edi ajehng. Á kehm bahbe bo re, “Kraist jio, bo bahk-e jele gan?”
40002005	Bo kehm-e faange re, “Go Betlehem ji Judea. Tibre ana wo nnyehnamahr Esowo nyono no re,
40002006	“ ‘Wahn Betlehem ji Juda, wahn erennge ejahbe sang go mbang anyehng anyehng go ellong atubesi ajahbe nya li go Juda. Tibre go egahne ellong wo, ntubesi bahke lohngo, no bahke ba fili Israel, ane ebame.’ ”
40002007	Herod kehm lungu akahnkahn ane bao, tahm a bo go nkpohko, song bahb bo ekahmekahme ngare nyi elonlo jio lohngo no.
40002008	Owo á kehm tumu bo tv go Betlehem, a elle ni á tubu bo re, “Songen, wahn song seb mmon noo nob nob! Ń l'song seb-e nyehn, lim-m wahn, me n kahn, eji me n l'tob je song kak-e fvfo.”
40002009	Eji bo ma wuk ana ntul bungu no, bo kehm tahme. Elonlo ji bo jo nyehn go ero nfam kehm gboko bo mbang tete song yiimi edi ji mmon noo jolo no.
40002010	Eji bo kpe nyehn elonlo jio yim no, bo bele eyebatahng sehng, fere jo g'geere.
40002011	Bo kehm yele ekp'kpa, song nyehn mmon, a Meri nnyehn, gbo jamme alahng, kak mmon. Bo kehm soro lennge abam ebo, yehke agul, frankinsens, a mmir, yare mmon.
40002012	Esowo kehm rehke bo go nlem re, bo k'kpe feere goji Herod. Owo bo kehm sehnge mbang nyindiki kehnge.
40002013	Ngare nyi akahnkahn ane bao ma tahm fi, owo enjel nyi Esowo kehm ba kpiri Josef go nlem, kehm-e tongo re, “Tahm, wo rod mmon, a nnyehn, be, song go Ijipt, kang ona tete me n kpe ba tong-a. Tibre Herod yahke ba mmon noa seb re á wul.”
40002014	Josef kehm tahme, rod mmon, a nnyehn, bo tahm atv atv song rehng go Ijipt.
40002015	Owo á jolo no tete Herod kpo, eji l'lohko jol ana Ntul Esowo bungu sehng goji nnyehnamahr re, “N lungu mmon ewame go Ijipt, á lohng ba.”
40002016	Herod sebe kan kahn re, akahnkahn ane m-e nehm, atahng kehm-e rake tete. Á kehm tumu ane, bo song wul abon ba nlum kpee go Betlehem, a abon ajahbe ba li sennge o kak, ba ma kang bomo nnya ebal feere ndi, tib ana á wuku goji akahnkahn ane bao bada ngare nyi elonlo lohngo no.
40002017	Ngare nyio nyi lohko lim ana nnyehnamahr Jeremaya bungu no re,
40002018	“Bobwuk ewahl ane go Rama, ewahl ji ane ma biingi aling, fere kp'lingi ndon ndon. Resel kp'lingi abon ebe. Bo kak-e eltim, jol eltim we tikem naange, tibre bo kpeem li elikiliki.”
40002019	Ngare nyi Herod ma kpo, owo enjel nyi Ntul Esowo kehm kpe song kpiri Josef go nlem, eji á jolo go Ijipt, kehm-e tongo re,
40002020	“Tahm, rod mmon, a nnyehn, wo feere a bo go ndi nyi Israel. Tibre ane ba jo seb re bo ba wul mmon bobkpo.”
40002021	Josef kehm tahme, rod mmon, a nnyehn, feere a bo go ndi nyi Israel.
40002022	Eji Josef wuku re, Arkelaus ebko nji nyi nde Herod, kp'fili Judea, á kehm kehme elfahle eljeke o. Owo Esowo kehm-e kpe rehke go nlem, Josef kehm tahme go ejang bi Galili,
40002023	song lene go ejahbe ji bo kpo lung re Nasaret, eji l'lohko jol ana abanyehnamahr Esowo bungu no re, “Bo bahke jo lung-e re nne a Nasaret.”
40003001	Ngare nyio Jon ji nwohngalahb kehm lohngo ba, ba kehme elbungu go elka emahng nio ni Judea re,
40003002	“Yaangen elkpin enahne, tibre etul bi Esowo ebkabbe.”
40003003	Jon wo jolo nne no nnyehnamahr Aisaya jo bung bada ne, eji á jo bung re, “Nne noa, kp'rabe go elka emahng re, ‘Tuungen mbang nyi Ntul bum-e. Limen mbang t'tor, nyi á bahke sehnge.’ ”
40003004	Nsol nyi Jon jo kak, bo limi go anyar nyam nyi bo kpo lung re ekamel. Á jo gbaange egbaange ji bo limi go ngunyam. Á jo li agohrobi, fere jo yab akehng ekon.
40003005	Ane jo lohngo go Jerusalem je go ege, a ane ba jolo go Judea kpee, go ane kpee ba lene ajahbe nya jolo egbuk ebbal ebbal bi aya ma bo kpo lung re Jodan.
40003006	Bo jo fvvrv abiafem ebo, á jo wohngo bo alahb go Jodan.
40003007	Eji Jon nyehne aneb Farisi, a anebe Sadusi gbalee kp'bake re á wohngo bo alahb, á kehm tongo bo re, “Wahn ane ba li ana akumbad ba! Nne awo tong-n re, ḿ bahke foro go erakatahng ji Esowo ji kp'bake?
40003008	Limen nsol nyi bahke tibi re, wahn eblohko yaange elkpin enahne.
40003009	Kana kpe laange, fere jo bung go egahna ntim re, ‘Ebraham wo li nso ejahre.’ N kp-n tongo re, Esowo bahke ma ko atal nyaa, lim abon ka Ebraham.
40003010	“Bobtoobo elfuk bum, ni bo bahke kiimi alohk nti, melle nti nyio. Eti ajehng ajehng ji tohko kab akab nya nno, bo bahke mehle tub, fere rod kak agun.
40003011	“N kp-n wohngo alahb mao ma egbokondon. Nne no kp'bake toon-m wo ga gbal sehnge me. Jol me n fuumem re me n sol akpaketa enye. Á bahk-n wohngo alahb go Etingi Etohko, a agun.
40003012	A fili ed'da go ebo, kp'febe arasi enye. Á bahke kpuku arasi enye, song kak go ege ekp'kpa, fere jahm awal go agun nya l'k'tiki lahme elahmelahme.”
40003013	Ngare nyio Jisos kehm tahme go Galili, song rehng go Jodan goji Jon re Jon wohng-e alahb.
40003014	Jon jo gare re á sahd-e, kehm-e tongo re, “Kehn wo wo nobo re wo wohngo na me alahb, wo ma fere ba na ga egame.”
40003015	Owo Jisos kehm-e faange re, “Nong jol ano! Tibre fuumu re wahr lim nsol kpee nyi Esowo sebe re wahr lim.” Jon kehm taame.
40003016	Tvtv o eji Jisos ma bel ewohngalahb, á kehm lohngo go alahb. Ngare nyio ejahbetul Esowo eblennge ka-e. Owo á kehm nyehne etohko ji Esowo go elfoongo ni ebbehl kp'badde abake, kehm ba jol a ne.
40003017	Owo bo kehm wuku ellum go ejahbetul Esowo ni bungu re, “A wo li akor-m mmon ewame, no kpo kor-m s'sehng.”
40004001	Etingi Etohko kehm yehke Jisos, song kak go elka emahng re nnehm gar-e.
40004002	Eji Jisos ma bade elne njal nfung atahl abal, owo njal kehm-e yame.
40004003	Nnehm kehm bake, ba tong-e re, “A l'jol Mmon Esowo, tong atal nyaa siingi abred.”
40004004	Jisos kehm-e faange re, “Bo nyono go nwer Esowo re, ‘Abred nya nya sang wahnge nne kpo kpin, á kpo bel elkpin go ellum anehng anehng ni lohng go nnyo mi Esowo.’ ”
40004005	Nnehm kehm rodo Jisos, tahm a ne go mbarebare ejahbe, song kun-e go elkong etahk Esowo,
40004006	kehm-e tongo re, “A l'jol Mmon Esowo, yehb, wo ba gbo go ndi! Tibre bo nyono go nwer Esowo re, “ ‘Esowo bahke tongo enjel enye bada na. Bo bahk-a gbiiri go bo abo, eji a l'k'ba jahre akpade enya go eltal.’ ”
40004007	Jisos kehm faange re, “Bo t'tob nyon go nwer Esowo re, ‘Ka gare Esowo, Ntul ewa!’ ”
40004008	Nnehm kehm kpe rod Jisos, tahm a ne go ewong ji sahb w'wahre, fere tib-e ajahbe kpee nya li go njini, a ellub ni bo kpi no,
40004009	kehm-e tongo re, “M bahk-a kake nyaa kpee, a l'jamme alahng kak-m.”
40004010	Owo Jisos kehm-e tongo re, “Nnehm, tahm-m go esamahr! Tibre bo nyono go nwer Esowo re, ‘Esowo, Ntul ewa wo wo, a bahk-e jo kak. Ye ntahngtahng wo, a bahke fere jo lok-e.’ ”
40004011	Nnehm kehm-e soro yake. Babenjel soro ba kak-e ebo.
40004012	Eji Jisos wuku re, Jon, bo m-e kak ngbekobo, á kehm tahme eje, song rehng go Galili.
40004013	A kehm tahme go Nasaret, fere song lene go Kapenium ji jolo kohlo eto ji Galili, go ndi nyi abone Sebulon, a ba Naftali,
40004014	eji l'lohko jol jang jang ana nnyehnamahr Aisaya bungu no re,
40004015	“Ndi nyi abon Sebulon, a ba Naftali, ba lene ejang bio bi eto ji Galili li no, egbuk Jodan jehko go Galili jio ji ane ba ki nyi Esowo,
40004016	ane bao ba jehk go ejannge ebnyehn egburu ellennge. Ane bao ba nong go emel elkv, edi ebkehme bo lennge.”
40004017	Bomo ngare nyio asongo Jisos kehm kehme etib ebe tiingi re, “Senngen njahm go egahne abiafem! Tibre etul bi Esowo ebkabbe.”
40004018	Eji Jisos jo jen go nkpe eto nyi Galili, á kehm nyehne abasahre nsahre, ane na abal, noko jolo Saimon ji bo jo lung-e re Pita, noko, bo jo lung-e re Andru ji mmonannyehn Pita. Bo kake erim alahb.
40004019	Owo Jisos kehm tongo bo re, “Tahmen toon-m, m bahk-n limi ń fere jo bim ane.”
40004020	Bo kehm soro tahm arim ebo sa, tahm toon-e.
40004021	Jisos kehm kpe sehng asongo, kpe song nyehn ane abal bako. Noko, bo jo lung-e re Jems. Noko, bo jo lung-e re Jon, mmonannyehn Jems. Bo jolo abon Sibidi. Bo woomo go egbang, jo baade arim ebo, a Sibidi nde ebo. Owo Jisos kehm lungu bo.
40004022	Bo kehm soro tahm egbang sa, tahm nde ebo sa, tahm toono Jisos.
40004023	Jisos kehm tahme, jo yannge go Galili kpee, jo tib ane go bo ntahk ero, fere jo tiingi nnoobo etib bio bi etul bi Esowo, fere jo lim ane, bo nob elkohn eyam abehng abehng.
40004024	Ane kpee ba jolo go Siria wuku kan elgahm ene, owo bo kehm koko aneb ayam kpee ba go ege, ba jo yam ajoobo ayam tvv, fere jo nyehn ajoobo arem, a ane ba bele abi atohko go bo a ntim, a aneb eyam atatehk, a ane ba ma banne. Jisos limi bo kpee, bo nob.
40004025	Ellong ane gbalee ba jo toon-e, egom jindiki lohng go Galili, egom jindiki lohng go Dekapolis, egom jindiki lohng go Jerusalem, egom jindiki lohng go Judea, egom jindiki lohng go egbuk Jodan jehko.
40005001	Eji Jisos nyehne ellong ane bao, á kehm tahme go ewong. Á ji kan a me, abat'toono ebe kehm bake go ege.
40005002	Á kehm kehme bo tib re,
40005003	“Elfuulu li ka ane ba ma gbo ekpak bio bi etohko. Tibre etul bi Esowo li ka bo.
40005004	“Elfuulu li ka ane ba jehk ndon ndon. Tibre bo bahke kake bo eltim.
40005005	“Elfuulu li ka ane ba kpi nnaange eljini. Tibre bo bahke bele njini ana ejum elehke elkv ebo.
40005006	“Elfuulu li ka ane ba kp'sahb s'seb re bo li eno go esamahr bi Esowo. Tibre bo bahke lehke eno.
40005007	“Elfuulu li ka ane ba, ane kpo fili bo ndon. Tibre bo bahke tob fili Esowo ndon.
40005008	“Elfuulu li ka ane ba ntim ebo li saang. Tibre bo bahke nyehne Esowo.
40005009	“Elfuulu li ka ane ba kpo seb elkoono. Tibre bo bahke jo lung bo re abon ba Esowo.
40005010	“Elfuulu li ka ane ba, bo kp'nohko bo tib eji bo kp'limi nsol nyi li go etingitingi. Tibre etul bi Esowo li ka bo.
40005011	“Elfuulu li ka-n, ane l'jo su-n, fere jo nohk-n, fere jo kiimi elkohn efahnge anehng anehng lak-n tib go egame esi.
40005012	“Belen eyebatahng, wahn jo geere. Tibre eltuuru enahne ni li go ejahbetul Esowo kp'gbale. Ano wo bo jo tob nohk abanyehnamahr Esowo ba tohko jol, wahn kehm jini.
40005013	“Wahn ba li akang ma njini. Elyebe akang l'lohng go akang, bahke limi renan, kehm kpe yebe? Nehm kpe nob ellahbe. Bo bahke sale na wohng go, ane jo kadde sehng.
40005014	“Wahn ba li ellennge ni njini. Ejahbe ji bo si kunu go ewong nehm kpe ma biiri.
40005015	Nnene limm, no kpo nyaale et'rekahng, rod ejeere konngo. Á bahke rodo na kunu go ejum ji bo kpo kunu at'rekahng. Owo bahke yake ka ane kpee ba wob ekp'kpa jio.
40005016	Nong, ellennge enahne ni ń kpi no jo ya go esamahr ane, eji bo l'nyehn nnoobo enyahne nyi ń kpo lim, fere jo tehk nso ejahne no li go ejahbetul.
40005017	“Kana tir re m ba re me m ba range atahm nya Moses, a eltibi ni abanyehnamahr tibi no. M baam re me m ba range, m ba re me n gohro ba lim, biingi go nseenge.
40005018	Etingitingi, n kp-n tongo re, Eji elbung abola ndi kpeke li, mmonr'rohka mmojum awohng awohng no atahm nehm range tete rehng es'kohro ji nsol kpee bahke male.
40005019	“Owo fvfo, nne awohng awohng no l'yuudu nr'rohka mmontahm awohng awohng, afi á tibi ane ano, ye wo bahke ga jol nkpak go ejahbetul Esowo sehnge ane kpee. Nne awohng awohng no l'bum atahm, fere jo t'tib, ye wo bahke jolo nj'joka nne go ejahbetul Esowo.
40005020	“N kp-n tongo re, ń nehm ma yel go ejahbetul Esowo, sehngem re, eno ejahne ji ḿ bahke lehke go esamahr Esowo sehnge ji at'tibi ba atahm, a Bab Farisi.
40005021	“Wahn ebwuk ana bo tongo ane ba jolo mahne mahne re, ‘Kana jo wul nne! Nne awohng awohng no l'wul nne, bo bahk-e koko, tahm ane go elam.’
40005022	Wo, me n kp-n tongo re, Nne awohng awohng no eltim l'rak-e tob mmonannyehn, bo bahk-e koko, tahm a ne go elam. Nne awohng awohng no l'su mmonannyehn, bo bahk-e koko, tahm a ne go esub. Nne awohng awohng no l'tong mmonannyehn re, ‘Egboolo ji!’ yeblim ebi ji bo bahk-e koko, song kak go ellulagun.
40005023	“A l'ko ayare ba a nya go edi njom alimi, a l'fere buumu ona re, ń li go ntong awahn a mmonanne,
40005024	yake ayare enya bum kohlo edi njom alimi jio, wo feere, tohko song bung ntong nyio mal, fere koono a mmonanne, wo kehm feere ba ka ayare enya.
40005025	Jo koono a nnekv ewa elwaare, eji ngare kpeke li, eji nnekv ewa l'ki-a song kak esub, nlamalam rod-a kak mbehresi go ebo, á rod-a song kak ngbekobo.
40005026	Etingitingi, n kp-a tongo re, Owo a bahke woomo tete a gohro gal mbong nyi a bele no, jol ederi ajehng ajehng nehm sa.
40005027	“Wahn ebwuk ana bo bungu re, ‘Ka jo lim erehbe!’
40005028	Wo, me n kp-n tongo re, Nne awohng awohng no l'yehke amahr enye kunu nnenkal re á noongo a ne, yeblim abiafem nya erehbe go ege eltim.
40005029	Elmahr eboblum ena l'wahng re wo lim abiafem, luudu ro go! Ga nob re ejum ngubjing enya demme, sehnge re bo rod ngubjing enya kpee, song kak go ellulagun.
40005030	Eboblum eba l'wahng re wo lim abiafem, kim tub go! Ga nob re ejum ngubjing enya tan, sehnge re bo rod ngubjing enya kpee, song kak go ellulagun.
40005031	“Bo kpe bung re, ‘Nne awohng awohng no l'yehke nkal ewe elbal, nong á nyon nwer ka-e, nyi á me yehke elbal.’
40005032	Wo, me n kp-n tongo re, Nne awohng awohng no l'yehke nkal ewe elbal, eji nnenlum nondiki ki noongo a ne, á kp-e limi re á lim erehbe. Nne awohng awohng no l'ko nnenkal no bo m-e yehke elbal, á kp'limi erehbe.
40005033	“Wahn ebtob wuk ana bo tongo ane ba jolo mahne mahne re, ‘Ka jo tir go edaange! Ka kane enyam bi a nyame no go esamahr bi Ntul Esowo!’
40005034	Wo, me n kp-n tongo re, wahn k'jo tir nkpel anyehng anyehng. Kana jo tir elbung! Tibre elbung, eti etul ji Esowo ji.
40005035	Kana jo tir ndi! Tibre ndi, etikunakpade eje ji. Kana jo tir Jerusalem! Tibre Jerusalem, ejahbe ji egburu ntul ji.
40005036	Ka jo tir esi eja! Tibre a nehm ma lim ellv esi anehng re, jol mbarebare, jol a nehm ma lim re, jol nnyakenyake.
40005037	“Nong, wahn jo faange re, ‘Ee,’ tohko jol ano, ‘E'ee.’ Ellum anehng anehng ni l'jol sehnge ano, lohng goji Ebinne jio.
40005038	“Wahn ebwuk ana bo bungu re, ‘Nne no l'wa ntem elmahr, bo tob wa-e elmahr. Nne no l'bahk ntem elmahn, bo tob bahk-e elmahn.’
40005039	Wo, me n kp-n tongo re, Kana jo sahde ebi nne go eko! Nne l'rum-a elkpal go ekpoko eboblum, sennge ekpoko ebobkal ka-e, á kpe-a rum.
40005040	Nne no l'gbaame ewobo eja re á kp'koko, kpe yake nkud enya ka-e.
40005041	Nne no l'bob-a re, wo jen mmal anyehng a ne, jen mmal ebal a ne.
40005042	Nne no l'lem-a ejum, ka-e! Nne no l'ba re á ba yaame ejum go ega, ka-e!
40005043	“Wahn ebwuk ana bo tongo re, ‘Nne ebjing ewa bahke jo kor-a, nnekv ewa jo sab-a.’
40005044	Wo, me n kp-n tongo re, Nong, anebekv ebahne jo kor-n. Jo biren nnoobo tv ane ba kp-n suku! Jo limen nnoobo ka ane ba kpo ko-n ekv! Jo kaken ero ka ane ba kpo ka-n ebi mbol mbol, a ane ba kpo nohk-n,
40005045	eji ń l'jol abon ba Nso ejahne no li go ejahbetul. Tibre á kpo lim njul enye jo ya tub abi ane, a anoobo ane. Á kpo na elahb ka ane ba ma li eno, a ane ba ma li ebi.
40005046	“Anv, ane ba ń kpo kor bo, bo l'kor-n, eltuuru anii Esowo bahk-n tuuru? Anv, abakokatak kpehme lim anoa?
40005047	Ń l'jo kak abonane ejahne nnyo ba ba, anv, nkpokosi ejum anyi nyi ḿ ma lim? Anv, ane ba ki nyi Esowo kpehme lim anoa?
40005048	Jolen saang, wahn k'bel elem ajehng ajehng, ana Nso ejahne no li go ero li saang.
40006001	“Kunen ekpu, eji ń l'k'jo lim nnoobo enyahne go esamahr ane, tohko jol ano, Nso ejahne no li go ero wahn nehm tuuru.
40006002	Ngare anyehng anyehng nyi a l'lim nnoobo, ka jo tooro yannge, ana ane ba kpo tib elbo go ekp'kpa ero, fere jo jen alab nfam, eji ane l'jo tehk bo. N kp-n tongo re, Eltuuru ebo ebsehng mbang.
40006003	A l'lim nnoobo, nong, ebobkal eba k'kahn ji eboblum eba kp'limi,
40006004	eji nnoobo enya nyi a kp'limi l'k'jo jol gbul gbul gbuul. Nso no kpo nyehn nsol nyi ki li gbul gbul gbuul bahk-a tuuru.
40006005	“A l'kehme ero kak, ka jo lim ana ane ba kpo tib elfuumu elfuumu. Kpo kor bo re bo jo mehl yiimi go ekp'kpa ero, fere yiimi elatahkgur, jo kak ero, eji ane l'nyehn bo. Etingitingi, n kp-n tongo re, Eltuuru ebo ebsehng mbang.
40006006	A l'kehm kake ero, yel go ega nkimi. Eji a ma bam mbu tv elna, wo kehm kake ero ka Nso no ane l'ki-e ma nyehn. Nsoo no kpo nyehn nsol nyi ki li gbul gbul gbuul bahk-a tuuru.
40006007	“A l'kehm kake ero, ka jo lim ewok mbol mbol, ana ane ba ki nyi Esowo kpo lim. Ane bao ba kpo tir re, Esowo bahke wuku bo, tib eji bo kp'kake alaabe aro.
40006008	Kana jol ana bo! Tibre Nso ejahne kp'kahne nsol nyi ń kp'sebe, jol ń kehm-e bahbe.
40006009	Ana wo nobo re wahn jo kak ero re, “Nso ejahre no li go ero, nong, mbing enya jol saang.
40006010	Yake etul eba ba. Nong, mbang enya lim, afi jolo go ndi, afi jolo go ero.
40006011	Ka-r ejum alehke ji l'biingi a nahre lela.
40006012	Jo tahm ka-r go egahre abiafem, ana wahr kpo tahm ka ane ba lim-r abiafem.
40006013	Ka lim, e yel go elgaare. Jo tahr-r yehke go abiafem.
40006014	“Ń l'tahm ka ane go bo ab'bi nya bo lim-n no, Nso ejahne no li go ero bahke tob tahm ka-n go egahne ab'bi.
40006015	Ń tohko tahm ka ane go bo ab'bi nya bo lim-n no, bahke limi renan, Nso ejahne kehm tob tahm ka-n?
40006016	“Ń l'kehme elnahne njal bade, kana jo gehn asamahr, ana ane ba kpo tib elfuumu elfuumu kpo lim. Bo kpo gbod asamahr ebo, eji ane l'kahn re, bo kpi elbo njal bade. Etingitingi, n kp-n tongo re, Eltuuru ebo ebsehng mbang.
40006017	A l'kehme elna njal bade, jo ru esamahr, wo fere jak esi,
40006018	eji ane l'k'kahn re, a kpi elna njal bade, sehngem Nso no ane kil-e elnyehne wo bahke kahne. Nso no kpo nyehn nsol nyi ki li gbul gbul gbuul bahk-a tuuru.
40006019	“Kana jo kpu nsol afang bum elnahne go njini nyia, edi ji bahke biili amahn, etan fere wo, awajv fere wa yel ba v.
40006020	Ga nob re wahn kpu nsol afang bum elnahne go ejahbetul Esowo, edi ji l'k'tiki biili amahn, etan l'k'ma wo, awajv l'k'ma wa yel song v.
40006021	Tibre eltim ena bahke tiki jol edi ji afang enya li no.
40006022	“Elmahr ni li ana et'rekahng ka ngubjing. Elmahr ena l'jol sange sange, ngubjing enya bahke bele ellennge.
40006023	Elmahr ena l'jol ab'bi ab'bi, ngubjing enya bahke jolo ejannge ejannge. Ellennge ni wob-a go atahng l'fere kpiidi, jol ejannge, nkom ejannge nyi bahke jolo tete, jol nyi nse sang.
40006024	“Nnene limm, no bahke ma loko nde na ebal. Á bahke koko noko ekv, noko jo kor-e. Tohko jol ano, á bahke lake na awohng, fere jo daange noko. Ń nehm ma loko Esowo, fere jo loko akpohko.
40006025	“Ana wo wahnge n kp-n tongo re, Kana jo tiiri bada nsol nyi ḿ bahke jo li, fere jo w'wo, a nsol nyi ḿ bahke jo kak go ngubjing. Elkpin sang ga gbal sehnge nsol alehka? Ngubjing sang ga gbal sehnge aboma?
40006026	Nyehnen nruk ana bo kp'fonngo go elbung yannge. Bo kpehme bahm nsol. Bo kpehme kpa. Bo kpehme sol, song lake go abuungu. Nso ejahne no li go ero wo kpo le bo. Anv, wahn sang ga gbal sehnge nruka?
40006027	Nne awo ewahne no bahke kpe ma budu abon nnya go ege elkpin, eji á kp'tiiri ana?
40006028	“Jen ji wahnge ń kp'tiiri bada nsol ngubjing? Nyehnen ana at'tul nkpad kpo gbal go emahng. Bo kpehme nyennge lim eltum. Bo kpehme jamme nsol kak elbo.
40006029	N kp-n tongo re, Jol Solomon go ege ellub á liibem ana at'tul nyao.
40006030	Ana Esowo kpo liibi ajele nya li go emahng, nya kpo kpin lela lela, behna bo jahm fi, jen ji wahnge á l'ki-n tob liibi, wahn ji kp'kahn taame ntiil?
40006031	“Owo fvfo nobo re wahn k'jo tiiri, fere jo bung re, ‘Ejum aji e bahke jo li, fere jo wo, fere jo kak go ngubjing?’
40006032	Nsol nyia nyi ane ba ki nyi Esowo kpo tiiri. Wo, wahn, Nso ejahne no li go ero kp'kahne re, nsol nyia kpee nobo re wahn bel.
40006033	Ga nob re wahn gbo mbang tiiri bade etul bi Esowo, ana ḿ bahke lehke eno go ege esamahr. Á bahk-n budu nsol nyehko kpee.
40006034	“Kana jo tiiri bade nya behna! Nong behna tiiri bade elne. Efung abehng abehng kpo bel afemfem nyanye. Wahn, kana jo budu at'tiiri nya nyahne!
40007001	“Kana jo lam ane bako, eji Esowo l'ki-n tob lam.
40007002	Tibre go mbang ny'nehm nyi ń kpo lam ane bako, nyi nyi Esowo bahke tob ko lam-n. Ana ń gare no ka, ano wo Esowo bahke tob gare ka-n.
40007003	“Jen ji wahnge a kp'seenge mmolsahk no wob mmonanne go elmahr, a kil eltiiri bada nkporti nyi wob go ega elmahr?
40007004	A bahke sahbe renan, tong mmonanne re, ‘Nong, me n yehk-a mmolsahk no wob-a go elmahr,’ eji nkporti wob-a go elmahr?
40007005	Wobnob tane! Tohko gbo mbang yehke nkporti go ega elmahr, eji a l'mal nyehn, yehke mmolsahk no wob go elmahr mmonanne.
40007006	“Kana jo ka ebv nsol Esowo nyi li eje eje, eji bo l'k'tahm kehm-n eljaake. Kana jo rod amohkesol ro tv akuk, eji bo l'k'kadde go bo akpade.
40007007	“Bahben, ḿ bahke bele. Seben, ḿ bahke nyehne. Kahden, bo bahke lennge mbu ka-n.
40007008	Tibre nne awohng awong no l'bahb, á bahke bele. Nne no l'seb, á bahke nyehne. Nne no l'kahd, bo bahke lennge mbu ka-e.
40007009	“Nne awo ewahne no bahke kake mmon ewe eltal, á l'bahb-e re á ka-e nsol alehke?
40007010	Afi á bahke rodo nnyo ka-e, á l'bahb-e re á ka-e nsahre?
40007011	Wahn ji li na abi ane, ń kp'kahne ana ń kpo ka abon ebahne nsol nyi nno, l'lim renan, Nso ejahne no li go ero l'ki-n tob ka nsol nyi nno, ń l'bahb-e?
40007012	“Nsol kpee nyi ń kp'sebe re ane bako jo lim ka-n, nyi nyi ḿ bahke tob jo lim ka bo. Ń l'lim ano, wahn ebbum atahm nya Esowo, a alum nya abanyehnamahr bungu no.
40007013	“Sehngen go nfiidifiidi eti mbu jio! Tibre mbang nyi li rehng go ellulagun, mbang elfohk elkul nyi, eti mbu eje kp'kpange. Ane gbalee ba kp'sehnge ona.
40007014	Wo, mbang nyi li rehng go elkpin, mbang asodaroongo nyi. Eti mbu eje li fii. Ane ba kp'nyehne mbang nyio li ntiil.
40007015	“Jo gberen akimfahnge abanyehnamahr. Bo kpo ba go egahne, jo ba lim, are ejoro bi. Wo, go bo atahng bo li, are abibbib enyam bi.
40007016	Go bo akab wo, ḿ bahke bo liingi. Anv, asokonso, nne kpo j'je song bong akab avaina? Agasame, nne kpo je song bong akab afiga?
40007017	“Eti ji nno ajehng ajehng kpo kab anoobo akab. Esabsab eti kpo kab abi akab.
40007018	Eti ji nno nehm ma kab abi akab. Esabsab eti nehm ma kab anoobo akab.
40007019	Eti ajehng ajehng ji tohko kab anoobo akab, bo bahke gbahke kak agun.
40007020	Go bo akab wo fvfo, ḿ bahke bo liingi.
40007021	“Nne awohng awohng sang no kpo lung-m re, ‘Ntul, Ntul!’ bahke yele go ejahbetul Esowo, sehngem ye ji kp'limi ji Nsoo no li go ero tong-e no re á lim bahke yele.
40007022	Efung bio ane gbalee bahk-m bahbe re, ‘Ntul, wahr sang jo nyehn amahr go ega mbinga, fere jo kam abi atohko yehke go ega mbinga, jo lim akpokosi gbalee go ega mbinga?’
40007023	Owo m bahke kehm tongo bo re, ‘Me, wahn n nehme kahn. Fak-m wahn go esamahr, wahn aneb ab'bi ba!’
40007024	“Fvfo, nne awohng awohng no l'wuk alum enyame, fere jo lim, á li ana ekahnkahn nne ji si etahk eje kunu go ekpartal.
40007025	Elahb kehm ba na, nnyel kehm yele, kuumu agbunggbung, rehng etahk jio, nfeb kehm kehme ellimi, jo gbul etahk jio. Tikem gbo. Tibre á si kunu go ekpartal.
40007026	“Nne awohng awohng no l'wuk alum enyame, k'lim, á li ana egboolo nne ji si etahk eje kunu go erikehndi.
40007027	Elahb kehm ba na, nnyel kehm yele, kuumu agbunggbung, rehng etahk jio, nfeb kehm kehme ellimi, jo gbul etahk jio. Etahk jio kehm gboko, wa r'rere r'rere.”
40007028	Eji Jisos ma bung nsol nyia mal, eltibi ene kehm kpoko ellong ane bao esi.
40007029	Á jo tibi bo ana nne no kpi nsahm. Á joom tib ana at'tibi ebo ba atahm.
40008001	Jisos kehm badde go ewong jio, ellong ane gbalee tahm toon-e.
40008002	Nne abili kehm lohngo ba go ege, kehm ba jamm-e alahng, kehm bungu re, “Nsoo, l'kor-a, a li-m ma lim, n nob.”
40008003	Jisos kehm tanne ebo ebe, koor-e, kehm bungu re, “Kor-m kor, wobnob!” Tvtv ona á kehm soro nob abili enye.
40008004	Owo Jisos kehm-e tongo re, “Ka tiki tong nne awohng awohng, wobwuka? Song goji nlimajom, wo song tib-e elna, fere lim njom nyi Moses tibi no, eji l'jol ejum ntianse ka ane.”
40008005	Eji Jisos rehnge go Kapenium, ntubesi a nsoja no Rom kehm bake, ba kpir-e, kehm-e gboongo
40008006	re, “Nsoo, nlokeltum ewame noa go etahk, kp'yame g'ga, jol á nehme ma jen.”
40008007	Jisos kehm-e tongo re, “M bahke bake ba lim-e, á nob.”
40008008	Owo ntubesi a nsoja noo kehm-e faange re, “Nsoo, me n fuumem re wo ba yel go egame ekp'kpa. Lub bung na bung ellum, nlokeltum ewame bahke nobo.
40008009	Tibre me n li nne no wob nne go elwo. N tob kpi nsoja nyi wob-m go elwo. N l'tong noo re, ‘Song!’ á tahm. N l'tong noka re, ‘Ba!’ á ba. N l'tong nlokeltum ewame re, ‘Lim jia!’ á lim na lim.”
40008010	Eji Jisos wuku ano, kehm-e kpoko esi. Á kehm tongo ane ba jo toon-e re, “Etingitingi, n kp-n tongo re, elkohn eltaame ana nia n ka nyehn a nyehn go Israel.
40008011	N kp-n tongo re, Ane gbalee bahke lohngo go ero nfam, a erede nfam ba ji a Ebraham, a Aisik, go Jekob go ejahbetul Esowo, jo li nsol a bo.
40008012	Wo, abon ntul ba jol lehke etul, bo bahke rodo bo, ro kak edi ji nkom ejannge li no. Owo ane bahke jo ling, fere jo kono amahn.”
40008013	Owo Jisos kehm tongo ntubesi a nsoja noo re, “Song kehnge! Ana a ma taame, ano wo bahke jolo ka-a.” Ngare ny'nehm ona nyi nlokeltum ewe nobo eyam ebe.
40008014	Jisos song rehnge kan etahk Pita, á kehm song nyehn nnyehn nkal a Pita nong kp'yame arumbum.
40008015	Á kehm-e kooro go ebo, á kehm soro nob arumbum nyao, kehm soro tahm, kehm-e kehme elloko.
40008016	Eji elgung ba no, ane kehm koko ane gbalee ba bele abi atohko, ba go ege. Á kehm kame bo abi atohko nyao kpee yehke go ege ellum, fere lim aneb ayam kpee, bo nob,
40008017	eji l'lohko jol ana Esowo bungu sehng goji nnyehnamahr Aisaya re, “Á rodo elleenge enahre, fere sol ayam enyahre.”
40008018	Eji Jisos nyehne ellong ane gbalee ba ma ba yiimi senng-e kak, á kehm tongo abat'toono ebe re, “Wahr tahmen egbuk jehko!”
40008019	Owo nt'tibi atahm awohng kehm bake go ege, ba tong-e re, “Nt'tibi, m bahk-a toono rehng edi ajehng ajehng ji a fi no.”
40008020	Jisos kehm-e faange re, “Akpangang kpi abing nya bo kpo woomo. Nruk kpi ntahk nyi bo kpo kang. Wo, Mmon no nne, edi ellohko esi ajehng ajehng á kpimm.”
40008021	Nne noko no jolo nt'toono Jisos kehm-e tongo re, “Nsoo, nong, me n tohko song kpa nsoo kak.”
40008022	Owo Jisos kehm-e faange re, “Tahm toon-m, nong, akvne kpa atem akvne kak!”
40008023	Jisos kehm yele go egbang, abat'toono ebe tahm toon-e.
40008024	Owo egburu nfeb nyi nnen a nnen kehm ba kehme ellimi go eto jio, ebuku jo lim, bulu egbang. Ngare nyio Jisos jo l'lal.
40008025	Abat'toono ebe kehm jeke go ege, song nyahm-e, kehm-e tongo re, “Nsoo, tahr-r, e kp'tane na a!”
40008026	Jisos kehm faange bo re, “Jen ji wahnge ń kp'fahle ana, wahn ji kp'kahn taame ntiil?” Owo á kehm mehle yiimi, kehm nyame nfeb, a ebuku. Edi kehm naange soom.
40008027	Owo kehm kpoko ane bao esi. Bo kehm bungu re, “Elkohn nne awo anae, no kpo bung tong nfeb, a ebuku, bo wuk-e?”
40008028	Jisos kehm bake go Gadara ji jolo go egbuk eto jehko. Owo ane abal kehm lohngo edi ji alahm akvne jolo no, ba wan-e. Bo bele abi atohko go bo atahng. Bo jo mennge sehng. Jol nne awohng awohng joom sahb, sehng mbang nyio.
40008029	Owo bo kehm biingi tiim re, “Anv, Mmon no Esowo, jen ji e kpi no me atemtem? Anv, a ba na re wo ba kak-r erema, eji ngare kala biinga?”
40008030	Ellong akuk jolo ona kpidi kpidi, jo li nsol.
40008031	Abi atohko kehm gboongo Jisos re, “A l'kehm-r kame yake, nong, wahr song yel akuk nyao go atahng.”
40008032	Owo Jisos kehm tongo bo re, “Songen!” Bo kehm soro lohng, song yel akuk nyao go atahng. Ellong akuk nio kehm soro rehm abahl, song fooro agbunggbung eto jio, yel go alahb tan.
40008033	Ane ba jo baabe akuk nyao, kehm soro be ebo tahm, song rehng go nla ejahbe, song tooro kpee, fere tooro ejum ji ma lim ane ba bele abi atohko.
40008034	Ejahbe jio kpee kehm tahme, song kpiri Jisos. Eji bo song nyehn-e, bo kehm-e gboongo re, á lub tahm ejahbe jio song.
40009001	Jisos kehm yele go egbang, siiri eto jio, song rehng go ege ejahbe.
40009002	Ane bandiki kehm koko mbanne nyi noongo go edilnong ba a ne go ege. Eji Jisos nyehne eltaame ebo, á kehm tongo mbanne nyio re, “Mmon ewame, bob eltim! Abiafem enya, me n tahm ka-a.”
40009003	Owo at'tibi ba atahm bandiki kehm kehme elbungu atemtem re, “Nne noa kp'suku Esowo, eji á ma rod elne bum ana Esowo.”
40009004	Jisos k'kahn ntir atahng ebo, owo á kehm bungu re, “Jen ji wahnge ń kp'tiri elkohn abi nsol ana nyao go egahna ntim?
40009005	Anv, jen ji ga riidi, n l'tong-e re, ‘Abiafem enya me n tahm ka-a,’ afi n l'tong-e re, ‘Tahm, wo jen!’?
40009006	M bahk-n tibi re, Mmon no nne kpi nsahm go njini nyia nyi á bahke ma tahm ka nne go ege abiafem.” Owo á kehm tongo mbanne nyio re, “Mehl, wo rod edilnong eja, song kehnge!”
40009007	Nne noo kehm mehle yiimi, tahm eje kehnge.
40009008	Eji ane bao nyehne ano, bo kehm kehme elfahle, fere jo tehk Esowo bi ma ka ane elkohn nsahm ana nyio.
40009009	Jisos kehm tahme edi jio. Eji á jo sehng asongo, á kehm nyehne nne no jehk go ege a nji etak, no bo jo lung-e re Matiu. Owo á kehm-e tongo re, “Tahm toon-m!” Matiu kehm soro tahm toon-e.
40009010	Efung abehng eji Jisos jolo go etahk Matiu, jo li nsol, abakokatak gbalee, a aneb ab'bi jolo a ne o, go abat'toono ebe fvfo, tob jo li nsol.
40009011	Egom Farisi jindiki nyehne kan ano, bo kehm tongo abat'toono ebe re, “Jen ji wahnge nt'tibi ewahne kpo li nsol edi ajehng a abakokatak, go aneb ab'bi?”
40009012	Jisos kehm wuku ana bo jo bung, kehm faange re, “Ane ba li nob nob kpehme seb nlimakahm, sehngem ane ba kp'yame ba ba kpo seb nlimakahm.
40009013	Songen, wahn song kpili bade ana edi nwer Esowo jia lohngo no, ji bungu re, ‘Njom sang n kp'sebe, ndon nyi.’ M baam re me m ba lung anoobo ane, m ba re me m ba lung aneb ab'bi re bo ba gbo ndon.”
40009014	Abat'toono Jon ji nwohngalahb kehm bake goji Jisos, ba bahb-e re, “Jen ji wahnge wahr, a Bab Farisi, e kpo kono elnahre njal bade, abat'toono eba kil jo bade?”
40009015	Owo Jisos kehm faange bo re, “Anv, atem nlumanne li ma ji ndon ndon go elkak elbala, eji nlumanne kpeke li a boa? Efung bahke rehnge bi bo bahke rodo nlumanne go bo ellong, tahm a ne. Ngare nyio nyi, bo bahke kehme elbo njal bade.
40009016	“Nnene limm, no bahke koko mmojang mbomo no nfenfe, song baade nk'kula mbomo. Á l'lim ano, mmojang mbomo no nfenfe nehm yiimi. Nk'kula mbomo mio bahke kpe kv edi jio budu sehnge ana wuku wuku.
40009017	Nnene limm, no bahke yaange amahm ma kp'fahle kak go nk'kohko eyahbe. Á l'lim ano, eyahbe jio bahke bahnge na, amahm sale. Nobo re nne ko amahm ma kp'fahle, song yaange kak go eyahbe nfenfe. Eyahbe nfenfe jio, a amahm bahke jolo nob nob.”
40009018	Eji Jisos jo bung nsol nyia tong bo, owo ntubesi a Jus awohng kehm lohngo ba, ba jamm-e alahng, kehm bungu re, “Mmon ewame kp'na kpoko. Ba wahr tahm, wo ba koor-e ebo, eji á l'fere bel elkpin.”
40009019	Jisos kehm tahme toon-e, a abat'toono ebe fvfo.
40009020	Mmonankal awohng no alung sa-e go nnahb ewubu a nnya ebal, kehm kehme Jisos toono go njahm, kehm kooro es'sili nsubu enye.
40009021	Tibre á bungu go ege eltim re, “N l'lub kooro nsubu enye nyi nyi, m bahke nobo.”
40009022	Jisos kehm keebe, nyehn-e, kehm-e tongo re, “Mmon ewame, bob eltim! Eltaame ena ni ma-a lim, a ma nob.” Ngare ny'nehm ona nyi nnenkal noo kehm soro nob.
40009023	Owo Jisos kehm ba rehng go etahk ntubesi noo, ba nyehn aneb ase, a ane ba ba elkv, bo kp'kubu ase, jo lim ewok.
40009024	Á kehm tongo bo re, “Tahmen, tibre mmon noa ka kpo, á kp'lale na.” Owo bo kehm-e elwolo.
40009025	Bo kame kan ane bao yehke me, Jisos kehm yele ekp'kpa song jabbe mmonse nkal noo go ebo, á kehm mehle ji.
40009026	Eka jio kehm yeere na yeere ejahbe jio kpee.
40009027	Jisos kehm tahme edi jio, jo jen asongo. Awakamahr ane abal kehm-e kehme eltoono, fere jo rabe re, “Mmon no Devid, nong, wahr lub fil-a ndon!”
40009028	Eji Jisos yele go ekp'kpa, awakamahr ane bao kehm ba kpir-e. Owo Jisos kehm bahbe bo re, “Anv, ń kp'taame re m bahke ma lim ejum ana jiaa?” Owo bo kehm taame re, “Ee nsoo.”
40009029	Jisos kehm kooro bo go amahr, kehm bungu re, “Nong, jol ana ḿ ma taame.”
40009030	Amahr ebo kehm soro lennge. Jisos kehm bungu a bo t'tahne re, “Kana tiki tong nnene!”
40009031	Bo kehm tahme, song tooro tong ejahbe jio kpee ji Jisos ma lim.
40009032	Eji ane bao kp'tahme asongo, ane bako kehm koko nkamme ba ane go ege, nyi bele ebi etohko go ege atahng.
40009033	Jisos kehm kame nne noo ebi etohko jio yehke, nne noo soro kehme elbungu. Ane bao kehm kpoko bo esi. Bo kehm kehme elbungu re, “Elkohn ejum ana jia, e ka nyehn a nyehn go Israel.”
40009034	Bab Farisi kehm bungu re, “Ntul a nnehm wo ka-e nsahm re á jo kam ane abi atohko yehke.”
40009035	Jisos kehm tahme, jo yannge ajahbe nya nnen, a nya nse kpee. Á jo tibi ane go bo ntahk ero, fere jo tiingi bo nnoobo etib bi etul bi Esowo, fere jo lim ane, bo jo nob elkohn eyam abehng abehng.
40009036	Eji á nyehne ellong ane, bo kehm-e fili ndon. Tibre eko ebtan bo, nkakebo bo kpimm, bo jolo ana ejoro bi ki kpi mb'baabe.
40009037	Owo á kehm tongo abat'toono ebe re, “Egburu egbe jia, ji elkpake, wo, abalimeltum li ntiil.
40009038	Gboongen nfono egbe, eji á l'tum abalimeltum tv re bo ba kpa egbe eje.”
40010001	Jisos kehm lungu abat'toono ebe, ewubu ane abal tv elne, kehm kake bo nsahm re bo kam ane abi atohko yehke, fere lim ane, bo nob elkohn eyam abehng abehng.
40010002	Abing abatiingetib ewubu ane abal nya a. Ngbokambang, Saimon ji bo jo lung-e re Pita, go Andru mmonannyehn, go Jems ji mmon a Sibidi, a Jon ji mmonannyehn Jems,
40010003	go Filip, Batolomi, Tomos, go Matiu nkokatak, Jems ji mmon Alfeus, a Lebeus ji bo jo lung-e re Tadeus,
40010004	a Saimon ji jo seb re ejahbe eje lohng go elwo ni aneb Rom, go Judas Iskariot ji gungu Jisos.
40010005	Re Jisos kehm tumu ewubu ane abal bao, á tubu bo elle re, “Kana je ajahbe nya ane ba ki li Jus, a ajahbe Samaria.
40010006	Songen goji ejoro bi Israel bi ma tan.
40010007	Song bungen alum Esowo re, ‘Etul bi Esowo ebkabbe.’
40010008	Limen aneb ayam, bo nob, wahn lim aneb abili, bo nob, fere nyahme akvne go elkv, fere kam ane abi atohko yehke. “Ana n ka-n mbol mbol, tob kaan go mbol mbol.
40010009	Kana fili agul, a asilva, jol kana kak apene go egahne abam fili.
40010010	Kana fili abam efilibo, fere fili mbomo ebal ebal, a akpaketa, a nti efilibo. Tibre nlimeltum f'fuumu re á bel nsol alehke.
40010011	“Ejahbe ajehng ajehng ji ń l'song rehng, afi jolo egburu ejahbe, afi jolo mmojahbe no nse, seben nne no bahke kahne re, eltum enahne ni nno ni. Kangen a ne o tete wahn tahm ejahbe jio.
40010012	Ń l'yange go etahk nne, kaken bo nnyo.
40010013	Ane bao l'vvr-n, nong, elkoono ni ń kpi no jol a bo. Bo tohko fere vvr-n, elkoono ni ń kpi no bahke feere, ba tob-n.
40010014	Nne awohng awohng no tohk-n vvrv, k'wuungu atung go egahne alum, afi fere jolo ejahbe, tahmen edi jio, wahn kum ebtohko go egahne akpade.
40010015	Etingitingi, n kp-n tongo re, Go efung elam, elam ji ejahbe jio bahke bibi sehnge ji Sodom, a Gomorra.
40010016	“Anv, n kp-n tumu ana ejoro tv go ellong abi enyam. Jo bangen ana enyo, wahn fere jol ana mbehl nyi kil jo lim ebi ejum ajehng ajehng.
40010017	Jo gberen! Tibre ane bahk-n jo kak go esub, fere jo dv-n go bo a ntahk ero.
40010018	“Bo bahke jo ko-n, song yiimi go esamahr atubesi, a atul tib go egame esi. Nsol nyia nyi bahk-n jo lim, eji ń l'jo yiim-m ntianse go bo esamahr, a esamahr ane bako ba ki nyi Esowo.
40010019	Bo l'kak-n go esub, kana jo tiiri bada nsol nyi ḿ bahke bungu, jol ana ḿ bahke b'bung. Tibre ngare nyio bo bahk-n kake alum nya ḿ bahke bungu.
40010020	Tibre alum nya ḿ bahke bungu, nyanyahne sang, bahke lohngo goji Etohko ji Nso ejahne ji kp'bungu go egahne atahng.
40010021	“Abonanyehn nne bahke jo yake abonanyehn ka re bo wul. Babnde nne bahke tob jo yake abon ebo ka re bo wul. Abon bahke jo kpiidi kuumu babnde, jo jabbe bo ka, bo wul.
40010022	Nne awohng awohng bahke jo ko-n ekv tib go egama mbing. Nne no l'kpuumu tete rehng go es'kohro, ye wo bahke bele eltahre.
40010023	“Bo l'nohk-n go ejahbe jehko, been, song ejahbe jehko. Tibre etingitingi, n kp-n tongo re, Ń nehm ma tiki lim eltum go ajahbe Israel kpee mal, tete Mmon no nne feere ba.
40010024	“Nne no kp'kpili kpehme gbal sehnge nt'tibi ewe. Nlokeltum kpehme gbal sehnge nde.
40010025	Nobo re nne no kp'kpili tob taame go eyebatahng jol ana nt'tibi ewe. Nobo re nlokeltum taame, jol ana nde. Nfontahk, bo l'lung-e re ntul a nnehm, bahke limi renan, bo k'tob lung ane ebe ano?
40010026	“Kana jo fahl ane! Ejum ajehng ajehng limm, ji bo bulu no, ji Esowo l'k'lennge. Ejum ajehng ajehng limm, ji bo behre no, ji ane l'k'kahn.
40010027	Ejum ji n kp-n tongo a mbehr mbehr, ḿ bahke bungu gbul gbul gbuul. Ji m bungu go aw'wa tong-n, ḿ bahke bungu go elkab ane.
40010028	“Kana jo fahl ane ba kpo wul ngubjing, ba l'k'ma wul etohko. Fahlen ye jio ji bahke ma rannge etohko, a ngubjing go ellulagun.
40010029	Nne li ma gunu nruk ebal go are, ka mpene. Abehng abehng limm, bi bahke gboko go ndi, sehngem re no, Nso ejahne taame na.
40010030	Wahn, alv enyahne kpee nya li go egahne asi, bobfange.
40010031	Kana kpe fahl! Wahn ba ga lub sehnge nruk gbalee.
40010032	“Fvfo, nne awohng awohng no l'yiimi ntianse ka-m go esamahr ane, ye wo fvfo, m bahke tob yiimi ntianse ka-e go esamahr bi Nsoo no li go ejahbetul.
40010033	Nne awohng awohng no l'ten-m go esamahr ane, ye wo fvfo, m bahk-e tob ten go esamahr bi Nsoo no li go ejahbetul.
40010034	“Kana tir re, n ko elkoono ba a ni go njini nyia. M baam re me n ko elkoono ba a ni, m ba re me n ko ekahngkahng ba a bi.
40010035	M ba re ‘mmon fere kpiidi kuumu nde, mmon no nkal kpiidi kuumu nnyehn, nkal a nne kpiidi kuumu nnyehn nlum.
40010036	Nne, ane ebe ba bahke fere jol anebekv ebe.’
40010037	Nne no nde, afi jolo nnyehn, bo l'kor-e sehnge me, á fuumem a name. Nne no abon ebe l'kor-e sehnge me, á fuumem a name.
40010038	Nne awohng awohng no tohko rod ekros eje, tahm toon-m, á fuumem a name.
40010039	Nne no l'gare re á tahre elkpin ene, á bahke tane na elkpin ene. Nne no l'tane elkpin ene tib go egame esi, á bahke tahre na elkpin ene.
40010040	“Nne no l'vvr-n, á vvrv me. Nne no l'vvr-m, á tob vvrv nne no tum-m no.
40010041	Nne no l'vvrv nnyehnamahr, tib eji á kahne re nnyehnamahr Esowo wo, á bahke bele eltuuru ana ni nnyehnamahr kpo bel. Nne no l'vvrv etingitingi nne tib á li go etingitingi, á bahke bele eltuuru ana ni etingitingi nne kpo bel.
40010042	Nne awohng awohng no l'ka nne awohng go ellong abonse baa abon alahb re á wo, tib eji á kp'kahne re, nt'toono ewame wo, á bahke bele eltuuru go etingitingi.”
40011001	Eji Jisos tubu abat'toono ebe, ewubu ane abal, elle mal, á kehm tahme edi jio, song rehng go ajahbe Jus, jo bung alum Esowo, fere jo tib ane.
40011002	Eji Jon ji nwohngalahb ji woomo go ngbekobo wuku bada nsol nyi Kraist kp'limi, á kehm yehke abat'toono ebe tum tv-e.
40011003	Bo kehm song bahb-e re, “Wo wo li nne no Jon tongo re á kp'baka, afi wahr ji sik nne nondiki?”
40011004	Owo Jisos kehm faange bo re, “Feeren song goji Jon, wahn song tong-e bada nsol nyi ń kp'nyehne a, fere kp'wuku,
40011005	ana awakamahr kp'nyehne, abanne kp'tahme jen, aneb abili kp'nobo, alakatung kp'wuku, akvne kp'nyahme go elkv, akpak, bo kp'tiingi bo nnoobo etib.
40011006	Eyebatahng li ka nne no l'ki-m sel gbo.”
40011007	Eji abat'toono Jon ma feere fi, Jisos kehm bahbe ellong ane bao bada Jon re, “Elka emahng, eji ń jo je goji Jon, ń jo je re wahn song nyehn jen? Eljele ni nfeb kp'limi kp'neenga?
40011008	Anv, ejum aji ń jo j'je re wahn song nyehn abee? Nne no ma liibi nsol nyi nno a nnoa? Ane ba kpo liibi ano kpo jol go ntahk nyi atul.
40011009	Anv, ejum aji ń jo j'je o, jo song nyehn? Nnyehnamahr woa? N kp-n tongo re, Wahn ebnyehn nne no gbale sehnge nnyehnamahr.
40011010	Tibre Jon wo li nne no bo nyono go nwer Esowo bada ne re, ‘M bahke tumu ntiingetib ewame, á gbo-a mbang, song tuungu mbang bum-a.’
40011011	“Etingitingi, n kp-n tongo re, nnene limm, no ma j'jol go njini nyia no gbale sehnge Jon ji nwohngalahb. Nne no ga rede go ellong ane ba bahke lehke etul bi Esowo, á gbale sehnge Jon.
40011012	Bomo ngare nyi Jon ji nwohngalahb tete rehng anv, etul bi Esowo li go elkake nsahm kehm kuumu, aneb nsahm bahke kuumu go eko akake.
40011013	Atahm nya Moses, a abanyehnamahr Esowo kpee tete ba rehng ngare nyi Jon bungu bade etul bia.
40011014	L'kor-n taamen tv alum nyaa, nya li re, Jon wo li Elaija, ji bo bungu re á kp'bake.
40011015	Nne no kpi atung, nong, á wuk.
40011016	“Anv, m bahke koko ane ba li anv gara jen? Bo li ana abonse ba ma lohng elatahkgur kpi mbene lim. Egom jindiki tong egom jehko re,
40011017	“ ‘Wahr ebwor afiri ka-n, ḿ bahnem. Wahr ebling aling, wahn tobem ling fvfo.’
40011018	“Eji Jon ba no, á jo kono elne njal bade, amahm á joom wo. Ane re, á kpi ebi etohko go ege atahng.
40011019	Eji Mmon no nne ba no, á jo li nsol, fere jo w'wo, ane jo bungu re, ‘Nyehnen nlehke ebno noa, no kpo wo amahm, á li ntem no abakokatak, a aneb ab'bi!’ Nne l'kpur nsol nyi aneb elkahne kpo lim, owo á bahke tob kahn ana elkahne li no.”
40011020	Jisos kehm kehme ajahbe nya á ma ga lim akpokosi gbalee ebi ka, tibre bo ka gbo ndon.
40011021	“Eyuu a nahne, aneb Korasin! Eyuu a nahne, aneb Betsaida! Li re Taya, a Saidon nyehne agburu akpokosi ana nya wahn ma nyehn a, kehn bo jol gboko ndon wuku wuku, fere kak ajakensol, kpu atong, kak esi.
40011022	Wo, n kp-n tongo re, Efung elam bio, elam nehm ga bib a bo ana bahke bibi a nahne.
40011023	“Wahn aneb Kapenium, bo ma-n mehl wahre rehng go ejahbetul Esowo. Bo bahke fere rod-n, ro kak go ellulagun. Li re aneb Sodom nyehne agburu akpokosi ana nya ḿ ma nyehn a, kehn bo baa, kpeke li tete sik anv.
40011024	Owo n kp-n tongo re, Efung elam bio, elam nehm ga bib a Sodom ana bahke bibi a nahne.”
40011025	Ngare nyio Jisos kehm bungu re, “Nsoo, wo wo li Ntul go ero, a ndi. N kp-a tehke, tib eji a ma lennge abonbili nsol nyia nyi a behre re akahnkahn ane, a anebkul k'nyehn.
40011026	Tibre kor-a na re wo lim ano, Nsoo.
40011027	“Nsoo ebyake ejum ajehng ajehng kak go egame abo. Nnene limm, no kp'kahne Mmon, sehngem Nde ntahngtahng wo kp-e kahne. Nnene limm, no kp'kahne Nde, sehngem Mmon ntahngtahng wo kp-e kahne, a nne awohng awohng no Mmon kp'sebe re á lennge Nde tib-e.
40011028	“Baan go egame, wahn ane kpee ba ma lahng go elsolo nsol nyi kp'lubu. M bahk-n kake erekekv.
40011029	Taamen, wahn woom-m go elwo, fere jo kpili go egame. Tibre me n li soom, fere jol reed. Owo atohko enyahne bahke bele erekekv.
40011030	Tibre eltum ename riidem. Elsol ename ni m bahk-n sehke kp'yaare.”
40012001	Ngare nyio eji Jisos jo jen go mbang egbe efung Esabat, abat'toono ebe njal y'yam bo. Bo kehm kehme amohk nkohl monngo tv go arahn, jo li.
40012002	Eji Bab Farisi nyehne ano, bo kehm tongo Jisos re, “Nyehn ana abat'toono eba kp'limi ejum ji ki fuumu re nne lim efung Esabat!”
40012003	Jisos kehm faange bo re, “Ń ka lung a lung bade ana Devid njal yam-e no, a ane ebea?
40012004	Á song yele ekp'kpa Esowo, song li abred nya bo limi no bum go ekp'kpa Esowo jio, nya ki tohko f'fuumu re á li, a ane ebe, sehngem abalimajom ba ba fuumu re bo jo li.
40012005	Ń ka lung a lung go atahm nya Moses re, efung Esabat abehng abehng abalimajom ba kpo lim eltum go etahk Esowo kpo s'soodo ntahm nyi Esabat, jol ntahm nyio bo joom gbo.
40012006	“N kp-n tongo re, Ejum jia, ji gbale sehnge etahk Esowo.
40012007	Li re ń kp'kahne ana edi nwer Esowo jia lohngo no, ji bungu re, ‘Njom sang n kp'sebe, ndon nyi’, kehn ń kpehme ka ane ba ki gbo ntahm ebi.
40012008	Tibre Mmon no nne tob li nfono Esabat.”
40012009	Jisos kehm tahme edi jio, song rehng go etahk ero ajehng.
40012010	Nne jolo o, no ebo ebe lohngo no. Bo kehm bahbe Jisos re, “Anv, n'nob re nne lim ane, bo nob ayam ebo efung Esabata?” Tibre bo jo sebe ejum ji bo bahke koko ka Jisos ebi.
40012011	Owo Jisos kehm tongo bo re, “Anv, nne awohng ewahne l'bel njoro, njoro nyio l'fere gbo yel go elbing efung Esabat, á nehm song yehk-ea?
40012012	Anv, nne sang ga gbal sehnge njora? Ano wo wahng ka atahm enyahre bungu re, nne jo lim nnoobo efung Esabat.”
40012013	Owo á kehm tongo nne noo re, “Tanne ebo eba!” Á kehm tanne ebo, ebo fere feere ana wuku wuku, nob kpee ana ebo behko.
40012014	Bab Farisi kehm soro tahm, song lam kak-e, ana bo bahk-e wulu.
40012015	Eji Jisos sebe ano kahn, á kehm tahme eje. Ane gbalee kehm tahme toon-e. Á limi bo kpee, bo nob ayam ebo.
40012016	Á tongo bo re, bo k'tooro tong ane bako bada ne,
40012017	eji l'lohko jol ana Esowo bungu sehng go nnyo mi nnyehnamahr Aisaya re,
40012018	“Nyehnee, a wo li nlokeltum ewame no m ma yehke. Akor-m ejame ji kpo kor-m s'sehng. M bahk-e kake etohko ejame. Á bahke jo tiingi ane baka baka elam ejame.
40012019	Á nehm jo taange ntaange, fere jo rabe. Bo nehm jo wuk ewok eje go nla ejahbe.
40012020	Eljele ni ma bahne, á nehm wob. Et'rekahng ji kp'rede ellulu, á nehm lahme, tete etingitingi ba ko nji.
40012021	Go ege a mbing wo ane baka baka bahke jo kunu ekpu.”
40012022	Ane bandiki kehm koko nwakamahr nyi ki jo ma bung, ba a ne, nyi bele ebi etohko go ege atahng. Jisos kehm limi nne noo, á nyehn, fere bung.
40012023	Ellong ane bao kehm kpoko bo esi. Bo kehm bungu re, “Anv, mmon a Devid wo aa?”
40012024	Bab Farisi wuku kan a me, bo kehm bungu re, “Á kpo kam ane abi atohko yehke tib go nsahm nyi Belsebul, ntul a nnehm ka-e no.”
40012025	Jisos k'kahn ntir atahng ebo, kehm tongo bo re, “Ejahbe ajehng ajehng ji l'yab, jol ebo ebo, bahke tane na. Nfam anyehng anyehng nyi l'yab, jol ebo ebo, afi fere jol nlaaga, nehm yiimi.
40012026	Nnehm l'kam nnehm yake go, lohngo re eblehm ebyab. Ejahbetul eje bahke yiimi renan?
40012027	“L'fere jol re, n kpo kam ane abi atohko yehke go nsahm nyi ntul a nnehm, anv abon ebahne kpo kam bo yehke go nsahm anyii? Owo wahng ka bo bahke jolo ane ba bahk-n lame.
40012028	N kpo kam ane abi atohko yehke go nsahm nyi etohko ji Esowo, eblohng re, Esowo ebbadde ba go egahne, a etul etul ebe.
40012029	Nnene limm, no bahke ma wa etahk etahntahn nne yel, song kpu nsol enye tahm a nyi, sehngem re no, á tohko gbo mbang gba etahntahn nne jio alehke, á kehm ma yel, song kpu nsol enye.
40012030	“Nne no ki li ka me, á li nnekv ewame. Nne no tohk-m tob elkpiimi, no lun á kp'fare na faade.
40012031	Owo wahnge n kp-n tongo re, ane bahke ma bel eltahmeka go bo abiafem anyehng anyehng nya bo limi no, a eb'bi ajehng ajehng ji bo bungu no, sehngem ab'bi nya bo kpo bung bade Etingi Etohko, nya nya bo l'k'tiki bel eltahmeka.
40012032	Nne awohng awohng no l'bung eb'bi bada Mmon no nne, á bahke bele eltahmeka. Nne awohng awohng no l'bung eb'bi bade Etingi Etohko, á nehm bel eltahmeka, jol eying jia ji anv, afi fere jol eying ji kp'bake.
40012033	“Re wahn kehm jo bong anoobo akab nti, lohngo re ḿ bahke bahme na nnoobo eti. Ń l'bahm ebi eti, ḿ bahke bongo abi akab. Tibre go akab nya kabe no nya, bo bahke liingi eti jio.
40012034	Wahn ane ba li ana akumbad ba! Ḿ bahke ma bung anoobo nsol renan, eji ń li ab'bi ab'bi? Tibre nsol nyi ma rur nne go ege eltim, nyi nyi nne kpo bung go ege a nnyo.
40012035	Nnooba nne kpo yehke anoobo nsol nya wob-e go ege atahng. Ebi nne kpo yehke abi nsol nya wob-e go ege atahng.
40012036	N kp-n tongo re, Efung elam bio, nne awohng awohng, Esowo bahk-e bahbe bade ellum anehng anehng ni á bungu no, ni ki lohng ejumjum.
40012037	Tibre Esowo bahke koko alum enya nya a bungu no, lam-a. Fundiki a bahke lehke eno. Fundiki a bahke lehke ebi.”
40012038	Egom Farisi, a at'tibi ba atahm bandiki kehm tongo Jisos re, “Nt'tibi, e kp'sebe re wo lim nkpokosi, wahr nyehn.”
40012039	Á kehm faange bo re, “Abi ane ba li anv, ba ma sennge Esowo njahm kp'sebe re bo nyehn nkpokosi. Jol nkpokosi anyehng anyehng bo nehm nyehn, sehngem nkpokosi ana nyi nnyehnamahr a Jona nyi nyi bo bahke nyehne.
40012040	Tibre, ana Jona kange ala nnyam alahb nfung era, ano wo fvfo Mmon no nne bahke tob kang atahng ndi nfung era.
40012041	“Go efung elam bio, aneb Ninive bahke mehle yiimi, ka ane ba li anv ebi. Tibre bo gb'gbo ndon go bo abiafem, eji bo wuku alum Esowo nya Jona bungu no. Nyehnen ga, a wo li ejum ji ga gbal sehnge Jona.
40012042	Go efung elam bio, ntul a nnenkal no Seba bahke mehle yiimi, ka ane ba li anv ebi. Tibre á lohngo nlaabambang ejahbe ba goji Solomon re á ba wuk elkahne ene. Nyehnen ga, a wo li ejum ji ga gbal sehnge Solomon.
40012043	“Ebi etohko l'lohng nne, á kpo yannge go adi nya kp'waange, jo seb edi ji á bahke reke ekv, á nehm tiki ting.
40012044	Owo ebi etohko jio bahke kehm bungu re, ‘M bahke feere go etahk ji n lohng no abake.’ Á l'feere song nyehn etahk jio, li nehme nehme, bo ma feenge kpee, tuungu kpee bum,
40012045	owo á bahke tahme, song ko atohko nyako na asehma ba a nya, nya sahb b'bib sehnge ye. Bo feere ba lene etahk jio. Nne noo bahke kpe sab na sehnge ana wuku wuku. Ano wo fvfo bahke tob jol ka abi ane ba li anv.”
40012046	Ngare nyi Jisos kpi mbungu mbungu a ane bao, nnyehn kehm lohngo ba, a abonanyehn. Bo yiimi go elatahk, jo seb re bo bung a ne.
40012047	Owo nne awohng kehm tongo Jisos re, “Nyehnee, nne, a abonane yim go elatahk kp'sebe re bo bung a na.”
40012048	Jisos kehm faange nne no tong-e no re, “Nne awo li nnee? Ane aba li abonanee?”
40012049	Á kehm tono ebo tv abat'toono ebe, kehm bungu re, “A wo li nnee. A wo li abonanee.
40012050	Tibre nne awohng awohng no l'lim ji Nsoo no li go ero kp'sebe re á lim, ye wo li mmonannee, a nnee.”
40013001	Efung b'nehm ona, Jisos kehm mehle go etahk, song ji go nkpe eto.
40013002	Eji ellong ane gbalee ba go ege, owo á kehm yele go egbang, song ji. Ane bao kpee yiimi go nkpe egbuk.
40013003	Á ko ngaane, jo tong bo nsol gbalee re, “Nne jolo gona, no tahme no, song wohngo amohk nti enye go ege egbe.
40013004	Eji á jo wohngo, nyandiki gbo noongo go mbang. Nruk ba suudu kpee mele.
40013005	“Nyandiki gbo noongo go ndi nyi li atal atal. Abon ndi jolo ntiil. Amohk nti nyao gulu elmahnge. Tibre edi jio ndi gbalem.
40013006	Njul nyaare kan a me, akohdo nti nyao wuudu, fere kpo. Tibre alohk jolem.
40013007	“Nyandiki gbo kuumu go elkob akpiri. Akpiri nyao gbale, bulu akohdo nti nyao.
40013008	“Amohk nti nyako gbo noongo go nnooba ndi, kab akab. Atasok nyandiki jo jolo nkab atahl alon alon, atasok nyandiki nkab atahl ara ara, atasok nyandiki eltahl a nkab ewubu eltahl a nkab ewubu.
40013009	“Nne no kpi atung, nong, á wuk!”
40013010	Owo abat'toono Jisos kehm bake go ege, ba bahb-e re, “Jen ji wahnge a kpo ko ngaane, jo bung a bo?”
40013011	Jisos kehm faange bo re, “Bo ma-n ka elkahne nio ni etul bi Esowo, bi Esowo behre no. Ane bao, bo kaam bo.
40013012	Nne no kpi no, bo bahk-e budu na, á bel gbalee. Nne no ki kpi, bo bahk-e taare na ji á kpi no.
40013013	Owo wahng ka n kpo bung a bo go ngaane. Tibre bo kpo seenge, jol bo kpehme nyehn. Bo kpo wuungu atung, jol bo kpehme wuk, fere kahn.
40013014	Bo ba li ane ba nnyehnamahr Aisaya bungu no bada bo re, “ ‘Ḿ bahke wuungu na wuungu wuungu atung, ń nehm tiki kahn. Ḿ bahke seenge na seenge seenge, ń nehm tiki nyehn.
40013015	Tibre asi ane bao ebfere tahne. Bobsahde atung ebo. Bobbulu amahr ebo. Ki li ano, kehn, bo kp'nyehne, fere wuk, fere k'kahn go bo a ntim, fere sennge, feere go egame, eji n l'lim bo, bo nob.’
40013016	Elfuulu li ka amahr enyahne, eji kp'nyehne. Elfuulu li ka atung enyahne, eji kp'wuku.
40013017	Etingitingi, n kp-n tongo re, Abanyehnamahr gbalee, a aneb Esowo gbalee jo sebe re bo nyehn ji ń kp'nyehne a. Jol bo tikem nyehn. Bo jo sebe re bo wuk ji ń kp'wuku a. Jol bo tikem wuk.
40013018	“Wuungen atung anv, wahn kahn ana elgan ni li bada mbahmgbe lohngo no.
40013019	“Ane ba l'wuk alum nya etul bi Esowo, k'kahn ana lohngo no, Ebinne bahke bake, ba yehke nsol nyi bo ma bahm go bo a ntim tahm a nyi. Nyao nya li amohk nti nya gbo noongo go mbang.
40013020	“Ane bandiki li ana amohk nti nya gbo noongo go ndi nyi li atal atal. Bo l'wuk alum Esowo nyao o, bo ko tvtv a eyebatahng.
40013021	Eji bo ki kpi alohk, bo kpehme kang. Erem l'ba, a ntong tib go alum Esowo nya bo wuku no, bo soro gbo tvtv.
40013022	“Ane bandiki li ana amohk nti nya fooro gbo go elkob akpiri. Bo kp'wuku alum Esowo, wo, nsol nyi njini nyia kpo gbiingi bo go bo a ntim. Ekor akpohko kpo nehm bo. Nsol nyia kpee kpo bulu alum Esowo nyao tv. Akab bo nehm kab.
40013023	“Ane bako li ana amohk nti nya bo wohngo go nnooba ndi. Bo l'wuk alum Esowo kahn, bo lohko kab akab, egom jindiki nkab atahl alon alon, egom jindiki nkab atahl ara ara, egom jindiki eltahl a nkab ewubu eltahl a nkab ewubu.”
40013024	Jisos kehm kpe tub bo elgan nehko re, “Etul bi Esowo li ana nne no tahme song kak nkohl go ege egbe.
40013025	Eji ane ma lal, nnekv ewe kehm tahme song wohngo afem agasame semme go nkohl nyio, tahm eje.
40013026	Eji nkohl ma mahng, gbal, fere lake abon, agasame kehm tob mahng.
40013027	Owo alokeltum ba nfono egbe noo kehm ba bahb-e re, ‘Nsoo, nkohl sang a kake go ega egbea? Anv, agasame nyao lohngo gan ba?’
40013028	Owo á kehm tongo bo re, ‘Nnekv wo ma lim ejum jio.’ Alokeltum bao kehm-e bahbe re, ‘Anv, a kp'sebe re wahr song wooba?’
40013029	Á kehm tene re, ‘E'ee, ń l'song woobo agasame, ḿ bahke woobo nkohl semme.
40013030	Nong, nsol ebal ebal gbal ano tete rehng go efung elbanne. Owo m bahke tongo abab'banne re, Gboon mbang, wahn tohko woobo agasame, gba agan agan, eji bo l'jahm fi, wahn kehm banne nkohl kanne, kpu song kpake go egame etahk.’ ”
40013031	Jisos kehm kpe tub bo elgan nehko re, “Etul bi Esowo li ana mmohk asia nyi nne ko no, song bahm go ege etahngga.
40013032	Se sehnge mmohk eti anyehng anyehng. Eji gbale no, gbale sehnge eti ajehng ajehng ji bo kpo bahm etahngga. Owo nruk kehm bake, ba si ntahk o.”
40013033	Jisos kehm kpe tub bo elgan nehko re, “Etul bi Esowo li ana ayist, nya nnenkal ko song behr go ebam aflawa na ebra tete semme kpee, fere tung.”
40013034	Nsol nyia kpee, Jisos jo bungu go ngaane, tong ellong ane. Á joom tiki bung na bung, k'bung go elgan,
40013035	eji l'lohko jol ana nnyehnamahr bungu no re, “M bahke jo bung a bo go ngaane. M bahke tongo bo nsol nyi Esowo behre no ngare nyi njini bomo no.”
40013036	Jisos kehm tahme ellong ane bao sa, song yel ekp'kpa. Abat'toono ebe kehm bake go ege, ba bahb-e re, “Tong-r ana elgan ni li bade agasame lohngo no.”
40013037	Owo Jisos kehm faange re, “Nne no kake nkohl, Mmon no nne wo.
40013038	Edi egbe jio, njini nyi. Nkohl nyio, abon Ntul ba. Agasame nyao, abon ba Ebinne jio ba.
40013039	Nnekv no wohngo afem agasame, nnehm nyi. Ngare elbanne nyio, es'kohro eying jia ji. Abab'banne bao, babenjel ba.
40013040	“Ana bo bahke kpuku agasame nyao, jamme fi, ano wo bahke jolo es'kohro eying jia.
40013041	Owo Mmon no nne bahke tumu enjel enye, bo bahke yannge go ege ejahbetul, kpu ane kpee ba jo wahng re ane jo lim abiafem, a aneb ab'bi,
40013042	ro bo, kak go agun. Owo bo bahke woomo, jo ling, fere jo kono amahn.
40013043	Aneb Esowo bahke jo ya ana njul go ejahbetul ji Nde ebo. “Nne no kpi atung, nong, á wuk.
40013044	“Etul bi Esowo tob li ana elkohl akpohko ni bo behre go egbe. Nne awohng kehm song nyehn, tuungu behr. Á bele eyebatahng sehng, kehm song gungu nsol enye kpee nyi á bele no, fere ba gunu edi egbe jio.
40013045	“Etul bi Esowo tob li ana njenare no jo seb anoobo amohkesol.
40013046	Eji á nyehne anyehng nyi sahb k'kim ekun, fere n'nob, owo á kehm soro tahm, song gungu nsol enye kpee, nyi á bele no, fere ba gunu mmohkesol nyio.
40013047	“Etul bi Esowo tob li ana erim bi bo ma kak go aya, fere bob nsahre go nkohn a nkohn.
40013048	Eji nsahre ma rur, bo kehm tohngo, bum egbuk. Owo bo kehm jehke, kehm kehme nsahre jak. Nyi nno, bo jo kake go ajeere. Nyi ki nob, bo ro go.
40013049	Ano wo bahke jolo go es'kohro eying jia. Babenjel bahke bake, ba jak abi ane go ellong anoobo ane,
40013050	fere ro bo kak agun. Owo bo bahke woomo, jo ling, fere jo kono amahn.”
40013051	Jisos kehm bahbe bo re, “Anv, nsol nyia lenng-n lennga?” Owo bo kehm-e faange re, “Ee nsoo.”
40013052	Á kehm tongo bo re, “Owo wahnge nt'tibi no atahm awohng awohng no ma jol nt'toono Esowo, no ma kpili bade etul bi Esowo, á li ana nfontahk no kpo yehke nsol afang enye go elkohl, nyindiki nsol nfenfe, nyindiki ak'kulu nsol.”
40013053	Eji Jisos tuubu ngaane nyio kpee mal, owo á kehm tahme edi jio,
40013054	song rehng go ege ejahbe, song kehme bo tib go bo etahk ero. Ane ba wuk-e no, jo kpo bo esi sehng, bo kehm bahbe re, “Gan wo á bele elkohn elkahne ana nia, a nsahm nyi á kpo ko lim agburu akpokosi nyaa?
40013055	Ye sang li mmon a kapentaa? Nnyehn sang bo kpo lung-e re Meria? Abonanyehn sang bo kpo lung bo re Jems, Joses, Saimon a Judasa?
40013056	Abonanyehn ba nkal sang li a nahre a kpeea? Anv, gan wo á bele bel nsol nyio kpee?”
40013057	Owo bo kehm-e tene. Jisos kehm tongo bo re, “Nnyehnamahr, bo kpo kak-e edi ajehng ajehng, sehngem ane ebe, a ejahbe eje ji kil jo kak-e.”
40013058	Á limem akpokosi gbalee ejahbe jio tib go bo ek'taame.
40014001	Ngare nyio Herod ji jolo ntul a Galili kehm wuku bada Jisos.
40014002	Owo á kehm tongo alokeltum ebe re, “Jon ji nwohngalahb wo ona ma nyahme go elkv. Ano wo wahnge á kpi egburu nsahm ana nyio nyi kpo mehl-e.”
40014003	Tibre Herod bobo Jon, gba-e, kak go ngbekobo tib esi ji Herodias ji jolo nkal a Filip mmonannyehn.
40014004	Tibre Jon jo tong-e re, “Fuumem re a ko-e.”
40014005	Herod jo sebe re á wul-e. Á jo fahle Jus, tibre bo jo bumu Jon ana nnyehnamahr.
40014006	Efung bi bo ji, buumu efung bi bo jele Herod, mmon no nkal no Herodias kehm kehme ase bahn go elkab ane nio. Herod, atahng yeb-e sehng,
40014007	á kehm nyame, fere t'tir re, “M bahk-a kake ejum ajehng ajehng ji a l'bahb-m.”
40014008	Nnyehn kehm toobo a ne. Mmon noo kehm song tong Herod re, “Ka-m esi Jon ji nwohngalahb anv anv go ekpingi.”
40014009	Ntul kpeem bang, wo, tib go esi ji á tiri no go esamahr ane ba á tiingi bo elkak, owo á kehm tongo re bo lim ka-e ana á bahbe no.
40014010	Á kehm tumu ane, bo song kim Jon esi go ngbekobo,
40014011	ko esi jio go ekpingi ba a ji, ba ka mmon noo. Mmon noo kehm soro ko, song ka nnyehn.
40014012	Abat'toono Jon kehm bake, ba rod ekv eje, song kpa kak, kehm feere song tong Jisos.
40014013	Eji Jisos wuku eka jio bada Jon, owo á kehm tahme edi jio, song yel egbang antahng, song rehng edi ji li soom. Ellong ane ba wuku no, kehm tahme ajahbe ebo, jo jen egbuk egbuk, jo toon-e.
40014014	Jisos lohngo kan egbang me, á kehm nyehne ellong ane gbalee. Bo kehm-e fili ndon. Á kehm limi aneb ayam ebo, bo nob.
40014015	Eji elgung ma ba, abat'toono ebe kehm song kpir-e, kehm-e tongo re, “Tahm edi jia ana rehng go ajahbe, ekidi kp'labe. Wo gana, ngare ebsehng. Nong, ane baa song gunu nsol alehke go abon ajahbe li me.”
40014016	Owo Jisos kehm tongo bo re, “Bo sang bahke tahme song gunu nsol alehke li, wahn kaan bo nsol alehke, bo li.”
40014017	Owo bo kehm-e faange re, “Nsol nyi e kpi a kpee li abon abred na alon, kumu abon nsahre abal.”
40014018	Jisos kehm tongo bo re, “Koon nsol nyio ba ka-m wahn!”
40014019	Owo á kehm tongo ane bao re, bo ji go ajele. Á kehm rodo abon abred bao na alon, a abon nsahre na abal, kehm kpiidi amahr enye go elbung, kak Esowo saam, fere bakke abon abred bao, ka abat'toono ebe. Abat'toono ebe ko, song bak ellong ane bao.
40014020	Bo li ane kpee wohngo. Abat'toono ebe kehm song taare bo erik ji sa no, ruru ewubu ejeere na ebbal.
40014021	Aneblum ba li nsol nyio jolo ejum ane atahltahl nkpel ewubbal ane atahl awubu (5,000). Jol anebkal, a abonse, bo fangem bo.
40014022	Jisos kehm tongo abat'toono ebe re bo yel egbang, gbo-e mbang, song go egbuk jehko, ye samme ji, yaame ane bao.
40014023	Eji á ma yaame ane bao, owo á kehm tahme go ewong antahng re á song kak ero. Eji elgung ba no, Jisos noa, kpeke li go ntahngtahng.
40014024	Ngare nyio egbang ebrehng go nlum alahb. Ebuku jo gbulu egbang bio tv edi ajehng ajehng. Tibre nfeb jo lohngo go bo a mbuksong.
40014025	Nkpese efungfu wo, Jisos jene ero alahb, song kpiri bo.
40014026	Eji abat'toono ebe nyehn-e no á kp'jene go ero alahb, kehm mennge bo. Bo kehm bungu re, “Etohko ji,” fere rabe elfahle elfahle.
40014027	Jisos kehm soro bung a bo tvtv re, “Boben eltim, me wo, kana kpe fahl!”
40014028	Owo Pita kehm-e faange re, “Nsoo, l'lohko jol re wo wo, tong-m, me n lohng, jen go alahb, ba kpir-a!”
40014029	Jisos kehm-e tongo re, “Ba!” Pita kehm lohngo go egbang, kehm kehme eljene go ero alahb asongo goji Jisos.
40014030	Eji á nyehne re, nfeb nyio kp'limi area, á kehm kehme elfahle, soro kehme eltere, kehm rabe re, “Nsoo, tahr-m!”
40014031	Owo Jisos kehm soro tanne ebo ebe, jabb-e kehm-e tongo re, “Wo ji kp'kahn taame ntiil, jen ji wahnge a kehm f'faabe me?”
40014032	Eji bo feere song yel go egbang, nfeb nyio kehm soro naange.
40014033	Ane ba woomo go egbang kehm ba jamm-e alahng, kehm bungu re, “Etingitingi, wo Mmon Esowo wo.”
40014034	Bo kehm gohro siiri, song rehng go egbuk jehko ji Genesaret.
40014035	Ane bao liingi kan Jisos, bo kehm tiingi etib tv ajahbe kpee nya jolo o. Bo kehm koko aneb ayam kpee, ba a bo go ege.
40014036	Bo fere gboong-e re, á nong, aneb ayam lub koor-e go ege as'sili nsubu. Ane kpee ba koor-e no, bo nobo ayam ebo.
40015001	At'tibi ba atahm, a egom Farisi jindiki kehm lohngo go Jerusalem ba goji Jisos, ba bahbe re,
40015002	“Jen ji wahnge abat'toono eba kp'daange atahm nya babnsoo, tib eji bo kil jo ru abo, kehm jo li nsol?”
40015003	Owo á kehm faange bo re, “Jen ji wahnge ń kpo daange atahm Esowo, fere kp'toono eljini n'nahne?
40015004	Tibre Esowo jehke ntahm re, ‘Jo kak nso, a nne!’ Nyehko kpe li re, ‘Nne no l'su nde, afi jolo nnyehn, bo bahk-e wulu.’
40015005	Wahn kpo tib re, ‘Nne no l'bel ejum ji á jol kake nde ebo, afi jolo nnyehn, á l'fere bung re, Ejum jia li ka Esowo, kpeem li ka-e re, á kpe kak nde, a nnyehn.’
40015006	Eji ń kpo tib ana wo wahnge ḿ ma range ntahm nyi Esowo, fere kp'toono eljini n'nahne.
40015007	Wahn aneb alum abal abal ba! Aisaya lohko nyehn enyehnamahr ji nno bada nahne, eji á bungu re,
40015008	“ ‘Ane baa kpo kak-m go nnyo a nnyo. Ntim ebo n wobem.
40015009	Bo kp-m kake mbol mbol, eji bo kp'tibi atahm nya ane baka baka jehke no, nya ki li nya Esowo.’ ”
40015010	Jisos kehm lungu ellong ane tv elne, kehm tongo bo re, “Wuungen atung, wahn kahn!
40015011	Ejum ji kpo yel nne go nnyo sang kpo lim eltim nne k'kpe jol saang. Jio ji kpo lohng na go ege a nnyo, ji ji kpo lim eltim nne re k'kpe jol saang.”
40015012	Abat'toono ebe kehm bake go ege, ba tong-e re, “Anv, a kp'kahne re, alum nya wuku a bungu no s'sab Bab Farisia?”
40015013	Owo á kehm faange re, “Eti ajehng ajehng ji Nsoo no li go ero ki bahm, bo bahke mehle na tub go.
40015014	Yaken na yake bo go! Bo li awakamahr atubesi! Nwakamahr l'seb re á tib ntem nwakamahr mbang, bo ane abal abal bahke gboko na, yel go elbing.”
40015015	Owo Pita kehm-e tongo re, “Tong-r ana elgan nia lohngo no!”
40015016	Jisos kehm faange re, “Wahn fvfo, ń nehme tob kahna?
40015017	Ń nehme kahn re, ejum ajehng ajehng ji l'yel nne go nnyo kpo sehng go ala, lohng go ngubjinga?
40015018	Nsol nyi kpo lohng nne go nnyo kpo lohng-e go eltim. Nsol nyio nyi kpo lim nne, k'kpe jol saang.
40015019	Tibre go eltim nne wo ebi ntir kpo lohng, a ewulane, erehbe alimi, anebkal akono, ejv avohko, ntianse efahnge, a afahnge akiimi lake ane.
40015020	Nsol nyia ana nyi kpo lim nne, k'kpe jol saang. Re nne li nsol k'ru abo, we nehm ma lim á k'kpe jol saang.”
40015021	Jisos kehm tahme edi jio, song rehng go ejang bi Taya, a Saidon.
40015022	Nnenkal a Kenan awohng no lohng ejahbe jio kehm bake go ege, ba rabe gboong-e re, “Nsoo, mmon no Devid, nong, me n fil-a ndon! Mmon ewame, ebi etohko wob-e go atahng, kp-e gbiingi sehng.”
40015023	Jisos we tikem faange. Abat'toono ebe kehm bake go ege, ba gboong-e re, “Tong-e á song. Tibre á kp'rabe tob-r sehng.”
40015024	Owo Jisos kehm faange re, “Bo tum-m tv go ejoro bio bi Israel bi ma tan bi bi.”
40015025	Owo nnenkal noo kehm ba gbo go ege alata, kehm bungu re, “Nsoo, kak-m ebo!”
40015026	Owo Jisos kehm faange re, “Nobem re nne rod nsol alehke nyi abon, ka ebv.”
40015027	Nnenkal noo kehm taame re, “Ee nsoo, jol ebv kpo kpiimi akahb elang nya kpo fooro ekp'kuru nde ebo gbo.”
40015028	Owo Jisos kehm-e faange re, “Nnenkal, eltaame ena kp'gbale gbalee. Nong, lohko jol ana a kp'sebe.” Ngare ny'nehm ona nyi mmon ewe noo no nkal nobo eyam bio.
40015029	Jisos kehm tahme edi jio, song rehng go eto jio ji Galili, kehm wahre go ewong, song ji.
40015030	Ellong ane gbalee kehm koko aneb ayam ba a bo goji Jisos. Bandiki jolo abanne, bandiki agboodo, bandiki awakamahr, bandiki akamme. Ane bako gbalee ba jo yame ayam nyandikandiki. Bo jo ba bumu aneb ayam bao go alata nya Jisos. Á jo lim bo, bo nob.
40015031	Jo kpo ane esi sehng, eji bo nyehne akamme kp'bungu, fere nyehn agboodo ma nob, fere nyehn abanne kp'jene, awakamahr fere jo nyehn. Bo kehm kehme Esowo bio bi Israel ellub ka.
40015032	Jisos kehm lungu abat'toono ebe tv elne, kehm tongo bo re, “Ane baa ma-m fili ndon. Tibre nfung era nyi a, nyi bo ma kang a name. Anv, bo kpeem kpi ejum alehke ajehng ajehng. N nehme seb re me n yake bo, bo song njal njal. Fundiki bo bahke gboko awo go mbang.”
40015033	Owo abat'toono Jisos kehm-e bahbe re, “Gan wo e bahke tingi nsol alehke elka emahng nia, kehm leke ellong ane ana nia?”
40015034	Owo Jisos kehm bahbe bo re, “Abon abred abik ń kpi no?” Bo kehm-e faange re, “E kpi abon abred na asehma, kunu abon nsahre abik abik.”
40015035	Jisos kehm tongo ellong ane bao re, bo ji go ndi.
40015036	Á kehm rodo abon abred bao na asehma, a nsahre nyio, kehm kake Esowo saam, bakke, ka abat'toono ebe, abat'toono ebe kehm koko, song bak ane.
40015037	Bo li ane kpee wohngo. Abat'toono ebe kehm taare bo erik ji sa no, ruru ejeere na ebsehma.
40015038	Aneblum ba li nsol nyio jolo ane atahltahl nkpel ewubu (4,000). Jol anebkal, a abonse, bo fangem.
40015039	Jisos kehm yaame ane bao re bo song kehnge, kehm yele egbang, song rehng go egbuk jehko ji Magadan.
40016001	Egom Farisi jindiki, a Bab Sadusi kehm bake goji Jisos re bo ba gar-e. Owo bo kehm-e tongo re, á lim nkpokosi nyi lohng go ejahbetul Esowo tib bo.
40016002	Owo Jisos kehm faange bo re, “Ana wo ń kpo kono elbungu. Elgung l'ba, eji elbung ma biili, ń re, ‘Elahb nehm na.’
40016003	Efungfu atv atv eji elbung ma biili, fere ny'nyak, ń re, ‘Elahb bahke nake.’ Ń kpo kahn ana elbung li no, joare elahb bahke nake, afi nehm na. Anv, nliingi nyi kp'tibi bada ngare ń nehme ma liinga?
40016004	Abi ane ba li anv, ba ma sennge Esowo njahm kp'sebe re bo nyehn nkpokosi. Jol nkpokosi anyehng anyehng bo nehm nyehn, sehngem nkpokosi ana nyio nyi nnyehnamahr Jona nyi nyi bo bahke nyehne.” Owo á kehm soro tahm bo sa o, tahm eje.
40016005	Eji abat'toono Jisos siiri eto jio, song rehng egbuk jehko, ebred ajehng ajehng bo belem. Tibre bo y'yini, bo rodem.
40016006	Owo Jisos kehm tongo bo re, “Jo gberen, wahn jo kunu ekpu go ayist nyao nya Farisis, a nya Sadusis.”
40016007	Bo kehm kehme elbungu atemtem re, “Á bungu ellum nia a, tib eji e ki rod abred ba a nya.”
40016008	Eji Jisos sebe kahn ana bo jo bung, á kehm bahbe bo re, “Wahn ane ba kp'kahn taame ntiil ba! Jen ji wahnge ń kp'bungu atemtem bade ana ń ki rod abred ba a nya?
40016009	Anv, ń ka tiki kahn naa? Anv, ń nehme kpe buumu ana m bakke abon abred bao na alon, ka ane atahltahl nkpel ewubbal atahl awuba? Anv, erik ji sa no, ji ń taare no, ruru ejeere ebbik?
40016010	Abon abred bao na asehma ba m bakke, ka ane atahltahl nkpel ewubu, erik ji sa no, ji ń taare no, ruru ejeere ebbik?
40016011	Jen ji wahnge ń kil tiki kahn re, n joom bung a nahne bade abred? Jo gberen elnahne tib ayist nya Farisis, a nya Sadusis.”
40016012	Owo abat'toono ebe kehm kahne re, Jisos jo tongo bo re, bo gbere eltibi nio ni Farisis, a ni Sadusis, bo k'gbere ayist nya bo kpo kak go abred.
40016013	Eji Jisos rehnge go ejang bi Sisaria Filipi, owo á kehm bahbe abat'toono ebe re, “Anv, ane kpo bung renan bada Mmon no nne? Nne awo li Mmon no nne?”
40016014	Owo bo kehm faange re, “Ane bandiki kpo bung re, wo Jon ji nwohngalahb wo. Ane bandiki bung re, wo Elaija wo. Ane bandiki re, wo Jeremaya wo, tohko jol ano nnyehnamahr nondiki wo.”
40016015	Owo Jisos kehm bahbe bo re, “Anv, wahn kpo tir re, me n li elkohn nne awo?”
40016016	Saimon Pita kehm faange re, “Wo wo li Mesaya ji Mmon no Esowo bi li go elkpin.”
40016017	Owo Jisos kehm-e faange re, “Eyebatahng li a na, Saimon, mmon a Jona. Ji a bungu a, nne sang tib-a na. Nsoo no li go ero wo ma lennge ka-a.
40016018	N kp-a kpeke tong re, Wo wo li Pita (ji lohngo re eltal). Go ekpartal jia wo m bahke sehke etahk ero ejame. Jol elkv nehm ma rannge etahk jio.
40016019	M bahk-a kake agbokoro nya ejahbetul Esowo. Ji a l'gba go njini nyia, bobtob gba go ejahbetul Esowo. Ji a l'fannge go njini nyia, bobtob fannge go ejahbetul Esowo.”
40016020	Owo Jisos kehm tongo abat'toono ebe re, bo k'tiki tong nne awohng awohng re, ye wo li Mesaya.
40016021	Bomo ngare nyio asongo, Jisos kehm bomo abat'toono ebe eltongo gbul gbul gbuul re, “M bahke jeke go Jerusalem, song nyehn erem gbalee, bi anebkul nfam, a atubesi abalimajom, a at'tibi ba atahm bahk-m kake. Bo bahk-m wulu. L'kang nfung era, n nyahme go elkv.”
40016022	Pita kehm koko Jisos, tahm a ne go nkpohko, kehm-e rehke re, “Nsoo, Esowo k'taame re ejum ana jia lim-a.”
40016023	Owo Jisos kehm sennge, tong Pita re, “Nnehm, fak-m go esamahr! Wo kp-m kpane. Tibre a kpo tir ntir nyehka nyehka nyi ane. A kpehme tir ntir nyi Esowo.”
40016024	Owo Jisos kehm tongo abat'toono ebe re, “Nne awohng awohng no l'seb re á toon-m, nong á ten elne tv-m, fere rod ekros eje tahm toon-m.
40016025	Tibre nne awohng awohng no l'seb re á tahre elkpin ene, á bahke tane na elkpin ene. Nne awohng awohng no l'tane elkpin ene tib go egame esi, á bahke bele etingitingi elkpin.
40016026	Nsehng anyi nne bahke lehke, afi á gbo afang nya njini nyia kpee, fere tane etohko eje? Ejum aji nne bahke kake, kehm fake etohko eje?
40016027	“Tibre Mmon no nne yahke ba elbake go ellub ni nde, a enjel enye. Owo á bahke tuuru nne awohng awohng jang jang ana á limi no.
40016028	Etingitingi, n kp-n tongo re, Egom ejahne jindiki jia ana, ji l'k'kpo tete bo nyehn Mmon no nne kp'bake ana ntul.”
40017001	Eji ma kang nfung erakera, Jisos kehm yehke Pita, Jems, a Jon ji mmonannyehn a Jems. Bo kehm tahme bo bo, song wahr nwahrewahre ewong.
40017002	Eji bo jo seenge Jisos, á kehm yaange. Esamahr ebe fere jo ya ana njul. Nsol nyi á kake go ngubjing kehm bare kparaang.
40017003	Owo bo kehm soro nyehn Moses abola Elaija ma lohng ba, ba kehme elbungu a Jisos.
40017004	Pita kehm tongo Jisos re, “Nsoo, a wo li nnoobo edi ji fuumu re wahr jol. L'kor-a, nong, wahr si nkpatahk era a, behko jol b'ba, behko jol bi Moses, behko jol bi Elaija.”
40017005	Eji Pita kpi mbungu mbungu, ekparesemsem ji jo ya, kehm tahle ba bulu bo. Owo bo kehm wuku ellum go ekparesemsem jio re, “A wo li akor-m mmon ewame no kpo kor-m s'sehng. Wuken ye!”
40017006	Abat'toono bao wuku kan ano, bo kehm gboko, kohk asamahr ebo go ndi, kehm kehme elfahle gbalee.
40017007	Jisos kehm bake, ba kpiri bo, kooro bo, kehm bungu re, “Mehlen yiimi, kana kpe fahl!”
40017008	Eji bo tabe asamahr ebo wahre, bo kpeem nyehn nnene, sehngem Jisos ntahngtahng wo bo nyehn-e no.
40017009	Eji bo jo badde go ewong abake, Jisos kehm tongo bo re, “Kana tiki tong nne awohng awohng bada nkpokosi nyi ḿ ma nyehn a, tete Mmon no nne nyahme go elkv.”
40017010	Abat'toono bao kehm-e bahbe re, “Jen ji wahnge at'tibi ba atahm kpo bung re, Elaija bahke tohko gbo mbang ba?”
40017011	Á kehm faange re, “Elaija bahke gboko mbang ba, ba tuungu ejum ajehng ajehng.
40017012	N kp-n tongo re, Elaija ebsi b'ba. Bo we liingem. Bo lim-e ejum ajehng ajehng ji koro bo. Ano wo fvfo Mmon no nne bahke tob nyehn erem bi ane bao bahk-e kake.”
40017013	Owo kehm lennge abat'toono bao re, á jo bungu abo bada Jon ji nwohngalahb.
40017014	Eji bo feere no, ba rehng edi ji ellong ane jolo no, nne awohng kehm lohngo ba, ba jamme Jisos alahng,
40017015	kehm-e tongo re, “Nsoo, nong, mmon ewame fil-a ndon. Á kpo gbo ngboko, kpo gbiing-e sehng. Nkpel tvv á kpo kono elgboko yel agun, fere jo gbo yel alahb.
40017016	N ko-e ba a ne goji abat'toono eba. Bo we maam lim, á nob.”
40017017	Owo Jisos kehm faange re, “Wahn ane ba kpo soodo, fere k'taame ba! M bahke kange renan a nahne? Anv, bahke kange renan, ji m bahke koko tib-n, ń kehm kahne? Ko mmon noo, ba a ne!”
40017018	Jisos kehm nyame ebi etohko jio, ebi etohko jio kehm soro lohng mmon noo. Mmon noo lohko nob tvtv.
40017019	Owo abat'toono Jisos kehm bake, ba kpiri Jisos, eji á li ntahngtahng, kehm-e bahbe re, “Jen ji wahnge wahr ki ma kam ebi etohko jio yehke?”
40017020	Owo Jisos kehm faange bo re, “Ek'taame ejahne ji wahnge. Etingitingi, n kp-n tongo re, Ń l'taame, jol afi eltaame enahne se ana mmohk asia, ń li ma tong ewong jia re, ‘Mehl, song rehng o!’ Ewong jio bahke lohko mehl tahm. Ejumjum limm, ji bahk-n riidi.
40017021	Elkohn ebi etohko ana jio ń nehm ma kam yehke, tohko jol re ń kake ero, fere bade elnahne njal.”
40017022	Ngare nyi bo jolo go Galili, Jisos kehm tongo bo re, “Mmon no nne, bo yahk-e ba elyake, kak ane go ebo.
40017023	Bo bahk-e wulu. L'kang nfung era, á nyahme go elkv.” Abat'toono ebe, ndon kehm gbale bo go eltim.
40017024	Eji Jisos, a abat'toono ebe ba rehng go Kapenium, ane ba kpo ko etak ji etahk Esowo kehm ba bahb Pita re, “Anv, nt'tibi ewahne kpehme tahb etak ji etahk Esowoa?”
40017025	Pita kehm faange re, “Ee.” Eji Pita yele ekp'kpa, owo Jisos kehm gboko mbang bahb-e re, “Saimon, anv, a kpo tir renan bade ejum jia? Atul ba njini nyia kpo ko atak goji abon ebo, afi bo kpo ko goji ane baka baka?”
40017026	Owo Pita kehm faange re, “Goji ane baka baka.” Jisos kehm bungu re, “L'fere jol ano, lohngo re, abon, ntahm bo wobem.
40017027	Nong, wahr lim, eji l'k'sab bo. Song, wo song tub eblo go eto! Yehke ngbokambang a nnyam alahb nyi gbo eblo, wo lennge nnyo eme. Owo a bahke nyehne akpohko nya bahke biingi etak ejame, a j'ja. Nyao nya a bahke koko, song ka bo.”
40018001	Ngare nyio nyi abat'toono Jisos ba rehng go ege, owo bo kehm-e bahbe re, “Nne awo ga gbal go ellong ane ba wob go elwo ni Esowo?”
40018002	Jisos kehm lungu mmonse, ba yiimi go bo a mbuksong,
40018003	kehm bungu re, “Etingitingi, n kp-n tongo re, Ń tohko tiki yaange jol ana abonse, ń nehm tiki li etul bi Esowo.
40018004	Fvfo, nne no l'rede elne, jol ana mmonse noa, ye wo ga gbal go ellong ane ba wob go elwo ni Esowo.
40018005	Nne awohng awohng no l'vvrv elkohn mmonse ana noa tib go egama mbing, á vvrv me.
40018006	“Ga nob re bo kahn nne egburu eltal go emel, tub-e kak alahb, sehnge re á lim mmonse awohng no ma taame tv-m, á gbo yel abiafem.
40018007	“Eyuu a ane ba njini nyia tib nsol nyi kpo wahng re ane jo lim abiafem! Nsol nyio bahke tiki ba. Eyuu a ane ba kp'koko ba a nyi!
40018008	“Ebo eba, afi jolo ekpade eja l'kehm-a limi re wo gbo yel abiafem, kim tub go! Ga nob re wo yel go edi elkpin ebo abehng, tohko jol ano ekpade ajehng, sehnge re wo bel abo abal abal, a akpade abal abal, bo ro-a kak go agun nya li go njinanjini.
40018009	“Elmahr ena l'kehm-a limi re wo lim abiafem, luudu ro go! Ga nob re wo bel elmahr anehng, yel edi elkpin, sehnge re wo bel amahr abal abal, bo ro-a kak ellulagun.
40018010	“Jo kunen ekpu, eji ń l'k'daange mmonse awohng awohng no wob go ellong abonse baa. Tibre n kp-n tongo re, Enjel ebo nya li go ejahbetul Esowo kpo nyehn esamahr Nsoo no li go ero ngare anyehng anyehng.
40018011	Tibre Mmon no nne ba re, á ba tahre jio ji ma tan.
40018012	“Anv, ń kp'tiri renan bade ejum jia? Nne l'bel ejoro atahl alon, anyehng kehm ba tan, nfono ejoro nehm tahm ejoro behko sa go awong, song seb nyio nyi ma tana?
40018013	Á l'seb-e nyehn, etingitingi, n kp-n tongo re, á bahke ga bel eyebatahng go njoro nyio, sehnge ejoro behko bi ki tan.
40018014	Ano wo fvfo Nso ejahne no li go ero kil sebe re mmonse awohng awohng go ellong abonse baa tan.
40018015	“Mmonanne l'lim abiafem bada na, song lennge ebi ji á lim-a no ka-e wahn wahn. Á l'wuk-a, a m-e ko, feere a ne.
40018016	Á tohk-a fere wuk, ko ntianse anyehng, tohko jol ano ebal, je a bo, ‘eji ellum anehng anehng l'jo yiimi, ni ntianse ebal, tohko jol ano ni ntianse era bungu no, bum nnyo amehng.’
40018017	Á tohko fere wuk bo, tooro tong aneb ero. Á tohko fere wuk aneb ero, ko-e na ko ana nne no ki nyi Esowo, tohko jol ano ana nkokatak.
40018018	“Etingitingi, n kp-n tongo re, Ejum ajehng ajehng ji ń l'gba go njini nyia, bobtob gba go ejahbetul Esowo. Ejum ajehng ajehng ji ń l'fannge go njini nyia, bobtob fannge go ejahbetul Esowo.
40018019	“N kp-n kpeke tong re, Ejum ajehng ajehng ji ane abal ebahne l'kod abo kak ero go njini nyia, Nsoo no li go ero bahke limi ka bo.
40018020	Tibre edi jio ji ane abal, ane ara l'kono go egama mbing, me n li go bo ellong.”
40018021	Pita kehm bake goji Jisos, kehm ba bahb-e re, “Nsoo, nkpel ebik nyi mmonannee l'sood-m, m bahke jo tahm ka-e?”
40018022	Owo Jisos kehm-e faange re, “N kp-a tongo re, Nkpel esehma sang, li nkpel atahltahl atahl ani nkpel ewubu.
40018023	“Etul bi Esowo li ana ntul awohng no lungu alokeltum ebe re bo ba toobo akpohko enye ka-e.
40018024	Á bomo kan eltoobo a alokeltum ebe, owo bo kehm koko nne awohng ba go ege, no bel-e mbong ekpa akpohko atahltahl nkpel atahltahl.
40018025	Eji nlokeltum noo ki bel ejumjum ji á bahke kake, owo nde kehm tongo re, bo gung-e, fere gungu nkal ewe, gungu abon ebe, a nsol kpee nyi á kpi no, ko akpohko nyao gal mbong.
40018026	“Owo nlokeltum noo kehm jamme nde alahng, kehm-e gboongo re, ‘Nsoo titi, tohko kpe nong, m bahk-a gale mbong enya kpee.’
40018027	“Nde nlokeltum noo, ndon kehm-e fili, á kehm-e yake, á song, fere yake mbong nyi á bel-e no tv-e.
40018028	“Nlokeltum nonehm o kehm tahme song kpiri nte ewe, no jo tob loko nde nonehm o. Nte ewe noo bel-e mbong a mpon esehma. Á kehm-e tubu ejahm go nkahng, fere tong-e re, ‘Gal-m mbong enyame!’
40018029	“Nte ewe noo kehm-e jamme alahng, fere jo gboong-e re, ‘Titi, tohko kpe nong, m bahk-a gale mbong enya.’
40018030	“Jol atung we á joom wuungu. Á tahm a ne, song kak-e ngbekobo re á woomo o tete gal-e mbong enye.
40018031	“Eji alokeltum bako nyehne ano, bo kpeem jo bang. Bo kehm tahme, song tooro nsol kpee nyi ma lim, tong nde ebo.
40018032	“Owo nde kehm-e lungu, kehm-e tongo re, ‘Wo ebi nlokeltum wo. Mbong nyio nyi a bel-m no kpee, me n yake tv-a, tib eji a gboong-m no.
40018033	Anv, limm nyi kehn nte ewa jol-a tob fili ndon, ana a fil-m ndona?’
40018034	“Nde noo, atahng rak-e sehng, owo á kehm tumu nlokeltum noo ngbekobo re bo kak-e erem tete á gal-e mbong enye kpee.
40018035	“Ano wo Nsoo no li go ero bahke limi nne awohng awohng ewahne no tohko jo tahm ka mmonannyehn go abiafem nya á lim-e no kpee eltim eltim ene.”
40019001	Eji Jisos ma bung ano mal, á kehm tahme o Galili, feere go Judea, egbuk Jodan jehko.
40019002	Ellong ane gbalee kehm tahme toon-e. Á kehm limi bo, bo nob ayam ebo.
40019003	Egom Farisi jindiki kehm bake re bo ba gar-e. Bo bahb-e re, “Anv, ntahm enyahre b'bung re, nfem anyehng anyehng l'gbo nne abola nkal ewe, á yehk-e na yehke elbala?”
40019004	Owo Jisos kehm faange re, “Anv ń ka tiki lung bade ana Esowo limi ane go mbomannahb re, á limi ‘nnenlum, a nnenkala?’
40019005	fere bung re, ‘Ano wo wahnge nne bahke tahme nde, a nnyehn sa, bo song jol ebo ebo abola nkal ewe. Ane bao na abal bahke fere jol ajehng.’
40019006	Bo nehm kpe jol ane abal, bo bahke fere jol ana ngubjing anyehng. Ejum ji Esowo ma kono edi ajehng, nne k'yaame.”
40019007	Owo Bab Farisi kehm-e bahbe re, “Jen ji wahnge Moses kehm jehke ntahm re, nne jo nyon nwer, ka nkal ewe, kehm-e kame, á song?”
40019008	Jisos kehm faange re, “Moses jehke ntahm re wahn jo yehke akal ebahne ano tib go egahne etahnsi. Go mbomannahb jolem ano.
40019009	Wo, n kp-n tongo re, Nne awohng awohng no l'kam nkal ewe, eji nnenlum nondiki ki noongo a ne, fere ko nkal nondiki, yeblim abiafem nyao nya erehbe. Nne no l'ko nnenkal no bo m-e yehke elbal, yebtob lim abiafem nya erehbe.”
40019010	Abat'toono ebe kehm-e tongo re, “Joare ano wo li no bada nnenlum, a nnenkal, ga nob re nne k'ko nkal.”
40019011	Owo Jisos kehm tongo bo re, “Ellum ni n fi elbungu a, ane kpee sang bahke lennge bo, sehngem ane bao ba Esowo ma lennge ka bo, bo ba bahke lennge bo.
40019012	Ane baa, ba bo ma fang bo. Ane baa, ba bo jele na bo ano. Ane baa, ba fange elbo antahng tib esi jio ona ji etul bi Esowo. Nne no l'mal kahn ana lohngo no, nong, á kahn.”
40019013	Ane bandiki kehm koko abon ba nse, ba goji Jisos re á kunu bo abo, kak ero. Abat'toono Jisos kehm nyame ane bao.
40019014	Owo Jisos kehm tongo bo re, “Yaken abon ba nse, bo jo ba ga egame. Kana jo sahde bo! Tibre etul bi Esowo li ka ane ba li ana bo.”
40019015	Á kehm kunu bo abo, kehm tahme eje o.
40019016	Nne awohng kehm bake goji Jisos, ba bahb-e re, “Nt'tibi, nnoobo anyi m bahke limi, eji n l'bel elkpin ni li go njinanjini?”
40019017	Owo Jisos kehm-e faange re, “Jen ji wahnge a kehm-m bahbe bade ji kp'nobo? Esowo ntahngtahng bi kp'nobo. L'jol re a kp'sebe re wo bel elkpin, jo bum atahm!”
40019018	Owo á kehm-e bahbe re, “Atahm anya?” Jisos kehm-e faange re, “Ka jo wul nne! Ka jo lim erehbe! Ka jo v ejv! Ka jo yiimi ntianse efahnge!
40019019	Kak nso, a nne! Nne ebjing ewa jo kor-a ana ebjing eba!”
40019020	Owo njangkun nyio kehm-e faange re, “Nyaa kpee n kpo b'bum. Anv, ejum aji kpe li, ji m bahke kpe lim!”
40019021	Jisos kehm-e tongo re, “A l'seb re wo jol go nseenge, song, wo song gungu nsol kpee nyi a kpi no, ko akpohko nyao song ka akpak, a bahke bele afang go ejahbetul Esowo, wo feere ba toon-m.”
40019022	Eji njangkun nyio wuku ano, á kehm tahme eje ndon ndon. Tibre á fange sehng.
40019023	Jisos kehm bungu tong abat'toono ebe re, “Etingitingi, n kp-n tongo re, Bahke riidi sehng re, efange nne kehm lehke etul bi Esowo.
40019024	N kp-n kpeke tong re, Re efange nne kehm yele go ejahbetul Esowo, ekamel bahke sehnge go mbang a nga.”
40019025	Abat'toono ebe wuku ano, kehm sahb kp'kpo bo esi, bo kehm bahbe re, “Wo anv, nne awo bahke kehm bele eltahre me?”
40019026	Jisos kehm seenge bo too, kehm bungu tong bo re, “Jia, nne nehm ma lim. Wo, goji Esowo ejum ajehng ajehng riidem.”
40019027	Owo Pita kehm bungu re, “Nyehn ana e ma yake nsol kpee kp-a toono. Ejum aji e bahke bele?”
40019028	Jisos kehm tongo bo re, “Etingitingi, n kp-n tongo re, Ngare nyi Mmon no nne bahke jehke go eti etul ji ellub ene, ngare nyio nyi nsol kpee ma yaange, jol nyi nfenfe, owo wahn jia ji jo toon-m ḿ bahke tob ji go ewubu a nti etul ebal, fere lam ewubu et'tohngo ebbal bi Israel.
40019029	Nne awohng awohng no l'yake etahk eje, yake abonanyehn, yake nde, yake nnyehn, yake abon ebe, fere yake egbe eje tib go esi mbing enyame, á bahke bele budu nkpel atahl alon, fere bel elkpin ni li go njinanjini.
40019030	Ane gbalee ba li agbokombang bahke fere jol akahlenjahm. Akahlenjahm bahke fere jol agbokombang.
40020001	“Etul bi Esowo li ana nfono egbe no tahme no efungfu atv atv, song lak ane egbe eje.
40020002	Eji á ma lam are ane bao re á bahke kake bo nne awohng awohng nsiring elon elon efung, owo á kehm tubu bo tv go ege egbe re bo song lim eltum.
40020003	“Eji ma rehng nkaranka esehmwubu, á kehm jeke are, song nyehn ane bamongo yim no mbol mbol, kil ejumjum lim.
40020004	Owo á kehm tongo bo re, ‘Wahn tob songen go egame egbe, wahn song lim eltum. M bahk-n kpiki nob nob ana bo kpo kono elkpiki.’
40020005	“Owo bo kehm tahme. “Nfono egbe noo kehm kpe je ngare efin, fere kpe je go nkaranka era nyi elgung, tob lim ano jang jang.
40020006	Eji ma rehng nkaranka elon nyi elgung, á kehm kpe je, song nyehn ane bako yim no mbol mbol, kil ejumjum lim. Owo á kehm tongo bo re, ‘Jen ji wahnge ń yim na yim ana efung kohro kohro, ń kil ejumjum lim?’
40020007	“Owo bo kehm-e faange re, ‘Nnene limm, no ma-r lak eltum.’ “Á kehm tongo bo re, ‘Tob songen fvfo go egame egbe, wahn song lim eltum. M bahk-n kpiki nob nob ana bo kpo kono elkpiki.’
40020008	“Eji elgung ba no, nfono egbe noo kehm tongo ntubesi a nlokeltum ewe re, ‘Lung aneb eltum ebame, bo ba, wo kpi bo. Gbo mbang bom goji ane ba n gohro ko bo ba, wo kehm gohro kpi ane ba n gbo mbang ko bo.’
40020009	“Ane ba bomo eltum nkaranka elon nyi elgung kehm bake, ba ko nsiring elon elon.
40020010	Owo ane ba, á gbo mbang lak bo kehm bake. Bo jo tiri re, bo bahke koko akpohko sehnge ane bao. Bo fvfo tob ko nsiring elon elon.
40020011	Eji bo ma ko ano, owo bo kehm kehme elmemme tob nfono egbe noo re,
40020012	‘Ane baa ba a gohro ko bo ba, bo limi eltum awa anyehng nya nya, wobkpi bo jang jang ana a kpi-r no, wahr ji ma nyehn erem go nfuba njul nyia efung kohro kohro.’
40020013	“Owo nfono egbe kehm faange nne awohng re, ‘Mbi, wa n nehmem na. Nsiring elon sang wuku e lame area?
40020014	Ko akpohko enya, wo song a nya! Anv, l'kor-m re me n ka ane ba gohro ba ekahlenjahm ana n ka-a no,
40020015	anv, akpohko enyame sang n kp'koko lim ana kor-m noa? Anv, a kp'memme tib eji m ma wehr aboa?’ ”
40020016	Jisos kehm gohro bung re, “Akahlenjahm bahke gboko mbang, agbokombang fere kahle njahm. Ane gbalee ba bo ma lung bo, wo, abon amohk ane ntiil ba bo ma jak.”
40020017	Eji Jisos jo tahm go Jerusalem, ngare nyi bo li go mbang, á kehm koko abat'toono ebe, ewubu ane abal, tahm a bo go nkpohko anyehng, song tong bo re,
40020018	“Nyehnen, anv, e kp'tahme go Jerusalem. Mmon no nne, bo bahk-e yake, kak atubesi abalimajom, a at'tibi ba atahm go ebo. Bo bahke lame elam ji bo bahk-e wulu,
40020019	fere yak-e, kak ane baka baka go ebo, ba bahk-e nyoko, fere dv-e, kum-e go ekros. L'kang nfung era, á nyahme go elkv.”
40020020	Nkal a Sibidi kehm koko abon ebe Jon, a Jems, ba a bo goji Jisos, kehm ba gong go ege alata, kehm-e gboongo re, á lub lim ejum ka-e.
40020021	Jisos kehm-e bahbe re, “Jen ji a kp'sebe me?” Á kehm-e faange re, “Ka abon ebame baa na abal nsahm, eji noko l'ji go ega ejang eboblum, noko go ega ejang ebobkal ngare nyi a ma jol ntul.”
40020022	Owo Jisos kehm faange re, “Ń nehme kahn ji ń kp'b'bahb. Anv, ḿ bahke ma wo go nkob nyi n yahke ba elwoka?” Bo kehm-e faange re, “Ee, e bahke ma wo.”
40020023	Jisos kehm tongo bo re, “Etingitingi, ḿ bahke lohko wo go egama nkob. Me, nsahm n kpimm, nyi m bahke yehke ane, noko ji go egame ejang eboblum, noko ji go egame ejang ebobkal. Adi nyao li ka ane ba wahnge Nsoo toobo bum.”
40020024	Abat'toono bako na ewubu wuku kan ano, atahng kehm rake bo tob Jon, a Jems.
40020025	Owo Jisos kehm lungu bo tv elne, kehm bungu re, “Ń kp'kahne re, atubesi ba njini nyia kpi nsahm nyi bo kpo fili ane. Aj'jok ane kpo tob fili ane.
40020026	Wahn, kana jo lim ano go egahne ellong. Nne awohng awohng ewahne no l'seb re á jol nj'joka nne, á bahke jolo na nlokeltum ewahne.
40020027	Nne awohng awohng ewahne no l'seb re á jol ntubesi, á bahke fere jol na nlokeltum ewahne,
40020028	ana Mmon no nne ki ba re bo lok-e, á ba re á ba loko, fere ka elkpin ene, fak ane gbalee yake.”
40020029	Eji bo jo tahm go Jeriko asongo, ellong ane gbalee kehm tahme toono Jisos.
40020030	Awakamahr na abal ji o nkpe a mbang. Eji bo wuku re, Jisos kp'bake elsehnge, bo kehm kehme elrabe re, “Mmon no Devid, nong, wahr fil-a ndon!”
40020031	Ellong ane bao kehm sahde bo re bo rahke ewok. Bo jo kpe nyennge na rabe re, “Mmon no Devid, nong, wahr fil-a ndon, nsoo!”
40020032	Jisos kehm yiimi, lung bo re bo ba. Á kehm bahbe bo re, “Ń kp'sebe re me n lim jen ka-n?”
40020033	Owo bo kehm-e faange re, “Nsoo, lub lenng-r amahr enyahre!”
40020034	Owo Jisos ndon kehm-e fili. Á kehm song kooro bo abo go amahr, bo kehm soro nyehn tvtv, soro tahm toon-e.
40021001	Eji bo ma kabbe Jerusalem, bo kehm ba rehng go Betfage ji jolo go nnahb ewong ji bo kpo lung re Oliv. Owo Jisos kehm yehke abat'toono ebe, ane na abal,
40021002	kehm tongo bo re, “Songen ejahbe ji li-n o mbuksong. Owo ḿ bahke nyehne mbvankang nyi bo kahn-e go eti, a mmon ewe. Fanngen bo, wahn ko bo ba ka-m.
40021003	Nne awohng awohng no l'bahb-n ejum bade ebvnkang bio, tongen ye re, ‘Nsoo kp'sebe bo,’ nfono ebvnkang bio bahke yake bo elwaare ka.”
40021004	Nsol nyia limi, eji l'lohko jol go etingitingi ana nnyehnamahr Esowo bungu no re,
40021005	“Tong Sayon re, Nyehnen, ntul ewahne kp'bake go egahne. Á li soom, á kun go mbvankang. Á kun go mmon a nnyam no kpo sol nsol.”
40021006	Abat'toono ebe kehm tahme, song lim ana Jisos tongo bo.
40021007	Bo kehm koko mbvankang nyio, a mmon ba a bo, yehke awobo ebo, kunu go bo a njahm, Jisos kehm wahre, kuumu mmon a mbvankang noo.
40021008	Ellong ane gbalee kehm yehke awobo ebo, yal go mbang. Ane bandiki song ja amang, jo ba yal go mbang.
40021009	Ellong ane ba gbo Jisos mbang, a ellong ane ba jo toon-e njahm kehm kehme elrabe re, “Tehken mmon no Devid! Elfuulu li ka nne no kp'bake go mbing nyi Ntul Esowo. Tehken Esowo bi li go ero!”
40021010	Eji Jisos yele go nla Jerusalem, edi kehm kehme elvvrv na vvrv. Ane kehm kehme elbahbe re, “Nne awo ona?”
40021011	Owo ellong ane bao kehm jo bung re, “Jisos wo ana, ji li nnyehnamahr. Á lohng go Nasaret nyi Galili.”
40021012	Jisos kehm yange go etahk Esowo, song kam ane ba jo gungu, a ane ba jo gunu, fere gbul akp'kuru nya abayaangakpohko tuubu go, a nti nyi abagungumbehl.
40021013	Á kehm tongo bo re, “Bo nyono go nwer Esowo re, ‘Etahk ejame, bo bahke jo lung re, etahk ero akake.’ Wahn ebfere rod, bum ana ebehre awajv.”
40021014	Awakamahr ane, a abanne kehm bake, ba kpir-e go etahk Esowo jio. Á lim bo, bo nob.
40021015	Eji atubesi abalimajom, a at'tibi ba atahm nyehn akpokosi nya á limi no, fere wuk abonse kp'rabe go etahk Esowo jio re, “Tehken mmon no Devid!” atahng kehm rake bo.
40021016	Owo bo kehm tongo Jisos re, “Wobwuk ana bo kp'raba?” Jisos kehm faange bo re, “Ee, n kp'wuku. Wo, ń ka tiki lung edi nwer Esowo ji bungu re, “ ‘Esowo ebko anyo abonse, a nya abonbili, lim, eji l'jol ejum eltehke ka yefono antahnga?’ ”
40021017	Jisos kehm tahme bo sa, song rehng go Betani, fere kang o.
40021018	Efungfu atv atv eji Jisos feere asongo go Jerusalem, njal kehm-e yame.
40021019	Á kehm nyehne eti ji bo kpo lung re efig go nkpe a mbang. Á jeere kan kohlo o me, á nyehnem nkab anyehng anyehng, sehngem anyane nya nya á nyehne no. Owo á kehm tongo eti jio re, “A nehm kpe tiki kab akab go njinanjini.” Tvtv ona eti jio kehm soro kpo.
40021020	Eji abat'toono ebe nyehne ano, kehm kpoko bo esi. Bo kehm bungu re, “Jen ji wahnge eti jia ma tahr kp'kpo elwaare elwaare anae?”
40021021	Owo Jisos kehm faange bo re, “Etingitingi, n kp-n tongo re, Ń l'taame, k'jo faabe, ḿ bahke jo lim ana m ma lim eti jia, jol s'sehnge na ana. Ń li ma tong ewong jia re, ‘Mehl, song yel aya!’ Bahke lohko lim ano.
40021022	Ejum ajehng ajehng ji ń l'bahb go egahne ero bi ń kp'kake, ń l'taame, ḿ bahke bele.”
40021023	Jisos kehm feere go etahk Esowo. Eji á jo tib, atubesi abalimajom, a anebkul nfam kehm bake, ba kpir-e, kehm-e bahbe re, “Nsahm anyi a kpi no, nyi wahnge a kpo lim nsol ana nyia? Nne awo ka-a nsahm ana nyio?”
40021024	Jisos kehm faange bo re, “M bahk-n tob bahb mbahbe fvfo. Ń l'faang-m, n kehm-n tongo bada nsahm nyi n kpi no, nyi wahnge n kpo lim nsol ana nyia.
40021025	Anv, nsahm nyi Jon jo wohngo ane alahb lohng go ejahbetul Esowo baa, afi lohng goji ane?” Bo kehm kehme eltoobo atemtem re, “E l'bung re, ‘Nsahm nyi Jon lohng go ejahbetul Esowo’, á bahk-r bahbe re, ‘Jen ji wahnge ń ki taame tv Jon?’
40021026	E l'fere bung re, ‘Nsahm enye lohng goji ane’, ma ane bahk-r limi ejum nji. Tibre e kp'fahle bo, tib eji bo kpee jo bum Jon ana nnyehnamahr.”
40021027	Owo bo kehm faange Jisos re, “Wahr nehme kahn.” Jisos kehm tongo bo re, “Fvfo, wahn n nehm tong bada nsahm nyi n kpi no, nyi n kpo ko, lim nsol nyia.
40021028	“Anv ń kp'tiri renan bade elgan nia? Nne jolo go, no bele abon na abal. Owo á kehm jeke goji ngbokambang a mmon, kehm song tong-e re, ‘Mmon ewame, song lela go egame egbe, wo song lim eltum.’
40021029	“Mmon noo kehm faange re, ‘N nehm je.’ Ji kan mmokidi, á kehm yaange ntir atahng enye, fere tahm egbe nde.
40021030	“Owo nde kehm kpe je, song kpiri mmon noko, kehm-e tob tong ano fvfo. Á kehm taame re, ‘Ee nsoo.’ Jol egbe á tikem je.
40021031	“Nne awo go abon abal bao limi ji nde tong-e re á lim?” Bo kehm-e faange re, “Ngbokambang a mmon wo.” Owo Jisos kehm tongo bo re, “Etingitingi, n kp-n tongo re, Abakokatak, a abajenas'sa ba bahke song yel go ejahbetul Esowo, wahn sa elatahk, jo seenge bo.
40021032	Tibre Jon ji nwohngalahb ba, ba tib-n mbang nyi nno, nyi elsehnge, ń tikem taame tv-e. Abakokatak, a abajenas'sa ba taame no tv-e. Jol eji ń nyehne nyehn ano, ń tikem yaange ntir atahng enyahne, fere taame tv-e.”
40021033	Jisos kehm tongo bo re, “Wuken elgan nehko! Nne jolo go, no bahme avain, fere kak ega sennge. Á kehm rahme elbing ni bo jo kak akab nti, fere jo kaame akab nti nyao tv elbing nio, alahb jo lohng. Á si enyong, kak ane ba jo baabe edi jio, kehm yaame abahmgbe edi jio, toono eje tahm ejahbe jehko ji li fee.
40021034	“Eji ngare nyi bo kpo bong akab nti nyao ma kabbe, owo á kehm tumu alokeltum ebe tv ane ba á yaame bo etahngga eje, eji bo l'song ko akab nti enye, ba ka-e.
40021035	Abayaame etahngga kehm bobo alokeltum ebe. Noko, bo dv-e, noko, bo wul-e, fere tuubu noko atal, á kpo.
40021036	“Owo nfono etahngga kehm kpe tum alokeltum bako gbalee, sehnge ba á gbo mbang tum. Abayaame etahngga tob limi bo jang jang ana bo limi ane bako.
40021037	“Es'kohro, á gohro tum mmon ewe tv bo. Á bungu re, ‘Bo bahke kake mmon ewame.’
40021038	“Eji abayaame etahngga bao nyehne mmon ewe noo kp'bake, bo kehm bungu atemtem re, ‘Ye wo li nlehkelkv, nong, wahr song wulen ye, eji etahngga jia l'fere jol j'jahre.’
40021039	Bo kehm-e bobo, ro njahm etahngga nyehko, fere song wul-e.
40021040	Anv, nfono etahngga l'ba, á bahke limi abayaame etahngga bao renan?”
40021041	Bo kehm-e faange re, “Á bahke wulu abi ane bao, bo kpo esabsab elkv, fere yaame ane bako etahngga jio, ba bahke jo ka-e akab nti nyao go ngare nyi nno.”
40021042	Owo Jisos kehm tongo bo re, “Ń ka tiki lung a lung edi nwer Esowo jia re, “ ‘Eltal ni asehketahk tene no, ni ni ma fere jol nnahb ekahma? Ntul Esowo limi jia ji li nkpokosi go egahra ntim.’
40021043	“Owo wahnge n kp-n tongo re, Esowo bahk-n taare etul ebe, faake a bi, ka ane ba bahk-e kake akab nti go ngare nyi nno.
40021044	“Nne no l'fooro gbo eltal nio, á bahke banne. Wo, nne no eltal nio l'gbo nyed-e á bahke rere na rere kpee.”
40021045	Atubesi abalimajom, a Bab Farisi wuku kan ngaane enye, bo kehm soro kahn tvtv re, á jo bungu bada bo.
40021046	Bo kehm gare ana bo bahk-e bobo. Bo jo fahle ellong ane ba jo bum Jisos ana nnyehnamahr.
40022001	Jisos kehm kpe tub bo elgan nehko re,
40022002	“Etul bi Esowo li ana ntul no toobo ebjing bi elkak elbal, ni mmon ewe yahke ko nkal.
40022003	Á kehm tumu alokeltum ebe re, bo song tong ane ba á tiingi bo elkak re bo ba. Korem bo elbake.
40022004	Á kehm kpe yehke alokeltum bako, kehm tongo bo re, ‘Songen, wahn song tong ane ba n tiingi bo elkak re, Me n toobo ejum ajehng ajehng kpee bum. Bobwul efong ebame, a atohkondi nya m ma le bo, bo ma jok. Baan go elkak elbal!’
40022005	“Ane ba bo tiingi bo elkak, elkak nio lubem bo. Bo tahme na go bo alimi nsol. Noko tahme go ege egbe, noko tahm go ege a nju are.
40022006	Egom ane bako bobo alokeltum ntul noo, nohk bo, fere wul bo.
40022007	“Ntul, atahng rak-e sehng. Á kehm tumu nsoja enye, bo song wul awulane bao, fere jahm ejahbe ebo fi.
40022008	Owo á kehm tongo alokeltum ebe re, ‘Nsol elkak kpee, me n toobo bum. Ane ba n tiingi bo, bo kpeem fuumu.
40022009	Songen go ayaame mbang! Nne awohng awohng no ń l'nyehn-e, tongen ye, á ba go elkak elbal.’
40022010	“Alokeltum bao kehm tahme, jo yannge. Nne awohng awohng no bo nyehn-e no, l'kor-e, bo ko-e tahm a ne go elkak. Ane bandiki jolo abi ane, bandiki jol anoobo ane. Ekp'kpa elkak nio kehm ruru ane ane.
40022011	“Owo ntul kehm tahme re á song nyehn ane ba jo li nsol. Á kehm nyehne nne no kake ewobo ji ki fuumu elkak elbal nio.
40022012	Ntul kehm-e bahbe re, ‘Mbi, a limi renan, kehm yele a, k'kak ewobo ji fuumu elkak nia?’ “Nne noo belle na belle eje.
40022013	“Owo ntul kehm tongo alokeltum ebe re, ‘Boben ye, wahn gba-e alehke go abo, a akpade akpade, fere ro-e tv go elatahk, edi ejannge jio ji ane kpo woomo, jo ling, fere jo kono amahn go esi.’
40022014	“Tibre ane gbalee ba bo tiingi no. Abon amohk ane abik abik ba bo ma jak.”
40022015	Bab Farisi kehm tahme, song toobo ana bo bahk-e bobo go ege alum nnyo.
40022016	Bo kehm tumu abat'toono ebo, a aneb ntul a Herod tv goji Jisos. Bo kehm song bahb-e re, “Nt'tibi, e kp'kahne re, wo etingi nne ji. A kpo tib mbang nyi Esowo go etingitingi. A kpehme rang nnene. Jol esamahr ane, a kpehme be.
40022017	Tong-r ana a kp'tiri bade ejum jia. N'nob re wahr jo tahb etak ka ntul a Roma, afi nobem?”
40022018	Jisos k'kahn ebi ntir atahng ebo, owo á kehm faange re, “Wahn aneb alum abal abal ba! Jen ji wahnge ń kp-m gare?
40022019	Tib-m wahn akpohko nya ḿ bahke koko tahb etak.” Bo kehm koko ba a nya.
40022020	Jisos kehm bahbe bo re, “Esi jia ji nyehne ji? Mbing nyia nyi nyehne nyi?”
40022021	Bo kehm faange re, “Esi jia ji ntul ji. Mbing nyia nyi ntul nyi.” Owo Jisos kehm tongo bo re, “Kaan ntul ji li ka ntul, wahn ka Esowo ji li ka Esowo.”
40022022	Eji bo wuku ano, kehm kpoko bo esi. Bo kehm-e yaame sa, tahm ebo.
40022023	Efung b'nehm ona, egom Sadusi jindiki kehm bake ba kpiri Jisos. Bo ba kpo tib re, elnyahme go elkv limm. Owo bo kehm tongo Jisos re,
40022024	“Nt'tibi, Moses bungu re, ‘Nne l'kpo, eji á ki jel abon, mmonannyehn nkvne ko nnenkal noo, eji á l'jel abon ka mmonannyehn no ma kpo.’
40022025	“Abonanyehn na asehma ba jolo a nahre. Ngbokambang ko nkal, mmon awohng awohng á jelem, á kehm kpoko, nkal ewe sa.
40022026	Ano wo tob lim etoono mmonannyehn, a mmonannyehn noko no toono noo, a erik abonanyehn bako kpee.
40022027	Es'kohro, nnenkal noo tob kpo.
40022028	Anv, efung bi ane l'nyahme go elkv, nne awo á bahke jolo nkal ewe? Tibre bo ane kpee ko-e ana nkal abo.”
40022029	Owo Jisos kehm faange bo re, “Ń kpo soodo, tibre ń nehme kahn nwer Esowo, a nsahm nyi Esowo.
40022030	Ngare nyi ane ma nyahme go elkv, bo bahke jolo ana babenjel. Aneblum nehm kpe jo ko akal. Anebkal nehm kpe jo bal alum.
40022031	Bade elnyahme ngubjing go elkv, ń ka lung alung ana Esowo tong-n no re,
40022032	‘Me wo li Esowo bi Ebraham, a bi Aisik, a bi Jekob.’ Jia lohngo re, Ye li Esowo bio bi ane ba li go elkpin, bi akvne sang.”
40022033	Eji ellong ane bao wuku ana á jo tib, kpo bo esi sehng.
40022034	Eji Bab Farisi wuku re, Jisos ebga aneb Sadusi, bobbelle, bo kehm song kono edi ajehng.
40022035	Nne awohng go bo ellong no jolo nt'tibi no atahm kehm bake ba bahb Jisos mbahbe, jo gar-e. Á bahb-e re,
40022036	“Nt'tibi, ntahm anyi ga gbal kpee go egahre atahm?”
40022037	Owo Jisos kehm-e faange re, “ ‘Esowo, ntul ewa bahke jo kor-a eltim eltim ena, etohko etohko eja, a ntir a ntir enya.’
40022038	A wo li ngbokambang a ntahm nyi ga gbal.
40022039	Etoono ntahm tob li na li ana nyio o, nyi li re, ‘Nne ebjing ewa jo kor-a ana ebjing eba.’
40022040	Atahm nya Moses kpee, a eltibi ni abanyehnamahr tohk ntahm ebal nyia.”
40022041	Ngare nyi Bab Farisi ba kono edi ajehng, Jisos kehm bahbe bo mbahbe re,
40022042	“Anv, ń kpo tir renan bada Mesaya? Ye mmon a nyehne wo?” Owo bo kehm-e faange re, “Mmon a Devid wo.”
40022043	Jisos kehm tongo bo re, “Jen ji wahnge Devid lungu Mesaya re, ‘Ntul ewame’, eji Etingi Etohko mehl-e no, á bungu re,
40022044	“ ‘Ntul Esowo tongo ntul ewame re, Ji go egame ejang eboblum tete me n lim anebekv eba etikunakpade eja.’
40022045	“Yefono Devid jo lung-e re, ‘Ntul ewame’, bahke limi renan, ntul noo kehm fere jol mmon ewe?”
40022046	Nnene jolem, no male elfaange Jisos ellum anehng anehng. Bomo efung bio asongo nnene kpeem jo sahb, bahb-e mbahbe.
40023001	Jisos kehm tongo ellong ane bao, a abat'toono ebe re,
40023002	“At'tibi ba atahm, a Bab Farisi ebko nji nyi Moses.
40023003	Jo bumen ejum ajehng ajehng ji bo l'tong-n, wahn fere jo lim. Kana jo toono eljini ni bo! Tibre bo kpehme lim ji bo kpo bung.
40023004	“Bo kpo tuuru alublub nsol, nya kpo riidi go elsolo, rod si ane. Jol bofono antahng bo kpehme gare elmehle.
40023005	Bo kpo lim ejum ajehng ajehng, eji ane l'jo nyehn bo. Nyehnen ana awer nya bo kpo kahn go bo abuk, a abo abo kp'kpange, nya bo nyono adi nwer Esowo! Nyehnen ana asohk nya bo tohko go as'sili akpawobo ebo kp'labe!
40023006	Go elkak, kpo kor bo re, bo ji adi nya fuumu re aj'jok ane ji. Go ekp'kpa ero, kpo kor bo re, bo ji mbuksong.
40023007	Go are, kpo kor bo re, ane jo gong kak bo nnyo, fere jo lung bo re at'tibi.
40023008	“Nong, ane ki-n jo lung re at'tibi. Tibre nne awohng wo wo li nt'tibi ewahne. Wahn kpee abonanyehn ba.
40023009	Kana jo lung nne awohng awohng go njini nyia re Nso ejahne. Tibre nne awohng wo wo li Nso ejahne, ye jio ji li go ejahbetul.
40023010	Nong, ane ki-n jo lung re atubesi. Tibre nne awohng wo wo li ntubesi ewahne, ye ji li Mesaya.
40023011	“Nne no l'ga gbal go egahne ellong, ye wo bahke jolo nlokeltum ewahne.
40023012	Nne awohng awohng no l'mehl elne wahre, bo bahk-e rede na. Nne awohng awohng no l'rede elne, bo bahk-e mehle wahre.
40023013	“Eyuu a nahne, wahn at'tibi ba atahm, a Farisis! Wahn aneb alum abal abal ba! Ń kpo bam ejahbetul Esowo tv ane. Ń kpehme taame, yake ane ba kp'gare re bo yel. Wahnfono antahng nehm yel.
40023014	“Eyuu a nahne, wahn at'tibi ba atahm, a Farisis! Wahn aneb alum abal abal ba! Ń kpo nehm akalebun, taare ntahk ebo. Eyaame jehko, ń kpo kak alaabe aro, jo tib elnahne. Tib esi jio ji bahke wahnge elam ejahne sahb gb'gbal!
40023015	“Eyuu a nahne, wahn at'tibi ba atahm, a Farisis! Wahn aneb alum abal abal ba! Ń kpo yannge go njini kpee, jo siiri agburu aya, eji ń l'lub were nne awohng, á fere yel-n. Ń l'ting nne, ń rod-e, lim mmon ellulagun no sahb s'sab sehnge wahnfono antahng.
40023016	“Eyuu a nahne, wahn awakamahr ane ba kpo tib ane mbang! Ń kpo tib re, ‘Nne awohng awohng no l'tir etahk Esowo, ejumjum limm. Wo, nne no l'fere tir agul nya li go etahk Esowo, á bahke tiki lim, nehm tiki kane.’
40023017	Wahn agboolo awakamahr ba! Anv, ejum aji ga gbal, agul, afi etahk Esowo ji wahnge agul nyao li saang?
40023018	Ń kpo kpe tib re, ‘Nne awohng awohng no l'tir edi njom alimi, ejumjum limm. Wo, nne no l'fere tir ejum njom ji kun edi njom alimi jio, á bahke tiki lim, nehm kane.’
40023019	“Wahn agboolo awakamahr ba! Anv, ejum aji ga gbal, ejum njom, afi edi njom alimi ji wahnge ejum njom li saang?
40023020	Fvfo, nne l'tir edi njom alimi, yebtir edi njom alimi jio, a nsol njom kpee nyi kun o.
40023021	Nne no l'tir etahk Esowo, yebtir etahk Esowo, a Esowo bi lene o.
40023022	Nne no l'tir ejahbetul Esowo, yebtir eti etul ji Esowo, a nne no jehk o.
40023023	“Eyuu a nahne, wahn at'tibi ba atahm, a Farisis! Wahn aneb alum abal abal ba! Ń kpo ka eltahme go abon asahkesahke nsol ana nkambe, nfehne, a abehne, fere gbake alahmlahm nsol ana elam, ndon, a eltaame, bum go nkpe. Limen nsol ebal ebal, kana gbake ajehng bum go nkpe!
40023024	“Wahn awakamahr ane ba kpo tib ane mbang ba! Ń kpo yehke nnyamnyame go egahne alahb elwoko, fere mele ekamel!
40023025	“Eyuu a nahne, wahn at'tibi ba atahm, a Farisis! Wahn aneb alum abal abal ba! Tibre ń kpo ru njahm a nkob, a njahm ekpingi. Go atahng, nsol ejv ebrur, a nsol nyi ń kpo lahm ane bako etong.
40023026	Wo nwakamahr a nne a Farisi wo! Gbo mbang ru atahng nkob, a atahng ekpingi, eji njahm l'tob bar.
40023027	“Eyuu a nahne, wahn at'tibi ba atahm, a Farisis! Wahn li ana alahm nya bo ma taame efem go njahm elatahk, ma nob. Go atahng, akahb akvne nya ma rur, a nsol eltehb.
40023028	Ana wo fvfo ń tob li. Go njahm elatahk ń kpo jol nne awohng awohng, are ń li nob nob. Go atahng, ab'bi nya ma rur, a afahnge afahnge.
40023029	“Eyuu a nahne, wahn at'tibi ba atahm, a Farisis! Wahn aneb alum abal abal ba! Wahn ba kake alahm nya abanyehnamahr Esowo, fere liibi alahm nya atingitingi ane,
40023030	fere jo bung re, ‘Li re e jolo ngare nyi babnso ejahre, kehn, e jolem limi ana bo limi no, fere wul abanyehnamahr Esowo.’
40023031	Wahnfono antahng ebyiimi ntianse re wahn ba li abon ba ane ba wulu abanyehnamahr.
40023032	Wahn ebba soro asi, kp'gohro lim ji babnso ejahne limi no sa.
40023033	“Wahn enyo bia, wahn abon akumbad baa, ḿ bahke ma for renan go elam ji bo bahk-n lame, kim ebi ka-n, fere kak-n go ellulagun?
40023034	Owo wahng ka m bahke tumu abanyehnamahr tv-n, fere tum akahnkahn ane, fere tum at'tibi. Egom jindiki, ḿ bahke wulu bo, jindiki, ń kum bo lake go akros, jindiki, ḿ bahke jo dv bo go egahna ntahk ero, fere jo kam bo yannge ajahbe ajahbe ajahbe,
40023035	eji ń l'li ebi tib go atingitingi ane ba bo wulu bo go njini kpee, bomo goji Ebel ji jolo etingi nne tete ba rehng goji Sekaraya ji jolo mmon a Barakaya, ye ji ń wul-e no go elka elka ni etahk Esowo, a edi njom alimi.
40023036	“Etingitingi, n kp-n tongo re, Ane ba li anv bahke lehke ebi tib go nsol nyio kpee.
40023037	“O Jerusalem, Jerusalem! Wahn ba kp'wulu abanyehnamahr Esowo, fere tuubu ane ba Esowo tumu bo tv-n atal. Nkpel tvv n jo gare re me n lung-n tv elname, ana nkok kpo lung abon ebe tv elne, fere walle bo go ege akpungkpung. Wahn joom kor elbake.
40023038	“Etahk ejahne bahke sake nehme nehme.
40023039	“N kp-n tongo re, Bomo anv asongo, me n nehm kpe nyehn, tete ngare nyi ḿ bahke bungu re, ‘Elfuulu li ka nne no kp'bake go mbing nyi Ntul!’ ”
40024001	Jisos kehm lohngo go etahk Esowo jio tahm. Abat'toono ebe kehm bake, ba tib-e ntahk nyi bo si go nlaaga nyi etahk Esowo jolo no.
40024002	Owo Jisos kehm faange bo re, “Nyehnen ntahk nyia a kpee! Etingitingi, n kp-n tongo re, Jol eltal anehng anehng limm, ni bahke kpe kuumu a ntem. Bo bahke wake kpee, wohng ndi.”
40024003	Eji Jisos song ji go ewong ji bo kpo lung re Oliv, owo abat'toono ebe kehm song kpir-e bo bo, kehm-e bahbe re, “Tong-r ngare nyi ejum jio bahke limi, wo fere tib-r elliingi ni bahke tibi elbake ena ni a bahke bake, a ni es'kohro eying jia.”
40024004	Owo Jisos kehm faange bo re, “Kunen ekpu, eji nne awohng awohng l'ki-n nehm.
40024005	Tibre ane gbalee bahke bake go egama mbing, jo ba bung re, ‘Me wo li Mesaya.’ Toono o, bo nehm ane gbalee.
40024006	Ḿ bahke kehme elwuku bada nta, fere jo wuk aka nta. Kana jo fahl! Tibre nsol nyia kpee bahke tiki lim, jol o es'kohro sang ma rehng na.
40024007	Ajahbe nyandiki bahke jo nok atemtem. Ajahbe nyandiki bahke kehme elnoko a atem ajahbe nyako! Njal, a ayam nya kpo sehnge ane, go ndi agbehke bahke jo jol adi adi.
40024008	Nsol nyia kpee nyi li mbomannahb erem.
40024009	“Ngare nyio nyi bo bahke jo bob-n, song ka re bo kak-n erem, fere wul-n. Ane kpee bahk-n jo ko ekv tib go egama mbing.
40024010	Ane gbalee bahke kehme elseele gbo, tibre bo bahke jo jabbe atemtem ka go, fere jo ko atemtem ekv.
40024011	“Akimfahnge abanyehnamahr gbalee bahke longo ba, ba nehm ane gbalee.
40024012	Owo eji ab'bi ma tv ano, elkoro ni ane gbalee bahke kehme elmale.
40024013	Nne no l'yiimi t'tahne go mbang nyi Esowo tete rehng go es'kohro, ye wo bahke bele eltahre.
40024014	Ngare nyi bo ma tiingi nnoobo etib bade etul bi Esowo tong njini kpee ana ejum ntianse, owo es'kohro bahke kehm rehnge.
40024015	“Ḿ bahke nyehne ‘ejum ji kp'sahb s'sab, ji bahke rannge edi’, ji nnyehnamahr a Daniel bungu no bade, yim go mbarebare edi. Nne no l'lung nsol nyia, nong á kahn.
40024016	“Ngare nyio nyi ane ba li go Judea bahke beke, tahm go awong.
40024017	Nne no l'kuumu go ege ero etahk, á k'tohko seb elyele go ekp'kpa, song rod ejum fili.
40024018	Nne no l'jol go ege egbe, á k'tohko be, ba etahk, ba rod nsol ebjing enye.
40024019	“Eyuu a anebkal ba bahke jolo ela ngare nyio, a anebkal ba kpi abon go ebo.
40024020	Kaken ero, eji elbeke enahne ni ḿ bahke beke l'k'jol ngara nnale, k'fere jol efung Esabat.
40024021	Tibre erem bio bahke gbale sehng. Jol erem ana bio ka jol a jol ejolojolo bomo eji njini bomo no tete rehng anv. Jol nehm kpe tiki jol ano ejolojolo.
40024022	“Tohko jol re Esowo tele afung nyao kahbe, nnene nehm jol no bahke bele eltahre. Tib go esi ji ane ba Esowo ma yehke, owo wahnge Esowo bahke tele afung nyao kahbe.
40024023	“Ngare nyio, nne l'tong-n re, ‘Nyehnen, Kraist ga!’ afi á tong-n re, ‘Nyehnen Kraist go!’ kana taame tv-e.
40024024	Akimfahnge ane bahke lohngo ba, jo ba bung re, Bo ba li Mesaya. Egom jindiki bahke jo bung re, Bo ba li abanyehnamahr Esowo. Bo bahke kehme nliingi tib, fere jo lim akpokosi, eji limi limi kan, bo l'nehm aneb Esowo, ba Esowo ma jak.
40024025	Kunen ekpu, m ma-n tong jia ana, re ngare kehm rehnge.
40024026	“Ane l'kehm-n tongo re, ‘Nyehnen, ye go elka emahng!’ kana je go! Bo l'fere tong-n re, ‘Nyehnen, ye ga nkimi nyia!’ kana taame tv bo.
40024027	Ana emangedu kpo lim, lennge duu, bomo go ero nfam tete rehng go erede nfam, ano wo elbake ni Mmon no nne bahke jolo.
40024028	Tibre edi ajehng ajehng ji ekpakv ejum l'noongo, owo ntere bahke jeke song rur.
40024029	“Ngare nyi erem bio ma mal, “njul bahke dvvrv, ebareka nehm kpe jo ya na eyakeyake. Alonlo bahke kehme elfooro go elbung gbo. Atahm nya elbung bahke range.
40024030	“Owo ane bahke kehm nyehne elliingi ni Mmon no nne go elbung. Ane kpee ba li go njini bahke kehme ellingi, fere nyehn Mmon no nne kp'bake go akparesemsem, a nsahm a nsahm, a egburu ellub.
40024031	Owo enjel bahke woro ntang wahre wahre. Á bahke tumu babenjel tv ejang njini abehng abehng, a ejang elbung abehng abehng, eji bo l'song ko ane ba á jake bo, ba a bo edi ajehng.
40024032	“Kpilen ejum go elgan ni li bade eti ji bo kpo lung re efig. Eji eti jio ma nyono, fere kak anyane, owo ḿ bahke kahne re, nnale ebba.
40024033	Tob li ka-n fvfo re, ń l'nyehn nsol nyio kp'limi, owo ḿ bahke kehm kahne re, ngare ebkabbe kpidi kpidi.
40024034	“Etingitingi, n kp-n tongo re, Ane bao ba bahke jolo go elkpin ngare nyio, bo nehm kpo, tete nsol nyio lim kpee.
40024035	Elbung abola ndi bahke tane, alum enyame nehm tiki tan.”
40024036	“Nnene nehme kahn efung bio, a ngare nyio, jol babenjel ba li go ejahbetul Esowo nehme kahn, jol Mmon nehme kahn, sehngem Nsoo ntahngtahng wo kp'kahne.
40024037	“Ana jolo go ngare nyi Noa, ano wo fvfo bahke tob jol ngare nyi Mmon no nne bahke bake.
40024038	Ana wo jolo no ngare nyi nnyel nyi bulu njini kala yel. Ane bao jo li nsol, fere jo w'wo. Aneblum jo ko akal, anebkal jo bal alum tete rehng efung bi Noa yele go egbang.
40024039	Tvtv o bo joom kahn ji kp'l'lim, tete nnyel yel, ba feenge bo kpee, tahm abo. “Ano wo fvfo bahke tob jol ngare nyi Mmon no nne bahke bake.
40024040	Ngare nyio ane abal bahke jolo go egbe, noko, bo bahk-e koko, noko sa.
40024041	Anebkal abal bahke jo gok nsol, noko, bo bahk-e koko, noko sa.
40024042	“Jo baaben, tibre ń nehme kahn efung bi Ntul ewahne bahke bake.
40024043	Ji fuumu re wahn kahn, li re, nfontahk k'kahn ngare nyi nwajv bahke bake atv, kehn á jol baabe, á jolem taame re, bo ba lahm etahk eje ye.
40024044	Owo fvfo nobo re wahn toobo ebjing kpee. Tibre Mmon no nne bahke gbede na ba ngare nyi ń ki bum re á kp'bake.
40024045	“Nne awo li ekahnkahn nlokeltum no kpi ekakesehk? Ye wo li nne no nde ma yake alokeltum bako kak go ege ebo re á jo le bo go ngare.
40024046	Eyebatahng bahke jolo a nlokeltum noo no nde l'ba, á bahke ba kpir-e, á kp'limi ano.
40024047	Etingitingi, n kp-n tongo re, Nde bahke faake a nsol enye kpee, kak-e go ebo.
40024048	“Á l'fere jol ebi nlokeltum, á bahke bungu go ege eltim re, ‘Nsoo nehme waka ba.’
40024049	Á bahke kehme alokeltum bako dv, fere jo jen a abawokamahm, jo li nsol a bo, fere jo w'wo.
40024050	Owo nde nlokeltum noo bahke kehnge efung bi á ki ekpu kunu, a ngare nyi á kil kahne.
40024051	Nde bahk-e bomo, kiimi akv akv akv, fere rod-e, kak edi ji ane ba kpi alum abal abal wob no. Owo ane bahke woomo, jo ling, fere jo kono amahn go esi.
40025001	“Etul bi Esowo bahke jolo ana ngbahme na ewubu nyi rodo at'rekahng ebo, tahm re bo song wane nlumanne.
40025002	Ngbahme na elon jolo akahnkahn. Ngbahme nyehko na elon jolo agboolo.
40025003	Agboolo agbahme nyao rodo at'rekahng ebo, akehng bo filem.
40025004	Akahnkahn agbahme nyao rodo at'rekahng, fere fili akpuma akehng budu.
40025005	“Eji nlumanne laange elbake, agbahme nyao kpee kehm kehme amahke lal, soro sa lal.
40025006	Nlum atv, nne jo r'rabe re, ‘Nyehnen, nlumanne kp'bake! Songen, wahn song wan-e!’
40025007	“Agbahme nyao kpee kehm mehle, toobo at'rekahng ebo bum.
40025008	Owo agboolo nyao kehm tongo akahnkahn re, ‘Nyahken akehng emahne ka-r, tibre at'rekahng enyahre yahke lahme.’
40025009	“Owo akahnkahn kehm faange bo re, ‘Akehng maa nehm biingi rehng egahne. Songen goji abajenare, wahn song gunu antahng.’
40025010	“Eji bo tahme no re bo song gunu akehng, nlumanne kehm bake. Ane bao ba toobo ebjing kehm tahme toon-e, song rehng go elkak elbal. Bo kehm bame mbu.
40025011	“Ji kan a, agbahme nyako kehm tob ba, ba kehme elbungu re, ‘Nsoo, nsoo, lenng-r mbu!’
40025012	“Owo á kehm faange bo re, ‘Etingitingi, n kp-n tongo re, Wahn n nehme kahn!’ ”
40025013	Jisos kehm gohro bung re, “Jo kunen ekpu, tibre n nehme kahn efung, a ngare nyi Mmon no nne bahke bake.
40025014	“Etul bi Esowo bahke jolo ana nne no yahke ba eltahme eljen. Á kehm lungu alokeltum ebe, yake nsol enye, kak go bo abo.
40025015	Á ka nne awohng awohng ana á bahke ma lim. Noko, á ka-e ekpa akpohko eblon, noko, ekpa akpohko ebbal, noko ajehng, kehm soro tahm eje.
40025016	Nne no ko ekpa akpohko eblon kehm soro tahm, song jen are, li nsehng go ekpa akpohko eblon.
40025017	Ano wo nne no ko ekpa ebbal tob li nsehng ekpa ebbal fvfo.
40025018	Nne no ko ekpa ajehng kehm song rahm elbing, rod akpohko nde, kak o behr.
40025019	“Eji ma sahb k'kang, nde alokeltum bao kehm kehnge, kehm ba tong alokeltum ebe re, bo ba toobo akpohko enye ka-e.
40025020	“Nlokeltum no ko ekpa akpohko eblon kehm koko ekpa akpohko eblon behko budu, ba a bi, kehm bungu re, ‘Nsoo, a ka-m ekpa akpohko eblon, nyehn ekpa akpohko eblon behka gana bi m ma li nsehng.’
40025021	“Owo nde kehm-e tongo re, ‘Woblim sehng, nkakesehk a nlokeltum no nno. Eji a bele ekakesehk go abons'sohko abon nsol, m bahke yake agburu nsol, kak-a go ebo. Ba yel ga, wo bel eyebatahng ana n kpi no.’
40025022	“Nne no ko ekpa akpohko ebbal kehm tob ba, ba bung re, ‘Nsoo, a ka-m ekpa akpohko ebbal, nyehn ekpa ebbal behka bi m ma li nsehng.’
40025023	“Owo nde kehm-e tongo re, ‘Woblim sehng, nkakesehk a nlokeltum no nno. Eji a bele ekakesehk go abons'sohko abon nsol, m bahke yake agburu nsol, kak-a go ebo. Ba yel ga, wo bel eyebatahng ana n kpi no.’
40025024	“Nne no ko ekpa akpohko ajehng kehm tob ba, ba bung re, ‘Nsoo, n kp'kahne re, wo ebibbib nne ji. Á kpo kpa ji a ki bahm, fere fv nya a ki kak.
40025025	N jo f'fahl, owo n kehm tahme song behr akpohko enya go ndi. Nyehn nyanya ana.’
40025026	“Owo nde kehm-e faange re, ‘Wo ebi nlokeltum wo, no ma gbo ewon. Á k'kahn re, n kpo kpa ji n ki bahm, fere fv nya n ki kak.
40025027	Kehn nde, a jol kake abajenare akpohko enyame, n l'ba, m ba ko, fere ko nsehng budu.
40025028	Taaren ye ekpa akpohko jio, wahn ka nne no kpi ekpa ebwubu.
40025029	“ ‘Tibre nne awohng awohng no kpi no, bo bahk-e kake na budu, á bel gbalee. Nne no ki kpi, jol ntiil ana á kpi no, bo bahk-e taare na.
40025030	Roden edemme nlokeltum noa, ro tv elatahk edi ejannge. Owo nne bahke woomo, jo ling, fere jo kono amahn go esi.’
40025031	“Ngare nyi Mmon no nne bahke bake go ege ellub, a enjel kpee, á bahke jehke go eti etul jio ji ellub ene.
40025032	Ane ba li go njini kpee, bo bahke koko bo, ba yiimi go ege esamahr. Owo á bahke kehm yabe bo ana mbaabebul kpo yab ejoro, bum eje eje, ebulbaange jol eje eje.
40025033	Á bahke rodo ejoro, bum ege ejang eboblum, fere rod ebulbaange, bum ege ejang ebobkal.
40025034	Owo ntul bahke kehm tongo ane ba yiim-e go ege ejang eboblum re, ‘Baan, wahn jia ji Nsoo ma-n fuulu! Baan, wahn ba li etul bi Esowo ma toobo bum-n, bi lohng eji njini bomo na bom.
40025035	Tibre njal jo yam-m yam, ń jo ka-m, n li. Alahb kor-m kor, ń ka-m, n wo. N yel-n ejen, ń vvr-m.
40025036	N jolo ebun ebun, ń ka-m, m bobo. N jo y'yam, ḿ ba, ba nyehn-m. N woomo go ngbekobo, ḿ ba, ba nyehn-m.’
40025037	“Owo atingitingi ane bao bahk-e kehm faange re, ‘Ntul, ntahn wo e nyehn-a no, njal ma-a yam, e ka-a, a li? Ntahn wo e nyehn-a no, alahb ma-a kor, e ka-a, a wo?
40025038	Ntahn wo e nyehn-a no ana njenne, e kehm-a vvrv? Ntahn wo e nyehn-a ebun ebun, e kehm-a kake, a bobo?
40025039	Ntahn wo e nyehn-a no, a kp'yame, jol go ngbekobo, e kehm ba nyehn-a?’
40025040	“Owo ntul noo bahke kehm faange bo re, ‘Etingitingi, n kp-n tongo re, Ngare anyehng anyehng nyi ń jo lim ano ka nne awohng no sahb r'rede go ellong abonanee ba li a, ń jo limi ka me.’
40025041	“Owo á bahke kehm tongo ane ba yiim-e go ege ejang ebobkal re, ‘Fak-m wahn go esamahr, wahn ji Esowo ma-n su. Songen go ellulagun ni li go njinanjini, ni bo ma toobo bum nnehm, a enjel enye.
40025042	Tibre njal yam-m yam, me ń kaam, n li. Alahb kor-m kor, me ń kaam, n wo.
40025043	N yel-n ejen, me ń vvrem. N jolo ebun ebun, me ń kaam, m bobo. N jo y'yam, fere woomo go ngbekobo, ḿ baam, ba nyehn-m.’
40025044	“Owo bofono bahke tob faange re, ‘Ntul, ntahn wo e nyehn-a no, njal kp-a yame, alahb jo kor-a? Ntahn wo e nyehn-a no ana njenne? Ntahn wo e nyehn-a no ebun ebun? Ntahn wo e nyehn-a no, a kp'yame? Ntahn wo e nyehn-a no, a wob go ngbekobo? Ntahn wo e nyehn-a ano, ki-a kak ebo?’
40025045	“Owo á bahke kehm faange bo re, ‘Etingitingi, n kp-n tongo re, Ngare anyehng anyehng nyi ń ki jo lim ano ka nne awohng no sahb r'rede go ellong abonanee ba li a, ń limem ka me.’
40025046	“Ane baa bahke song yel go edi erem, jo nyehn erem o go njinanjini. Atingitingi ane bahke bele elkpin ni li go njinanjini.”
40026001	Eji Jisos ma bung alum nyaa kpee mal, á kehm tongo abat'toono ebe re,
40026002	“Ń kp'kahne re, lela ebsa nfung ebal, elkak Pasova rehng. Efung bio bi bo bahke jabbe Mmon no nne ka re bo kum-e go ekros.”
40026003	Owo atubesi abalimajom, a anebkul nfam kehm song kono go nlaaga ntubesi abalimajom no bo jo lung-e re Kayafas.
40026004	Owo bo toobo no ana bo bahke bobo Jisos mbehr mbehr, song wul.
40026005	Bo jo bungu re, “Nong, wahr k'lim ngare elkak, eji l'k'gbo ntong.”
40026006	Eji Jisos jolo go Betani go etahk Saimon ji nne abili,
40026007	nnenkal awohng kehm bake go ege, no fili elom akehng ji nno a nno, ji sahb k'kim ekun. Á kehm yaange akehng mao, kak-e go esi ngare nyi á jehk go ekp'kuru kpi nsol li.
40026008	Eji abat'toono ebe nyehne ano, atahng kehm rake bo. Bo kehm bahbe re, “Jen ji wahnge á kp'fade akehng ana maa?
40026009	Kehn akehng maa bo jol gungu, ko akpohko gbalee, fere ko, ka akpak.”
40026010	Jisos sebe kan kahn ana bo jo bung, á kehm tongo bo re, “Jen ji wahnge ń kp'gbiingi mmonankal noa? Yeblim nnoobo ka-m.
40026011	Akpak li a nahne ngare anyehng anyehng, wo, me n limm a nahne ngare anyehng anyehng.
40026012	Tibre eji mmonankal noa wohng-m akehng go egama ngubjing, á toobo ebjing ebame bum, bi m bahke kpoko.
40026013	Etingitingi, n kp-n tongo re, Edi ajehng ajehng go njini kpee, ji bo bahke tiingi nnoobo etib bia, bo bahke tob jo bung jia ji nnenkal noa ma lim, fere jo buum-e.”
40026014	Nne awohng go ellong abat'toono Jisos, ewubu ane abal, no bo jo lung-e re Judas Iskariot kehm tahme, song kpiri atubesi abalimajom,
40026015	kehm bahbe bo re, “Ejum aji ḿ bahk-m kake, n l'jabbe Jisos, kak-n go ebo?” Bo kehm-e kake mpon esehma.
40026016	Bomo ngare nyio asongo, Judas kehm kehme mbang seb ana nyi á bahke jabbe Jisos ka bo.
40026017	Ngbokambang efung elkak ni Jus kpo li abred nya bo kil jo kak ayist, abat'toono Jisos kehm ba kpir-e, fere bahb-e re, “Gan wo a kp'sebe re wahr song toobo nsol alehke nyi elkak Pasova bum-a?”
40026018	Á kehm tongo bo re, “Songen go nla ejahbe goji nne awohng, wahn song tong-e re, ‘Nt'tibi re, Ngare enyame ebkabbe. M bahke lehke elkak Pasova, a abat'toono ebame go ega etahk.’ ”
40026019	Abat'toono Jisos kehm song toobo nsol elkak Pasova nio bum, ana Jisos tongo bo.
40026020	Eji elgung ma ba, Jisos kehm song ji go ekp'kuru, jo li nsol, a abat'toono ebe, ewubu ane abal.
40026021	Eji bo jo li nsol o, á kehm bungu re, “Etingitingi, n kp-n tongo re, Nne awohng ewahne bahk-m jabbe ka go.”
40026022	Ndon kehm fili bo. Bo kehm-e kehme elbahbe. No nne re, “Nsoo, me wo afi?”
40026023	Owo á kehm faange bo re, “Nne no kp'na tohko ebred eje ekpingi ajehng a name, ye wo li nne no bahk-m jabbe ka.
40026024	Mmon no nne bahke kpoko jang jang ana bo nyono bada ne. Eyuu a nne no bahke jabbe Mmon no nne ka. Jol ga nob, li re nne noo bo we jelem.”
40026025	Judas ji gung-e no kehm bahbe re, “Nt'tibi, anv, me woa?” Jisos kehm-e faange re, “Ee, wo wo.”
40026026	Eji bo kpi nlehke nlehke nsol, Jisos kehm rodo ebred, kak Esowo saam, fere bakke, ka abat'toono ebe, kehm bungu re, “Koon, wahn li! A wo li ngubjing enyame.”
40026027	Owo á kehm rodo nkob, kak Esowo saam, kehm kake bo, kehm bungu re, “Woon, wahn ane kpee!
40026028	Tibre a wo li alung emame ma egbanngalung ji nfenfe, ma kp'fabe ka ane gbalee, eji bo l'bel eltahmeka go bo abiafem.
40026029	N kp-n tongo re, N nehm kpe wo alahb avain maa tete efung bio rehng bi m bahke kpe wo a nahne go ejahbetul ji Nsoo.”
40026030	Owo bo kehm yimi ese, kehm lohngo tahm go ewong ji bo kpo lung re Oliv.
40026031	Owo Jisos kehm tongo bo re, “Atv maa ḿ bahke dulu tib esi ejame. Tibre bo nyono go nwer Esowo re, “ ‘M bahke wulu mbaabebul, ejoro bahke yaame ebo.’
40026032	Ngare nyi m ma nyahme, m bahk-n gboko mbang, song rehng go Galili.”
40026033	Owo Pita kehm-e faange re, “Afi ane baka kpee dulu na, me, wa n nehm be sa.”
40026034	Owo Jisos kehm-e tongo re, “Etingitingi, n kp-a tongo re, Atv maa, re nkok kehm kuku, a bahke gbaame nkpel era re, me a nehme kahn.”
40026035	Pita kehm-e faange re, “Afi elkv ni m bahke kpoko a na, wa n nehm tiki ten.” Abat'toono bako kpee tob bung ano fvfo.
40026036	Owo Jisos kehm koko abat'toono ebe, tahm a bo song rehng go edi ji bo jo lung re Gesemani, kehm tongo bo re, “Jiin ana, tete me n song kak ero o feere.”
40026037	Á kehm rodo Pita, a abon abal ba Sibidi, tahm a bo. Ndon kehm-e kehme elfili, ala fere jo teel-e.
40026038	Á kehm tongo bo re, “Eltim ename ebjol ndon ndon sehng, rehng go elkv. Jiin a, wahn jo tob-m elbaabe.”
40026039	Á kehm reenge je go es'song, song gbo, kohk esamahr ndi, kehm kehme ero kak re, “Nsoo, tohko ga tahne, fak-m nkob erem nyia. Ana koro me sang, ana koro wo wo.”
40026040	Á kehm feere ba kpiri abat'toono ebe kp'lale, kehm tongo Pita re, “Ḿ maam ji awa anyehng nya nya tob-m elbaaba?
40026041	Jo baaben, wahn jo kak ero, eji ń l'k'yel go elgaare. Etohko, mbang nyi Esowo kp-e koro, wo ga, ngubjing kp'leenge.”
40026042	Á kehm kpe feere, song kak ero re, “Nsoo, l'fere jol nyi m bahke woko go nkob nyia, a tohko fere fak-m nkob nyia go elbohngo, nong, mbang enya lim!”
40026043	Eji á kpe feere ba, á kehm kpe ba nyehn bo kp'lale. Tibre akpakamahr lubu bo ellu ellu.
40026044	Jisos kehm kpe tahm bo sa, kpe song kak ero b'nehm.
40026045	Á kehm kpe feere ba kpiri abat'toono ebe, kehm tongo bo re, “Ń kpi nlale nlala, fere jo re ekva? Ngare ebkabbe na a, nyi bo bahke jabbe Mmon no nne, kak aneb abiafem go ebo.
40026046	Mehlen, wahr tahmen! Nyehnen, nne no bahk-m jabbe ka, ma kabbe a.”
40026047	Eji Jisos kpi mbungu mbungu, Judas ji woomo go ellong abat'toono ebe, ewubu ane abal, kehm ba lohng, a ellong ane gbalee ba fili akahngkahng, a atahmtahm. Atubesi abalimajom, a anebkul nfam ba tumu bo.
40026048	Nne no gung-e no tongo ane bao wuku wuku ana bo bahke liingi Jisos. Á tongo bo re, “Nne no n l'sod-e nnyo, ye wo, ḿ bahk-e bobo.”
40026049	Owo á kehm soro sehng na sehng, song rehng goji Jisos, kehm bungu re, “Nt'tibi, n kp-a kake nnyo,” kehm soro sod-e nnyo.
40026050	Jisos kehm-e bahbe re, “Mbi, a ba jen?” Owo bo kehm bake, ba bob Jisos.
40026051	Nne awohng go ellong ane ba jolo a Jisos o kehm wobo ekahngkahng ebe go mbak, kpale nlokeltum a ntubesi abalimajom etung.
40026052	Owo Jisos kehm-e tongo re, “Feere a ekahngkahng eba, wo kak go mbak! Tibre ane ba kpo nok abohng akahngkahng, bo bahke kpoko elkv akahngkahng.
40026053	Anv, a nehme kahn re, n jol ma gboongo Nsoo, á tum sehnge nlong enjel ewubbal re bo ba kak-m eboa?
40026054	Wo, l'fere jol ano, adi nwer Esowo nya bungu bade elkv ename bahke kehm jolo go etingitingi renan?”
40026055	Owo Jisos kehm bungu tong ellong ane bao re, “Anv, ń lohngo ba a akahngkahng, a atahmtahm re wahn ba bob-m ana n li nwajva? Efung abehng abehng n jo ji go etahk Esowo, jo tib-n, me ń tikem bob.
40026056	Nyaa kpee limi, eji alum nya abanyehnamahr Esowo nyono no l'lohko jol go etingitingi.” Abat'toono ebe kpee kehm-e yaame sa, be ebo tahm.
40026057	Ane ba bobo Jisos kehm-e koko, tahm a ne go etahk Kayafas ji jolo ntubesi abalimajom. Owo at'tibi ba atahm, a anebkul nfam kono asi.
40026058	Jisos jo jene ekv. Pita jen ekv, á kehm ba rehng go nlaaga ntubesi abalimajom, kehm song ji a alokeltum nfontahk, eji á l'nyehn ji bahke jolo.
40026059	Atubesi abalimajom, anebkul nfam, a atul esub jo sebe mbang ana nyi bo bahke kiimi afahnge lake Jisos, toono o, bo wul-e.
40026060	Bo tikem kahn mbang anyehng anyehng, jol eji akimfahnge atianse gbalee lohngo lohng ba yiimi. Es'kohro, akimfahnge atianse na abal kehm gohro lohng ba yiimi,
40026061	fere bung re, “Nne noa tongo re, á bahke ma wa etahk Esowo, fere tuungu si go nfung era.”
40026062	Owo ntubesi abalimajom kehm mehle yiimi, kehm bahbe Jisos re, “A nehm faanga? Ejum aji ane baa kp'bungu tob-a?”
40026063	Jisos belle na eje. Ntubesi abalimajom kehm-e kpe tong re, “N kpa rehke go esamahr Esowo bi li go elkpin re wo tong-r joare wo Mesaya wo, ji li Mmon no Esowo.”
40026064	Owo Jisos kehm-e faange re, “Me wo. N kp-a tongo re, Bomo anv asongo ḿ bahke nyehne Mmon no nne jehk go ejang eboblum bi Esowo bi gbale sehng, ń fere nyehn-e á kp'bake go akparesemsem.”
40026065	Owo ntubesi abalimajom noo kehm yare ewobo eje, kehm bungu re, “Yebsu Esowo! Ntianse anyehng anyehng e nehme kpe seb. Wahnfono antahng ebwuk ab'bi alum nya á ma bung.
40026066	“Ń tiri renan?” Bo kehm faange re, “Yebli ebi ji fuumu re bo wul-e.”
40026067	Bo kehm soko atel wohng-e go ege esamahr, fere dv-e. Egom jindiki jo ruum-e nkpal,
40026068	fere jo bung re, “Mesaya, nyehn-r amahr, wo fere tong-r nne no rum-a no.”
40026069	Pita ji eje ga elatahk. Nlokeltum awohng no jolo nnenkal kehm lohngo ba rehng go ege, kehm-e tongo re, “Wo fvfo, a tob jolo a Jisos ji Galili.”
40026070	Á kehm gbaame go esamahr ane bao kpee re, “N nehme kahn ejum ji a kp'b'bung.”
40026071	Eji Pita ma tahm, song rehng go mbuga, nnenkal noko kehm-e kpe nyehn, kehm tongo ane ba jolo ona re, “Ye jia tob jolo a Jisos ji Nasaret.”
40026072	Á kehm kpe gbaame, fere tir re, “Nne noo, we n nehme kahn.”
40026073	Eji ma ji mmokidi, ane ba yiimi kohlo o kehm bake ba kpiri Pita, kehm-e tongo re, “Etingitingi, a tob wob go bo ellong. Tibre alum nya a kp'bungu, nya nya kp'tibi ejahbe ji a lohng no.”
40026074	Pita kehm tiri re, “Esowo demm-m na demme. N nehme kahn nne noo.” Tvtv ona nkok kehm soro kuk.
40026075	Pita kehm soro buumu alum nya Jisos tong-e re, “Re nkok kehm kuku, a bahk-m tene nkpel era.” Pita kehm lohngo ona, song kehme ellingi ndon ndon.
40027001	Eji efungfu se no, atubesi abalimajom kpee, a anebkul nfam kehm toobo ana bo bahke wulu Jisos.
40027002	Eji bo m-e kak agbekobo, bo kehm-e koko, tahm a ne, song yak-e kak Pailet go ebo, ye ji jolo ntubesi ejahbe.
40027003	Eji Judas ji gung-e no nyehne re, Jisos ebli ebi, á kehm gboko ndon, fere rod mpon esehma nyio, feere a nyi re á song ka atubesi abalimajom, a anebkul nfam,
40027004	kehm bungu tong bo re, “Me n lim abiafem, eji n gungu nne no ki lim ebi ajehng ajehng.” Bo kehm-e faange re, “O elam ejahre sang, nfem enya nyi go.”
40027005	Á kehm saade akpohko nyao, kak go etahk Esowo, kehm tahme eje, song kahn elne ekehd.
40027006	Atubesi abalimajom kehm rodo akpohko nyao, fere bung re, “Abi akpohko nyaa, akpohko alung nya. Fuumem re, akpohko nyaa woomo semme a akpohko ayare.”
40027007	Bo kehm toobo, rod akpohko nyao, song gunu edi egbe ji jolo ji ntokatu, eji bo l'jo kpa ajahmjahm kak edi ndi jio.
40027008	Owo wahnge bo kpo lung edi ndi jio re, “Egbe alung”, tete sik anv.
40027009	Owo kehm lohko jol go etingitingi ana nnyehnamahr Jeremaya bungu no re, “Bo rodo mpon esehma nyio nyi jolo ekun bi aneb Israel taame re bo ka go ege esi,
40027010	song gunu edi egbe ji ntokatu, ana Ntul Esowo tong-m no.”
40027011	Jisos kehm song yiimi go esamahr ntubesi ejahbe no bahb-e re, “Wo wo li ntul no Jusa?” Jisos kehm-e faange re, “Ee, me wo.”
40027012	Eji atubesi abalimajom, a anebkul nfam jo ka-e ebi, ejumjum á faangem.
40027013	Owo Pailet kehm-e bahbe re, “Anv, a nehme wuk nsol gbalee nyi bo kp'bungu tob-aa?”
40027014	Jol Jisos we tikem faange. Ntubesi ejahbe noo kehm-e kpoko esi tete.
40027015	Elkak anehng anehng ntubesi ejahbe jo kono elyehke nne a ngbekobo awohng, ka ellong ane, no bo l'seb.
40027016	Ngare nyio nne awohng woomo ngbekobo, no bo jo lung-e re Barabas. Nnene jolem no ki-e kahn.
40027017	Eji bo ba kono edi ajehng, Pailet kehm bahbe bo re, “Nne awo ń kp'sebe re me n yehke yake, Barabas, afi Jisos ji bo kpo lung-e re Kraist?”
40027018	Tibre á jo kahne kpee re, bo ko-e ba ka-e, tib eji á jo teele bo ala.
40027019	Eji Pailet jehk go ege eti elam, nkal ewe kehm tiingi tv-e re, “Ka lak etingi nne jio abo, tibre ye wo wahng ka n nyehne erem gbalee go egama nlem nyi n leeme no lela.”
40027020	Atubesi abalimajom, a anebkul nfam kehm kehme ellong ane bao eltim sennge re, bo gboongo Pailet, á yehke Barabas yake, fere wul Jisos.
40027021	Ntubesi ejahbe noo kehm bahbe bo re, “Ane abal baa, nne awo ń kp'sebe re me n yehke yake?” Bo kehm faange re, “Barabas wo.”
40027022	Pailet kehm bahbe bo re, “Anv, me n lim Jisos jen, ye ji bo kpo lung-e re Kraist?” Bo ane kpee kehm faange re, “Kum-e go ekros!”
40027023	Ntubesi ejahbe noo kehm bahbe re, “Anv, ebi aji á ma lim?” Bo kehm kpe rabe wahre wahre wahre re, “Kum-e go ekros!”
40027024	Eji Pailet sebe kahn re, ejumjum kpeem li ji á bahke kpe ma lim, gana ntong yahke gbo, owo á kehm koko alahb, ba ru abo go esamahr ane bao, kehm bungu re, “Elkv ni nne noa bahke kpoko, ebo ebame o wobem, nfem enyahne nyi go.”
40027025	Owo ellong ane bao kpee kehm-e faange re, “Nong, alung eme tuun-r, a abon abon ebahre.”
40027026	Pailet kehm yehke Barabas ka bo, á for, tong bo dv Jisos, fere yak-e ka re bo song kum-e go ekros.
40027027	Owo nsoja nyi ntubesi ejahbe noo kehm rodo Jisos, tahm a ne go nlaaga ntubesi noo, kehm song lung ellong nsoja nehko re bo ba.
40027028	Bo kehm-e yehke nsol go ngubjing, fere kak-e mbilibili ekpawobo ana ji atul kpo kono elkake.
40027029	Bo kehm tahnge ekpasi akpiri, ba konng-e go esi, fere ka-e ebti, á fili go ege eboblum, kehm jo gbo, jamm-e alahng go ege alata, fere jo nyok-e re, “E kp-a kake nnyo, ntul no Jus.”
40027030	Bo kehm jo so atel wohng-e, fere taare ebti bi á fili go ebo, jo rum-e go esi.
40027031	Eji bo m-e nyok ano kpee, owo bo kehm-e yehke ekpawobo jio, feere a nsol enye kak-e, ko-e tahm a ne re bo song kum-e go ekros.
40027032	Eji bo ma lohng fi, bo kehm song nyehn nne no bo jo lung-e re Saimon ji jolo nne a Sirin. Bo kehm-e bobo re á sol ekros ji Jisos.
40027033	Eji bo song rehng go edi ji bo jo lung re Golgota ji lohngo re “edi nkpakesi”,
40027034	owo bo kehm-e kake amahm ma bo semme alullul anyane. Eji Jisos wuungu no, á kpeem wo.
40027035	Bo kum-e kan a lake go ekros, bo kehm soro kehme elfaange tub, eji bo l'mal baange nsol ebjing enye.
40027036	Eji bo ma baange nsol nyio, bo kehm jehke o, jo baab-e.
40027037	Bo kehm lake ekpakenwer go ero kohlo go ege esi, ji bo nyono ebi ji bo ka-e re, “A WO LI JISOS, NTUL NO JUS.”
40027038	Owo bo kehm tob kum awajv abal lake go akros, noko go ege ejang eboblum, noko go ege ejang ebobkal.
40027039	Ane ba jo sehng go mbang kehm kehme aromo tuubu, fere jo su-e re,
40027040	“Wo sang jo bung re, a bahke wake etahk Esowo, fere tuungu si go nfung eraa? Tahre elna anv me! L'jol re, wo Mmon no Esowo wo, badde go ekros me!”
40027041	Atubesi abalimajom, a at'tibi ba atahm, go anebkul nfam tob jo nyok-e ano fvfo re,
40027042	“Á kpo tahre ane bako, yefono nehm ma tahre elne! L'jol re ye ntul no Israel wo, nong, á tohko badde go ekros ba, wahr kehm taame tv-e.
40027043	Á kpo bum Esowo go etingitingi, nong, Esowo tahr-e me, á l'kor-e. Tibre á kpo bung re, ye Mmon Esowo wo.”
40027044	Awajv nya bo tob kumu bo ana ye, jo tob su-e ano.
40027045	Eji efin ma yiimi, ejannge kehm gboko go ejahbe jio kpee, ji tete biingi awa ara.
40027046	Eji ma rehng nkaranka era nyi elgung, Jisos kehm rabe wahre wahre wahre re, “Eli, Eli, lama sabaktani?” ji lohngo re, “Nsoo, Nsoo, jen ji wahng ka a ma-m yake ana?”
40027047	Ane bandiki ba yiimi o wuk, kehm bungu re, “Á kpi Elaija lung.”
40027048	Owo nne awohng kehm soro be eje, song rod nd'dahng, suku go evinegar, tung go esi ebti, rod ton-e re á yab.
40027049	Egom ane bako kehm bungu re, “Tohken nong, wahr nyehnen, joare Elaija bahke bake, ba tahr-e.”
40027050	Jisos kehm kpe rabe wahre wahre wahre, kehm yake etohko eje ka go.
40027051	Owo ekpiki ji bo tohko go etahk Esowo kehm soro yang ejang ebbal, bomo go ero tete ba jahm ndi. Ndi kehm gbehke. Akpartal bahnge.
40027052	Alahm kehm lennge. Aneb Esowo gbalee ba kpo no, kehm nyahme.
40027053	Ngare nyi Jisos nyahme go elkv, bo kehm lohngo go alahm, tahm song rehng go Jerusalem. Owo ane gbalee nyehne bo.
40027054	Eji ntubesi a nsoja, a nsoja nyehko nyi jo tob baabe Jisos a ne nyehne ana ndi ma gbehke, fere nyehn nsol nyehko nyi kpe lim budu, bo kehm kehme elfahle, fere kehme elbungu re, “Etingitingi, nne noa lohko jol Mmon no Esowo!”
40027055	Anebkal gbalee ba lohngo go Galili, ba jo toono Jisos, fere jo kak-e ebo, yiimi ebo go fee, jo nyehn.
40027056	Meri ji lohng go Magdala woomo go bo ellong, a Meri nnyehn Jems a Josef, go nnyehn abon Sibidi.
40027057	Eji elgung ma ba, efange nne ajehng ji bo jo lung-e re Josef, ji lohng go Arimatia kehm bake. Ye fvfo tob jolo nt'toono no Jisos.
40027058	Á kehm tahme song kpiri Pailet, fere gboong-e re á yake ekv ji Jisos ka-e. Pailet kehm tongo re, bo yake ekv eje ka-e.
40027059	Josef kehm rodo ekv ji Jisos, kpennge abarebare abomo nya nfenfe,
40027060	fere rod, song kak go ege elahm bi bo kp'na rahme go ekpartal. Á kehm bannge egburu eltal, bulu go nnyo elahm, kehm tahme eje.
40027061	Meri ji lohng go Magdala, a Meri jehko, bo kehm song ji, wane elahm bio.
40027062	Etoono efung behko, eji efung ebjing atoobo ma sehng, atubesi abalimajom, a Bab Farisi kehm song kono asi go etahk Pailet,
40027063	kehm-e tongo re, “Nsoo, wahr ebbuumu ana nnehm a nne noo bungu ngare nyi á kpeke li go elkpin re, ‘Nfung era m bahke nyahme go elkv.’
40027064	Tum ane, bo song baabe elahm bio tete nfung era nyio biingi, eji abat'toono ebe l'k'song v ekv eje, fere jo bung tong ane re, ‘Yebnyahme go elkv’. Tohko jol ano, es'kohro enehm bia bahke sabe sehnge bi ngbokambang.”
40027065	Owo Pailet kehm bungu re, “Koon ab'baabe, wahn song baabe elahm ana ń kahne no.”
40027066	Bo kehm tahme, song bum ab'baabe o re bo baabe elahm, fere rod elak lake, kak elliingi, (eji bo l'kahn, nne l'yel go elahm).
40028001	Eji Esabat ma sehng, ngbokambang efung go erahde, efungfu behre behre Meri ji lohng go Magdala, a Meri jehko, bo kehm tahme re, bo song nyehn elahm.
40028002	Owo ndi kehm soro kehme elgbehke tete, tibre enjel nyi Ntul Esowo lohngo go ejahbetul Esowo ba, ba bannge eltal nio bum go nkpe, fere ji.
40028003	Á jolo are emangedu ji. Nsol nyi á kake go ngubjing jo bare kparaang.
40028004	Ab'baabe bao fahl-e sehng, fere jo k'kahm, bo fere jolo are akvne nya.
40028005	Enjel nyio kehm tongo anebkal bao re, “Kana kpe fahl! Tibre n kp'kahne re, n kpi Jisos seb, ji bo kum-e go ekros.
40028006	Ana á limm, yebnyahme fi, ana á bungu no. Baan, wahn ba nyehn edi ji á noongo no.
40028007	Songen anv elwaare, wahn song tong abat'toono ebe re, yebnyahme go elkv. Á bahk-n gboko mbang song rehng go Galili. Go wo ḿ bahk-e nyehne. Buumen ji m ma-n tong a!”
40028008	Owo bo kehm lohngo go elahm elwaare, elfahle elfahle, a egburu eyebatahng, be re bo song tong abat'toono ebe.
40028009	Eji bo fi no re bo song tong abat'toono ebe, owo Jisos kehm ba wane bo, kehm bungu re, “N kp-n kake nnyo.” Bo kehm jeere kohl-e, jamm-e alahng, jabb-e akpade, fere kak-e.
40028010	Jisos kehm tongo bo re, “Kana kpe fahl! Songen, wahn song tong abonanee re, bo song go Galili. Go wo bo bahk-m nyehne.”
40028011	Eji anebkal bao ma tahm fi, ab'baabe elahm bandiki kehm tahme, song rehng go nla ejahbe, song tooro ejum ajehng ajehng ji ma lim, tong atubesi abalimajom.
40028012	Atubesi abalimajom, a anebkul nfam kehm song kono edi ajehng, kehm toobo, ka ab'baabe elahm bao akpohko gbalee,
40028013	kehm bungu re, “Ana wo ḿ bahke jo bung re, ‘Abat'toono ebe ba atv, ba v nkvne, tahm a ne ngare nyi e jo lal.’
40028014	Ntubesi ejahbe l'wuk, e bahke song bung a ne, wahn, kana tiiri!”
40028015	Ab'baabe elahm bao kehm rodo akpohko nyao, song lim ana bo tongo bo. Eka jia, Jus kpi ntubu ntubu, tong atem tete sik anv.
40028016	Abat'toono Jisos, ewubu a nne awohng, bo kehm tahme go ewong ajehng ji li go Galili, edi ji Jisos tongo bo re bo je.
40028017	Eji bo nyehn-e no, bo kehm gboko, jamm-e alahng, fere kak-e. Egom jindiki jo f'faabe.
40028018	Jisos kehm jeere kohlo bo, kehm tongo bo re, “Bo ma-m ka nsahm kpee nyi m bahke jo fili ejahbetul Esowo, fere jo fili njini.
40028019	Songen fvfo go njini kpee, wahn song lim ane, bo jol abat'toono ebame go ejahbe ajehng ajehng. Wohngen bo alahb go mbing nyi Nsoo, a Mmon, a Etingi Etohko,
40028020	wahn fere tib bo, bo jo bum ejum ajehng ajehng ji m ma-n tong. Buumen re, m bahke jolo a nahne ngare anyehng anyehng tete eying jia mal.”
41001001	Mbomannahb a nnoobo etib bi Jisos Kraist Mmon Esowo bi a.
41001002	Mahne mahne nnyehnamahr Aisaya nyono go ege a nwer ana Esowo tongo Mmon ewe re, “M bahke tumu ntiingetib ewame tv re á gbo-a mbang, ba lennge mbang ka-a.”
41001003	“Nne noa, kp'rabe go elka emahng re, ‘Tuungen mbang nyi Ntul bahke sehnge, wahn lim t'tor.’ ”
41001004	Ane noo bo jo lung-e re Jon, á je go elka emahng, song kehme ane tiingi re, “Gboon ndon go egahne abiafem, wahn bel ewohngalahb, eji Esowo l'tahm ka-n go egahne abiafem.”
41001005	Ane kpee ba lene o nfam nyio nyi Judea, a ane kpee ba lene go Jerusalem jo lohngo je goji Jon, song fvvrv abiafem ebo, fere bel ewohngalahb go Jodan.
41001006	Jon jo kake nsol nyi bo limi go anyar nnyam nyi bo kpo lung re ekamel, fere jo gbaange egbaange ngunyam go ebun. Á jo li agohrobi, fere jo yab akehng ekon.
41001007	Á kehm kehme ane tiingi re, “Nne no kp'bake go, á li nj'joka nne sehnge me. Jol me, n tohkem f'fuumu re, me n kehme go ndi fannge alehke akpaketa enye.
41001008	Eltum ename li re, me n jo wohng-n alahb maka maka. Ye ji kp'bake, bahk-n wohngo alahb go Etingi Etohko.”
41001009	Ngare nyio Jisos lohngo go Nasaret ji Galili, ba go Jodan. Jon kehm-e wohngo alahb.
41001010	Jisos lohngo kan go alahb me, á kehm nyehne ejahbetul Esowo kp'lennge. Etohko ji Esowo kehm lohngo go elfoongo ni ebbehl, badde ba jol a ne.
41001011	Á kehm wuku ellum go ejahbetul Esowo ni bungu re, “Wo wo li akor-m mmon ewame no kpo kor-m s'sehng.”
41001012	Tvtv ona etohko ji Esowo kehm soro rod-e tahm a ne go elka emahng.
41001013	Á kange elka emahng nio nfung atahl abal. Owo nnehm gar-e no, re á yel go abiafem. Enyam bi kpo jol emahng jolo ona fvfo. Owo enjel nyi Esowo kehm lohngo ba kak-e ebo.
41001014	Ngare nyio, Jon, bo m-e kak go ngbekobo. Jisos kehm tahme song rehng go Galili, song tiingi nnoobo etib bi Esowo.
41001015	Á jo bungu re, “Etingitingi, ngare ebrehng. Etul bi Esowo ebkabbe. Gboon ndon go egahne abiafem, wahn taame tv nnoobo etib bi Esowo!”
41001016	Eji Jisos jo jen egbuk eto ji Galili, á nyehne abasahre nsahre, ane na abal, Saimon, a Andru ji mmonannyehn Saimon, bo jo kake erim go eto.
41001017	Jisos kehm tongo bo re, “Tahmen toon-m wahn! M bahk-n limi, ń nehm kpe bim nsahre, ḿ bahke fere jo bim ane.”
41001018	Bo kehm soro yake arim ebo, tahm toono Jisos.
41001019	Á kehm jene mmokidi, song kpiri Jems, a Jon ba jolo abon Sibidi. Bo woomo egbang, jo baade arim ebo.
41001020	Jisos kehm mahke bo. Bo kehm soro tahm nde ebo, a alokeltum ebe sa go egbang, tahm toono Jisos.
41001021	Bo kehm song rehng go ejahbe ji bo jo lung re Kapenium. Efung Esabat Jisos kehm ba yel ekp'kpa ero kehm kehme eltibi.
41001022	Ane ba wuk-e no, kpo bo esi sehng tib go mbang nyi á jo tib. Á jolem ana at'tibi baka gana ba atahm. Á jo tibi area, ana nne no kpi nsahm.
41001023	Nne no bele ebi etohko go ege atahng kehm soro lohng, ba yel ekp'kpa ero jio.
41001024	Á kehm rabe tong Jisos re, “Jisos ji Nasaret, a ba jen ko go egahre? A ba re wo ba ranng-ra? N kp'kahne elkohn nne no a li no. A li mbarebara nne no Esowo. Ebi ajehng ajehng wa wobem go ega eltim. A lohng goji Esowo ba.”
41001025	Jisos kehm rabe tong ebi etohko jio re, “Rahke ewok, wo lohng nne noa!”
41001026	Ebi etohko jio limi nne noo, á soro gbo ngbabohngo, fere rabe tiim, kehm soro lohng nne noo.
41001027	Ane kpee ba jolo o, kpo bo esi area. Bo kehm kehme elbungu atemtem re, “Jen ji jo jol ana? Nkpokosi anyi a? A eltibi ni nfenfe ni! Nne noa kpi nsahm nyi abi atohko kpo wuk-e, á l'bung a bo.”
41001028	Elgahm ni Jisos kehm yeere na yeere go nfam nyio nyi Galili kpee.
41001029	Jisos, Jems, a Jon, bo kehm lohngo go ekp'kpa ero jio asongo go etahk ji Pita a Andru lene no.
41001030	Saimon, nnyehn nkal ewe noongo edilnong, jo yam arumbum. Jisos rehnge kan a me, bo kehm-e tongo bada nnenkal noo.
41001031	Á kehm jeere kohl-e, song jabb-e go ebo, tab-e yiimi. Á soro nob arumbum nyao. Nnenkal noo kehm tahme fvfo, kehme bo loko.
41001032	Elgung ba kan a me, ngare nyi njul ma lahm, ane kehm koko aneb ayam kpee, a aneb abi atohko ba goji Jisos.
41001033	Ane kpee ba jolo ejahbe jio kehm ba nyo na nyo go mbutahk.
41001034	Jisos limi aneb ayam gbalee, bo nob elkohn eyam abehng abehng, fere kam ane gbalee abi atohko. Á taamem re, abi atohko nyao bung ejumjum. Tibre bo jo k'kahn nne no Jisos li no.
41001035	Etoono efung behko Jisos kehm fungu atv atv tahm song rehng go edi ji li soom, song kak ero.
41001036	Saimon, a atem bako go kehm tahme, kehm-e elsebe.
41001037	Eji bo nyehn-e no, bo kehm-e tongo re, “Nsoo, ane kpee kp-a sebe.”
41001038	Jisos kehm faange re, “Wahr tahmen go abon ajahbe bako. M bahke tob bung alum Esowo tong bo. Tibre nya nya wahng ka m ba no.”
41001039	Á kehm mehle, kehme elyannge go Galili, jo bung alum Esowo go ntahk ero, fere kam ane abi atohko yehke go bo a ntim.
41001040	Efung abehng nne abili kehm bake goji Jisos, ba gbo jamm-e alahng, kehm-e gboongo re, “L'fere kor-a, lim-m, me n nob.”
41001041	Jisos, ndon kehm-e fili. Á kehm tanne ebo, koor-e, kehm-e tongo re, “Kor-m kor, wobnob.”
41001042	Tvtv o nnenlum noo kehm soro nob abili nyao.
41001043	Jisos kehm-e rehke t'tahne, fere tong-e re á song.
41001044	Á kehm-e tongo re, “Wuungu atung, n kp-a tongo re, wo k'tiki tong nne awohng awohng jia ana! Song goji nlimajom, á feed-a, wo song lim njom nyi Moses tibi no, eji ane l'kahn re wobnob.”
41001045	Nne noo kehm tahme, kehm kehme eltiingi nkpokosi nyi m-e lim, tong ane edi ajehng ajehng. Á tooro area, kehn jol Jisos k'kpe ma lohng go nfam gbul gbul gbuul. Á jo fere jen eje adi nya li soom. Ane jo kpe lohng edi ajehng ajehng, song kpir-e.
41002001	Kange kan abon afung ntiil, Jisos kehm feere ba ga Kapenium. Eka kehm yeere na yeere re, Jisos noa etahk.
41002002	Ane kehm bake ba nyo, jol eyake ajehng ajehng kpeem jol go mbutahk ji nne bahke sehnge yel ekp'kpa. Jisos kehm kehme bo nnoobo etib bio tiingi.
41002003	Ellong ane bako kehm kpe ba. Ane ani woomo go bo ellong o, ba solo mbanne, jo ba a ne goji Jisos.
41002004	Bo kahnem mbang nyi bo bahke sehnge a ne rehng goji Jisos, tibre ane ruru sehng. Bo kehm lahme elbultahk, kanne alehke go edilnong, kehm kehme eltahre, tete nne eyam noo song rehng edi ji Jisos jehk no.
41002005	Eji Jisos nyehne ana bo taame no tv-e, á kehm bungu tong mbanne nyio re, “Abiafem enya, me n tahm ka-a.”
41002006	At'tibi ba atahm bandiki ba ji o, kehm kehme eltiri go bo a ntim re,
41002007	“Jen ji wahnge á ma daange Esowo, fere bung elkohn ellum ana nia? Nne awo bahke ma tahm ka nne go ege abiafem? Esowo ntahngtahng bi bahke ma tahm ka nne go ege abiafem.”
41002008	Tvtv o Jisos kehm soro kahn ntir atahng abo, kehm bahbe bo re, “Jen ji wahnge ń tiri ntir ana nyia?
41002009	Jen ji ga riidi, n l'tong mbanne nyio re, ‘Abiafem enya, me n tahm ka-a,’ afi n l'tong-e re, ‘Mehl, wo rod edilnong eja, tahm jen?’
41002010	M bahke lennge fvfo tib-n re, Mmon no nne kpi nsahm go njini nyia, nyi á bahke ma tahm ka nne go ege abiafem.”
41002011	Owo wahnge Jisos kehm tongo mbanne nyio re, “Mehl, wo rod edilnong eja, song kehnge!”
41002012	Bo kehm kehme elseenge. Nne eyam noo soro mehl tvtv, rod edilnong eje tahm. Kehm kpoko bo esi, bo ane kpee. Bo kehme Esowo tehk re, “Elkohn ana nia, e ka nyehn a nyehn!”
41002013	Jisos kehm kpe lohng tahm go eto ji Galili. Ane kpee kehm bake go ege. Á kehm kehme bo tib.
41002014	Eji á kp'sehnge egbuk eto jio, á kehm nyehne Livai, mmon no Alfeus, jehk go ege edi eltum, kpi akpohko etak ko. Jisos kehm bungu tong-e re, “Tahm toon-m me!” Livai kehm mehle fvfo toon-e.
41002015	Eji Jisos, a abat'toono ebe jo li nsol go etahk Livai, abakokatak, a aneb abiafem gbalee tob jolo o fvfo, jo li nsol. Tibre ane gbalee ba jo toon-e.
41002016	Eji ellong at'tibi ba atahm, ba bo jo lung bo re Farisis nyehne Jisos kp'lehke nsol a abakokatak, a aneb abiafem, bo kehm bahbe abat'toono ebe re, “Jen ji wahnge á kpo li nsol a abakokatak, a aneb abiafem?”
41002017	Jisos wuku kan bo, á kehm faange re, “Ane ba li nob nob kpehme seb nlimakahm, sehngem bao ba kp'yame ba kpo seb nlimakahm. M baam re me m ba lung anobonobo ane, m ba re me m ba lung aneb abiafem.”
41002018	Efung abehng abat'toono Jon, a ba Farisi jo bade elbo njal. Bo kehm bake goji Jisos, ba bahb-e re, “Jen ji wahnge abat'toono Jon, a abat'toono Farisis kpo bade elbo njal, abat'toono eba kil jo tob bade elbo ano?”
41002019	Jisos kehm bahbe bo re, “N'nob re ane ba bo ma tiingi bo elkak elbal, bo ji njala? Eji nfono elkak kpeke li na, bo nehm ma bade elbo njal.
41002020	Ngare kp'bake nyi bo bahke koko nfono elkak tahm a ne. Ngare nyio l'rehng, owo bo bahke kehme elbo njal bade.
41002021	“Nnene limm, no bahke koko mmojang mbomo no nfenfe song baade nk'kula mbomo. Á l'lim ano, mmojang mbomo no nfenfe nehm yiimi. Nk'kula mbomo mio bahke kpe kv na edi jio budu sehnge ana wuku wuku.
41002022	Nnene limm, no bahke yaange amahm ma kp'fahle, kak go nk'kohko eyahbe. Á l'lim ano, eyahbe jio bahke bahnge na, amahm sale. Nobo re nne ko amahm ma kp'fahle, yaange kak go eyahbe nfenfe.”
41002023	Efung Esabat Jisos jo jene go emahng ji bo ma bahm nkohl. Eji abat'toono ebe jo toon-e, bo kehm kehme amohk nkohl monngo tv go arahn.
41002024	Bab Farisi kehm bahbe Jisos re, “Jen ji wahnge abat'toono eba kp'limi ejum ji ki fuumu re nne lim efung Esabat?”
41002025	Jisos kehm faange bo re, “Wahn ka tiki lung bade ana Devid limi noa, eji nfem gbo tub-ea, á song seb nsol alehke lia, ye, a ane ebea?
41002026	Á yele ekp'kpa Esowo, song li abred nya bo limi bum go esamahr Esowo. Jia ana limi ngare nyi Abiatar jolo ntubesi abalimajom. Ntahm enyahre li re, abalimajom ba ba fuumu re bo jo li abred nyao. Devid li abred nyao, fere faake erik ka ane ebe, bo tob li.”
41002027	Jisos kehm bungu tong bo re, “Esowo limi efung Esabat ka nne. Á limem nne ka efung Esabat.
41002028	Mmon no nne tob li nfono Esabat.”
41003001	Jisos kehm kpe feere go etahk ero. Nne jolo o, no ebo ebe lohngo no.
41003002	Ane ba jolo o jo kpuru Jisos, joare á bahke limi nne noo, á nob efung Esabat. Tibre bo jo sebe ejum ji bo bahke kake Jisos ebi.
41003003	Jisos kehm bungu tong nne no ebo ebe ma lohng re, “Mehl, wo jeere ba!”
41003004	Jisos kehm bahbe ane bako re, “Ejum aji atahm enyahre bungu re nne jo lim efung Esabat? Á jo kak nne eboa, afi á jo rannge na? Á tahre elkpin nnea, afi á rannge elkpin nne?” Jol ejumjum bo we faangem.
41003005	Jisos, atahng kehm-e rake, eji á mehle no jang. Ndon kehm-e fere fili bada bo. Tibre bo bele etahnsi. Á kehm tongo nne noo re, “Tanne ebo eba!” Á kehm tanne ebo ebe, lohko nob tvtv.
41003006	Bab Farisi kehm lohngo ekp'kpa ero jio o, kehm song kpiri alokeltum ntul a Herod. Bo kehm toobo ana bo bahke limi, kehm wulu Jisos.
41003007	Jisos kehm tahme eje, a abat'toono ebe go eto ji Galili. Ellong ane tvv t'toono bo.
41003008	Ane bao lohngo go Galili, Judea, Jerusalem, a Idume, go egbuk jehko ji Jodan, fere lohng go abon ajahbe ba li sennge Taya abola Saidon kak. Ellong ane gbalee ba goji Jisos, tibre bobwuk ana á kp'limi.
41003009	Jisos kehm tongo abat'toono ebe re bo toobo egbang bum-e, eji ane l'ki-e fahd kak.
41003010	Tibre á limi ane gbalee, bo nob ayam ebo. Owo wahnge aneb ayam bao kpee jo temme atemtem re bo song koor-e ebo.
41003011	Abi atohko l'nyehn Jisos, bo jo gb'gbo jamm-e alahng, fere jo rabe tiim re, “Wo wo li Mmon no Esowo!”
41003012	Jisos kehm rehke abi atohko nyao t'tahne re, bo k'tooro tong ane elkohn nne no ye li no.
41003013	Jisos kehm tahme go ewong ajehng, song lung ane bao ba á kp'sebe. Bo kehm bake.
41003014	Á kehm yehke ewubu ane abal, fere tong bo re, “M ma-n yehke re wahn jol a name. M bahk-n tumu re wahn song bung alum Esowo.
41003015	Fvfo ḿ bahke bele nsahm nyi ḿ bahke jo kam abi atohko.”
41003016	A wo li ewubu ane abal ba á yehke no, Saimon ji Jisos ka-e mbing nyehko re Pita,
41003017	Jems, a Jon, bo jolo abon ba Sibidi. Jisos ka bo abing nyako re Boanerges ji lohngo re, “abon ba li ana ndan”,
41003018	Andru, Filip, Batolomi, Matiu, Tomos, Jems ji mmon no Alfeus, Tadeus, Saimon ji jo seb re ejahbe eje lohng go elwo ni aneb Rom,
41003019	go Judas Iskariot ji gungu Jisos.
41003020	Jisos, a abat'toono ebe, bo kehm feere kehnge go etahk. Ellong ane kehm kame na kam song rur. Jisos, a abat'toono ebe belem eyake ji bo bahke lehke nsol.
41003021	Ane ebe wuku kan a me, bo kehm bake re bo ba ko-e tahm a ne. Tibre bo jo bungu re, “Yebgbo esahl!”
41003022	At'tibi ba atahm bandiki ba lohngo go Jerusalem ba, kehm bungu re, “Á kpi etohko ji nnehm go ege eltim. Ntul a nnehm wo ka-e nsahm nyio re á jo kam ane abi atohko yehke.”
41003023	Jisos kehm lungu ane bao tv elne, kehm tuubu ngaane tong bo re, “Nnehm bahke ma kam elne renan?
41003024	Ejahbe l'yab, jol ebo ebo, ejahbe jio bahke tane.
41003025	Nnahb l'yab, jol ebo ebo, nnahb nyio bahke tane.
41003026	Eblehm l'kehme elnoko atemtem, ejahbe ebo l'yab, bahke tane.
41003027	Nnene limm, no bahke ma wa mbutahk yel go etahk etahntahn nne, song kpu nsol enye kpee, sehngem re no, á tohko gbo mbang gba etahntahn nne noo alehke, kehm ma yel ege ekp'kpa, song seb ajehng ajehng ji kor-e no rod.
41003028	“Etingitingi, n kp-n tongo re, Ane bahke ma bel eltahmeka kpee go bo abiafem, a elsuku ni bo kpo su Esowo,
41003029	wo, nne awohng awohng no l'fere lim abiafem, su Etingi Etohko, á nehm tiki bel eltahmeka go njinanjini. Abiafem nyao we nehm tiki laade go njinanjini.”
41003030	Jisos bungu jia, tibre ane tvv jo tongo re, “Á kpi ebi etohko.”
41003031	Nnyehn Jisos, a abonanyehn Jisos kehm bake. Bo yiimi go elatahk, tum re bo lung-e.
41003032	Ellong ane tvv ji sennge Jisos kak. Bo kehm-e tongo re, “Nyehnee, nne, a abonane ebba yiimi go elatahk kp-a sebe.”
41003033	Jisos kehm faange re, “Nne awo li li nnee? Ane aba li li abonanee?”
41003034	Á kehm tabe esamahr wahre, jang ane kpee ba ji senng-e kak, kehm bungu re, “Nyehnen, a wo li babnnee, a abonanee.
41003035	Nne awohng awohng no l'lim ji Esowo kp'sebe re á lim, ye wo li mmonannee, a nnee.”
41004001	Jisos kehm kpe tahm go eto ji Galili song tib ane. Ellong ane ni ba yiimi senng-e kak, gbale sehng. Owo á kehm song yel go egbang bi woomo go alahb, ellong ane jol ga nkpe egbuk.
41004002	Á jo ko ngaane, tib bo nsol tvv. A wo li eltibi ene ni á tibi bo re,
41004003	“Wuungen atung! Nne jolo gona, no tahme re á song wohngo amohk nti enye.
41004004	Eji á tahme no re á song wohngo amohk nti go ege egbe, nyandiki gbo noongo go mbang. Nruk ba suudu kpee mele.
41004005	“Nyandiki gbo noongo go ndi nyi li atal atal. Abon ndi jolo ntiil. Amohk nti nyao gulu elmahnge. Tibre edi jio, ndi gbalem.
41004006	Njul nyaare kan a me, akohdo nti nyao wuudu, fere kpo. Tibre alohk jolem.
41004007	“Nyandiki gbo kuumu elkob akpiri. Akpiri nyao gbale na, bulu akohdo nti nyao, kabem.
41004008	“Amohk nti nyako gbo noongo go nnooba ndi, kehm mahnge, fere gbal arahn, kab. Atasok nyandiki jo jolo eltahl a nkab ewubu eltahl a nkab ewubu, atasok nyandiki nkab atahl ara ara, atasok nyandiki nkab atahl alon alon.”
41004009	Jisos kehm bungu re, “Wuungen atung! Nne no kpi atung, nong á wuk!”
41004010	Eji Jisos jolo ntahngtahng, egom jindiki, a abat'toono ebe kehm song ji senng-e kak, kehm-e bahbe bada ngaane enye.
41004011	Jisos kehm faange re, “Wahn, boblennge nsol nyi li bade etul bi Esowo ka-n, nyi Esowo behre no. Ngare anyehng anyehng egom jehko jo wuku ngaane nyi nyi.
41004012	“ ‘Re bo seenge na seenge seenge, jol bo nehm tiki nyehn. Re bo wuk na wuk wuk kak atung, jol bo nehm tiki kahn, eji bo l'k'gbo ndon, feere goji Esowo, fere bel eltahmeka.’ ”
41004013	Jisos kehm bahbe bo re, “Elgan nia wahn lenngema? Bahke limi renan, ń kehm kahne ngaane nyehko nyi m bahke kpe tuubu?
41004014	“Mbahmgbe noo tahme song wohngo alum Esowo.
41004015	“Ane bandiki li ana amohk nti nya gbo noongo go mbang. Bo l'wuk alum Esowo, nnehm soro ba tvtv, ba yehke etib bio go bo a ntim.
41004016	“Ane bandiki li ana amohk nti nya gbo noongo go ndi nyi li atal atal. Bo l'wuk alum Esowo, bo ko tvtv a eyebatahng.
41004017	Nehm yel rahbe go bo a ntim, lim alohk. Jol nehm tohko k'kang, erem l'ba, a ntong go alum Esowo nya bo wuku no, bo soro gbo tvtv.
41004018	“Ane bandiki li ana amohk nti nya fooro gbo go elkob akpiri. Bao ba li ane ba kpo wuk etib bio o.
41004019	Gana, nsol nyi njini nyia kpi bo gbiingi go bo a ntim. Ekor akpohko kp'nehme bo. Bo fere jo nok, eji bo l'bel ejum ajehng ajehng ji bo ki kpi. Nsol nyia kpee bahke rake yel go bo a ntim, bulu alum Esowo tv. Akab nehm kab.
41004020	“Ane bako li ana amohk nti nya bo wohngo go nnooba ndi. Bo l'wuk alum Esowo ko, bo fere kab akab, egom jindiki eltahl a nkab ewubu eltahl a nkab ewubu, egom jindiki nkab atahl ara ara, egom jindiki nkab atahl alon alon.”
41004021	Jisos kehm kpe soro asi re, “Nne ebk'ko et'rekahng ba a jia, ba nyaala, fere rod ejeere konnga, afi á bum go nla ekp'kuru? Á kpo rod kunu go edi ji li gbuul.
41004022	Ajehng ajehng ji bo behre no, bo bahke koko ba edi ji li gbuul. Ajehng ajehng ji bo bulu no, bo bahke tiki lennge.
41004023	Wuungen atung! Nne no kpi atung, nong, á wuk!”
41004024	Fvfo, á kehm bungu tong bo re, “Kunen ekpu go ajehng ajehng ji ń kpo wuk. Mbang ny'nehm nyi ń kpo lam ane bako, ny'nehm nyi Esowo bahke tob lam-n. Elam ji Esowo bahke gbale sehng, fere s'sab.
41004025	Nne no kpi no, Esowo bahk-e kpe budu na. Nne no kpi ntiil, Esowo bahk-e gohro taare na, no á kpi no.”
41004026	Jisos kehm bungu re, “Etul bi Esowo li ana nne no song wohngo amohk nti go ege egbe.
41004027	Á jo kono elnoongo lal ngare atv, fere nyahme efungfu. Amohk nti nyao mahng, fere gbal. Á kahnem ana limi lim.
41004028	Ndi nyi kpo lim antahng re nsol mahng, fere gbal, kab akab.
41004029	Ngare nyi nti nyio ma kab, nne noo bahke koko ebgbagodo, song bong. Tibre ngare elbongo ebrehng.”
41004030	Jisos kehm bahbe re, “E bahke bungu renan bade ana etul bi Esowo li no? Elgan ani e bahke koko lennge?
41004031	Li ana mmohk asia nyi sahb s'se go njini nyia sehnge mmohk eti anyehng anyehng.
41004032	Nne kehm rodo bahm go ndi. Kange kan a me, kehm gbale sehnge elrahnti anehng anehng, jamme agburu ab'bo, nruk ba si ntahk.”
41004033	Jisos jo bungu alum enye gbalee go ngaane ana elgan nia. Á jo bungu, eji bo l'mal elwuku.
41004034	Á jo tiki bung a bo go ngaane. Á l'jol ntahngtahng, a abat'toono ebe, á jo lennge ajehng ajehng tong bo.
41004035	Efung b'nehm ona, ngare elgung, Jisos kehm tongo abat'toono ebe re, “Wahr siiren eto jia, rehng go egbuk jehko.”
41004036	Bo kehm yake ellong ane bao. Abat'toono ebe kehm tahme yel egbang. Ngare nyio Jisos ebyel. Agbang nyako tob jolo o fvfo.
41004037	Nfeb nyi kp'tahne kehm bake. Ebuku kehm kehme ellimi. Alahb kehm jo kim, yel egbang, ba elruru.
41004038	Jisos noongo go nnahb egbang jo lal. Á kunu esi go etisi. Abat'toono ebe kehm-e nyahme re, “Nt'tibi, wa nehme luba, wahr ga yahke tano?!”
41004039	Jisos kehm mehle yiimi, kehm bungu t'tahne, tong nfeb re, “Rahke!” Á kehm fere tong ebuku re, “Goomo!” Nfeb nyio kehm rahke. Edi kehm naange soom.
41004040	Jisos kehm fere bung tong abat'toono ebe re, “Jen ji ń kp'fahle ana? Jen ji wahng ka ń kil-m elbumu go etingitingi?”
41004041	Tibre bo fahle sehng. Bo kehm kehme elbungu atemtem re, “Anv, elkohn nne awo anae, no kpo bung tong nfeb, a ebuku, wuk-e?”
41005001	Bo kehm rehnge go egbuk eto jehko go ejang bi Gerasa.
41005002	Jisos lohngo kan go egbuk, á kehm soro wane nne no lohng go edi ji alam akvne jolo no. Nne noo ona bele ebi etohko go ege atahng.
41005003	Á lene go alahm akvne. Nnene we kpeem ma kak agbekobo.
41005004	Nkpel tvv bo jo kak-e agbekobo. Ngare anyehng anyehng nyi bo gba-e no, á tohng nya abo kiimi, fere ruumu nya akpade kiimi. Nne ne jolem, no jo mal gon-e.
41005005	Atv a njul á jo yannge go alahm akvne, a awong, jo rabe tiim, fere jo rod atal, jo kadde elne, yehke alok.
41005006	Á jolo fee, eji á nyehne Jisos. Á kehm beke ba gbo jamme Jisos alahng,
41005007	kehm rabe tiim re, “Jisos ji Mmon no Esowo bi li go ero, a ba jen go egame? Tib go esi ji Esowo m ma-a gboongo re, wo ki-m kak erem!”
41005008	Á bungu jia, tib eji Jisos m-e tohko tong re, “Ebi etohko lohng-e!”
41005009	Jisos kehm bahbe ebi etohko jio re, “Mbing enya mee?” Á kehm faange re, “Mbing enyame li re ‘Egomegom’. Tibre e li go egom.”
41005010	Á kehm soro gboongo Jisos re, á k'kam bo yehke go ejahbe jio.
41005011	Ellong akuk jolo o kpidi kpidi, jo li nsol go ewong.
41005012	Abi atohko nyao kehm kehme Jisos gboongo re, á lub tum bo, bo song yel akuk nyao go atahng.
41005013	Jisos kehm taame. Abi atohko nyao kehm soro yake nne noo abo, tahm song yel akuk nyao go atahng. Bo kehm beke song fooro agbunggbung gbo yel go alahb tan. Kpee ellong akuk nio o jolo akuk atahltahl nkpel elon (2,000).
41005014	Ane ba jo baabe akuk nyao, be ebo tahm, song tiingi go etahk, a abon ajahbe bako fvfo. Ane bao kehm lohngo re bo song nyehn ji ma lim.
41005015	Bo kehm bake goji Jisos, ba nyehn nne no bele ellong abi atohko go ege atahng. Á jehk eje sange sange, fere kak nsol go ngubjing. Bo kehm kehme elfahle.
41005016	Ane ba nyehne no, kehm song tong ane bako ji ma lim nne no bele abi atohko, a ji ma lim akuk.
41005017	Bo kehm tongo Jisos re, á tahm ejahbe jio.
41005018	Eji Jisos yele egbang, nne no bele abi atohko kehm jo gboong-e re, “Nong, me n toon-a, wahr tahm!”
41005019	Jisos taamem, á tong-e re, “Feere song goji ane eba, wo song tong bo ana ji Ntul ma lim ka-a, ana a ma fili Esowo ndon.”
41005020	Nne noo kehm tahme jo yannge go ejahbe na ebwubu bi bo jo lung re Dekapolis, jo tooro ji Jisos ma lim ka-e. Ane bao kpee ba wuku no, kpo bo esi area.
41005021	Jisos kehm yele egbang, feere egbuk eto jehko. Owo ane kame no ba rur senng-e kak. Á jolo kpidi kpidi go nkpe eto.
41005022	Ntubesi awohng go ellong atubesi ba etahk ero, no bo jo lung-e re Jairus kehm bake. Á nyehne kan Jisos, á kehm gboko jamm-e alahng go alata,
41005023	kehm-e gboongo gbalee re, “Mmon ewame yahke kpo, titi, ba wo ba kun-e ebo go esi, eji á l'nob, fere bel elkpin.”
41005024	Jisos kehm soro tahm toono Jairus. Ellong ane tvv jo tob toono bo go njahm. Bo jo gbulu na gbul atemtem mbang mbang.
41005025	Nnenkal awohng jolo o, no alung sa-e nnahb ewubu a nnya ebal.
41005026	Á jo nyehne erem sehng, eji abalimakahm tvv jo lim-e akahm. Á rannge akpohko enye kpee re á nob eyam bio, eyam jo kpe-e nyede na.
41005027	Á wuku bada Jisos. Owo á kehm jene a ellong ane ba jo toono Jisos go njahm, ba kooro nsubu enye.
41005028	Tibre nnenkal noo bungu go ege eltim re, “N l'lub koor-e na kooro go ege a nsubu, m bahke nobo.”
41005029	Á kehm soro kooro nsubu enye. Alung eme soro mal. Á kehm soro kahn tvtv re, yeblohko nob eyam ebe.
41005030	Tvtv o Jisos kehm soro kahn re, nsahm m-e tele lohng. Á kehm keebe seenge ellong ane bao, kehm bahbe re, “Nne awo ma-m kooro go egama nsubu?”
41005031	Abat'toono ebe kehm faange re, “A kp'nyehne re, ane ebrur sehng, gana a kp'bahbe re, nne awo ma-m kooro!”
41005032	Tvtv o Jisos kpi njange njange re á nyehn nne no koor-e no.
41005033	Nnenkal noo kehm soro kahn ji ma lim go ege a ngubjing, kehm bake goji Jisos a elfahle, a ekahme akahb, ba gbo jamm-e alahng, kehm-e soro tong etingitingi kpee.
41005034	Jisos kehm tongo re, “Nnenkal, eltaame ena ebwahng ka wobnob. Song go eyebatahng! Woblohko nob eyam eba.”
41005035	Eji Jisos jo bung jia, ane bandiki kehm soro lohng go etahk ntubesi etahk ero noo, kehm ba tong-e re, “Mmon ewa ebkpo. Jen ji wahng ka a kp'kpeke gbiingi nsoo?”
41005036	Jisos wuungem atung a jio ji bo bungu no. Á kehm tongo ntubesi no re, “Ka fahl, taame na taame!”
41005037	Jisos taamem re, nnene toon-e, sehngem Pita, Jems a Jon ji mmonannyehn Jems, bo ba, á taame re bo toon-e.
41005038	Bo kehm soro rehng etahk ntubesi noo. Jisos kehm nyehne egom jehko ji kp'lingi, fere nyehn bako ba kp'kake agohrobi, fere jo jokko na jokko edi.
41005039	Á kehm maade yel go ekp'kpa, song tong bo re, “Jen ji wahnge ń kp'limi ana? Jen ji wahnge ń kp'l'ling? Mmon noa ka kpo. Á kp'lale na.”
41005040	Bo kehm-e kehme elwolo. Á kehm nyame bo re, bo lohng elatahk. Owo á kehm lungu nde mmon, fere lung nnyehn mmon, a abat'toono ebe, ane ara ba toon-e no. Bo kehm yele ekp'kpa jio ji mmon noo noongo no.
41005041	Jisos song jabbe mmon noo go ebo, kehm bungu tong-e re, “Talita kumi,” ji lohngo re, “Mmon ewame, n tong-a re, wo mehl yiimi.”
41005042	Á kehm soro mehl tvtv, soro kehme eljene yannge. Ngare nyi nkpokosi nyio limi no, yebkang ewubu a nnya ebal. Kpo bo esi area.
41005043	Jisos kehm bungu t'tahne re, bo k'tong nnene. Á kehm soro bung re, “Kaan ye nsol alehke, á li!”
41006001	Jisos kehm tahme edi jio, song rehng go ege ejahbe, a abat'toono ebe.
41006002	Efung Esabat á kehm song tib go ekp'kpa ero. Ane gbalee jolo o. Eji bo wuk-e no, kpo bo esi area. Bo kehm bahbe re, “Gan wo á bele nyaa? Á limi renan, kehm bele elkahne ana nia? Á kpo lim renan, kehm limi akpokosi nyaa!
41006003	Ye sang li ekapentaa, ji li mmon a Meria? Ye sang li mmonannyehn a Jems, Joses, Jud a Saimona? Abonanyehn ba nkal sang lene aa?” Ano wo wahnge bo kehm-e tene.
41006004	Jisos kehm bungu tong bo re, “Nnyehnamahr Esowo, bo kpo kak-e edi ajehng ajehng, sehngem re nnahb enye, ejahbe eje, a etahk eje ji kil jo kak-e.”
41006005	Á maam lim nkpokosi anyehng anyehng o, sehngem re abon amohk ane ntiil ba jo yam ba á kunu bo ebo, bo nob.
41006006	Jisos, kpo-e esi area, eji ejahbe eje ki taame. Á kehm kehme elyannge go abon ajahbe ba jolo sennge ona, kehme bo tib.
41006007	Jisos kehm lungu abat'toono ebe, ewubu ane abal tv edi ajehng, kehm tumu bo ane abal abal. Á ka bo nsahm re bo kam ane abi atohko yehke.
41006008	Á bungu tong bo re, “Kana fili ejum ajehng ajehng, sehngem ntifilibo nyi nyi ḿ bahke fili. Kana fili nsol alehke! Kana fili abam! Kana kak akpohko go egahne abam!
41006009	Kaken akpaketa! Kana fili mbomo ebal ebal!”
41006010	Á kpe tong bo re, “Ń l'je, jolen a ane bao ba tong-n no re wahn kang go bo a ntahk. Kana yaange etahk jimongo tete ń tahm ejahbe jio.
41006011	Ń l'fere je ejahbe ji ane l'ki-n vvrv, k'fere wuung-n atung, lohngen ejahbe jio o, wahn kum akpade. Jia bahke jolo ana elliingi ka bo.”
41006012	Bo kehm lohngo song bung alum Esowo re, ane gbo ndon go bo abiafem.
41006013	Bo kame ane abi atohko yehke gbalee, fere jo taame aneb ayam akehng, bo jo nob.
41006014	Ntul a Herod kehm wuku bada nsol nyia kpee. Tibre elgahm ni Jisos ebyeere gbalee. Ane bandiki jo bungu re, “Jon ji nwohngalahb ebnyahme go elkv, fere jol go elkpin. Owo wahng ka nne noo kpi elkohn nsahm ana nyio, fere kp'limi akpokosi.”
41006015	Ane bandiki jo fere bung re, “Elaija wo a.” Ane bandiki jo bungu re, “Nnyehnamahr wo, ana aj'jok anyehnamahr Esowo ba jolo go nk'kula ngare.”
41006016	Herod wuku kan a me, á kehm bungu re, “Jon ji nwohngalahb wo, ye ji n kim-e esi. Yebkpe fere nyahme.”
41006017	Tibre nyanjehle Herod t'tum re bo bob Jon ba a ne, ba gba-e kak go ngbekobo. Herod limi jia tib go esi ji Herodias ji á taare Filip mmonannyehn.
41006018	Jon ji nwohngalahb jo tongo Herod re, “Nobem re wo baange nkal a mmonanne.”
41006019	Herodias kehm kehme elmarre a Jon. Á bele erakatahng re á bahk-e wulu. Á malem.
41006020	Tibre Herod jo fahle Jon, tib eji á jo kahn re, Jon jolo etingitingi nne Esowo. Herod jo sebe re á tahre elkpin ene. Jo kor-e re á jo wuungu atung go alum nya Jon, jol eji alum nyao jo gbiing-e gbiingi, fere ka-e at'tiiri go eltim.
41006021	Efung elbuumu bi bo jele Herod, Herodias kehm bele eyake. Tibre Herod tiingi atul elkak, fere tiingi atubesi nsoja, a anebkul nfam ba Galili.
41006022	Mmon a Herodias no nkal kehm lohngo ba yel, kehm kehme ese bahn. Kehm yebe ntul a Herod atahng, a ane ebe. Á kehm bahbe mmonse noo re, “Jen ji a kp'sebe re me n ka-a! M bahk-a kake ajehng ajehng ji a sebe no.”
41006023	Herod kehm nyame, fere t'tir re, “Ajehng ajehng ji a l'bahb-m, m bahk-a kake, jol afi ejang afang ejame ji, m bahk-a kak.”
41006024	Mmon noo kehm soro lohng tahm, song bahb nnyehn re, “Jen ji m bahk-e bahbe?” Nnyehn kehm faange re, “Esi ji Jon ji nwohngalahb.”
41006025	Mmon noo kehm feere elwaare elwaare, ba goji ntul, ba tong-e re, “N kp'sebe re, wo ka-m esi ji Jon go ekpingi.”
41006026	Jia limi ntul, á kehme elguunu. Á kpeem ma ten, tib eji á ma tohko nyam ano, fere tir go esamahr ane kpee.
41006027	Á kehm soro tum nlokeltum ewe na awohng re á song kim Jon esi ba a ji.
41006028	Nlokeltum noo kehm soro tahm, song rehng go ekp'kpa ngbekobo, song kim Jon esi, kak go ekpingi, ba ka mmon noo. Mmon noo kehm soro rod fvfo, song ka nnyehn.
41006029	Abat'toono Jon wuku kan a me, bo kehm song rod ekv eje, song kpa kak go ndi.
41006030	Abatiingetib Jisos kehm feere ba kpir-e, ba kehm-e nsol tong nyi bo ma lim kpee, fere t'tib.
41006031	Etahk ji Jisos jolo no, ane bako jo yele na, egom jehko jo lohng. Jisos, a abat'toono ebe belem ngare nyi nsol alehke. Á kehm bungu tong bo re, “Wahr tahmen go edi ji li soom. Go wo ḿ bahke ma re ekv.”
41006032	Bo kehm yele go egbang tahm go edi ji li soom.
41006033	Ane gbalee nyehne bo eji bo tahme no, fere liingi bo. Owo ane kehm lohngo ajahbe nyao kpee, jo jen egbuk egbuk, gbo mbang song rehng edi jio, Bab Jisos kehm rehnge.
41006034	Jisos lohngo kan egbang, á kehm nyehne ellong ane gbalee. Ndon kehm-e fili. Tibre bo jolo ana ejoro bi ki kpi mb'baabe. Á kehm kehme bo nsol tib gbalee.
41006035	Eji atv yahke behde, abat'toono ebe kehm bake, ba bung tong-e re, “Tahm edi jia ana rehng go ajahbe, ekidi kp'labe, gana, atv yahke behde.
41006036	Tum bo, bo song go abon ajahbe ba li a kpidi kpidi, song gunu nsol alehke.”
41006037	Jisos kehm faange re, “Wahn kaan bo nsol alehke, bo li!” Bo kehm-e bahbe re, “A kp'sebe re, wahr song gunu nsol go mpon atahl alon, ba le boa?”
41006038	Jisos kehm bahbe bo re, “Ebred ebbik ń kpi no? Song kpuren!” Eji bo ma song kpur, bo kehm bake, ba tong-e re, “Ebred eblon, kunu abon nsahre abal.”
41006039	Jisos kehm tongo ane bao re, bo ji ag'gabe ag'gabe go ajele nya kp'na kohdo.
41006040	Bo kehm jehke. Nlong nyindiki jo jolo ane atahl alon alon. Nlong nyindiki jo jolo ane atahl abal ane awubu, ane atahl abal ane awubu.
41006041	Jisos kehm rodo ebred eblon bio, a abon nsahre abal, seenge go elbung, kak Esowo saam, kehm bakke abred nyao, ka abat'toono ebe re bo ko song bak bo. Fvfo, á kehm kpe bakke abon nsahre bao na abal, bo tob song bak bo kpee.
41006042	Bo kpee li wohngo.
41006043	Abat'toono ebe kehm taare erik abred nyao, a nsahre, kak ajeere, ruru ewubu ejeere ebbal.
41006044	Aneblum ba li abred nyao jolo ane atahltahl nkpel ewubbal ane atahl awubu (5,000). Anebkal, a abonse, bo fangem bo.
41006045	Tvtv o Jisos kehm soro tong abat'toono ebe re, bo yel egbang, gbo-e mbang, song egbuk jehko ji Betsaida, yefono ji, jo yaame ane.
41006046	Eji á ma tong ellong ane bao re bo song kehnge, á kehm tahme go ewong re á song kak ero.
41006047	Eji elgung ma ba, egbang bio jolo go nlum alahb. Jisos sa ntahngtahng go ewong.
41006048	Jisos kehm nyehne re, abat'toono ebe ebbel nfem go egbang, nyi jo lim bo re, bo k'ma kpe fing egbang. Tibre nfeb jo gbulu bo, feere njahm njahm. Eji ma rehng ejum nkaranka eni nyi efungfu, Jisos kehm kehme eljene go ero alahb asongo goji bo. Á jo jene, are á yahke sehng bo.
41006049	Bo kehm-e nyehne, á kp'jene go ero alahb. Bo tiri re, etohko ji. Bo kehm kehme elrabe.
41006050	Eji bo kpee nyehn-e no, bo kehm kehme elfahle. Jisos kehm soro tong bo re, “Me wo, kana kpe fahl! Boben eltim!”
41006051	Á kehm ba yel egbang. Nfeb kehm soro rahke. Abat'toono ebe kpo bo esi sehng.
41006052	Bo kahnem ana abred nyao lohngo no. Tibre jolo bo ekpehlekpehle.
41006053	Bo rehnge kan egbuk eto jehko, edi ndi ji bo jo lung re Genesaret, song kahn egbang ebo.
41006054	Bo lohngo kan a egbang me, ane kehm soro liingi Jisos.
41006055	Bo kehm tahme, yel nkpohko ejahbe anyehng anyehng, jo sol aneb ayam go ebkpa, ba edi ajehng ajehng ji bo l'wuk re Jisos ebrehng o.
41006056	Ajahbe nya nnen, a ajahbe nyi ki ga gbal, a abon ajahbe ba nse, ane gbalee jo ko aneb ayam ebo, je go are, fere gboongo Jisos re á lub taame, bo koor-e go ege as'sili nsubu. Ane kpee ba jo koor-e, jo l'lohko nob.
41007001	Bab Farisi, a at'tibi ba atahm bandiki kehm lohngo go Jerusalem ba goji Jisos.
41007002	Bo nyehne re, abat'toono Jisos bandiki joom kpe ru abo go mbang nyi at'tibi ba atahm jo kono eltibi, kehm lehke nsol.
41007003	Farisis, a Jus kpee joom tiki li na li nsol, k'ru abo. Tibre bo jo toono eljini ni babnde ebo jo tib bo.
41007004	Bo l'je are feere, bo nehm tiki li nsol, bo tohko tiki bum elbo saang. Bo jo toono eljini nehko go fvfo, nio ni babnde jo tib bo, ana eljini ntuku aruku, a ni atu aruku, a ni nkpingi aruku.
41007005	Bab Farisi, a at'tibi ba atahm bao kehm bahbe Jisos re, “Jen ji wahnge abat'toono eba kil jo toono eljini ni babnso ejahre tib-r no? Bo kpehme ru abo kehm lehke nsol!”
41007006	Jisos kehm faange bo re, “Wahn aneb alum abal abal ba! Aisaya lohko nyehn amahr bada nahne! Lohko li ana á nyono no re, “ ‘Esowo re, Ane ebame kp-m kake go nnyo a nnyo, ntim ebo n wobem.
41007007	Bo kp-m kake mbol mbol, eji bo kp'tibi atahm nya ane baka baka jehke no, nya ki li nya Esowo.’ ”
41007008	“Wahn ebyake atahm nya Esowo, fere kp'toono eljini ni ane baka baka tibi no.”
41007009	Jisos kehm kpe bung tong bo re, “Ebnob ka wahn, eji ḿ ma ten atahm nya Esowo, fere kp'limi eljini ni babnso ejahne.
41007010	Moses bungu re, ‘Kak nso, a nne! Nne awohng awohng no l'fere su nde, a nnyehn, bo bahk-e wulu.’
41007011	“Ń kpo tib re, ‘Nne l'bel ejum ji kehn á jol kake nde ebo, a nnyehn, á l'fere bung re, Ejum jia li re Korban (ji lohngo re, li ka Esowo),
41007012	á nehm kpe kak nde ebo, a nnyehn.’
41007013	Jia lohngo re, wahn ebten ellum ni Esowo, fere kp'tibi atahm nya babnso ejahne. Elkohn nsol ana nyia li gbalee, nyi ń kpo tob lim fvfo.”
41007014	Jisos kehm kpe lung ellong ane, kehm tongo bo re, “Wuungen atung, wahn ane kpee, wahn kahn!
41007015	Ejumjum limm, ji kpo yel nne go nnyo, kehm limi eltim ene sab. Ji kpo lohng nne go eltim, ji ji kpo lim eltim nne sab.
41007016	Wuungen atung! Nne no kpi atung, nong, á wuk!”
41007017	Jisos lohngo kan go ellong ane bao o rehng go etahk, abat'toono ebe kehm-e bahbe bade elgan nio ni á tubu no.
41007018	Á kehm bungu tong bo re, “Wahn ebgboolo ana ane bako goa? Wahn lenngema? Ji kpo yel nne go nnyo sang kpo lim nne sab.
41007019	Tibre kpehme yel go ege eltim. Kpo yel go ala, fere lohng go ngubjing.” Jisos bungu jia re, nsol alehke anyehng anyehng nyi ane kpo li, n'nob re wahr li.
41007020	Á kehm kpe soro asi elbungu re, “Ji kpo lohng nne go ege atahng, ji ji kpo wahng ka nne k'jol saang.
41007021	Tibre go atahng ma nne, a eltim ene, owo ab'bi kpo lohng, ana ebi ntir atahng, as'sa, ejv avohko, ewulane, anebkal akono,
41007022	etong alahme, nkahng abare, ab'bi, enehm, atahm agboko, amahr abaare ejum nne, afahnge akiimi lake ane, elgeere, a elgboolo.
41007023	Ab'bi nyaa kpo lohng eltim nne. Nya nya kpo lim eltim nne sab.”
41007024	Jisos kehm tahme go ejahbe ajehng ji li kohlo Taya, song yel ekp'kpa ajehng. Tibre á joom seb re, nne awohng awohng kahn re, á li o. Á maam tiki biiri.
41007025	Nnenkal awohng no mmon ewe no nkal bele ebi etohko go ege atahng kehm wuku bada Jisos. Á kehm ba kpir-e, soro gbo tvtv, jamm-e alahng.
41007026	Mmonankal noo jolo nfono ejahbe no jo bung Grik. Á kehm gboongo Jisos re, á lub kam ebi etohko jio, yehke mmon ewe go eltim.
41007027	Jisos kehm-e faange re, “Nong, me n tohko gbo mbang le abon. Nobem re me n rod nsol alehke nyi abon, ka ebv.”
41007028	Nnenkal noo kehm taame re, “Ee nsoo, fvfo, n kp'kahne re, akahb elang nya abon l'fooro gbo ndi, ebv bi kpo fohko li.”
41007029	Jisos kehm bungu tong-e re, “Tib go ellum ni a faange no, a li ma song kehnge, tibre mmon ewa, ebi etohko m-e lohng go ege eltim.”
41007030	Nnyehn kehm feere je, lohko song nyehn mmon ewe nong go edilnong sange sange. Ebi etohko jio m-e lohko lohng.
41007031	Jisos kehm sehnge go Taya asongo, song rehng go Saidon, fere song rehng go Dekapolis, tete song rehng go eto ji Galili.
41007032	Ane kehm koko nlakatung nyi ki jo ma bung nob nob, ba a ne goji Jisos, fere gboongo Jisos re, á lub kun-e ebo.
41007033	Jisos kehm-e koko, lohng a ne go ellong ane bao, kehm-e lohko anyohkebo go atung, fere so atel wohngo go ebnyohkobo abehng, ko song behd-e go ebliki.
41007034	Jisos kehm kpiidi amahr enye go elbung, tub eromo, kehm bungu tong nne noo re, “Efata,” ji lohngo re, “Lennge!”
41007035	Tvtv o atung nne noo soro lennge, ebliki soro tahm. Á kehme elbungu nob nob.
41007036	Jisos kehm bungu tong bo re, bo k'tooro tong ane. Jol eji á rehke rehke bo o, ano wo fvfo bo tob tooro kpee.
41007037	Nne awohng awohng no wuku no, jo kpo-e esi area. Bo re, “Yeblim ejum ajehng ajehng ebnob go nseenga nseenge, ye jio ji kpo lim alakatung, bo wuk, fere lim akamme, bo bung.”
41008001	Gaam kang fvfo, ellong ane bako kehm kpe ba. Eji bo ki kpe bel ejum ellehke ajehng ajehng, Jisos kehm lungu abat'toono ebe tv elne, kehm bungu tong bo re,
41008002	“Ndon ma-m fili sehng. Tibre ane baa ebkang nfung era a name. Ejumjum bo kpeem kpi ji ellehke.
41008003	Re me n tum bo ana, bo song kehnge, egom jindiki bahke kehme awo gbo mbang mbang, tib ane bandiki lohng nlaabambang ba.”
41008004	Abat'toono ebe kehm-e faange re, “Elka emahng nia, gan wo nne bahke tingi nsol alehke, kehm leke elkohn ane ana baa kpee?”
41008005	Jisos kehm bahbe bo re, “Ebred ebbik ń kpi no?” Bo kehm-e faange re, “E kpi ebred ebsehma.”
41008006	Á kehm tongo ellong ane bao re, bo ji ndi. Á kehm rodo ebred ebsehma bio, kehm kake Esowo saam, kehm bakke ka abat'toono ebe re bo song bak. Abat'toono ebe lohko lim ano.
41008007	Bo bele abon nsahre abik abik o fvfo. Jisos kehm kake Esowo saam go nsol nyia, fere tong abat'toono ebe re bo tob song bak.
41008008	Nne awohng awohng l'li wohngo. Owo abat'toono ebe kehm taare erik ji sa no, ruru ejeere na ebsehma.
41008009	Bo jolo ejum ane atahltahl nkpel ewubu (4,000). Jisos kehm tongo ane bao re bo song kehnge.
41008010	Á kehm yele go egbang, a abat'toono ebe. Bo kehm tahme go ejahbe ji bo jo lung re Dalmanuta.
41008011	Bab Farisi kehm ba kehme Jisos abahbe bahb go nfaabe re, bo nyehn nkpokosi nyi ejahbetul Esowo, eji bo l'gar-e.
41008012	Jisos kehm tubu eromo, kehm bungu re, “Jen ji wahng ka ane ba li anv kp'sebe re bo nyehn nkpokosi? Ellingi anehng anehng nehm jol ka ane bao.”
41008013	Á kehm tahme bo sa, song yel go egbang, tahm egbuk eto jehko.
41008014	Abat'toono ebe y'yini abred go elkoko ba a nya. Sa mmobred awohng wo wo go egbang.
41008015	Jisos kehm kake bo erehke re, “Gberen elnahne go ayist nyao nya Farisis, a nya Herod.”
41008016	Abat'toono ebe kehm kehme elbungu atemtem. Bo bumu re, Jisos bungu alum nyaa, tib eji bo ki bel abred.
41008017	Jisos k'kahn re, lenngem bo re á bungu bade eltibi ni ane bao. Owo á kehm bahbe bo re, “Jen ji ń kp'bungu bade abred nya ń ki kpi? Ń nehme nyehna? Ń nehme wuka? Anv, li-n ekpehlekpehla?
41008018	Ń kpi amahr, ń nehme nyehna? Ń kpi atung, ń nehme wuka? Ń nehme kpe buuma,
41008019	ana m bakke ebred eblon, ka ane atahltahl nkpel ewubbal atahl awuba (5,000)? Ejeere ebbik ń ko ar'rohko kak tahm a nya?” Bo kehm faange re, “Ewubu ejeere ebbal.”
41008020	Jisos kehm bahbe bo re, “Nyanjehle, eji m bakke ebred na ebsehma, ka ane atahltahl nkpel ewubu (4,000), ejeere ebbik ń ko ar'rohko kak tahm a nya?” Bo faange re, “Ejeere ebsehma.”
41008021	Jisos kehm kpe bahb bo re, “Wahn ka tiki lennga?”
41008022	Jisos, a abat'toono ebe je go Betsaida. Ane bako kehm koko nwakamahr je goji Jisos, song gboong-e re, á lub koor-e.
41008023	Jisos kehm jabbe nwakamahr nyio go ebo, lohng a ne tahm go esi mbang. Á so atel, kak nne noo go amahr, kehm-e kooro abo go amahr, kehm-e bahbe re, “Anv, a bahke ma nyehn ejuma?”
41008024	Nne noo kehm lennge amahr enye, kehm bungu re, “N kp'nyehne ane. Bo li na li, are nti nyi kp'jene yannge.”
41008025	Jisos kehm-e kpe kooro abo go amahr. Ngare nyio nne noo kehm gohro lennge amahr enye, amahr enye kehm feere ana wuku wuku. Á kehm nyehne ejum ajehng ajehng saang.
41008026	Jisos kehm-e tumu re, á song kehnge, fere tong-e re, á k'sehng mbang ejahbe jio ji bo kp'na lohngo abake.
41008027	Jisos kehm tahme, a abat'toono ebe song rehng go abon ajahbe ba bo jo lung re Sisaria Filipi. Eji bo kp'jene go mbang, á kehm bahbe bo re, “Tong-m wahn, ane kpo bung renan bada name? Me n li elkohn nne awo?”
41008028	Bo kehm faange re, “Egom jindiki kpo bung re, Wo Jon ji nwohngalahb wo. Egom jindiki re, Wo Elaija wo. Egom jindiki re, Wo nnyehnamahr Esowo wo.”
41008029	Jisos kehm bahbe bo re, “Wahn fvfo mee? Wahn kpo bung renan bada name? Me n li elkohn nne awo?” Pita kehm-e faange re, “Wo Kraist wo!”
41008030	Jisos kehm rehke bo re, bo k'tong nnene ejum ajehng ajehng bada ne.
41008031	Jisos kehm kehme abat'toono ebe tib re, “Mmon no nne bahke nyehne erem gbalee. Anebkul nfam, a atubesi abalimajom, go at'tibi ba atahm bahk-e tene, fere wul-e. L'kang nfung era á nyahme, fere jol go elkpin.”
41008032	Jisos jo bungu alum nyao gbul gbul gbuul. Pita kehm-e koko, tahm a ne go nkpohko, kehm-e kehme elrehke.
41008033	Jisos kehm keebe, seenge abat'toono ebe, kehm nyame Pita re, “Nnehm, fak-m go esamahr! Ntir enya nyi nne nyi, nyi Esowo sang.”
41008034	Jisos kehm lungu ellong ane tv elne, fere tob lung abat'toono ebe, kehm tongo bo re, “Nne awohng awohng no l'tong re, á kp-m toono, nong á ten elne tv-m, fere rod ekros eje, tahm toon-m.
41008035	Nne no l'tong re, á bahke tahre elkpin ene go njini nyia, á bahke fere tane na elkpin ene. Nne awohng awohng no l'fere tane elkpin ene tib go egame esi, a esi ji alum Esowo, á bahke bele na etingitingi elkpin.
41008036	“Li re nne bahke bele afang nya njini nyia kpee, fere tane etohko eje, nsehng anyi á bahke lehke?
41008037	Ejumjum limm, ji nne bahke kake, kehm fake etohko eje.
41008038	Nne no l'daang-m tib go egame alum go eb'bi njini nyia nyi ma ten Esowo, Mmon no nne bahke tob daang-e, á l'ba go ellub ni nde, a abarebare enjel.”
41009001	Jisos kehm soro asi elbungu re, “Etingitingi, n kp-n tongo re, Egom jindiki ji yim a, nehm tiki kpo, tete bo nyehn etul bi Esowo ma badde ba go njini nyia a nsahm a nsahm.”
41009002	Kange kan nfung erakera, Jisos kehm yehke Pita, Jems, a Jon tahm a bo go ewong ji wahre wahre. Jisos kehm yaange ngubjing enye o.
41009003	Nsol nyi á kake no kehm bare kparaang, fere jo y'ya. Nnene limm go njini nyia, no bahke ma baare elkohn ana nio.
41009004	Elaija abola Moses kehm lohngo ba bung a Jisos.
41009005	Pita kehm bungu tong Jisos re, “Nsoo, n'nob re wahr jol a. E bahke sehke nkpatahk na era, ebkpatahk behko b'ba, behko bi Elaija, behko bi Moses.”
41009006	Pita kahnem ana ji á bahke bungu, tibre bo jo f'fahl.
41009007	Ekparesemsem kehm soro tahl ba bulu bo. Bo kehm wuku ellum go ekparesemsem re, “A wo li akor-m mmon ewame no kpo kor-m s'sehng. Wuken ye!”
41009008	Abat'toono ebe kehm soro kehme eljange. Bo kpeem nyehn nnene, sehngem Jisos ntahngtahng wo bo nyehn-e no.
41009009	Eji bo jo badde abake go nnahb ewong, Jisos kehm rehke bo re, “Kana tiki tong nnene ji ń nyehne no, tete Mmon no nne nyahme go elkv.”
41009010	Bo lohko bum erehke jio ji á kake bo. Bo kehm kehme elbungu atemtem re, “Elnyahme ngubjing go elkv nia lohngo renan?”
41009011	Bo kehm bahbe Jisos re, “Jen ji wahng ka at'tibi ba atahm kpo bung re, Elaija bahke tohko gbo mbang ba?”
41009012	Á kehm faange bo re, “Elaija bahke tohko gbo mbang ba, ba tuungu nsol kpee bum. Nwer Esowo bungu renan bada Mmon no nne? Bungu re, Mmon no nne bahke nyehne erem, bo bahk-e tene.
41009013	N kp-n tongo re, Elaija eblohko ba. Bo lim-e ana ji koro bo, jang jang ana nwer Esowo bungu no.”
41009014	Bo feere kan ana, bo kehm ba kpiri abat'toono baka gana, fere nyehn ellong ane tvv ma sennge bo kak. At'tibi ba atahm bandiki jo limi nfaabe a abat'toono Jisos.
41009015	Ane bao nyehne kan Jisos ana, kehm kpoko bo esi. Bo kehm soro be tvtv song wan-e, kak-e nnyo.
41009016	Jisos kehm bahbe bo re, “Jen ji wahnge ń kp'l'lim nfaabe?”
41009017	Nne awohng go ellong ane bao kehm faange re, “Nsoo, n ko mmon ewame ba a ne. Tibre á kpi ebi etohko go ege atahng. Á nehme ma bung.
41009018	Edi ajehng ajehng ji ebi etohko jio l'si mehl-e mehl, kpo rod-e tub ndi, nfahl jo tub-e na tub go nnyo. Á kpo kono amahn go esi, fere tahne na tahne. Me n gboongo abat'toono eba re, bo kam-e ebi etohko jio jehke. Bo maam lim.”
41009019	Jisos kehm tongo abat'toono ebe re, “Jen ji wahnge ń kpi ek'taame go egahna ntim? M bahke kange renan a nahne? Ko mmon noo, ba a ne!”
41009020	Bo ko-e kan a, ba a ne, ebi etohko jio nyehne kan Jisos a, á kehm limi mmon noo, á gbo ngboko, fere gbo ndi, kehm kehme elgbehde. Nfahl jo tub-e go nnyo.
41009021	Jisos kehm bahbe nde re, “Ebkang renan eji eyam bia bom-e no?” Á kehm-e faange re, “Bomo ngare nyi á jolo mmonse ntiil, tete rehng anv.
41009022	Nkpel tvv ebi etohko jio kpo gare re á wul-e. Nkpel nyindiki tub-e kak agun. Nkpel nyindiki tub-e kak alahb. Nong, wahr fil-a ndon, wo kak-r ebo, tohk-a jahk!”
41009023	Jisos kehm bungu re, “Wobbung re, ‘Tohk-m jahk.’ Nne no l'taame, ejumjum limm, ji bahk-e riidi.”
41009024	Nde kehm soro rabe tvtv re, “Me n taame, kak-m ebo go egame ek'taame.”
41009025	Eji Jisos nyehne re, ellong ane bao kp'kame ba rur, á kehm nyame ebi etohko jio, fere tong-e re, “Etohko ji kpo lim nne gbo ekamme, fere lak atung, ka kpe tiki yel mmon noa!”
41009026	Tvtv o ebi etohko jio kehm biingi tiim, kehm soro yehke mmon noo, á gbo ngboko ekidi l'lab. Ebi etohko jio kehm soro lohng-e. Mmon noo kehm sake noongo, are nkvne nyi. Owo ane bandiki kehm kehme elbungu re, “Yebkpo.”
41009027	Jisos kehm jabbe mmon noo go ebo, tab-e yiimi, mmon noo lohko yiimi.
41009028	Jisos yele kan ekp'kpa me, abat'toono ebe kehm bake, ba bahb-e eji bo jolo ebo ebo re, “Jen ji wahnge wahr ki ma kam mmon noo ebi etohko jio yehke?”
41009029	Jisos kehm faange re, “Elkohn etohko ana jio, ń nehm ma tiki kam yehke, tohko tiki jol re, ero akake bi.”
41009030	Bo kehm tahme ejahbe jio asongo go Galili. Jisos joom seb re nne awohng awohng kahn edi ji á li no.
41009031	Tibre á jo tibi abat'toono ebe re, “Mmon no nne, bo bahk-e rodo, kak abi ane go ebo, bo bahk-e wulu. L'kang nfung era, á nyahme, jol go elkpin.”
41009032	Bo kahnem ji á jo b'bung. Bo jo f'fahl a ye bahb.
41009033	Eji bo song rehng go Kapenium, bo kehm yele go ekp'kpa. Jisos kehm bahbe abat'toono ebe re, “Jen ji wahnge ń jo lim nfaabe mbang mbang?”
41009034	Jol bo we faangem. Tibre bo jo limi nfaabe mbang mbang bada nne no li nj'joka nne go bo ellong.
41009035	Jisos kehm jehke, kehm lungu abat'toono ebe, ewubu ane abal tv elne, kehm bungu tong bo re, “Nne no l'tong re, ye wo li ntubesi, á bahke fere jol nkahlanjahm, fere jol nlokeltum no bahke jo loko ane kpee.”
41009036	Á kehm koko mmonse ba yiimi go bo a mbuksong, kehm-e kpaake ebo, kehm bungu tong bo re,
41009037	“Nne no l'ko mmonse ana noa a go egama mbing, á ma-m tob ko. Nne no l'ko-m, á tob ko Nsoo no tum-m no.”
41009038	Jon kehm bungu tong Jisos re, “Wahr ebnyehn nne no kpo kam ane abi atohko yehke go ega a mbing. Go egahre ellong á wobem. E sahd-e sahde re á rahke, tibre á wobem go egahre ellong.”
41009039	Jisos kehm faange re, “Kana ye sahde re á rahke. Tibre nnene limm, no bahke limi nkpokosi go egama mbing, kehm fere jo bung ab'bi bada name.
41009040	Etingitingi, nne no tohk-r ko ekv, ye nne ewahre wo.
41009041	Nne no l'ka-n mmobtuku alahb tib eji ń li abat'toono ba Kraist, á bahke bele eltuuru go etingitingi.”
41009042	Jisos kehm bungu re, “Ga nob re, bo kahn nne eltal go emel, tub-e kak alahb, sehnge re á lim mmonse no ma taame tv-m, á gbo yel abiafem.
41009043	“Ebo eba l'kehm-a limi re wo yel abiafem, kim ebo bio tub go. Ga nob re wo bel ebo abehng, kpo, yel ejahbetul Esowo, sehnge re wo bel abo abal abal, kpo, je ellulagun ni l'k'tiki lahme go njinanjini.
41009044	Go wo aroongo nya kpo li abi ane l'k'tiki kpo. Agun nehm tiki lahme.
41009045	“Ekpade eja l'kehm-a limi re wo yel abiafem, kim ekpade jio tub go. Ga nob re wo jen ekpade ajehng, kpo, yel ejahbetul Esowo, sehnge re wo jen akpade abal abal, kpo, je go ellulagun.
41009046	Go wo aroongo nya kpo li abi ane l'k'tiki kpo. Agun nehm tiki lahme.
41009047	“Elmahr ena l'kehm-a limi re wo yel abiafem, luudu elmahr nio tub go. Ga nob re wo bel elmahr anehng, kpo, yel ejahbetul Esowo, sehnge re wo bel amahr abal abal, kpo, je go ellulagun.
41009048	Go wo aroongo nya kpo li abi ane l'k'tiki kpo. Agun nehm tiki lahme.
41009049	“Nne awohng awohng, Esowo bahk-e doobo go agun.
41009050	“Akang kp'nobo. Elyebe akang l'lohng, a bahke limi renan, kehm kpe yebe? Belen akang go egahne atahng. Jolen go elkoono atemtem!”
41010001	Jisos kehm tahme edi jio, siiri aya ma bo kpo lung re Jodan, rehng go egbuk jehko ji Judea. Fvfo, ellong ane kehm kpe ba rur. Á kehm kpe tib bo ana á kpo kono eltibi.
41010002	Egom Farisi jindiki kehm bake re bo ba gar-e. Owo bo kehm-e bahbe re, “Tong-r, ntahm enyahre b'bung re, nne li ma ten nkal ewe no jehk-e go etahka?”
41010003	Jisos kehm faange a mbahbe re, “Atahm anya Moses tib-n no?”
41010004	Bo faange re, “Moses tib-r re, nne yeele nwer, ka nkal ewe, kehm-e yehke elbal.”
41010005	Jisos kehm bungu tong bo re, “Moses nyono nsol nyia tib go egahne etahnsi.
41010006	Go mbomannahb eji Esowo limi njini, ‘Á limi nnenlum, a nnenkal.
41010007	Jia ji bahke wahng ka nne bahke tahme nde, a nnyehn sa, bo song jol abola nkal ewe,
41010008	bo fere jol ana ngubjing anyehng.’ Bo nehm kpe jol ane abal. Bo bahke fere jol ana nne awohng.
41010009	Ji Esowo ma kono edi ajehng, nne k'yaame.”
41010010	Bo feere kan a song rehng go bo etahk, abat'toono ebe kehm bahbe Jisos re, “Ellum ni a kp'na bungu lohngo renan?”
41010011	Á kehm bungu tong bo re, “Nne awohng awohng no l'ten nkal ewe, fere song baange nondiki, yeblim abiafem nyao nya erehbe go esamahr bi Esowo tob nkal no á gbo mbang baang-e.
41010012	Ano wo fvfo tob li ka nnenkal no l'be nlum ewe sa, fere song bal nlum nondiki. Yebtob lim abiafem nya erehbe go esamahr bi Esowo.”
41010013	Ane bako ko abon ba nse, ba goji Jisos re á kooro bo abo. Abat'toono ebe jo sebe re bo sahde ane bao.
41010014	Jisos wuku kan a me, atahng kehm-e rake. Á kehm tongo abat'toono ebe re, “Yaken abons'sohko abonse ba ga egame! Kana kpe sahde bo! Tibre elkohn ane ana abonse baa, bo ba etul bi Esowo li ka bo.
41010015	Etingitingi, n kp-n tongo re, Nne awohng awohng no tohko taame, woomo go elwo ni Esowo ana mmonse kpo woomo go elwo ni nde, etul bi Esowo á nehm li.”
41010016	Á kehm koko abonse bao, kpaake bo abo, kehm kunu bo abo, jo fuulu bo.
41010017	Eji Jisos ma tahm eljen ene, á kehm nyehne nne ma be, ba jamm-e alahng, kehm-e bahbe re, “Nnooba nt'tibi, m bahke limi renan, kehm bele elkpin ni li go njinanjini?”
41010018	Jisos kehm-e bahbe re, “Jen ji wahng ka, a kehm-m lungu re nnooba nt'tibi? Nnene limm, no li nnooba nne, sehngem Esowo ntahngtahng bi li nnooba nne.
41010019	A kp'kahne atahm nya bungu re, ‘Ka wul nne! Ka kak afem nya erehbe! Ka v ejv! Ka yiimi ntianse efahnge! Ka nehm nne! Kak nso, a nne!’ ”
41010020	Nne noo kehm bungu re, “Nt'tibi, jol bomo ngare nyi n jolo ntiil tete ba rehng anv, nyaa kpee n kpo b'bum.”
41010021	Go elkoro wo Jisos kpiidi amahr enye seeng-e, kehm-e tongo re, “Ejum ajehng ji ma-a sa. Song, wo song gungu nsol afang enya, ko ba ka akpak! Owo a bahke bele afang go ejahbetul Esowo, wo ba, ba toon-m.”
41010022	Nne noa wuku kan ano, esamahr kehm-e gbodo. Á kehm soro tahm eje ndon ndon. Tibre á fange sehng.
41010023	Jisos kehm keebe, tong abat'toono ebe re, “Bahke riidi, afang ane kehm yele go ejahbetul Esowo.”
41010024	Abat'toono ebe, alum nyao gbale bo go eltim sehng. Jisos kehm kpe bung tong bo re, “Ate ebame, bahke riidi area, nne kehm yele ejahbetul Esowo.
41010025	Re efange nne kehm yele go ejahbetul Esowo, ekamel bahke sehnge go mbang a nga.”
41010026	Kpo na kpo abat'toono ebe esi tete ga. Bo kehm-e bahbe re, “Wo, nne awo bahke bele eltahre me l'lun?”
41010027	Jisos kehm keebe, seenge bo, kehm bungu re, “Ji nne l'k'ma lim, goji Esowo riidem. Ajehng ajehng limm, ji kpo riidi Esowo.”
41010028	Pita kehm bungu re, “Wahr jia, eji e li a, wahr ebyake ejum ajehng ajehng kpi wo toono.”
41010029	Jisos kehm faange bo re, “Etingitingi, n kp-n tongo re, Nne awohng awohng no l'yake etahk eje, fere yake abonanyehn, nnyehn, nde, abon ebe, egbe eje, tib go egame esi, a esi ji alum Esowo,
41010030	á bahke bele na budu. Á bahke bele na ntahk budu nkpel atahl alon, bel abonanyehn, babnnyehn, abon, a ebgbe. Fvfo, ebnohko bia. Go ngare es'song, á bahke bele elkpin ni li go njinanjini.
41010031	Ane gbalee ba li agbokombang bahke fere jol akahlenjahm. Fvfo, ane gbalee ba li akahlenjahm bahke fere jol agbokombang.”
41010032	Eji bo jo tahm go Jerusalem, Jisos gbo abat'toono ebe mbang. Ala jo teele bo sehng. Ane bako ba jo toono bo go njahm jo f'fahl. Jisos kehm kpe yehke abat'toono ebe, kehm kpe tong bo nsol nyi bahk-e limi.
41010033	Á bungu re, “Nyehnen, anv, e kp'tahme go Jerusalem. Owo Mmon no nne, bo bahk-e rodo, kak atubesi abalimajom, a at'tibi ba atahm go abo. Bo bahke kimi elam ji bo bahk-e wulu, fere rod-e, kak ane bako ba ki li Jus go abo.
41010034	Bo bahk-e nyoko, fere jo so atel wohng-e, dv-e tete bo wul-e. L'kang nfung era, á nyahme go elkv, fere jol go elkpin.”
41010035	Abon Sibidi, Jems abola Jon kehm bake goji Jisos, ba tong-e re, “Nt'tibi, ejum jia, ji e kp'sebe re, wo lim ka-r.”
41010036	Jisos kehm bahbe bo re, “Jen ji ń kp'sebe re me n lim ka-n?”
41010037	Bo kehm-e faange re, “Ngare nyi a ma ji go ega eti etul, e kp'sebe re wahr tob ji a na o, noko go ega ejang eboblum, noko go ega ejang ebobkal.”
41010038	Jisos kehm tongo bo re, “Ń nehme kahn ji ń kp'b'bahb. Ḿ bahke ma nyehn erem bi me m bahke nyehna? Ḿ bahke ma bel ewohngalahb ji m bahke bela?”
41010039	Bo kehm faange re, “Ee, e bahke ma bel.” Jisos kehm bungu tong bo re, “Etingitingi, ḿ bahke tob nyehn erem bi m bahke nyehne, fere bel ewohngalahb ji m bahke bele.
41010040	Nsahm me n kpimm, nyi m bahke yehke ane re, noko ji go egame ejang eboblum, noko ji egame ejang ebobkal. Esowo bi bi bahke kake ane bao adi nya á ma toobo re á ka bo.”
41010041	Erik abat'toono baka gana, ane awubu, wuku kan a bade Jems, a Jon, eltim kehm kehme bo rak tob bo.
41010042	Jisos kehm lungu bo kpee, kehm tongo bo re, “Ń kp'kahne re, ane ba bo yehke bo re bo jol atul, bo kpi nsahm nyi bo kpo fili ane ebo t'tahne. Aj'jok ane, bo ba kpo fili bo t'tahne.
41010043	Wahn, kana jo lim ano! Nne awohng awohng ewahne no l'seb re á jol nj'joka nne, á bahke fere jol nlokeltum ka wahn ane kpee.
41010044	Nne awohng awohng ewahne no l'fere seb re á jol ntubesi, á bahke fere jol nju ka wahn ane kpee.
41010045	Tibre Mmon no nne baam re bo jo lok-e, á ba re á ba loko na, fere ka elkpin ene, tahre ane gbalee yake.”
41010046	Bo kehm bake go Jeriko. Eji Jisos lohngo no, a abat'toono ebe, a ellong ane ba jo toon-e, nwakamahr a nne no bo jo lung-e re Batimos ji mmon a Timeus ji nkpe a mbang ona, jo gboongo ane nsol.
41010047	Á wuku kan a re Jisos ji Nasaret wo, á kehm kehme elrabe re, “Jisos ji mmon a Devid, me n lub fil-a ndon!”
41010048	Ane gbalee kehm-e kehme elnyame re, á rahke ewok. Jol á jo kpe rabe na wahre wahre re, “Mmon a Devid, me n lub fil-a ndon!”
41010049	Jisos kehm yiimi, kehm bungu re, “Lungen ye tv-m!” Bo kehm lungu nwakamahr nyio re á ba. Bo kehm-e tongo re, “Bob eltim, wo tahm ba, á kp-a lungu.”
41010050	Á kehm tahnge mbomo eme tub, mehl karab yiimi, kehm jeke goji Jisos.
41010051	Jisos kehm-e bahbe re, “A kp'sebe re me n lim jen ka-a?” Nwakamahr nyio kehm bungu re, “Nt'tibi, n kp'sebe re me n lub nyehn!”
41010052	Jisos kehm-e tongo re, “Song, eltaame ena ni ma wahng ka, a ma nyehn.” Tvtv o á kehm soro nyehn, tahm toono Jisos mbang mbang asongo.
41011001	Eji bo ma jen kabbe go Jerusalem, a abon ajahbe ba li sennge o kak, ana Betfage abola Betani ba li kohlo ewong ji bo kpo lung re Oliv, Jisos kehm yehke abat'toono ebe na abal, tum re bo song.
41011002	Á tongo bo re, “Songen ejahbe jio o ji li egahna mbuksong. Ń l'si r'rehng o, ḿ bahke nyehne mmombvankang no bo kal-e k'kuumu. Fanngen ye, wahn ko-e ba!
41011003	Nne awohng awohng l'fere bahb-n re, ‘Ń kpi jen lim a ne?’ tongen ye re, ‘Ntul wo kp-e sebe.’ Nfona mbvankang bahk-e yake elwaare ka-n.”
41011004	Bo kehm jeke, lohko song nyehn mmombvankang nonehm o, bo m-e kahn kohlo go mbutahk. Eji bo jo fannge,
41011005	ane ba yiimi o kehm bahbe bo re, “Jen ji ń kp'limi o? Jen ji wahnge ń kp'fannge mmombvankang noo?”
41011006	Bo kehm faange bo ana Jisos tongo bo. Bo yake bo, bo tahm a ne.
41011007	Bo kehm koko mmombvankang noo ba a ne goji Jisos. Bo kehm rodo abomo ebo, yal mmombvankang noo go njahm. Jisos kehm kuumu.
41011008	Ane gbalee jo yale abomo ebo go mbang. Egom jindiki jo ja amang go emahng, jo ba yal go mbang.
41011009	Ane bandiki gbo-e mbang, bandiki kahle njahm. Bo kpee kehm kehme elrabe re, “Tehken Esowo!” “Elfuulu jol ka nne no ma ba go mbing nyi Ntul!”
41011010	“Elfuulu jol ka etul bi Devid nso ejahre bi kp'bake!” “Ellub jol ka Esowo bi li go ero!”
41011011	Jisos kehm rehnge go Jerusalem, sehng song yange go etahk Esowo, kehm kehme elkpuru ejum ajehng ajehng ji jolo go etahk Esowo jio. Eji atv yahke behde, Jisos kehm tahme asongo go Betani, a abat'toono ebe, ewubu ane abal.
41011012	Etoono efung behko eji bo tahme go Betani, jo jen asongo, Jisos, njal kehm-e yame.
41011013	Á kehm nyehne eti ji bo kpo lung re efig go fee ma tahb na tahb, jolo anyane anyane. Á kehm jeere, song rehng go nnahb re, fundiki á bahke tingi nkab anyehng. Eji á jeere no kohlo re á kpur me, jol kabem. Tibre ngare ka rehng nyi kpo kab.
41011014	Jisos kehm tongo eti jio re, “Nnene limm, no bahke kpe li nkab anyehng anyehng enya go etingitingi.” Abat'toono ebe t'tob wuk.
41011015	Eji bo rehnge go Jerusalem, Jisos kehm yange go etahk Esowo, kehm song kam ane bao ba jo gungu, fere g'gunu. Á kehm gbulu akp'kuru nya ane ba jo yaange akpohko tub, fere gbul nti nyi ane ba jo gungu mbehl tub.
41011016	Á kpeem tiki taame re, nne awohng awohng jo sol ejum ajehng ajehng, sehng a ji etahk Esowo jio.
41011017	Á kehm tibi ane bao re, “Bo nyono go nwer Esowo re, Esowo re, ‘Etahk ejame, bo bahke jo lung re etahk ero akake ji li ka ane kpee.’ Wahn ebfere rod, bum ana ebehre awajv.”
41011018	Atubesi abalimajom, a at'tibi ba atahm wuku kan jia, bo kehm kehme mbang seb nyi bo bahke Jisos wul. Bo jo fahl-e fahl, tibre ellong ane bao kpo bo esi area tib go ege eltibi.
41011019	Elgung ba kan a, Jisos, a abat'toono ebe kehm tahme ejahbe jio asongo.
41011020	Etoono efung behko eji bo jo jen mbang mbang asongo, bo kehm nyehne eti jio ji ki kab akab ma kpo kpee tete rehng go alohk.
41011021	Pita kehm buumu ji ma lim, kehm bungu tong Jisos re, “Nt'tibi, nyehn! Eti ji nyaane a bungu no re bahke kpoko, eblohko kpo.”
41011022	Jisos kehm faange bo re, “Taamen tv Esowo!
41011023	Etingitingi, n kp-n tongo re, Nne l'taame tv Esowo, á li ma tong re, ‘Ewong mehl, song yiimi go aya!’ Ewong jio lohko mehl. Á tohko bel nfaabe go ege eltim, á l'fere taame re, ji á bahbe no bahke lohko lim, ji ji Esowo bahke tiki lim ka-e.
41011024	Owo wahng ka n kp-n tongo re, Ń l'kak ero, bahb ejum ajehng ajehng, taamen re wahn eblohko bel, ji ji ḿ bahke bele.
41011025	“Ń l'kehme ero kak, jo tahmen ka ate ebahne go ejum ajehng ajehng ji ń kpi no bada bo, goji Nso ejahne no li go ero l'tob tahm ka-n go egahne abiafem.
41011026	Ń tohko jo tahm ka nne, Nso ejahne no li go ero nehm tob tahm ka-n go egahne abiafem.”
41011027	Bo kehm kpe feere go Jerusalem. Eji Jisos jolo go etahk Esowo, atubesi abalimajom, at'tibi ba atahm, a anebkul nfam kehm bake goji Jisos,
41011028	kehm ba bahb-e re, “Nsahm anyi a kpi no, nyi a kpo lim elkohn nsol ana nyia?”
41011029	Jisos kehm faange bo re, “Me fvfo, m bahk-n tob bahb mbahbe anyehng. Ń l'faang-m, m bahk-n tongo nsahm ana nyi n kpi no, nyi n kpo lim nsol nyia.
41011030	Tong-m wahn, ewohngalahb ji Jon lohng goji Esowoa, afi lohng goji ane?”
41011031	Bo kehm kehme nfaabe lim atemtem re, “E bahke bungu renan? E l'tong re ‘Ewohngalahb ji Jon lohng goji Esowo’, á bahk-r bahbe re, ‘Jen ji wahng ka ń ki taame tv alum nya Jon?’
41011032	E l'fere bung re, ‘Lohng goji nne’, ma ane bahk-r limi ejum nji?” Bo jo fahle ane, tibre nne awohng awohng jo sahb k'kahn re, Jon jolo etingitingi nnyehnamahr Esowo.
41011033	Owo wahnge bo kehm faange Jisos re, “E nehme kahn.” Jisos kehm bungu tong bo re, “L'lun, wahn n nehm tob tong nsahm nyi wahng ka n kpo lim nsol nyia.”
41012001	Jisos kehm kehme elbungu a bo go ngaane re, “Nne jolo go, no bahme avain, fere kak ega sennge. Á kehm rahme elbing ni bo jo kak akab nti, fere jo kaame akab nti nyao tv elbing nio, alahb jo lohng. Á si enyong, kak ane ba jo baabe edi jio, kehm yaame abahmgbe edi jio, toono eje tahm ejahbe jehko ji li fee.
41012002	Ngare rehnge kan a, nyi bo kpo bong akab nti nyao. Nfono etahngga kehm tumu nlokeltum ewe awohng tv re á song ko akab nti enye goji ane ba á yaame bo etahngga eje.
41012003	Bo kehm-e tubu ejahm, dv-e t'tahne, kam-e, á feere abo abo.
41012004	Á kehm kpe tum nlokeltum noko. Bo kehm-e kpe dv, bom-e elok go esi, fere son-e.
41012005	Á kehm kpe tum nne noko. Ye, bo wul-e na. Ano wo tob lim egom jindiki ji á kpe tum. Bandiki bo dv bo. Bandiki bo wul na.
41012006	“Awohng no gohr-e sa, ekorokoro mmon ewe wo. Es'kohro, á kehm-e gohro tum tv bo. Á tiri re, ‘Mmon ewame bahke lubu bo.’
41012007	“Abayaame etahngga bao kehm kehme elbungu atemtem re, ‘A wo li nne no bahke lehke elkv ene. Baan, wahr wulen ye, eji etahngga jia l'fere jol j'jahre.’
41012008	Bo kehm-e jabbe, wul-e, fere rod-e tub go nkpe etahngga.
41012009	“Jen ji nfono etahngga noo bahke limi? Á bahke wulu abayaame etahngga bao, fere faake etahngga jio ka ane bandiki.
41012010	Wahn ka lung a lung edi nwer Esowo jiaa, ji bungu re, “ ‘Eltal ni asehketahk tene no, ni ni ma fere jol nnahb ekahma?
41012011	Ntul Esowo limi jia ji li nkpokosi go egahra ntim.’ ”
41012012	Atubesi Jus kehm jo seb re bo bob Jisos. Bo jo kahne re, elgan nio á tubu bada bo. Bo jo f'fahl ellong ane ba jolo o. Bo kehm-e tahme sa, tahm ebo.
41012013	Bo kehm tumu egom Farisi jindiki, fere tob tum egom ane ba Herod tv Jisos re bo song bob-e go ege alum nnyo.
41012014	Eji bo je no, bo kehm bungu tong-e re, “Nt'tibi, e kp'kahne re, wo etingi nne ji. E kp'kahne re, wo kpehme rang ane. Nne awohng awohng li jang jang go ega esamahr. Á kpo lohko tib mbang nyi Esowo go etingitingi. N'nob re wahr jo tahb etak ka ntul a Roma, afi nobem? Wahr jo tahba, afi wahr k'jo tahb?”
41012015	Jisos k'kahn awak ebo, kehm fere tong bo re, “Jen ji wahnge ń kp-m gare? Ka-m wahn nsiring, me n tohko nyehn!”
41012016	Bo kehm koko nsiring ba ka-e. Á kehm bahbe bo re, “Esi jia ji nyehne ji? Mbing nyia nyi nyehne nyi?” Bo kehm-e tongo re, “Esi jia ji ntul ji. Mbing nyia nyi ntul nyi.”
41012017	Jisos kehm bungu re, “Ka-n ntul ji li ka ntul, wahn ka Esowo ji li ka Esowo!” Jisos, kehm kpoko bo esi.
41012018	Egom Sadusi jindiki kehm bake goji Jisos. Bo jo kono eltibi re, “Elnyahme ngubjing go elkv limm.” Bo kehm bungu re,
41012019	“Nt'tibi, ntahm nyi Moses nyono ka-r li re, ‘Nne l'kpo, nkal ewe sa, eji á ki jel mmon awohng awohng, mmonannyehn nne no ma kpo wo bahke baange nnenkal noo, eji á l'jel abon ka mmonannyehn no ma kpo.’
41012020	Jolo abonanyehn nne na asehma. Ngbokambang baange nkal. Mmon awohng awohng á jelem, kehm kpoko.
41012021	Etoono kpe baange nnenkal nonehm o. Mmon awohng awohng á jelem, á tob kpo. Ano wo tob jol a mmonannyehn noko no toon-e no.
41012022	Erik abonanyehn bako ba sa njahm tob baange nnenkal nonehm o. Mmon awohng awohng bo tikem jel. Bo kpo kpee. Es'kohro, nnenkal noo gohro kpo.
41012023	Go es'kohro efung, ane l'fere nyahme go elkv, nne awo bahke jolo nlum a nnenkal noo? Kpee abonanyehn bao na asehma ko nnenkal noo ana nkal abo.”
41012024	Jisos kehm bungu tong bo re, “Wahn ebsoodo. Ń kp'kahne ji wahng kaa? Tibre ń nehme kahn nwer Esowo, ń nehme kahn nsahm nyi Esowo.
41012025	Go efung elnyahme ngubjing go elkv, ane bahke fere jol ana babenjel go ejahbetul Esowo. Aneblum nehm kpe ko akal. Anebkal nehm kpe bal alum.
41012026	Bade elnyahme ngubjing go elkv, ń ka lung a lung go nwer nyi Moses bade eti ji jo lula? Owo bo nyono re, ‘Esowo bungu tong Moses re, Me wo li Esowo bi Ebraham, a bi Aisik, a bi Jekob.’
41012027	Jia lohngo re, Ye wo li Esowo bi ane ba li go elkpin, bi akvne sang. Wahn ebsoodo tete.”
41012028	Nt'tibi no atahm awohng jolo o, no jo wuk ana bo jo bung. Á nyehne re, Jisos ebfaange Bab Sadusi nnooba nfaange. Á kehm lohngo ba, ba bahb Jisos re, “Ntahm anyi li li ngbokambang a ntahm nyi gbale sehnge atahm kpee?”
41012029	Jisos kehm faange re, “A wo li ngbokambang a ntahm, ‘Wuken abon Israel! Esowo Ntul ewahre, ye wo li Esowo ntahngtahng.
41012030	Nobo re Esowo Ntul ewa jo kor-a eltim eltim ena, a etohko etohko eja, a ntir ntir enya, a eko eko eja.’
41012031	Etoono ntahm nyehka li re, ‘Nne ebjing ewa jo kor-a ana ebjing eba.’ Ntahm anyehng anyehng go kpeem li, nyi li etahntahn ntahm sehnge nyia na ebal.”
41012032	Nt'tibi no atahm noo kehm bungu tong Jisos re, “Nt'tibi, woblohko bung go etingitingi. Etingitingi, lohko li Esowo na abehng. Esowo abehng abehng kpeem li, sehngem ye ntahngtahng wo li no.
41012033	Ano wo nobo re Esowo jo kor nne eltim eltim ene, a ntir ntir enye, a eko eko eje. Nne ebjing ewe jo kor-e ana ebjing ebe. Elbumu ni nne bahke jo bum ntahm nyia na ebal, ni ni ga nob sehnge enyam kpee bi á kpo ko, jahm fi ka Esowo, a nsol nyehko nyi á kpo ko lim njom ka Esowo.”
41012034	Eji Jisos kahne re, yebfaange nnooba nfaange, á kehm-e tongo re, “Ebsa ntiil, a li etul bi Esowo.” Nnene kpeem sahb, bahb Jisos mbahbe anyehng anyehng.
41012035	Eji Jisos jo tib go etahk Esowo, á kehm bahbe mbahbe anyehng re, “Jen ji wahnge at'tibi ba atahm kpo bung re, Mesaya bahke lohngo go et'tohngo ji Devid?
41012036	Yefono Devid nyono ana Etingi Etohko tong-e no re, “ ‘Esowo bungu tong ntul ewame re, Ji go egame eboblum, tete me n lim anebekv eba etikunakpade eja.’
41012037	Yefono Devid jo lung-e re, ‘Ntul ewame’. Bahke jolo renan, ntul noo kehm fere jol mmon ewe?” Ellong ane bao wuku alum nyao go eyebatahng.
41012038	Jisos kehm kpe tib ane re, “Gberen at'tibi ba atahm! Kpo kor bo re bo jo kak akpawobo, jo yannge. Go are, bo kpo seb re, ane jo gong, kak bo nnyo.
41012039	Go ero, bo kpo ji go mbuksong. Go elkak, bo kpo ji adi nji nya fuumu re aj'jok ane ji.
41012040	Bo kpo nehm akalebun, taare ntahk ebo. Bo kpo kak alaabe aro go nnyo a nnyo, go ntim kpehme rehng. Elam ji bo bahke bibi sehng.”
41012041	Eji Jisos ji ona ekp'kpa Esowo kohlo edi ji bo kpo ka ayare, á jo nyehne ana bo kpi ayare ka. Afang ane tvv jo ba yaange na yaange akpohko ka.
41012042	Nkpak a nkalebun kehm bake, ba tub ederi ebbal kak, bi limi mpene anyehng.
41012043	Jisos kehm lungu abat'toono ebe tv elne, kehm tongo bo re, “Etingitingi, n kp-n tongo re, Nkalebun noa ana, ye wo ga ka sehnge ane bao kpee.
41012044	Egom jehko jo ka gbalee, jo sa bo gbalee go. Ye ji li nkpak, á ka kpee ji á bele no, ji kehn á jol ma ko, gunu nsol alehke.”
41013001	Jisos lohngo kan a ekp'kpa Esowo me, nt'toono ewe na awohng kehme tongo re, “Nt'tibi, nyehn elkohn anoobo ntahk nya li gae! Nyehn agburu atal nya bo ko sie!”
41013002	Jisos kehm faange re, “Wobnyehn aj'jok ntahk nyaa? Jol eltal anehng anehng limm, ni bahke kpe kuumu a ntem. Bo bahke wake kpee, wohng ndi.”
41013003	Eji Jisos ji go ewong ji bo kpo lung re Oliv, etahk Esowo jolo go ege a mbuksong kpidi kpidi, Pita, Jems, Jon, a Andru, bo jo jolo a ne o kehm-e bahbe re,
41013004	“Tong-r ngare nyi afemfem nyaa bahke limi. Tib-r elliingi ni bahke jolo, nsol nyio kpee kehm limi.”
41013005	Jisos kehm kehme eltibi bo re, “Kunen ekpu, eji nne awohng awohng l'ki-n nehm.
41013006	Ane tvv bahke bake go egama mbing re, bo ba li nt'tahre. Bo bahke nehme ane tvv.
41013007	“Ń l'wuk bade ebta bi li kpidi kpidi, fere wuk aka nta fee, kana jo fahl mbol mbol! Elkohn nsol nyia bahke tiki lim. Jol nyaa ana lohngem re, es'kohro efung bi ma rehng na.
41013008	Ajahbe nyandiki bahke jo nok atemtem. Ajahbe nyandiki bahke kehme elnoko a ajahbe nyako. Ndi bahke jo gb'gbehke adi nyandiki. Owo njal bahke bake. Nyaa a kpee nya li mbomannahb erem.
41013009	“Baaben elnahne! Ane bahk-n jo bob, kak esub. Bo bahke jo dv-n dv go ntahk ero. Ḿ bahke jo yiimi go esamahr atubesi, a esamahr atul tib go egame esi, eji ń l'jo yiimi ntianse nyi nnoobo etib tong bo.
41013010	“Alum enyame bahke tohko gbo mbang yeere rehng ejang njini abehng abehng.
41013011	Bo l'bob-n, kak go esub, kana jo tiiri nsol nyi ḿ bahke bungu. Ngare nyio ellum anehng anehng ni Esowo l'fere ka-n, bungen! Tibre alum nya ḿ bahke bungu, nyanyahne sang, bahke jo lohng goji Etingi Etohko.
41013012	“Ane bahke kehme abonanyehn jabbe ka re bo wul. Babnde nne bahke tob lim abon ebo ano. Abon bahke tob ten babnde ebo, fere jabbe bo ka re bo wul.
41013013	Nne awohng awohng bahke jo ko-n ekv tib go egama mbing. Nne awohng awohng no l'soro asi ano go mbang nyi Esowo tete rehng go es'kohro, ye wo bahke bele eltahre.”
41013014	“Ḿ bahke nyehne ‘ejum ji kp'sahb s'sab’, ji bahke rannge edi, yim no edi ji ki fuumu re yiimi. Wuungen atung, wahn kahn nob nob ana lohngo no. Ngare nyio ane ba li go Judea bahke beke, tahm go awong.
41013015	Nne no l'kuumu go ege ero etahk, jo re ekv, á l'badde, á k'tohko seb elyele go ekp'kpa song rod ejum fili.
41013016	Nne no l'jol go ege egbe, á k'kpe tohko be na tahm go etahk, song rod abomo enye.
41013017	Ngare nyio bahke sabe area ka anebkal ba li ela, a anebkal ba kpi abon go ebo.
41013018	“Kaken ero ka Esowo, eji nfem nyio l'k'lim ngara nnale.
41013019	Ngare nyio erem bahke gbale sehng, jol bi kala j'jol bomo eji Esowo limi njini tete rehng anv. Jol erem ana bio nehm kpe tiki jol ejolojolo.
41013020	“Tohko jol re Ntul Esowo tele afung nyao kahbe, nne awohng awohng nehm jol no bahke bele eltahre. Tib go esi ane ba Esowo ma yehke, ji ji bahke wahnge Esowo tele afung nyao kahbe.
41013021	“Ngare nyio nne l'tong-n re, ‘Nyehnen Kraist ga!’ afi á tong-n re, ‘Nyehnen Kraist go!’ kana taame tv-e!
41013022	Akimfahnge ane bahke lohngo ba, jo ba bung re, bo ba li Mesaya. Egom jindiki bahke jo bung re, bo ba li abanyehnamahr Esowo. Bo bahke kehme nliingi tib, fere jo lim akpokosi, eji limi limi kan, bo l'nehm aneb Esowo, ba Esowo ma jak.
41013023	Kunen ekpu, m ma-n tong jia ana ngare kehm rehnge.
41013024	“Ngare nyio, “ ‘Njul bahke dvvrv. Ebareka nehm kpe ya na eyakeyake.
41013025	Alonlo bahke kehm elfooro go elbung gbo. Atahm nya elbung bahke range.’
41013026	“Owo bo bahke nyehne Mmon no nne kp'bake go akparesemsem, a egburu nsahm enye, a ellub.
41013027	Owo á bahke tumu enjel enye re bo song ko ane ba Esowo ma jak bo go nkpohka njini anyehng anyehng ba a bo.
41013028	“Kpilen ejum go eti ji bo kpo lung re efig. Ngare nyi eti jio ma nyono, kak anyane, owo ḿ bahke kahne re, nnale ebba.
41013029	Tob li ka-n fvfo. Ń l'nyehn nsol nyio kp'limi, kahnen re, elbake ni Mmon no nne ebkabbe.
41013030	Etingitingi, n kp-n tongo re, Ane bao ba bahke jolo go elkpin ngare nyio, bo nehm kpo tete nsol nyio lim kpee.
41013031	“Elbung abola ndi bahke tane, alum enyame nehm tiki tan.
41013032	“Efung bio, a ngare nyio, nnene nehme kahn, jol babenjel ba li go ejahbetul Esowo nehme kan, jol Mmon fvfo nehm tob kahn. Nsoo ntahngtahng wo kp'kahne.
41013033	“Jo kunen ekpu! Kana tiki lal! Tibre ń nehme kahn ngare nyi nsol nyio bahke limi.
41013034	“Bahke jolo ana nne kp'tahme edi. Re á tahm etahk eje sa, á bahke tohko rod alokeltum ebe bum o, eji nne awohng awohng l'jo lim eltum ene. Á bahke tongo mb'baabe re á jo baabe mbutahk.
41013035	Kunen ekpu, tibre ń nehme kahn ngare nyi nfontahk bahke kehnge. Á li ma ba elgung, á li ma ba nlum atv, á li ma ba ngare nyi ekok kp'kuku. Á li ma ba efungfu.
41013036	Kana jo lal, eji afi nfontahk gbede na ba, á l'ki-n ba kpiri, ń kp'lale.
41013037	Ji m bungu a, tong-n li ka wahn ane kpee re wahn jo baabe.”
41014001	Ngare nyio ebsa nfung ebal elkak Pasova kehm rehnge, nio ni abred nya bo kil jo kak ayist. Atubesi abalimajom, a at'tibi ba atahm jo sebe mbang ana nyi bo bahke bobo Jisos mbehr mbehr song wul.
41014002	Bo kehm bungu re, “E nehm lim ngare elkak, eji ntong l'k'gbo.”
41014003	Jisos kehm feere je go Betani go etahk Saimon ji jolo nne abili wuku wuku. Eji bo jo li nsol, nnenkal awohng kehm bake, ba yel ekp'kpa. Á fili elom akehng ji nno a nno, ji sahb k'kim ekun. Á kehm lennge elom akehng jio, yaange akehng kak Jisos go esi.
41014004	Ane bandiki ba jolo ona kehm kehme atahng rak, fere jo bung atemtem re, “Jen ji wahng ka á kp'fade akehng ana maa!
41014005	Kehn bo jol gungu, ko mpon atahl asehma, ko akpohko nyao, le akpak.” Eltim kehm rake bo tob nnenkal noo.
41014006	Jisos kehm bungu re, “Yaken ye! Jen ji wahnge ń kp-e gbiingi? Yeblim nnobonobo ejum ka-m.
41014007	Wahn, ngare anyehng anyehng akpak li a nahne. L'fere kor-n, ḿ bahke ma jo lim nnoobo ka bo. Me n nehm jol a nahne ngare kpe kpe.
41014008	Nnenkal noa eblim ji á male no. Á toobo ebjing ebame bum, bi m bahke kpoko.
41014009	Etingitingi, n kp-n tongo re, Edi ajehng ajehng go njini ji bo bahke tiingi nnoobo etib, bo bahke jo tob bung bade jia ji nnenkal noa ma lim, eji bo l'jo buum-e.”
41014010	Judas Iskariot ji woomo go ellong ewubu ane abal ba jo toono Jisos kehm tahme goji atubesi abalimajom re á song gungu Jisos.
41014011	Eltim yebe bo sehng, eji bo wuku ji Judas jo bung. Bo kehm taame re bo bahk-e kake akpohko. Á kehm kehme elsebe mbang nyi nno nyi á bahke jabbe Jisos kak bo go abo.
41014012	Ngbokambang efung elkak ni abred nya bo kil jo kak ayist, ni ni jolo efung bi bo wulu abon ejoro. Abat'toono Jisos kehm bahbe Jisos re, “Gan wo a kp'sebe re wahr song toobo nsol alehke elkak bum-a?”
41014013	Jisos kehm tumu ane abal, fere tong bo re, “Songen go nfam. Ḿ bahke wane nne no solo etulahb. Toonen ye,
41014014	wahn song go etahk ji á bahke yange. Tongen nfontahk noo re, ‘Nt'tibi ewahre re, Ekp'kpa jin ji á bahke jehke, a abat'toono ebe, li elkak nia?’
41014015	Á bahk-n tibi ekp'kpa ji li go ero enyong, ji bo ma jehke nsol kpee. Owo ḿ bahke toobo nsol nyio bum-r.”
41014016	Abat'toono ebe kehm tahme song rehng go nfam, lohko song nyehn nsol kpee, nyi Jisos tongo bo. Bo kehm toobo nsol elkak nyio bum.
41014017	Elgung ba kan a me, Jisos kehm tahme, a abat'toono ebe, ewubu ane abal.
41014018	Eji bo jehk go ekp'kuru kp'lehke nsol, Jisos kehm bungu re, “Etingitingi, n kp-n tongo re, Nne awohng ewahne no kp'lehke nsol a name bahk-m jabbe, kak abi ane go ebo.”
41014019	Abat'toono ebe, ndon kehm kehme bo fili. No nne jo bahbe Jisos re, “Me woa, afi?”
41014020	Jisos kehm faange bo re, “Bahke jolo nne awohng go egahne ellong no kp'tohko ebred ekpingi ajehng a name.
41014021	Mmon no nne bahke kpoko ana nwer Esowo bungu no. Erem bahke gbale sehng ka nne no ma gungu Mmon no nne. Jol ga nob, li re, nne noo bo we jelem.”
41014022	Eji bo jo li nsol o, Jisos kehm rodo ebred, kak Esowo saam, kehm bakke ka abat'toono ebe, kehm bungu re, “Koon, wahn li! A wo li ngubjing enyame.”
41014023	Á kehm rodo nkob, kak Esowo saam, kehm kake bo. Bo kpee kehm woko ona.
41014024	Jisos kehm bungu re, “A wo li alung emame ma egbanngalung ji nfenfe, ma kp'fabe ka ane gbalee.
41014025	Etingitingi, n kp-n tongo re, N nehm kpe tiki wo alahb avain maa tete go efung bio bi m bahke kpe wo a nahne go ejahbetul Esowo.”
41014026	Owo bo kehm yimi ese ero, kehm soro tahm asongo go ewong ji bo kpo lung re Oliv.
41014027	Jisos kehm bungu tong bo re, “Wahn kpee bahke dulu atv maa tib esi ejame. Tibre nwer Esowo bungu re, “ ‘Esowo bahke wulu mbaabebul, ebul ebe yaame.’
41014028	Ngare nyi m ma nyahme go elkv, m bahk-n gboko mbang song rehng go Galili.”
41014029	Pita kehm faange re, “Me, wa n nehm tiki yake, jol afi egom jehka kpee yaam-a na sa.”
41014030	Jisos kehm bungu tong Pita re, “Etingitingi, n kp-a tongo re, Re nkok kehm kuku nkpel ebal, a bahke gbaame nkpel era atv maa re, me a nyimm.”
41014031	Pita kehm faange t'tahne re, “Me, wa n nehm tiki ten, jol afi elkv ni, m bahke tob kpo a na.” Abat'toono bako kehm tob bung ano fvfo.
41014032	Bo kehm song rehng go etahngga ji bo jo lung re Gesemani. Jisos kehm tongo abat'toono ebe re, “Jiin a, me n tohko song kak ero.”
41014033	Á kehm rodo Pita, Jems, a Jon, bo tahm. Á kehm kehme elfahle, ala fere jo teel-e.
41014034	Á kehm tongo bo re, “Eltim ename ebgbal ndon ndon sehng, jol tete rehng go elkv. Jiin ana, wahn jo baabe!”
41014035	Á kehm jeere, je es'song, song gbo noongo ndi. Á kehm kehme ero kak re, “Nsoo, nong, me n k'lub nyehn erem bia, eyake l'fere jol.
41014036	Nsoo, ejum ajehng ajehng riidem go ega. Fak-m erem bia! Ana koro me sang, ana koro wo wo.”
41014037	Á kehm feere, ba kpiri abat'toono ebe, ane ara, á ba no, bo kp'lale. Á kehm bungu tong Pita re, “Saimon, a kp'lala? A nehm ma ji awa anyehng k'lala?”
41014038	Á kehm tongo bo re, “Jo baaben, wahn jo kak ero, eji ń l'k'yel go elgaare. Etohko, mbang nyi Esowo kp-e kor, wo ga, ngubjing kp'leenge.”
41014039	Á kehm kpe feere, kpe song kehme ero b'nehm kak ana wuku wuku,
41014040	kehm kpe feere ba goji abat'toono ebe, kpe ba nyehn bo, bo kp'lale. Tibre akpakamahr lubu bo ellu ellu. Bo joom kahn ji bo bahk-e t'tong.
41014041	Á kpe feere kan a me, á kehm ba tong bo re, “Ń kpi nlale nlala? Songen, wahn song re ekv! Ebgbal. Ngare nyi ma biingi a, nyi bo bahke jabbe Mmon no nne, kak abi ane go abo.
41014042	Mehlen, wahr tahmen! Nyehnen, nne no bahk-m jabbe, kak abi ane go abo yeb rehng a kpidi kpidi.”
41014043	Eji Jisos kpi mbungu mbungu, Judas ji woomo go ellong ewubu ane abal, ba jo toono Jisos, kehm lohngo ba, a ellong ane ba fili akahngkahng, a atahmtahm. Atubesi abalimajom, at'tibi ba atahm, a atubesi nfam ba tumu bo.
41014044	Nne no gung-e gungu tongo ane bao re, “Nne no, n l'sod-e nnyo, ye wo ń kpe-e sebe. Boben ye, song a ne, wahn baab-e nob nob!”
41014045	Judas rehnge kan a me, á kehm jeere rehng goji Jisos, kehm-e lungu re, “Nt'tibi!” kehm soro sod-e nnyo.
41014046	Bo kehm tubu Jisos ejahm g'gingi.
41014047	Nne awohng no yiimi ona kehm wobo ekahngkahng go mbak, kpale nlokeltum a ntubesi abalimajom awohng etung.
41014048	Jisos kehm tongo bo re, “Ń fili akahngkahng, a atahmtahm re wahn ba bob-m ana nwulanea?
41014049	Efung abehng abehng n jo jolo a nahne, jo tib-n go etahk Esowo, me ḿ bobem. Tibre alum nya Esowo bungu no bahke tiki lim.”
41014050	Abat'toono ebe kpee kehm soro yaam-e sa, be ebo tahm.
41014051	Njangkun anyehng jolo ona, nyi bobo mbarebara mbomo mi mi. Á jo tob toono Jisos fvfo. Bo gare re bo bob-e.
41014052	Á kehm yake mbomo tv bo, kehm beke ngubjing nehme nehme tahm.
41014053	Bo kehm koko Jisos tahm a ne go etahk ntubesi abalimajom. Owo atubesi abalimajom kpee, a anebkul nfam, a at'tibi ba atahm kono nkon.
41014054	Jisos jo jene ekv. Pita jen ekv. Bo ba rehng go nlaaga ntubesi abalimajom. Owo Pita ji no, a alokeltum nfontahk, jo wooro agun.
41014055	Atubesi abalimajom, a atul esub jo sebe mbang ana nyi bo bahke Jisos ebi ka, toono o, bo wul-e. Bo tikem nyehn ebi ajehng ajehng ji Jisos limi no.
41014056	Atianse gbalee jo kiimi afahnge lake Jisos. Alum nya bo jo bung joom yel.
41014057	Ane bako kehm kpe mehl, kiimi afahnge lak-e re,
41014058	“E wuk-e ana á bungu re, á bahke wake etahk Esowo jio ji ane si no, fere tuungu si ji nfenfe o nfung era, ji bo kala s'si.”
41014059	Atianse nya bo jo yiimi, anyo joom yel jang jang.
41014060	Ntubesi abalimajom kehm mehle yiimi, kehm bahbe Jisos re, “A nehme faanga? A nehme wuk ebi ji atianse nyaa kp-a kaka?”
41014061	Jisos belle na belle, jol á faangem ellum anehng anehng. Ntubesi abalimajom noo kehm-e kpe bahb re, “Wo wo li Mesaya, Mmon no Esowo bi gbale sehnga?”
41014062	Jisos kehm faange re, “Me wo. Ḿ bahke nyehne Mmon no nne jehk go eboblum Esowo bi kpi nsahm. Ḿ bahk-e nyehne ana á kp'bake go akparesemsem.”
41014063	Ntubesi abalimajom kehm yare ewobo eje, kehm bungu re, “E nehme kpe seb ntianse anyehng anyehng.
41014064	Wahn ebwuk abi alum enye, ana á ma su Esowo. Ń kp'tiri renan?” Bo kpee kehm bungu re, “Yebgbo ntahm. Nobo re bo wul-e.”
41014065	Egom jindiki kehme atel so wohngo Jisos. Bo gba-e mbomo go esamahr, kehm-e kehme eldohko. Bo kehm bungu re, “Nyehn-r amahr me!” Alokeltum bao soro kehm-e nkpal ruumu.
41014066	Ngare nyio Pita kpeke li go nlaaga nyio. Owo nlokeltum a ntubesi abalimajom no jolo nnenkal kehm bake.
41014067	Á nyehne kan Pita a me, eji á kpi agun wooro, á kehm-e seenge too, kehm-e tongo re, “Wo fvfo tob jolo a Jisos ji Nasaret.”
41014068	Á kehm gbaame re, “Me, we n nyimm. N nehme wuk ji a kp'bungu.” Á kehm lohngo, song yiimi go mbuga. Nkok kehm soro kuk.
41014069	Nlokeltum noo kehm-e kpe nyehn, kehm kpe bung tong ane ba yiimi o re, “Ye wob go bo ellong.”
41014070	Pita kehm kpe ten. Mmongare ntiil ane ba yiimi o kehm kpe bung tong Pita re, “Go etingitingi, wo wob go bo ellong. A lohng go Galili. Wahr ma-a liingi go ega alum.”
41014071	Pita kehm tiri re, “Esowo demm-m na demme. Nne no ń kp'bungu bada ne, me, we n nyimm.”
41014072	Nkok kehm soro kpe kuk. Owo Pita kehm soro buumu ellum ni Jisos bungu tong-e re, “Re nkok kehm kuku nkpel ebal, a bahk-m tene nkpel era.” Á kehm kehme ellingi ndon ndon.
41015001	Etoono efungfu behko atubesi abalimajom, at'tibi ba atahm, anebkul nfam, a atul bako ba esub kehm toobo ana bo bahke limi. Bo kehm kake Jisos agbekobo, kehm-e rodo, tahm a ne, song kak Pailet go ebo.
41015002	Pailet kehm-e bahbe re, “Wo wo li ntul no Jusa?” Jisos kehm taame re, “Ee, me wo.”
41015003	Atubesi abalimajom bao ona kehm kehme eltooro nsol gbalee, fere jo ka-e ebi.
41015004	Pailet kehm kpe bahb Jisos re, “A nehm faanga? A nehme wuk ebi ji bo kp-a kaka?”
41015005	Jisos kpeem faange ejumjum. Pailet kehm-e kpoko esi area.
41015006	Ngare elkak (Pasova) anyehng anyehng Pailet jo yehke nne a ngbekobo awohng yake, no bo l'seb.
41015007	Ngare nyio ona nne awohng woomo go ngbekobo, no bo jo lung-e re Barabas, budu ate ebe ba jo wul ane, eji bo jo jokko ejahbe.
41015008	Eji ellong ane kame no ba rur, bo kehm tongo Pailet re, á yehke nne awohng. Ano wo eljini ene jolo no, ni á jo kono ellimi.
41015009	Pailet kehm bahbe bo re, “Ń kp'sebe re me n yehke ntul no Jus ka-na?”
41015010	Á jo kahne re, atubesi abalimajom ebyake Jisos ka-e, tib eji á jo teele bo ala.
41015011	Atubesi abalimajom kehm nyare ellong ane bao, eji bo l'gbiingi Pailet, á yehke Barabas yake, fere wul Jisos.
41015012	Pailet kehm kpe bung tong ellong ane bao re, “Jen ji ń kp'sebe re me n lim nne noa no ń kp-e lungu re ntul no Jus?”
41015013	Bo kehm rabe re, “Kum-e go ekros!”
41015014	Pailet kehm bahbe re, “Anv, jen ji á ma l'lim?” Bo kehm kpe rabe tiim re, “Kum-e go ekros!”
41015015	Pailet jo sebe re, ellong ane bao bel eyebatahng, owo á kehm yehke Barabas yake, yake Jisos ka, bo dv-e. Bo dv-e kan a me, Pailet rod-e, kak nsoja go abo re bo song kum-e go ekros.
41015016	Nsoja nyio kehm rodo Jisos, yange a ne go nlaaga ntubesi ejahbe. Bo kehm lungu ellong nsoja nehko re bo ba.
41015017	Bo kehm kake Jisos mbilibili ekpawobo ana ji atul jo kono elkake, kehm tahnge ekpasi akpiri, ba konng-e go esi.
41015018	Bo kehm-e kehme nnyo mia kak re, “Wo noaa, ntul ewahra?”
41015019	Bo kehm koko ebti, jo rum-e go esi, kehm kehme atel so wohng-e, jo gbo jamm-e alahng, are bo kp-e kake na.
41015020	Bo nohk-e kan a rahke, bo kehm-e yehke ekpawobo jio, kehm feere a nsol enye kak-e, tahm a ne re bo song kum-e go ekros.
41015021	Eji bo fi mbang mbang, bo kehm nyehne nne no bo jo lung-e re Saimon ji lohng mmojahbe noko kp'bake go Jerusalem. Bo kehm-e bobo re á sol ekros ji Jisos. Saimon jolo nne a Sirin, ye wo jele Aleksanda, a Rufus.
41015022	Bo kehm koko Jisos tahm a ne go edi ji bo jo lung re Golgota, ji lohngo re Edi Nkpakesi.
41015023	Owo bo gare re bo ka-e amahm semme anyane nya bo kpo lung re mmir. Jisos tikem wo.
41015024	Bo kehm-e kumu go ekros, rod abomo enye bum, fere tub elfaange re bo kahn ana nne awohng awohng bahke koko.
41015025	Jolo nkaranka esehmwubu nyi efungfu nyi bo kum-e go ekros.
41015026	Ejum ji wahng ka bo kum-e lake go ekros, ji ji bo nyono go ekros re, “A wo li ntul no Jus.”
41015027	Bo tob kumu awulane, ane abal lake ona, noko, bo kum-e go ege ejang eboblum, noko go ege ejang ebobkal.
41015028	Ana wo li ellum ni nnyehnamahr Esowo bungu no go nk'kula ngare re, “Bo bahk-e fange kak go ellong abi ane.” Ni ni a, ma lohko jol.
41015029	Ane ba jo sehng mbang jo tiib-e abo, fere jo su-e re, “A tongo re, a bahke wake etahk Esowo, fere tuungu si ji nfenfe go nfung era.
41015030	Tahre elna, wo badde go ekros me!”
41015031	Atubesi abalimajom, a at'tibi ba atahm jo t'tob nyok-e fvfo, fere jo bung atemtem re, “Á kpo tahre ane bako. Yefono nehm ma tahre elne.
41015032	Nong, wahr nyehn ana Kraist, ntul no Israel, bahke badde go ekros ba, eji e l'taame tv-e.” Ane ba, bo tob kum bo go akros fvfo jo t'tob su Jisos.
41015033	Eji efin ma yiimi, ejannge kehm gboko go ejahbe jio kpee, ji tete biingi awa na ara.
41015034	Nkaranka era nyi elgung Jisos kehm rabe w'wahre w'wahre re, “Eloi eloi lama sabaktani!” ji lohngo re, “Nsoo, nsoo, jen ji wahng ka a ma-m yake anae?”
41015035	Eji egom ane bandiki ba jolo ona wuku alum nya Jisos bungu no, bo kehm bungu re, “Wuken, á kpi Elaija lung.”
41015036	Nne awohng kehm beke song ko nd'dahng, suku go amahm, tung go esi ebti, kehm tabe ton Jisos go ege a nnyo re á yab. Á kehm bungu re, “Nong, wahr tohko ny'nyehn, joare Elaija bahke bake, ba fon-e go ekros.”
41015037	Jisos kehm soro rabe, soro kpo.
41015038	Ekpiki ji bo tohko go etahk Esowo kehm soro yang, bomo ero tete ba jahm ndi.
41015039	Eji ntubesi a nsoja no yiimi ona wane go ekros nyehne ana Jisos kpo no, á kehm bungu re, “Nne noa ana lohko jol Mmon Esowo!”
41015040	Anebkal bako jolo ona, ba yiimi go fee, jo nyehn, Salome a Meri ji lohng go Magdala, go Meri nnyehn a Joses abola Jems, ji jolo mmonse. Bo tob woomo go ellong nio.
41015041	Bo jo toono Jisos ngare nyi á jolo go Galili, fere jo kak-e ebo. Ellong anebkal bako ba tob toono Jisos ba go Jerusalem fvfo, tob jolo o.
41015042	Efung bi bo kpo toobo ebjing bi elkak Pasova, bi sene efung Esabat,
41015043	owo Josef ji lohng go Arimatia kehm bake. Á jolo nlamalam no jo sahb l'lub ane. Á jo siki elbake nio ni etul bi Esowo. Josef jo sahb tahm song kpiri ntul a Pailet, kehm-e bahbe re á lub taame, á song fono ekv ji Jisos.
41015044	Pailet kehm-e sahb kp'kpo esi, eji á wuku re, Jisos ebtahr kp'kpo. Á kehm lungu ntubesi a nsoja, kehm-e bahbe, joare yebtahr kp'kpo.
41015045	Eji Pailet wuku goji ntubesi a nsoja noo re, yeblohko kpo, á kehm tongo Josef re, á song fono ekv ji Jisos, song a ji.
41015046	Josef kehm gunu mbarebara mbomo, kehm song fono ekv ji Jisos, fere kpennge mbomo mio, rod tahm a ji, song kak go elahm bi bo rahme go ekpartal. Á kehm bannge eltal, bulu go nnyo elahm.
41015047	Meri ji lohng go Magdala, abola Meri nnyehn Joses, bo jo kpuru re bo nyehn edi ji bo kake Jisos.
41016001	Eji efung Esabat ma sehng, Meri ji lohng go Magdala, a Salome, go Meri nnyehn Jems, bo song gunu ajoobo akehng re bo song taame ekv ji Jisos.
41016002	Ngbokambang efung go erahde, efungfu atv atv, bo kehm tahme go elahm ngare nyi njul ma ta elbange.
41016003	Bo kehm kehme elbungu atemtem re, “Anv, nne awo bahke bannge eltal nio go nnyo elahm ka-r me?”
41016004	Jolo egburu eltal ni nnen a nnen. Eji bo rehnge go elahm, bo kehm tabe asamahr ebo, soro nyehn eltal nio ma bannge, noongo go nkpe.
41016005	Bo kehm soro yel go elahm. Owo bo nyehne njangkun jehk go ejang eboblum, nyi kake mbarebare ekpawobo. Bo kehm kehme elfahle.
41016006	Njangkun nyio tongo bo re, “Kana kpe fahl! Ń kpi Jisos ji Nasaret seb, ye ji bo kum-e go ekros. Ana á limm. Yebnyahme fi. A wo bo bum-e no.
41016007	Songen anv, wahn song tong Pita, a abat'toono Jisos bako fvfo re, Jisos bahk-n gboko mbang song rehng go Galili. Go wo ḿ bahk-e nyehne, ana á tong-n no.”
41016008	Owo bo kehm soro lohng go elahm, be asongo. Tibre ala jo t'teele bo, akahb fere jo kahm bo. Bo tikem bung ejumjum, tong nne awohng awohng. Tibre bo jo f'fahl.
41016009	Eji Jisos nyahme go elkv, á nyahme ngbokambang efung go erahde nkpese efungfu. Á gbo mbang kpiri Meri ji lohng go Magdala, ye ji á kam-e abi atohko na asehma yehke.
41016010	Meri kehm tahme song tong ane bao ba jo toono Jisos, ba ji ndon ndon, fere jo ling.
41016011	Eji bo wuku re, Jisos noa go elkpin, Meri m-e nyehn, bo tikem taame tv-e.
41016012	Fvfo, Jisos kehm tob kpiri abat'toono ebe, ane abal, go elfoongo nne nondiki eji bo ma lohng go Jerusalem kp'tahme ejahbe jehko.
41016013	Bo kehm feere ba tong abat'toono baka, jol bo tikem taame tv bo.
41016014	Es'kohro, Jisos kehm ba kpiri abat'toono ebe, ewubu a nne awohng, eji bo kpi nsol li. Á kehm nyame bo tib go bo ek'taame, a etahnsi ebo. Tibre bo tikem taame tv ane bao ba nyehn-e no, fere ba tong bo re, yebnyahme go elkv, fere jol go elkpin.
41016015	Á kehm bungu tong bo re, “Songen go njini kpee, wahn song bung alum Esowo tong nne awohng awohng.
41016016	Nne no l'taame, fere bel ewohngalahb, á bahke bele eltahre. Nne no tohko fere taame, á bahke lehke ebi.
41016017	Ane ba l'taame, bo bahke bele nsahm nyi bo bahke jo lim akpokosi. Bo bahke jo kam ane abi atohko yehke go egama mbing. Bo bahke jo bung go ajahbe nfenfe.
41016018	Bo l'rod enyo go abo, fere wo ebi ekahm, ejumjum nehm lim bo. Bo bahke jo kunu aneb ayam abo, bo nob.”
41016019	Eji Ntul a Jisos ma bung a bo mal, nsahm Esowo kehm-e soro rod, tahm a ne go ejahbetul Esowo. Jisos song ji go eboblum Esowo.
41016020	Abat'toono ebe kehm tahme, jo bung alum Esowo edi ajehng ajehng. Ntul Esowo jo kake bo ebo, fere jo yiimi ntianse ka alum enye nya bo jo bung, eji bo jo lim akpokosi nya á ka bo re bo lim.
42001001	Ane gbalee ebnyon nsol nyi ma lim go egahre ellong, nyi e kpo taame tv go etingitingi.
42001002	Bo nyono ana ane ba jolo go mbomannahb, ba nyehne nsol nyio go amahr tong-r, bo ji jolo alokeltum ba Alum Esowo.
42001003	Tib eji me n tob seb nsol nyio kpee kahn nob nob ana jolo go mbomannahb, owo wahng ka n tiri re, n'nob re, me n tob nyon nsol nyio go ntooranti ka-a,
42001004	eji a l'kahn re, nsol nyi bo tib-a no lohko li go etingitingi.
42001005	Ngare nyi Herod jolo ntul go Judea, nlimajom awohng jolo o, no bo jo lung-e re Sekaraya. Á woomo go ellong abalimajom ba Abija jolo ntubesi abo mahne mahne. Nkal ewe, bo jo lung-e re Elisabet ji lohngo go et'tohngo ji Eron.
42001006	Bo ane abal abal jolo atingitingi ane go esamahr Esowo, ba jo bum atahm nya Ntul Esowo kpee nseenga nseenge.
42001007	Bo jelem mmon awohng awohng. Tibre Elisabet jolo ngum a nnenkal. Ngare nyio bobkul ane abal abal.
42001008	Efung abehng Sekaraya jo limi eltum njom alimi go etahk Esowo, tib jolo esennge ji ellong n'ne.
42001009	Ana eljini ni abalimajom jolo no, owo bo kehm-e yehke re á kak agun go insens, jo teebe go ekp'kpa Esowo.
42001010	Ane baka kpee jolo ga elatahk, jo kak ero ngare nyi insens jo teebe.
42001011	Owo enjel nyi Esowo kehm lohngo ba kpir-e. Enjel nyio yiimi go ejang eboblum bi edi njom jio ji insens jo teebe.
42001012	Eji Sekaraya nyehn-e no, ala kehm-e teele, á kehme elfahle.
42001013	Owo enjel nyio kehm-e tongo re, “Sekaraya, ka kpe fahl! Esowo ebwuk ero eba. Elisabet nkal ewa bahke jele mmon no nlum ka-a. A bahk-e gungu mbing re Jon.
42001014	A bahke bele eyebatahng, fere jo geere. Ane gbalee, eltim bahke yebe bo, ń l'jel-e.
42001015	Tibre á bahke jolo nj'joka nne go esamahr bi Esowo. Á nehm jo wo amahm, a nsol elwoko nyehko nyi kpo lim nne. Bomo ngare nyi á wob nnyehn go ala, Etingi Etohko bahk-e ruru go atahng.
42001016	Á bahke feere abon Israel gbalee ba ka Esowo, Ntul abo.
42001017	Á bahk-e gboko mbang a etohko ji Elaija, a nsahm a nsahm enye, eji á l'sennge babnde ntim, bo fere jol ana abonse, fere sennge akpuuru ane ntim, bo fere bel elkahne ni atingitingi ane, fere toobo ane bum Esowo.”
42001018	Owo Sekaraya kehm bahbe enjel nyio re, “M bahke limi renan, kehm kahne, joare lohko li go etingitingi? Tibre me n kul, nkal ewame fvfo ebtob kul.”
42001019	Enjel nyio kehm-e faange re, “Me wo li Gebriel ji kpo yiimi go esamahr bi Esowo. Esowo bi tum-m no re me m ba bung a na, fere tiing-a nnoobo etib bia.
42001020	A bahke gboko ekamme. A nehm ma kpe bung tete rehng efung bi ejum jia bahke jolo, tib eji a ki taame tv alum enyame nya bahke jolo go etingitingi, ngare nyio l'biingi.”
42001021	Ane ba jo sik Sekaraya jo kpo bo esi sehng, eji á ma laange ano go ekp'kpa Esowo.
42001022	Eji á lohngo go elatahk, á kpeem jo ma bung a bo. Owo bo kehm soro kahn re, yebnyehn nkpokosi ejum go ekp'kpa Esowo. Eji á ki ma jo bung go nnyo, á fere jo bung a bo go abo abo.
42001023	Eji afung nya á jo lim eltum go etahk Esowo ma mal, á kehm tahme kehnge.
42001024	Eji ma jol ano, Elisabet nkal ewe kehm sake ela, sa woomo ekp'kpa tete nnyahng elon. Á jo bungu re,
42001025	“Anv, eji m ma fili Ntul Esowo ndon, owo á ma-m kak ebo mbang nyia, eji á l'lim-m, n jo lub ane.”
42001026	Eji ma kang nnyahng erakera mi Elisabet sa ela, owo Esowo kehm tumu enjel Gebriel tv go ejahbe ajehng ji jolo go Galili, ji bo kpo lung re Nasaret.
42001027	Á ko etib ba a bi re á ba tiingi ngbahme anyehng nyi bo jo lung-e re Meri ji bo kala n'noongo a ne. Nne awohng no bo jo lung-e re Josef ji lohng go et'tohngo ji ntul a Devid wo lame elbal a ne.
42001028	Enjel nyio kehm ba kpiri Meri, kehm-e tongo re, “M ma-a kak nnyo, wo ji Esowo ma-a fuulu. Ntul Esowo li a na.”
42001029	Owo ala kehm sahb t'teele Meri, eji á wuku etib bi enjel nyio tiing-e no. Á kehm kehme eltiiri bade ana nnyo akake mio lohngo no.
42001030	Enjel nyio kehm-e tongo re, “Meri, ka kpe fahl! Esowo ma-a fuulu.
42001031	A bahke sake ela, jel nnenlum no a bahk-e gungu mbing re Jisos.
42001032	Á bahke jolo nj'joka nne. Bo bahke jo lung-e re Mmon no Esowo bi gbale sehng. Ntul Esowo bahk-e jehke go eti etul ji nde Devid.
42001033	Á bahke fili abon Jekob go njinanjini. Etul ebe, es'kohlo nehm bel.”
42001034	Owo Meri kehm bahbe enjel nyio re, “Jia kehm jolo renan, eji n ki kpi nlum!”
42001035	Enjel nyio kehm-e faange re, “Etingi Etohko bahke jolo a na. Nsahm nyi Esowo bahk-a bulu. Owo bahke wahng ka mbarebara mmon no a bahke jele, bo bahke jo lung-e re Mmon no Esowo.
42001036	Nyehn Elisabet, nne a nnahb ewa, ji bo jo lung-e re ngum a nnenkal, yebsa ela bi á bahke jele nnenlum, nnyahng erakera mi a, jol eji á ma k'kul o.
42001037	Tibre Esowo, ejumjum limm, ji á kil jo ma lim.”
42001038	Owo Meri kehm bungu re, “Me n li nlokeltum no Esowo. Nong, jol ana a bungu no.” Enjel nyio kehm soro tahm.
42001039	Jol gaam kang, Meri kehm toobo ebjing, foomo tahm song rehng go ejahbe ajehng ji jolo go ejang awong nya Judea.
42001040	Owo á kehm song yange go etahk Sekaraya, kehm song kak Elisabet nnyo.
42001041	Eji Elisabet wuku nnyo mi Meri kak-e no, mmon no woomo Elisabet go ala kehm nvvdv. Etingi Etohko kehm ruru Elisabet go atahng,
42001042	owo á kehm soro kehme elbungu wahre wahre re, “Wo wo, Esowo ma-a fuulu go ellong anebkal. Elfuulu li ka mmon no a bahke jele.
42001043	Jen ji wahnge elkohn nkpokosi ejum ana nyia ma lim re nnyehn ntul ewame ba nyehn-m?
42001044	Tibre n wuku kan nnyo mi a kak-m no, mmon no wob-m ga ala soro yuudu go eyebatahng.
42001045	Eyebatahng li a na, eji a ma taame tv etib bi Ntul Esowo tiing-a no. Tibre bahke lohko jol go etingitingi.”
42001046	Owo Meri kehm bungu re, “Eltim ename kp'tehke Ntul Esowo.
42001047	Etohko ejame kp'geere kak Esowo, nt'tahre ewame,
42001048	eji á ma-m buumu, me ji li nlokeltum ewe no li reed. Bomo anv asongo ane kpee bahk-m jo lung re, nne no Esowo m-e fuulu.
42001049	Tibre Esowo bi gbale sehng ma-m rod, kp'limi agburu nsol. Mbing enye li saang.
42001050	Ndon enye li ka ane ba kp-e fahle, jol afi bo jini ngare anyi.
42001051	Á tanne ebo ebe, fere tib nsahm enye, kam aneb elgeere raade, a ntir a ntir ebo.
42001052	Á kpo radde aj'jok atul go bo a nti etul, fere mehl ane ba li rede rede wahre.
42001053	Ane ba njal ma yam bo, á kpo ka bo anoobo nsol, bo li wohngo, fere yake afang ane, bo song abo abo.
42001054	Esowo ebkak Israel, nlokeltum ewe, ebo, eji á ma buumu ndon enye,
42001055	nyi li go njinanjini ana á bungu tong babnso ejahre, fere tong Ebraham, a abon ebe.”
42001056	Meri kange ejum nnyahng era a Elisabet, kehm feere kehnge.
42001057	Ngare kehm rehnge nyi Elisabet yahke jel. Á kehm jele nnenlum.
42001058	Eji aneb nkontahk ebe, a ane ebe wuku ana Ntul Esowo m-e tib egburu ndon enye, bo kehm-e tobo elgeere.
42001059	Eji mmon ma kang nfung enehkeni, bo kehm tahme re bo song yehk-e nrur. Owo bo kehm-e gungu mbing nyi nde re Sekaraya.
42001060	Nnyehn kehm tene re, “E'ee, bo bahk-e jo lung re Jon.”
42001061	Bo kehm-e faange re, “Nne ewa awohng awohng limm, no kpi mbing nyio!”
42001062	Bo kehm bahbe nde go abo abo re, “Elkohn mbing anyi a bahke gungu mmon ewa?”
42001063	Sekaraya kehm bahbe re, bo ka-e nwer. Á kehm koko nyon re, “Mbing enye, bo bahke jo lung-e re Jon.” Ane kpee kehm kpoko bo esi.
42001064	Sekaraya kehm soro kpe kehme elbungu, fere jo tehk Esowo.
42001065	Kpee ane ba lene kohlo o kehm kehme elfahle. Eka jio kehm yeere go ejang bi ajahbe kpee nya jolo go awong nya Judea.
42001066	Ane kpee ba wuku no, kehm rodo kak go bo a ntim, fere jo bahb re, “Anv, mmon noa bahke jolo elkohn nne awo?” Tibre bo nyehne ana nsahm nyi Esowo jolo a ne.
42001067	Owo Etingi Etohko kehm ba rur Sekaraya, nde Jon, á kehme amahr nyehn re,
42001068	“Nong, wahr tehken Esowo bi Israel, bi li Ntul ewahre. Yebba re á ba kak ane ebe ebo, fere fak bo yake.
42001069	Á ma-r ka nt'tahre no kpi nsahm, no lohng go et'tohngo ji Devid, nlokeltum ewe.
42001070	Ano wo Esowo bungu sehng go nnyo mi abarabare anyehnamahr ba jolo mahne mahne.
42001071	Á tongo re, á bahk-r tahre yehke go abo nya anebekv ebahre, fere yehk-r go abo nya ane kpee ba ma-r ko ekv,
42001072	fere tib babnso ejahre ndon enye, tob buumu mbarebare enyam ebe bi á nyame no,
42001073	eji á tiri no, fere tong Ebraham, nso ejahre re,
42001074	-
42001075	á bahk-r yehke go abo nya anebekv ebahre, eji e l'jol ejahre ejahre ka ye ye, fere li eno go ege esamahr, jo lok-e, k'fahl afung kpee nya e li go elkpin.
42001076	Mmon ewame, bo bahk-a jo lung re, nnyehnamahr no Esowo bi gbale sehng. Tibre a bahke gboko Ntul mbang, song tuungu mbang enye bum-e,
42001077	fere tong ane ebe re bo bahke bele eltahre, tib eji Esowo bahke tahme ka bo go bo abiafem.
42001078	Tibre Esowo ebahre kpi egburu ndon nyi bahke lohngo go ero. Ellohngo ni bahke lohngo bahke jolo ana njul kp'yake tub-r,
42001079	eji l'ka ane ba jehk go ejannge ellennge, a ane ba nong go emel elkv, fere jo tib-r mbang nyi elkoono.”
42001080	Mmon noo kehm gbale, fere tahne go etohko. Á jolo go elka emahng tete efung bi á lohngo gbuul, Israel kehm-e nyehne.
42002001	Ngare nyio nyi ntul Agostos kehm jehke ntahm re, bo fange njini kpee, kak abing ebo go nwer.
42002002	Eji bo gbo mbang fange ane, Sirinus wo jolo ntubesi go Siria.
42002003	Nne awohng awohng kehm tahme go ege ejahbe re bo kak-e mbing go nwer.
42002004	Josef ji lene go Nasaret nyi Galili kehm tob tahm, song rehng go Betlehem ji Judea, ejahbe jio ji bo jele ntul a Devid. Tibre Josef lohng go et'tohngo ji Devid.
42002005	Á je ona re bo kak mbing enye go nwer, a Meri ji á tongo re á bahk-e koko, ye ji jolo ela.
42002006	Eji bo jolo o Betlehem, ngare kehm biingi nyi Meri yahke ba eljele.
42002007	Owo á kehm jele ngbokambang a mmon ewe no nlum, kpenng-e abomo, fere rod-e, bum go ejum ji bo jo kak efong nsol alehke. Tibre eyake jolem go ekp'kpa elkang ka bo.
42002008	Abaabebul jolo ejang ejahbe jio, ba jo kang go emahng, jo baabe ebul ebo atv.
42002009	Enjel nyi Esowo kehm lohngo ba kpiri bo. Ellub ni Esowo kehm yake ana njul tub bo. Bo kehm kehme elfahle tete.
42002010	Owo enjel nyio kehm tongo bo re, “Kana kpe fahl! Tibre n ko nnoobo etib ba a bi, bi kpi egburu eyebatahng ka ane kpee.
42002011	Tibre lela bobjel nt'tahre ka-n go ejahbe ji Devid, no li Kraist ji Ntul.
42002012	A wo li elliingi ka-n. Ḿ bahke nyehne mmon elbili no bo m-e kpennge abomo, á nong go ejum ji bo kpo kak efong nsol alehke.”
42002013	Ellong enjel nyi ejahbetul Esowo gbalee kehm soro lohng ba kpiri enjel nyio, jo tehk Esowo re,
42002014	“Ellub jol a Esowo go ero. Elkoono jol a ane go njini, ba Esowo li a bo yebe yebe.”
42002015	Eji babenjel ma feere ebo fi go ejahbetul Esowo, abaabebul kehm bungu atemtem re, “Nong, wahr tahmen go Betlehem, song nyehnen ejum ji ma jol, ji Ntul Esowo ma-r tong.”
42002016	Owo bo kehm soro tahm elwaare, song nyehn Meri, a Josef, fere nyehn mmon nong go ejum ji bo kpo kak efong nsol alehke.
42002017	Bo nyehne kan ano me, bo kehm tahme, jo yannge, jo tooro tong ane ana enjel tongo bo bada mmon noo.
42002018	Ane kpee ba wuku ana abaabebul tongo bo, kehm kpoko bo esi.
42002019	Meri kehm kuuru nsol nyio kpee go ege eltim, fere jo tir bade.
42002020	Abaabebul bao kehm feere, jo ka Esowo ellub, fere jo tehk-e mbang mbang go nsol kpee nyi bo ma nyehn, fere w'wuk. Jolo na jol jang jang ana enjel tongo bo.
42002021	Eji ma kang nfung enehkeni, nyi bo bahke mmon noo nrur yehke, owo bo kehm-e gungu mbing re Jisos, ny'nehm o nyi enjel tibi Meri, á kehm sake ela ebe.
42002022	Eji ngare biingi no nyi Meri bahke limi kpee, eji á l'kpe jol saang ana ntahm nyi Moses bungu no, owo Josef abola Meri kehm rodo mmon noo, tahm a ne go Jerusalem re bo song rod-e kak Ntul Esowo go ebo.
42002023	Ana wo bo nyono go ntahm nyi Ntul Esowo re, “Ngbokambang a mmon no nlum awohng awohng no l'jini, á bahke jolo ka Ntul Esowo.”
42002024	Bo kehm limi njom ana ntahm Esowo bungu no re, “Ane bao bahke kake etomtom ebbal, tohko jol ano mbehl ebal.”
42002025	Nne jolo go Jerusalem, no bo jo lung-e re Simeon. Á jolo nnooba nne no jo fahl Esowo, fere jo sik nkakeltim no bahke ba kak Israel eltim. Etingi Etohko jolo a ne.
42002026	Tibre Etingi Etohko lennge tong-e re, á nehm tiki waka kpo tete á nyehn Mesaya nyi Ntul Esowo bahke tumu.
42002027	Etohko ji Esowo kehm-e yehke re á je go etahk Esowo. Eji Josef, a Meri, bo ko Jisos, mmon abo, song yange a ne go etahk Esowo re bo song lim-e ana ntahm bungu no,
42002028	owo Simeon kehm taare mmon, fili go ebo, fere jo tehk Esowo re,
42002029	“Ntul, woblim enyam eba, anv, nong, nlokeltum ewa kehm yake njini nyia abo, song go eyebatahng,
42002030	tibre amahr enyame ebnyehn eltahre ena,
42002031	ni a ma toobo bum go esamahr ane kpee.
42002032	Eltahre nia li ellennge ni bahke wahnge ane baka baka nyehn mbang enya, ni bahke jolo ellub ni Israel, ane eba.”
42002033	Eji nde, a nnyehn wuku ana Simeon bungu bada mmon noo, kehm kpoko bo esi.
42002034	Simeon kehm biri elfuulu ni Esowo tv bo, kehm tongo Meri nnyehn re, “Mmon noa, Esowo bi m-e yehke. Ye wo bahke limi ane gbalee go Israel gbo, fere lim ane gbalee mehl yiimi. Ye wo li elliingi ni Esowo ma tib, ni ane bahke jo bung ebi bade,
42002035	eji ntir atahng nyi ane gbalee l'jol gbuul. Wofono antahng eltim ena bahke jolo, are bo jahm-a ekahngkahng.”
42002036	Nnenkal awohng tob jolo o, no bo jo lung-e re Ana. Á jolo nnyehnamahr. Nde, bo jo lung-e re Fanuel ji lohng go et'tohngo ji Aser. Ana sahb k'kul. Eji nlum ewe ko-e no, á ji elbal nnya esehma,
42002037	nlum ewe kehm-e kpoko sa, á fere jol nkalebun. Ngare nyia a, yebkang nnya atahl ani a nnya ani. Á joom tiki lohng go etahk Esowo, á jo kak Esowo, jo bade elne njal, fere jo kak ero atv a njul.
42002038	Á kehm soro ba ngare ny'nehm o, ba kehme Esowo tehk, fere jo bung tong ane bao bada mmon noo, bao ba ji, jo sik elforo ni Jerusalem bahke foro.
42002039	Eji bo ma lim ejum ajehng ajehng mal ana ntahm nyi Ntul Esowo bungu no, owo bo kehm feere kehnge go Nasaret, ejahbe ebo ji li go Galili.
42002040	Mmon noo kehm gbale, fere tahne. Á gbale go elkahne. Elfuulu ni Esowo jolo a ne.
42002041	Elya anehng anehng nde Jisos, a nnyehn jo je elkak Pasova go Jerusalem.
42002042	Eji Jisos ma kang ewubu a nnya ebal, bo kehm kpe je go Jerusalem ana bo jo kono eljeke elkak nio.
42002043	Eji afung elkak nio ma mal, owo bo kehm feere kehnge. Jisos sa go Jerusalem. Nde, a nnyehn kahnem.
42002044	Bo jo tiri re, Jisos wob go ellong ane ba kp'kehnge. Eji bo ma jen efung kohro kohro, owo bo kehm-e kehme elsebe go ellong abonanyehn ebo, a atem ebo.
42002045	Eji bo ki-e nyehn, bo kehm feere go Jerusalem, song seb-e gona.
42002046	Eji ma kang nfung era, owo bo kehm song nyehn-e go etahk Esowo, á jehk no a at'tibi kp'wuungu atung, fere jo bahb bo abahbe.
42002047	Ane kpee ba wuk-e no, kehm jo kpo bo esi tib go ege elkahne, a afaange nya á jo faange bo.
42002048	Nde, a nnyehn, kpo bo esi sehng, eji bo nyehn-e no. Owo nnyehn kehm-e tongo re, “Mmon ewame, jen ji wahnge a kehm limi ejum ana jia? Nso, a me, e ma-a seb na seb seb seb.”
42002049	Owo á kehm faange bo re, “Jen ji wahnge ń jo seb-m? Ń nehme kahn re, m bahke tiki lim eltum ni Nsooa?”
42002050	Bo kahnem es'si ejum ji á jo b'bung tong bo.
42002051	Owo Jisos kehm tahme toono bo, bo feere kehnge go Nasaret, á song woomo bo go elwo. Nnyehn kuuru nsol nyio kpee go ege eltim.
42002052	Jisos kehm gbale go elkahne, fere gbal agbal nya ngubjing. Elkoro ni á jo kor Esowo, fere jo kor ane jo kpe gbal na.
42003001	Eji ma kang nnya elku nyi Taibirius jolo ntul a Rom, ngare nyio nyi Pontus Pailet jolo ntubesi ejahbe go Judea, Herod jo fili Galili, Filip mmonannyehn jo fili Iturea, fere jo fili Trakonitis, Lisanias jo fili Abilene.
42003002	Annas abola Kayafas jolo atubesi abalimajom. Ngare nyio nyi ellum Esowo song kpiri Jon ji jolo mmon a Sekaraya go elka emahng.
42003003	Jon kehm tahme, jo yannge go ajahbe nya li kohlo Jodan, jo bung alum Esowo re, “Yaangen mbang enyahne, wahn bel ewohngalahb, Esowo bahke tahme ka-n go egahne abiafem.”
42003004	Ana nnyehnamahr Aisaya nyono kak go nwer re, “Nne noa, kp'rabe go elka emahng re, ‘Tuungen mbang nyi Ntul bum-e! Limen mbang t'tor nyi á bahke sehnge.
42003005	Bo bahke kake ndi go edamme ajehng ajehng, fere jol bale bale, fere rene ewong ajehng ajehng gooro, fere jol bale bale. Ejum ji l'galle, bo bahke limi, fere tor. Abang nya li akpuku akpuku, bo bahke fere gooro, jol gele gele.
42003006	Nne awohng awohng bahke nyehne eltahre ni Esowo.’ ”
42003007	Ellong ane gbalee jo l'lohng, je goji Jon re á wohngo bo alahb. Jon kehm bungu tong bo re, “Wahn enyo bia, nne awo tong-n re ḿ bahke foro go erakatahng ji Esowo ji kp'bake?
42003008	Jo limen eljini ni bahke jo tib re, wahn ebyaange mbang enyahne. Kana bom elbungu atemtem re, ‘Ebraham wo li nso ejahre.’ Tibre n kp-n tongo re, Esowo bahke ma ko atal nyaa, lim abon ka Ebraham.
42003009	“Bobtoobo elfuk bum, ni bo bahke kiimi alohk nti. Eti ajehng ajehng ji tohko kab akab nya nno, bo bahke gbahke tub, rod kak agun.”
42003010	Owo ane bao kehm-e bahbe re, “Anv, ejum aji e bahke limi me?”
42003011	Á kehm faange bo re, “Nne no l'bel nsubu ebal, nong, á yehke anyehng, ka nne no ki kpi. Nne no l'bel nsol alehke, nong, á tob lim ano.”
42003012	Abakokatak kehm tob ba re bo ba bel ewohngalahb. Owo bo kehm-e bahbe re, “Nt'tibi, ejum aji e bahke limi?”
42003013	Jon kehm faange bo re, “Kana kpe jo ko akpohko etahk sehnge ana bo tong-n re wahn jo ko.”
42003014	Egom nsoja nyindiki kehm-e tob bahb re, “Wahr bahke limi renan?” Á kehm faange bo re, “Kana jo lim nne awohng awohng ejum go eko! Kana jo ka nne ebi mbol mbol! Nong, ana bo kp-n kpiki jo gbal-n.”
42003015	Owo ane kehm kehme ekpu kunu, fere jo tir go bo a ntim bada Jon re, fundiki ye Mesaya wo.
42003016	Owo Jon kehm bungu tong bo ane kpee re, “N kp-n wohngo alahb maka maka. Nne no kp'bake gbale sehnge me. Jol me n tohkem f'fuumu re me n fannge alehke akpaketa enye. Ye wo bahk-n wohngo alahb go Etingi Etohko, a agun.
42003017	Á fili ed'da go ebo, kp'feebe arasi enye. Á bahke kpuku arasi enye, song kak go ege ekp'kpa, fere jahm awal go agun nya l'k'tiki lahme elahmelahme.”
42003018	Nsol nyehko kpe jol tvv, nyi Jon kpe jo rehke bo, eji á jo tiingi ane bao nnoobo etib.
42003019	Á tob ka ntul a Herod ebi, tib eji á taare Herodias, nkal a Filip mmonannyehn, kpe lim abi nsol nyako budu.
42003020	Herod kpe lim ebi jehko kpele, eji á bobo Jon kak ngbekobo.
42003021	Eji ane bao kpee ma bel ewohngalahb, Jisos kehm tob bel ewohngalahb. Eji á jo kak ero, ejahbetul kehm lennge.
42003022	Etingi Etohko kehm badde go elfoongo ni ebbehl, ba jol a ne. Bo kehm wuku ellum go ejahbetul Esowo re, “Wo wo li akor-m mmon ewame, no kpo kor-m s'sehng.”
42003023	Ngare nyio Jisos ebkang ejum eltahl a nnya ewubu. Ane jo tiri re, á jolo mmon a Josef, ji jolo mmon a Heli.
42003024	Heli jolo mmon a Matat. Matat jol mmon a Livai. Livai jol mmon a Melki. Melki jol mmon a Jannai. Jannai jol mmon a Josef.
42003025	Josef jol mmon a Matatias. Matatias jol mmon Amos. Amos jol mmon a Nahum. Nahum jol mmon Esli. Esli jol mmon a Naggai.
42003026	Naggai jol mmon a Maat. Maat jol mmon a Matatias. Matatias jol mmon a Semein. Semein jol mmon a Josek. Josek jol mmon a Joda.
42003027	Joda jol mmon a Joanan. Joanan jol mmon a Resa. Resa jol mmon a Serubabel. Serubabel jol mmon a Sealtiel. Sealtiel jol mmon a Neri.
42003028	Neri jol mmon a Melki. Melki jol mmon Addi. Addi jol mmon a Kosam. Kosam jol mmon Elmadam. Elmadam jol mmon Er.
42003029	Er jol mmon a Josua. Josua jol mmon Eliesa. Eliesa jol mmon a Jorim. Jorim jol mmon a Matat. Matat jol mmon a Livai.
42003030	Livai jol mmon a Simeon. Simeon jol mmon a Juda. Juda jol mmon a Josef. Josef jol mmon a Jonam. Jonam jol mmon Eliakim.
42003031	Eliakim jol mmon a Melea. Melea jol mmon a Menna. Menna jol mmon a Matata. Matata jol mmon a Natan. Natan jol mmon a Devid.
42003032	Devid jol mmon a Jesi. Jesi jol mmon Obed. Obed jol mmon a Boas. Boas jol mmon a Sela. Sela jol mmon a Nason.
42003033	Nason jol mmon Aminadab. Aminadab jol mmon Admin. Admin jol mmon Arni. Arni jol mmon a Hesron. Hesron jol mmon a Peres. Peres jol mmon a Juda.
42003034	Juda jol mmon a Jekob. Jekob jol mmon no Aisik. Aisik jol mmon no Ebraham. Ebraham jol mmon a Tera. Tera jol mmon a Nahor.
42003035	Nahor jol mmon a Serug. Serug jol mmon a Reu. Reu jol mmon a Peleg. Peleg jol mmon no Eber. Eber jol mmon a Sela.
42003036	Sela jol mmon a Kainan. Kainan jol mmon Arfasad. Arfasad jol mmon a Sem. Sem jol mmon a Noa. Noa jol mmon a Lamek.
42003037	Lamek jol mmon a Metusala. Metusala jol mmon no Enohk. Enohk jol mmon a Jared. Jared jol mmon no Mahalalel. Mahalalel jol mmon a Kainan.
42003038	Kainan jol mmon no Enos. Enos jol mmon a Set. Set jol mmon no Adam. Adam jol mmon Esowo.
42004001	Eji Jisos lohngo go Jodan, jo kehnge, Etingi Etohko rur-e go ege atahng. Etingi Etohko kehm-e rodo tahm a ne go elka emahng.
42004002	Owo nnehm gar-e no nfung atahl abal. Afung nyao kpee á tikem li ejumjum. Eji afung nyao ma biingi, njal kehm-e yame.
42004003	Owo nnehm kehm-e tongo re, “A l'jol Mmon Esowo, tong eltal nia siingi ebred.”
42004004	Jisos kehm-e faange re, “Nwer Esowo bungu re, ‘Abred nya nya sang wahnge nne kpo kpin. Á kpo tob bel elkpin go ellum Esowo anehng anehng.’ ”
42004005	Nnehm kehm-e rodo tahm a ne go nwahrewahre ewong, ko mmongare ana no nne bahke jehbe akpakamahr, tib-e ajahbe nya li go njini kpee,
42004006	kehm-e tongo re, “M bahk-a kake nsahm kpee nyi a bahke jo fili ajahbe nyao, fere ka-a ellub ebo. Tibre bobyake kpee kak-m go ebo, m bahke fere faake ka nne no kor-m no.
42004007	A l'soro j'jamme alahng kak-m, nsol nyia kpee bahke fere jol ny'nya.”
42004008	Owo Jisos kehm-e faange re, “Nwer Esowo bungu re, ‘Kak Esowo Ntul ewa. Ye ntahngtahng wo a bahk-e loko.’ ”
42004009	Nnehm kehm-e koko tahm a ne go Jerusalem, song rod-e kunu go elkong etahk Esowo, kehm-e tongo re, “A l'fere jol Mmon Esowo, yehb gbo ndi.
42004010	Tibre nwer Esowo bungu re, ‘Esowo bahke tongo enjel enye, bo baab-a.’
42004011	Edi nwer Esowo jehko kpe bung re, ‘Bo bahk-a gbiiri go bo abo, eji a l'k'ba jahre akpade go eltal.’ ”
42004012	Owo Jisos kehm-e faange re, “Nwer Esowo bungu re, ‘Ka gare Esowo Ntul ewa.’ ”
42004013	Eji nnehm m-e gare mal, á kehm-e tohko yake mmongare ntiil.
42004014	Jisos kehm feere a nsahm Etingi Etohko, ba rehng go Galili. Owo elgahm ene kehm yeere ejang ejahbe jio kpee.
42004015	Á jo tibi go bo a ntahk ero. Ane kpee jo tehk-e tehk.
42004016	Jisos kehm jeke go Nasaret, edi ji bo le-e no, á gbal. Efung Esabat á kehm jeke go etahk ero ana á jo kono ellimi. Á kehm mehle yiimi re á lung edi nwer Esowo.
42004017	Bo kehm-e kake nwer nyi nnyehnamahr Aisaya. Eji á ma lennge nwer nyio, á kehm song nyehn edi ji bo nyono re,
42004018	“Etohko ji Ntul Esowo jia, kun-m. Á ma-m tum re me n song tiingi etib bi bahke wahnge aneb agbekobo for, awakamahr nyehn. Á ma-m tum re me n song tahre ane ba kp'nyehne erem yehke bo go afemfem nya bo wob no,
42004019	fere tong ane re, Elya eyebatahng ni Ntul Esowo ebrehng.”
42004020	Eji á ma bulu nwer nyio, á kehm feere a nyi ka nlokeltum, kehm jehke. Ane kpee ba woomo go ekp'kpa ero jio jo seeng-e na seenge too.
42004021	Owo á kehm kehme elbungu a bo re, “Edi nwer Esowo jia ebjol go etingitingi lela, eji ḿ ma wuk.”
42004022	Owo ane kpee kehm-e kehme eltehke. Anoobo alum nya lohng-e go nnyo jo kpo bo esi sehng. Bo kehm bahbe re, “Anv, mmon a Josef sang aa?”
42004023	Á kehm tongo bo re, “Etingitingi, ḿ bahk-m tubu elgan nia re, ‘Nlimakahm, lim elna, wo nob me!’ fere bung re, ‘Nsol nyi e ma wuk re, woblim go Kapenium, tob lim a fvfo go ega ejahbe!’ ”
42004024	Owo Jisos kehm kpe bung re, “Etingitingi, n kp-n tongo re, Nnyehnamahr awohng awohng limm, no bo kpo ko-e go ege ejahbe.
42004025	“Etingitingi, n kp-n tongo re, Akalebun jolo gbalee go Israel ngare nyi Elaija, eji elahb ki kpe na go nnya era kunu ejang, owo egburu njal kehm bake go ndi nyio kpee.
42004026	Jol Esowo tumem Elaija tv nkalebun awohng awohng gona, sehngem nkalebun awohng no jolo go Sarefat ji Saidon wo, Esowo tumu Elaija tv-e.
42004027	“Aneb abili gbalee ba jolo go Israel ngare nyi nnyehnamahr Elisa. Bo, nne awohng awohng nobem abili enye, sehngem Neman ji jolo nne a Siria wo wo nobo.”
42004028	Eji ane ba woomo ekp'kpa ero jio wuku ano, atahng kehm rake bo tete.
42004029	Bo kehm-e tohngo yehke go ejahbe jio, song rehng a ne go nkpe ewong nyi bo si ejahbe jio kunu re bo gbul-e, á fooro go egbunggbung ewong ba gbo.
42004030	Á fere jene na, ba sehng go elka ane tahm eje.
42004031	Owo Jisos kehm tahme, song rehng go Kapenium ji li go Galili, song kehme ane tib efung Esabat.
42004032	Jo kpo bo esi tib go ege eltibi ni á jo tib bo. Tibre alum nya á jo bung, á jo bungu ana nne no kpi nsahm.
42004033	Nne jolo o ekp'kpa ero jio, no bele esabsab etohko go ege atahng. Á kehm rabe tiim re,
42004034	“Yak-m! E li go nfem anyi awahr a na, Jisos ji Nasaret? A ba re wo ba ranng-ra? N kp'kahne nne no a li no. A li mbarebara nne Esowo!”
42004035	Owo Jisos kehm-e nyame re, “Behl ewok, wo lohng-e song!” Ebi etohko jio kehm yehke nne noo tub ndi go elka ane bao, soro lohng-e. Ejumjum we á limem.
42004036	Kehm kehme nne awohng awohng esi kpo, bo kehm kehme elbungu atemtem re, “Anv, elkohn alum anya a, nya á kpo bung go nsahm, tong asabsab atohko, bo jo lohng?”
42004037	Owo elgahm ni Jisos kehm yeere, rehng ejahbe ajehng ajehng ji jolo ejang bio.
42004038	Jisos kehm lohngo ekp'kpa ero jio, song rehng go etahk Saimon. Nnyehn nkal a Saimon, arumbum nyed-e sehng. Bo kehm-e gboongo ka-e.
42004039	Á kehm tahme song yiimi go ege a nkpe edilnong, kehm nyame arumbum nyao, nnenkal noo soro nob, kehm mehle tvtv, soro kehme bo loko.
42004040	Eji njul yahke ba ellahme, ane kpee ba bele aneb ayam, ba jo yam ajoobo ayam tvv, kehm koko bo, ba goji Jisos. Á kehm kunu bo abo, go nne awohng awohng, bo nob ane kpee.
42004041	Abi atohko tob lohngo ane gbalee, jo biingi tiim, fere jo bung re, “Wo wo li Mmon no Esowo!” Jisos jo nyame bo. Á joom taame re bo bung. Tibre bo jo kahne kpee re á li Mesaya.
42004042	Efungfu behre behre Jisos kehm tahme ejahbe jio, song rehng go edi ji li soom. Ane kehm-e kehme elsebe. Eji bo nyehn-e no, bo kehm jo nok mbang anyehng anyehng, eji á l'k'tahm bo sa.
42004043	Owo á kehm tongo bo re, “M bahke tob tiingi nnoobo etib bi etul bi Esowo tong ajahbe nyako fvfo. Tibre ana wo wahnge Esowo tum-m no.”
42004044	Owo á kehm tahme, jo song bung alum Esowo go ntahk ero nyi jolo go Judea.
42005001	Efung abehng eji Jisos yiimi go nkpe eto nyi Genesaret, ane kehm ba rur, jo fahd-e tv re bo wuk alum Esowo.
42005002	Owo á kehm nyehne agbang na abal go elga. Abasahre nsahre eblohng go agbang nyao, song kehme arim ebo faare.
42005003	Á kehm song yel egbang abehng bi jolo bi Saimon, kehm-e tongo re, á reenge egbang feere go elka alahb. Owo á kehm jehke go egbang, jo tib ane bao.
42005004	Eji á ma bung mal, owo á kehm tongo Saimon re, “Reenge egbang, song rehng edi ji kp'rahbe, wahn yake arim enyahne kak o, bob nsahre.”
42005005	Owo Saimon kehm-e faange re, “Nsoo, wahr eblim eltum atv atv maa ana tete, jol ejumjum e tikem bob. Wo, eji a ma bung ano, m bahke yake erim ebame kak.”
42005006	Eji bo ma lim ano, bo kehm bobo nsahre gbalee, erim kehm kehme elyare.
42005007	Owo bo kehm soro kehme atem ba woomo go egbang behko mahk re bo ba tob bo. Bo kehm bake, ba yehke nsahre nyio, ruru agbang abal abal, fere jol are agbang yahke ter.
42005008	Eji Saimon Pita nyehne ano, á kehm gboko jamme Jisos alahng, kehm bungu re, “Ntul, jeere song, tibre me nne abiafem wo.”
42005009	Tibre nkpokosi nyio jo kpo-e esi sehng, a ane bako kpee ba tob jolo a ne o, tib go elkohn nsahre nyi bo bobo no.
42005010	Ano wo fvfo, Jems a Jon ba jolo abon Sibidi, bo ji jo lim eltum ano a Pita, jo tob kpo bo esi. Owo Jisos kehm tongo Saimon re, “Ka kpe fahl! Bomo anv asongo, a bahke fere jo bim ane.”
42005011	Eji bo ma tohng agbang ebo kunu egbuk, bo kehm tahme ejum ajehng ajehng sa, tahm toono Jisos.
42005012	Efung abehng eji Jisos jolo ejahbe ajehng, nne jolo ona, no abili saab-e na saabe go ngubjing. Á nyehne kan Jisos, á kehm gboko, kohk esamahr ebe go ndi, fere jo gboong-e re, “Ntul, l'fere kor-a, a li-m ma lim, n nob.”
42005013	Jisos kehm soro tanne ebo ebe, koor-e, kehm bungu re, “Kor-m kor. Wobnob!” Tvtv o á kehm soro nob abili nyao.
42005014	Owo Jisos kehm-e rehke re, á k'tong nne ne, fere tong-e re, “Song, wo song kpiri nlimajom, fere tib-e elna, fere lim njom ana Moses tongo no, tib eji a ma nob, eji l'jol ejum ntianse ka bo.”
42005015	Tvtv o elgahm ni Jisos kpe yeere na budu. Nlong ane gbalee kehm jo kam, jo ba re bo jo wuk-e, fere jo nob ayam ebo.
42005016	Jisos jo tahme, song rehng edi nya li soom, song kak ero.
42005017	Efung abehng eji Jisos jo tib, Bab Farisi, a at'tibi ba atahm tob ji ona, ba lohngo go ejahbe ajehng ajehng ji li go Galili, a Judea, fere tob lohng go Jerusalem ba. Nsahm nyi Esowo jolo a Jisos ona re á ko lim ane, bo nob ayam ebo.
42005018	Ane kehm koko mbanne ba a ne, nyi bo sol-e go edilnong. Bo jo gare re bo yel a ne go ekp'kpa, song bum-e go alata Jisos.
42005019	Bo tingem mbang anyehng anyehng nyi bo bahke sehnge a ne tib ellong ane bao. Owo bo kehm wahre a ne go ero etahk, kehm song lahm elbulu, kehm tahre alehke nya bo kanne go edilnong jio tete ba rehng go elka ane bao, edi ji Jisos jolo no.
42005020	Eji Jisos nyehne ana bo ma taame tv-e, owo á kehm bungu re, “Mbi, abiafem enya, me n tahm ka-a.”
42005021	At'tibi ba atahm, a Bab Farisi kehm kehme elbungu atemtem re, “Anv, ye elkohn nne awo, no kp'bungu ab'bi alum ana nyaa tob Esowo? Nne awo bahke ma tahm ka nne go ege abiafem? Esowo ntahngtahng bi bahke ma tahm ka nne go ege abiafem!”
42005022	Eji Jisos ma seb kahn ana bo jo tir, owo á kehm faange bo re, “Elkohn ntir anyi ń kp'tiri go egahna ntim?
42005023	Jen ji ga riidi, n l'tong nne noa re, ‘Abiafem enya me n tahm ka-a,’ afi n l'tong-e re, ‘Mehl yiimi, wo jen?’
42005024	M bahk-n tibi re, Mmon no nne kpi nsahm go njini nyia, nyi á bahke ma tahm ka nne go ege abiafem.” Owo á kehm tongo mbanne nyio re, “N kp-a tongo re, wo tahm, rod edilnong eja, song kehnge!”
42005025	Tvtv o nne noo kehm soro mehl yiimi go esamahr ane bao, rod edilnong ji á noongo no, tahm eje kehnge, jo tehk Esowo asongo.
42005026	Ane bao kpee kpo bo esi area. Bo kehm kehme Esowo tehk afahlafahle, fere jo bung re, “Wahr ebnyehn akpokosi nsol lela.”
42005027	Eji ma jol ano, Jisos kehm tahme, song nyehn nkokatak no bo jo lung-e re Livai jehk go ekp'kpa etak. Á kehm-e tongo re, “Tahm toon-m!”
42005028	Livai kehm tahme ejum ajehng ajehng sa, tahm toon-e.
42005029	Owo Livai kehm limi egburu elkak go ege etahk ka Jisos. Abakokatak gbalee tob jolo o, a ane bako fvfo, jo li nsol abo.
42005030	Bab Farisi, a at'tibi ba atahm ba woomo go ellong Farisis kehm kehme elmemme tob abat'toono Jisos re, “Jen ji wahnge ń kpo li nsol alehke a abakokatak, go aneb ab'bi?”
42005031	Owo Jisos kehm faange bo re, “Ane ba li nob nob kpehme seb nlimakahm, sehngem ane ba kp'yame ba kp'sebe.
42005032	M baam re me m ba lung anoobo ane, bo gbo ndon. M ba re me m ba lung abi ane.”
42005033	Egom ane bandiki kehm ba bahb Jisos re, “Jen ji wahnge abat'toono Jon, a ba Farisis kpo bade elbo njal nkpel a nkpele, fere jo kak ero, abat'toono eba kpo li na nsol, fere jo w'wo?”
42005034	Owo Jisos kehm faange bo re, “Ḿ bahke limi renan, kehm tongo ane ba bo ma tiingi bo elkak elbal re bo ji njal ngare nyi nlumanne kpeke li a bo?
42005035	Ngare kp'bake nyi bo bahke yehke nlumanne go bo ellong tahm a ne. Ngare nyio nyi bo bahke kehme elbo njal bade.”
42005036	Jisos kehm kpe tub bo elgan re, “Nnene limm, no bahke koko mmojang mbomo no nfenfe, song baade nk'kula mbomo. Á l'lim ano, edi ji bo ko mmojang mbomo no nfenfe baade, bahke kpe kv na budu. Ejang mbomo nfenfe nehm fuumu a nk'kula mbomo.
42005037	“Nnene limm fvfo, no bahke yaange amahm ma kp'fahle kak go nk'kohko eyahbe. Á l'lim ano, amahm mao ma kp'fahle bahke limi eyahbe jio bahnge, amahm sale, eyahbe rannge kpee.
42005038	Amahm ma kp'fahle, bo bahke jo kak go eyahbe nfenfe.
42005039	Nnene limm, no kpo wo ak'kulu amahm, amahm ma kp'fahle kehm-e kpe kor. Á bahke bungu re, ‘Ak'kulu amahm ma ga nob.’ ”
42006001	Efung Esabat abehng eji Jisos jo jen go emahng ji bo bahme nkohl, owo abat'toono ebe kehm jo laade nkohl, fere monngo amohk tv go arahn, jo li.
42006002	Owo egom Farisi jindiki kehm bahbe bo re, “Jen ji wahnge ń kp'limi ejum ji ntahm enyahre sahde re, nne k'jo lim efung Esabat?”
42006003	Jisos kehm faange re, “Ń ka tiki lung bade ana Devid limi no ngare nyi njal yam-e no, a ane ebea?
42006004	Á yele ekp'kpa Esowo, song rod abred nya bo limi bum go esamahr Esowo li, fere tob ka ane ebe ba jolo a ne, bo li, nya ki fuumu re nne awohng awohng li, sehngem abalimajom ba ba jo li.”
42006005	Owo Jisos kehm kpe tong bo re, “Mmon no nne tob li nfono Esabat.”
42006006	Efung Esabat bi Jisos kpe je go etahk ero song tib, nne awohng jolo o, no eboblum ebe lohngo no.
42006007	At'tibi ba atahm, a Bab Farisi, bo jo baab-e, joare á bahke limi nne awohng awohng, á nob efung Esabat.
42006008	Jisos k'kahn ntir atahng ebo, owo á kehm tongo nne no ebo ebe lohngo no re, “Ba, wo ba yiimi ana!” Nne noo kehm mehle yiimi, jen song yiimi ona.
42006009	Owo Jisos kehm tongo bo re, “N kp-n bahbe re, Anv, ntahm enyahre bungu re wahr jo lim jen efung Esabat, wahr jo kak na nne ebo, afi wahr jo rannge na? Wahr jo tahre elkpin nne, afi wahr jo rannge elkpin nne?”
42006010	Eji á ma seenge bo, song jahm, owo á kehm tongo nne noo re, “Tanne ebo eba!” Á kehm limi ano. Ebo ebe kehm feere jol ana behko jang jang.
42006011	Atahng kehm rake bo tete, bo kehm kehme eltoobo bo bo, ji bo bahke limi Jisos.
42006012	Ngare nyio Jisos kehm tahme go ewong re á song kak ero. Owo á kange no, jo kak ero ka Esowo.
42006013	Eji efungfu ma se, á kehm lungu abat'toono ebe tv elne, kehm jake ewubu ane abal, ba á jo lung bo re abatiingetib.
42006014	A wo li ewubu ane abal ba á yehke no. Saimon ji Jisos ka-e mbing nyehko re Pita, a Andru mmonannyehn Pita, go Jems, Jon, Filip, Batolomi,
42006015	Matiu, Tomos, Jems ji mmon Alfeus, a Saimon ji jo seb re ejahbe eje lohng go elwo ni aneb Rom,
42006016	go Judas ji mmon a Jems, a Judas Iskariot ji gungu Jisos.
42006017	Eji Jisos jo badde a bo go ewong, á kehm ba yiimi edi ji li bale bale, a ellong abat'toono ebe gbalee, a ellong ane tvv, ba lohngo go Judea kpee, fere lohng go Jerusalem, a ba lohng go nkpe agburu aya, ejang bi Taya, a Saidon. Bo ba re bo ba wuk-e, fere nob ayam ebo.
42006018	Ane ba asabsab atohko jo gbiingi bo, bo nobo ane kpee.
42006019	Ellong ane bao kpee jo sebe re, bo koor-e, tibre nsahm jo lohng-e lohng. Á fere lim bo, bo nob ane kpee.
42006020	Owo Jisos kehm tabe esamahr ebe seenge abat'toono ebe, kehm bungu re, “Elfuulu li ka wahn akpak, tibre etul bi Esowo b'bahne bi.
42006021	“Elfuulu li ka wahn ji njal kp-n yame anv, tibre ḿ bahke wohngo. “Elfuulu li ka wahn ji kp'lingi anv, tibre ḿ bahke wolo asol.
42006022	“Elfuulu li ka wahn, ane l'ko-n ekv tib go esi ji Mmon no nne, fere yab a nahne, jo su-n, fere jo bung re, wahn abi ane ba.
42006023	“Jo belen eyebatahng, nsol ana nyio l'lim, wahn fere jo siiki. Tibre egburu eltuuru enahne nia, nong-n go ejahbetul Esowo. Tibre nsol ny'nehm ona nyi babnde ebo jo lim abanyehnamahr Esowo.
42006024	“Eyuu a nahne, wahn afang ane, tibre wahn ebbel ejum ekakeltim ejahne.
42006025	“Eyuu a nahne, wahn ji kp'wohngo anv, tibre ḿ bahke jene njal njal. “Eyuu a nahne, wahn ji kp'wolo anv, tibre ḿ bahke jehke ndon ndon, fere jo ling.
42006026	“Eyuu a nahne, ane kpee l'jo tehk-n. Tibre ano wo babnde ebo tob jo tehk akimfahnge abanyehnamahr.
42006027	“N kp-n tongo wahn ji kp'wuungu atung re, Anebekv ebahne jo kor-n. Jo limen nnoobo ka ane ba kpo ko-n ekv.
42006028	Jo biren nnoobo tv ane ba kpo su-n. Jo kaken ero ka ane ba kpo lim-n ebi.
42006029	Nne no l'rum-a elkpal, tob sennge ejang behko ka-e fvfo, á kpe-a rum. Nne no l'taare nsubu enya, á l'kpe ba ewobo eja taare, tob yake ka-e.
42006030	Jo ka nne awohng awohng ejum, no bahb-a no. Nne no l'taare ejum eja, k-e tong re á feere a ji.
42006031	“Ejum ajehng ajehng ji ń kp'sebe re ane jo lim ka-n, wahn fvfo, tob jo limen ano ka bo.
42006032	Ane ba ń kpo kor bo, bo l'jo kor-n, eltuuru ani Esowo bahk-n tuuru? Tibre ane ba, aneb abiafem kpo kor bo, bo ba fvfo kpo tob kor aneb abiafem.
42006033	Ń l'jo lim nnoobo ka ane ba kpo lim nnoobo ka-n, eltuuru ani ḿ bahke bele? Tibre aneb abiafem kpo tob lim ano.
42006034	Ń l'jo bong ane akpohko, ba ń tiri re bo bahke tob bong-n, eltuuru ani ḿ bahke bele? Tibre aneb abiafem kpo bong aneb abiafem, eji bo l'tob lim jang jang ka bo.
42006035	“Nong, anebekv ebahne jo kor-n, wahn jo lim nnoobo. Jo bongen ane akpohko, wahn k'jo kunu ekpu re bo feere a nya ka-n. Ń l'lim ano, eltuuru enahne bahke gbale. Owo ḿ bahke kehm jolo abon ba Esowo bi gbale sehng. Tibre Esowo kpo lim nnoobo ka ane ba kil jo kak saam, fere tob lim nnoobo ka abi ane.
42006036	“Nong, ane jo fil-n ndon, ana Nso ejahne, ane kpo fil-e ndon.”
42006037	“Kana jo lam ane bako, Esowo wahn nehm tob lam. Kana jo tong ane re, bobli ebi, Esowo wahn nehm tob tong re, wahn ebli ebi. Jo tahmen ka ane, Esowo bahke tob tahm ka-n.
42006038	Jo kaan, Esowo bahk-n tob ka. Á bahke gare go ebam ji nno a nno, gbehke, fere so, kak, rur w'wohng, fere yaange kak egahne abam. Ana ń gare no ka, ano wo fvfo Esowo bahke tob gare ka-n.”
42006039	Jisos kehm tob tub bo elgan re, “Anv, nwakamahr a nne bahke ma tib nwakamahr nyehko mbanga? Bo ane abal abal nehm song gbo yel go elbinga?
42006040	“Nne no kp'kpili kpehme gbal sehnge nt'tibi ewe. Nne awohng awohng no l'kpili mal, á bahke jolo ana nt'tibi ewe.
42006041	“Jen ji wahnge a kp'seenge mmolsahk no wob mmonanne go elmahr, a kil eltiri bada nkporti nyi wob go ega elmahr?
42006042	A bahke limi renan, kehm tongo mmonanne, re, ‘Nong, me n yehk-a mmolsahk no wob-a go elmahr,’ eji wofono antahng kil nyehne nkporti nyi wob-a go elmahr? Wobnob tane! Tohko gbo mbang yehke nkporti nyi wob go ega elmahr, eji a l'mal nyehn, yehke mmolsahk no wob mmonanne go elmahr.
42006043	“Tibre eti ji nno ajehng ajehng limm, ji kpo kab asabsab akab. Jol fvfo, esabsab eti ajehng ajehng limm, ji kpo kab anoobo akab.
42006044	Tibre eti ajehng ajehng, bo kpo liing-e go ege akab. Nnene limm, no kpo bong akab efig go asokonso, fere bong akab avain go egab.
42006045	“Nsol afang nyi wob nnooba nne go ege eltim, nyi nyi á kpo yehke, lohng a nyi. Ab'bi nsol nya wob ebi nne go ege eltim, nya nya á kpo yehke, lohng a nya. Tibre ji ma rur nne go eltim, ji ji kpo lohng-e go nnyo.
42006046	“Jen ji wahnge ń kpo lung-m re, ‘Ntul, Ntul!’ ń kil jo lim nsol nyi n kpo tong-n re wahn lim?
42006047	“Nne awohng awohng no l'ba go egame, ba wuk alum enyame, fere jo lim, m bahk-n tibi elkohn nne no á li no.
42006048	Á li ana nne no si etahk. Á kpa r'rahbe tete rehng go ekpartal, kehm bumu nnahb ekahme enye o. Eji nnyel yele no, alahb jo gbul etahk jio, tikem ma gbehke egbehkegbehke, tibre nnahb ekahme nyio kuumu go ekpartal.
42006049	“Nne no l'wuk alum enyame, fere ten go ellimi, á li ana nne no si na si etahk eje kunu go ndi, k'bum nnahb ekahme. Eji alahb jo gbul etahk jio, kehm soro gbo kpee r'rere r'rere.”
42007001	Eji Jisos ma bung nsol nyia kpee mal, tong ane bao, á kehm tahme go Kapenium.
42007002	Ntubesi a nsoja awohng jolo o, no bele nlokeltum no jo sahb kor-e kor. Nlokeltum ewe noo jo yame, are á bahke kpoko.
42007003	Eji ntubesi a nsoja noo wuku bada Jisos, á kehm tumu anebkul Jus bandiki re bo song gboong-e, á ba lim nlokeltum ewe nob.
42007004	Eji bo ba rehng goji Jisos, bo kehm sahb gboong-e gboongo re, “Ntubesi noo, f'fuumu re wo kak-e ebo.
42007005	Tibre ejahbe ejahre kpo kor-e sehng. Yebsi etahk ero ka-r.”
42007006	Owo Jisos kehm tahme toono bo. Eji á ma kabbe etahk jio, ntubesi a nsoja noo kehm tumu ate ebe tv-e. Bo kehm-e song tong re, “Ntubesi re, wo k'kpe gbiingi elna mbol mbol, are ye fuumem re wo song yel ege ekp'kpa.
42007007	Jol á fuumem re á ba go ega. Are, wo lub bung ellum ellum, nlokeltum ewe bahke nobo.
42007008	Ntubesi re, á li nne no wob go elwo nne. Á tob kpi nsoja nyi tob wob-e go elwo. Á l'tong nne noko re, ‘Song!’ á tahm. Á l'tong nne noka re, ‘Ba!’ á ba. Á l'tong nlokeltum ewe re, ‘Lim ejum jia!’ á lim na lim.”
42007009	Jisos, esi kehm-e kpoko, eji á wuku ano. Á kehm keebe, kehm bungu tong ellong ane ba jo toon-e re, “N kp-n tongo re, Jol go Israel n ka tiki nyehn nne no kpi elkohn egburu eltaame ana nia.”
42007010	Eji ane ba ntubesi a nsoja noo tumu bo feere no, ba rehng ege etahk, bo ba nyehne nlokeltum noo ma lohko nob.
42007011	Etoono efung behko Jisos kehm tahme go ejahbe ji bo jo lung re Nain. Abat'toono ebe gbalee, a ellong ane tvv ba toon-e no je.
42007012	Eji á ma kabbe eti mbu ji jolo ejahbe jio, ane ba solo nkvne kehm lohngo ejahbe jio abake. Nne no kpo no jolo mmon mmon awohng no nnenkal no jolo nkalebun. Ellong ane gbalee jolo a nnenkal noo o, ba lohngo ejahbe jio.
42007013	Eji Ntul a Jisos nyehn-e no, ndon kehm-e gbale go ege eltim tib nnenkal noo. Owo á kehm-e tongo re, “Ka kpe ling!”
42007014	Á kehm jeere, song kooro ekpa ji bo gbade nkvne. Aneblum ba sol-e no kehm yiimi. Jisos kehm bungu re, “Njangkun, n kp-a tongo re wo mehl!”
42007015	Nne no kpo no kehm soro mehl ji, kehm kehme elbungu. Jisos kehm-e jabbe, kak nnyehn go ebo.
42007016	Owo nne awohng awohng kehm kehme elfahle, fere jo tehk Esowo re, “Egburu nnyehnamahr eblohng go egahre ellong.” Bo kpe bung re, “Esowo ebba re á ba tahre ane ebe.”
42007017	Eka jia bada Jisos kehm yeere go Judea kpee, a ajahbe nya jolo sennge Nain ka.
42007018	Abat'toono Jon kehm song tong-e nsol nyio kpee.
42007019	Jon kehm lungu abat'toono ebe na abal, tum bo tv Ntul a Jisos re bo song bahb-e re, “Wo wo li nne no kp'bake, afi wahr ji sik nne nondiki?”
42007020	Eji bo song kpiri Jisos, bo kehm-e tongo re, “Jon ji nwohngalahb wo ma-r tum tv-a re wahr ba bahb-a re, ‘Wo wo li nne no kp'bake, afi wahr ji sik nne nondiki?’ ”
42007021	Ngare nyio Jisos limi aneb ayam gbalee, bo nob go ajoobo ayam tvv, fere kam ane abi atohko yehke, tob lim awakamahr gbalee, bo nyehn.
42007022	Owo Jisos kehm faange ane ba Jon tumu no re, “Songen, wahn song tong Jon nsol nyi ḿ ma nyehn, fere w'wuk. Anv, awakamahr kp'nyehne, abanne ebtahm kp'jene, aneb abili kp'nobo, alakatung kp'wuku, akvne kp'nyahme go elkv. Akpak kp'wuku nnoobo etib.
42007023	“Elfuulu li ka nne no l'ki-m sel gbo.”
42007024	Eji ane ba Jon tumu bo ma feere fi, owo Jisos kehm bomo elbungu bada Jon, tong ellong ane bao re, “Ń jo lohngo je elka emahng re wahn song nyehn jen? Eljele ni nfeb kp'limi, kp'neenga?
42007025	Jen ji ń jo j'je re wahn song nyehn? Nne no liibi anoobo nsola? Etingitingi, elkohn ane ba kpo liibi ano, fere jo li ebno, bo kpo kono eljolo go ntahk atul.
42007026	Anv, ejum aji ń jo je re wahn song nyehn? Nnyehnamahra? “Etingitingi, n kp-n tongo re, wahn ebnyehn nne no gbale sehnge nnyehnamahr.
42007027	Tibre Jon wo li nne no nwer Esowo bungu no bada ne re, “ ‘M bahke tumu ntiingetib ewame re á gbo-a mbang, song tuungu mbang bum-a.’
42007028	“N kp-n tongo re, Nne awohng awohng limm, no ma j'jol go njini nyia no gbale sehnge Jon. Wo, nne no sahb r'rede, no kun etul bi Esowo, á gbale sehnge ye.
42007029	“Ane kpee, a abakokatak ba wuk-e no, bo ba taame re, Esowo lohko li go etingitingi, tib eji bo ma bel ewohngalahb ji Jon.
42007030	“Bab Farisi, a at'tibi ba atahm t'ten ji Esowo toobo re á lim ka bo, eji ki kor bo re bo bel ewohngalahb jio ji Jon.
42007031	“Anv, m bahke koko ane ba li anv gara jen? Bo li renan?
42007032	Bo li ana abonse ba ma lohng song ji go elatahkgur kpi mbene lim. Egom jindiki tong egom jehko re, “ ‘Wahr ebwor afiri ka-n, ḿ bahnem. Wahr ebling aling, wahn tobem ling fvfo.’
42007033	Eji Jon ji nwohngalahb ba no, á joom li abred, fere jo wo amahm, ń jo tongo re, ‘Á kpi ebi etohko go ege atahng.’
42007034	Wo anv, Mmon no nne ebba, kp'lehke, fere jo w'wo, ń fere jo bungu re, ‘Nyehnen nlehke ebno noa! Á li nwokamahm, a ntem no abakokatak, a ntem no aneb ab'bi.’
42007035	“Nne l'kpur nsol nyi aneb elkahne kpo lim, owo á bahke tob kahn ana elkahne li no.”
42007036	Nne a Farisi awohng kehm tiingi Jisos re á song li nsol a ne. Jisos kehm jeke go etahk nne a Farisi noo, song ji go ekp'kuru nsol alehke.
42007037	Nnenkal awohng jolo ejahbe jio, no jolo nne abiafem. Eji á sebe kahn re Jisos noa, kp'lehke nsol go etahk nne a Farisi noo, owo á kehm koko elom akehng tahm a ji,
42007038	song yiimi go njahm a Jisos, edi ji Jisos bumu akpade. Á jo l'ling, abonngo jo toongo wohngo Jisos go akpade. Owo á kehm koko alv esi enye dohk-e akpade, fere sod akpade enye, kehm yaange akehng mao, wohng-e go akpade.
42007039	Eji nne a Farisi no tiingi Jisos nyehne ano, á kehm bungu atahng atahng re, “Li re nne noa lohko li nnyehnamahr, kehn á jol kahne nne no nnenkal noo li no, no kp-e kooro abo, fere kahn elkohn elkpin ni á kpo lim, tibre á li nne abiafem.”
42007040	Owo Jisos kehm bungu re, “Saimon, n kpi ejum ji n kp-a tongo.” Á kehm faange re, “Aa, nt'tibi, tong-m me!”
42007041	Owo Jisos kehm bungu re, “Ane abal jolo go, ba bele nne no kpo bong ane akpohko mbong. Nne noko bel-e mbong a mpon atahl awubu, noko bel-e mbong a mpon eltahl.
42007042	Eji bo ki bel ejumjum ji bo bahke koko gal mbong nyio, á kehm yake ka bo. Tong-m, go ellong ane abal baa, nne awo, nne noo bahk-e jo ga kor?”
42007043	Owo Saimon kehm faange re, “Me m bum re, nne no á ga yake ka-e wo.” Jisos kehm bungu tong-e re, “Wobfaange go nseenge.”
42007044	Á kehm keebe seenge nnenkal noo, kehm bungu tong Saimon re, “Wobnyehn nnenkal noaa? Eji m ba yel go ega ekp'kpa, me a kaam alahb re men ru akpade. Wo, ye ma-m ru akpade go ege abonngo, fere ko alv enye dohk-m.
42007045	M-e a sodem nnyo. Jol ye ka tiki rahke akpade enyame go elsodo, eji n tiki yel a.
42007046	Akehng, m-e a kakem go esi, wo, ye ma-m wohngo akehng go akpade.
42007047	Owo wahnge n kp-a tongo re, Abiafem enye nya li gbalee, me n tahm ka-e, tibre á kpi egburu elkoro sehng.”
42007048	Á kehm tongo nnenkal noo re, “Abiafem enya me n tahm ka-a.”
42007049	Ane bako ba tob ji ekp'kuru nsol alehke jio kehm kehme elbungu atahng atahng re, “Ebga! Anv, ye nne awo no kpo tahm ka nne go ege abiafem?”
42007050	Owo Jisos kehm tongo nnenkal noo re, “Song go eyebatahng! Eltaame ena ni ma-a tahre.”
42008001	Eji ma jol ano, Jisos kehm jo jen yannge ajahbe ajahbe ajahbe, jo bung alum Esowo, fere jo tiingi nnoobo etib bi etul bi Esowo. Abat'toono ebe, ewubu ane abal, jolo a ne o,
42008002	a anebkal bandiki ba á kame bo abi atohko yehke, fere lim bo nob ayam ebo. Meri ji bo jo lung-e re Meri ji lohng go Magdala tob woomo go ellong ane bao, ye ji á kam-e abi atohko na asehma yehke,
42008003	go Joanna nkal a Kusa, Kusa ji jolo ntubesi no alokeltum ba jolo go nlaaga Herod, go Susanna, a anebkal gbalee bako ba jo kak Jisos, a abat'toono ebe ebo go nsol nyi bo bele no.
42008004	Eji ellong ane gbalee kpi nlohngo nlohngo go ajahbe ajahbe ajahbe, ba kono edi ajehng goji Jisos, owo á kehm tubu bo elgan nia re,
42008005	“Nne jolo go, no tahme re á song wohngo amohk nti enye go ege egbe. Eji á jo wohngo, nyandiki fooro gbo go mbang. Ane ba kadde sehng. Nruk ba suudu mele.
42008006	“Nyandiki gbo noongo go ndi nyi jolo atal atal. Amohk nti nyao gulu elmahnge, fere kpo, waange, tibre ndi waange sehng.
42008007	“Nyandiki gbo kuumu go elkob akpiri, mahng. Akpiri kehm gbale, bulu akohdo nti nyao.
42008008	“Nyako gbo noongo go nnooba ndi, kehm mahnge, gbal, kab akab, etasok ajehng ajehng nkab atahl alon alon.” Eji Jisos ma bung ano, á kehm rabe re, “Nne no kpi atung, nong, á wuk!”
42008009	Abat'toono Jisos kehm-e bahbe ana elgan nia lohngo no.
42008010	Owo Jisos kehm faange bo re, “Bo ma-n ka elkahne nio ni nsol nyi li ka etul bi Esowo, nyi Esowo behre no. Egom ane bako kpo wuk ngaane ngaane, eji ‘bo l'seenge na seenge, k'nyehn, fere wuk na wuk, k'kahn ana lohngo no.’
42008011	“Ana wo elgan nia lohngo no. Amohk nti nyao, alum Esowo nya.
42008012	“Amohk nti nya gbo noongo go mbang lohngo ana ane ba kpo wuk alum Esowo. Nnehm ba yehke alum nyao go bo a ntim, eji bo l'k'taame, fere bel eltahre.
42008013	“Amohk nti nya gbo noongo go ndi nyi li atal atal lohngo ana ane ba l'wuk alum Esowo. Bo ko go eyebatahng. Alohk bo nehm bel. Bo kpo toono Esowo mmongare ntiil. Elgaare l'ba, bo yak-e.
42008014	“Amohk nti nya gbo kuumu elkob akpiri lohngo ana ane ba ma wuk alum Esowo. At'tiiri nya njini nyia, ekor afang, a ekor nsol nyi njini kpo lim, nsol nyi nyi kpo ra yel go bo a ntim, song bulu alum Esowo tv, akab nehm kul.
42008015	“Amohk nti nya gbo noongo go nnooba ndi lohngo ana ane ba ma wuk alum Esowo, fere ko, kuuru go bo anoobo ntim nya enehm abehng abehng ki wob, soro asi, jo kab akab.
42008016	“Nnene limm, no ma ny'nyaale et'rekahng, rod ejeere konngo, jol rod, kak go nla ekp'kuru. Á bahke rodo na, kunu go ejum ji bo kpo kunu et'rekahng, eji ane ba kp'yele ekp'kpa l'jo nyehn ellennge nio.
42008017	Tibre ejum ajehng ajehng limm, ji bo behre no, ji l'k'jol gbuul. Jol ejum ajehng ajehng limm, ji li go mbiiri, ji l'k'lohng gbuul, ane fere kahn.
42008018	“Jo kunen ekpu ana ń kpo wuk nsol. Nne awohng awohng no kpi no, bo bahk-e kake na budu. Nne awohng awohng no ki kpi, jio ji á tiri no re á kp'kpi, bo bahk-e taare na.”
42008019	Nnyehn Jisos, a abonanyehn Jisos kehm bake. Bo tikem ma rehng goji Jisos tib ellong ane.
42008020	Owo ane bao kehm-e tongo re, “Nne, a abonane, bo baa, yim go elatahk kp'sebe re bo nyehn-a.”
42008021	Jisos kehm faange bo re, “Ane ba l'wuk alum Esowo, fere jo lim, bo ba li babnnee, a abonanee.”
42008022	Efung abehng Jisos kehm yele go egbang, a abat'toono ebe, kehm tongo bo re, “Nong, wahr siiren rehng egbuk eto jehko.” Owo bo kehm soro tahm.
42008023	Eji bo jo fing asongo, Jisos kehm gboko ellu. Owo egburu nfeb kehm ba kehme ellimi go eto jio, alahb kehm kehme elkimi yel egbang, ba elruru. Bo jolo efin efin ngare nyio.
42008024	Owo abat'toono ebe kehm ba kpir-e, kehm-e nyahme re, “Nsoo, nsoo, e kp'tane na ao!” Jisos kehm mehle yiimi, kehm nyame nfeb, a ebuku ji jo lim nsahm nsahm. Kehm rahke, edi naange soom.
42008025	Jisos kehm bungu tong bo re, “Anv, eltaame enahne n'na me?” Owo bo kehm kehme elfahle, fere jo kpo bo esi. Bo kehm kehme elbungu atemtem re, “Anv, ye elkohn nne awoe, no kpo bung tong nfeb, a ebuku, wuk-e?”
42008026	Bo kehm song rehng go Gerasa ji jolo egbuk eto jehko. Galili egbuk jehka.
42008027	Eji Jisos wahre go egbuk, nne awohng lohngo go nla ejahbe, kehm ba wan-e. Nne noo bele abi atohko ekidi eblab. Á jo jene ebun ebun. Á joom kang etahk, á jo kange edi ji alahm akvne jolo no.
42008028	Á nyehne kan Jisos a, á kehm rabe, gbo-e go alata, fere jo bung wahre wahre re, “E li nfem anyi awahr a na, Jisos ji Mmon Esowo bi gbale sehng? N kp-a gboongo re, wo ki-m kak erem.”
42008029	Tibre Jisos tohko tong esabsab etohko jio re á lohng nne noo. Nkpel tvv etohko jio jo yehk-e. Jol eji ane jo kak-e kak agbekobo go abo, a akpade akpade, fere jo baab-e, á jo kiimi na agbekobo nyao, ebi etohko jio jo yehk-e kak go elka emahng.
42008030	Owo Jisos kehm-e bahbe re, “Mbing enya mee?” Á kehm faange re, “Egom.” Tibre abi atohko gbalee woom-e go atahng.
42008031	Abi atohko nyao kehm gboongo Jisos re, á k'tong bo, bo je song yel go nrabbe elbing.
42008032	Ngare nyio ellong akuk gbalee jo li nsol ona go nkpe ewong. Abi atohko nyao kehm gboongo Jisos re á lub yake bo, bo song yel akuk nyao go atahng. Jisos kehm yake bo.
42008033	Owo abi atohko nyao kehm lohngo nne noo, song yel akuk go atahng. Akuk nyao kpee kehm beke, song fooro egbunggbung aya, yel alahb tan.
42008034	Eji ane ba jo baabe akuk nyao nyehne ano, bo kehm beke, song tooro go etahk, a abon ajahbe ba jolo o.
42008035	Ane bao kehm lohngo ba re bo ba nyehn ejum ji ma lim. Eji bo ba kpiri Jisos, bo kehm tob ba nyehn nne no abi atohko lohng-e no, jehk go alata nya Jisos sange sange. Á ma kak nsol go ngubjing kpee. Owo bo kehm kehme elfahle.
42008036	Ane ba nyehne ana ngbokesahl nyio ma nob, bo kehm song tooro tong ane bako.
42008037	Ane kpee ba lene ejang bio bi Gerasa kehm gboongo Jisos re á tahm o song. Tibre bo jo fahle sehng. Owo Jisos kehm song yel egbang re á feere kehnge.
42008038	Nne no abi atohko lohng-e no kehm gboongo Jisos re, “Nong, me n jol a na!” Jisos kehm-e tongo re á song, fere bung re,
42008039	“Feere song kehnge, wo song tong ane ana ji Esowo ma lim ka-a.” Owo nne noo kehm tahme, song tooro tong ejahbe jio kpee bade egburu ejum ji Jisos ma lim ka-e.
42008040	Eji Jisos feere no, ba rehng egbuk eto jehka, ane kehm-e jo gbaame. Tibre bo ji, jo sik-e.
42008041	Owo nne awohng kehm lohngo ba, no bo jo lung-e re Jairus ji jolo ntubesi etahk ero, ba gbo jamme Jisos alahng, fere gboong-e re, á lub je go ege etahk.
42008042	Tibre á bele mmon mmon awohng no nkal, no ma kang ewubu a nnya ebal. Á noongo go emel elkv. Eji Jisos jo jen mbang mbang asongo, ellong ane jo fahd-e na fahd kak.
42008043	Nnenkal awohng jolo o, no alung jo lohng-e go nnahb go ewubu a nnya ebal. Á rannge akpohko nya á bele no kpee, ka abalimakahm. Jol nnene we tikem ma lim, á nob.
42008044	Owo á kehm jeere kohlo Jisos go njahm, fere koor-e go ege es'sili nsubu. Tvtv o, alung eme kehm soro kimi.
42008045	Jisos kehm bahbe re, “Nne awo ma-m kooro a?” Eji ane kpee ma ten, Pita kehm bungu re, “Nsoo, ellong ane ni kp'jene a na, ni ni kp-a sehme.”
42008046	Owo Jisos kehm kpe bung re, “Nne ma-m kooro. Tibre me n kahn re, nsahm ma-m tele lohng.”
42008047	Eji nnenkal noo sebe kahn re, á nehm ma biiri, á kehm lohngo kp'kahme abake, ba gbo jamm-e alahng, kehm tooro go esamahr ane kpee, ana ji wahnge á koor-e no, fere tong ana á soro nob ngare ny'nehm o.
42008048	Owo Jisos kehm bungu re, “Mmon ewame, eltaame ena ni ma-a lim, a ma nob. Song go eyebatahng!”
42008049	Eji Jisos kpi mbungu mbungu, nne awohng kehm lohngo etahk ntubesi ero noo, ba tong-e re, “Mmon ewa ebkpo. Ka kpe gbiingi nt'tibi mbol mbol.”
42008050	Eji Jisos wuku ano, owo á kehm-e faange re, “Ka kpe fahl, taame na taame! Á bahke nobo.”
42008051	Eji á ba rehng etahk jio, á taamem re nnene kpe yel ekp'kpa, sehngem Pita, Jon, a Jems, go nde mmon, a nnyehn, bo ba, á taame no bo yel.
42008052	Nne awohng awohng jo ji ndon ndon, fere jo ling. Owo Jisos kehm bungu re, “Kana kpe ling, mmon noa ka kpo, á kp'lale na.”
42008053	Bo kehm-e elwolo, tibre bo jo kahne kpee re, mmon noo ebkpo.
42008054	Jisos kame kan ane bao yehke, á kehm jabbe mmon noo go ebo, kehm rabe re, “Mmon, mehl!”
42008055	Etohko mmon noo kehm soro feere ba yel-e, á soro mehl tvtv. Owo Jisos kehm tongo bo re, bo ka mmon noo nsol alehke, á li.
42008056	Nde, a nnyehn, kpo bo esi sehng. Owo Jisos kehm tongo bo re, bo k'tong nne awohng awohng ji ma lim.
42009001	Jisos kehm lungu abat'toono ebe, ewubu ane abal, tv edi ajehng, fere ka bo nsahm nyi bo bahke jo kam ane abi atohko kpee yehke, fere jo lim ane, bo nob ayam ebo.
42009002	Owo á kehm tumu bo re, bo song tiingi ane etib bi etul bi Esowo, fere lim ane, bo nob ayam ebo.
42009003	Á kehm tongo bo re, “Eljen ni ḿ bahke tahme, kana rod ejum ajehng ajehng fili, ana ebti efilibo, a abam, a nsol alehke, a akpohko. Kana fili nsubu ebal ebal!
42009004	Etahk ajehng ajehng ji bo l'vvr-n, jolen o, tete wahn tahm ejahbe jio.
42009005	Ejahbe ajehng ajehng ji tohk-n vvrv, tahmen ejahbe jio, wahn kum ebtohko go egahne akpade. Ebtohko bio bi bahke jolo ana ntianse nyi bahke jo bung tob bo.”
42009006	Abat'toono bao kehm tahme, jo yannge ajahbe ajahbe ajahbe, jo tiingi nnoobo etib, fere jo lim ane edi ajehng ajehng, bo nob ayam ebo.
42009007	Eji Herod ji jolo ntul no Galili wuku nsol kpee nyi jo lim, owo ala kehm jo teel-e, tibre ane bandiki jo bungu re, “Jon ji nwohngalahb ebnyahme go elkv.”
42009008	Ane bandiki bungu re, “Elaija wo ma lohng ba.” Ane bandiki bungu re, “Nnyehnamahr awohng noko no jolo go nk'kula ngare wo ma feere ba jol go elkpin.”
42009009	Herod bungu re, “Jon, m m-e kim esi, wo anv, nne awo n kp'kpeke wuk elkohn nsol ana nyia bada ne?” Owo á kehm jo gare ana á bahke nyehne Jisos.
42009010	Eji abatiingetib ma feere, bo kehm ba tong Jisos ejum ajehng ajehng ji bo ma lim. Á kehm koko bo bo, tahm a bo go ejahbe ji bo jo lung re Betsaida.
42009011	Eji ane wuku ano, owo bo kehm-e toono. Á kehm gbaame bo, fere bung a bo bade etul bi Esowo. Ane ba jo yam, á lim bo, bo nob.
42009012	Ngare nyi njul yahke ba ellahme, owo abat'toono ebe, ewubu ane abal kehm bake ba tong-e re, “Tong ane baa, bo song go ajahbe nya li kpidi kpidi, a abon ajahbe bako, eji bo l'ting nsol alehke li, fere ting adi nyao bo bahke kange. Tibre tahm edi jia rehng go ajahbe ekidi kp'labe.”
42009013	Owo Jisos kehm tongo bo re, “Wahnfono antahng kaan bo nsol alehke, bo li.” Bo kehm faange re, “E kpi abon abred na alon, kunu abon nsahre na abal ba ba. Anv, a kp'sebe re wahr tahm song gunu nsol alehke, ba ka elkohn ellong ane ana niaa?”
42009014	Tibre aneblum ba jolo o, jolo ejum ane atahltahl nkpel ewubbal atahl awubu (5,000). Owo Jisos kehm tongo abat'toono ebe re, “Nong, ane baa ji ag'gabe ag'gabe, ellong anehng anehng jo jol ane atahl abal ane awubu.”
42009015	Abat'toono ebe kehm limi ano, ane bao kpee ji ndi.
42009016	Owo Jisos kehm rodo abon abred bao na alon, kunu abon nsahre abal, kpiidi amahr enye go elbung, kak Esowo saam, bakke, ka abat'toono ebe, eji bo l'song bak ellong ane bao. Bo kehm song bak bo.
42009017	Ane bao li kpee wohngo. Abat'toono ebe kehm taare erik ji ane bao li no sa, ruru ewubu ejeere ebbal.
42009018	Efung abehng bi Jisos jo kak ero antahng, abat'toono ebe kehm ba kpir-e. Jisos kehm bahbe bo re, “Anv, ane kpo bung renan bada name? Me n li elkohn nne awo?”
42009019	Bo kehm faange re, “Ane bandiki kpo bung re, wo Jon ji nwohngalahb wo. Ane bandiki re, wo Elaija wo. Ane bandiki re, nnyehnamahr awohng noko no jolo mahne mahne wo ma nyahme.”
42009020	Owo Jisos kehm bahbe bo re, “Anv, wahn kpo bung renan bada name? Me n li elkohn nne awo?” Pita kehm faange re, “Wo li Mesaya nyi Esowo tum-a no.”
42009021	Jisos kehm rehke bo, fere bung a bo t'tahne re, bo k'tong nnene.
42009022	Owo Jisos kehm bungu tong abat'toono ebe re, “Mmon no nne bahke nyehne erem gb'gbal. Anebkul nfam, atubesi abalimajom, a at'tibi ba atahm bahk-e tene, fere wul-e. L'kang nfung era, á nyahme go elkv.”
42009023	Owo á kehm bungu tong ane kpee re, “Nne no l'seb re á toon-m, nong á ten elne tv-m, fere rod ekros eje efung abehng abehng, jo toon-m.
42009024	Nne awohng awohng no kp'sebe re á tahre elkpin ene, á bahke tane na elkpin ene. Nne awohng awohng no l'tane elkpin ene tib go egame esi, á bahke tahre na elkpin ene.
42009025	Nsehng anyi nne bahke lehke, jol afi á gbo afang nya njini nyia kpee, fere tane elkpin ene, afi á yake elne ka go?
42009026	Tibre nne awohng awohng no l'be ndon, ten-m, afi jolo alum enyame, fvfo, Mmon no nne bahke tob be-e ndon, á l'ba go ege ellub, a ellub ni Nde, a abarebare enjel.
42009027	Etingitingi, n kp-n tongo re, Egom jindiki ji yim a, nehm kpo, tete bo nyehn etul bi Esowo go amahr.”
42009028	Bomo ngare nyi Jisos bungu alum nyao, eji ma kang nfung enehkeni, owo á kehm rodo Pita, Jon, a Jems, wahr a bo go ewong re á song kak ero.
42009029	Eji á jo kak ero, esamahr ebe kehm yaange. Nsol nyi á kake no kehm bare, fere jo ny'nyahne.
42009030	Owo ane abal kehm soro lohng ba kehme elbungu a ne, noko jolo Moses, noko jol Elaija.
42009031	Bo ba go ellub ba bung a Jisos bade elkv ni á yahke ba elkpoko go Jerusalem, eji á l'gohro lim ji Esowo toobo no bum-e.
42009032	Wo gana, Bab Pita ebgbo ellu kp'lale. Eji bo ma nyahme, bo kehm nyehne Jisos a ellub ene, fere nyehn ane abal ba yiimi a ne ona.
42009033	Eji ane bao yahke tahm, owo Pita kehm tongo Jisos re, “Nsoo, n'nob re wahr jol a. Nong, wahr si nkpatahk era, behko b'ba, behko bi Moses, behko bi Elaija.” Jol á kahnem ji á jo b'bung.
42009034	Eji á kpi mbungu mbungu, ekparesemsem kehm tahle, ba bulu bo. Bo kehm kehme elfahle, eji bo woomo go ekparesemsem.
42009035	Bo kehm wuku ellum go atahng ekparesemsem re, “A wo li akor-m mmon ewame, jo wuken ye!”
42009036	Eji ellum nio ma mal, bo nyehne Jisos ntahngtahng. Bo belle na belle. Ngare nyio bo tikem tong nne awohng awohng ejum ajehng ajehng ji bo nyehne no.
42009037	Etoono efung behko eji bo ma badde go ewong, ellong ane tvv kehm ba kpiri Jisos.
42009038	Nne awohng go ellong ane bao kehm rabe re, “Nt'tibi, n kpa gboongo! Nyehn mmon ewame ana! Ye ntahngtahng wo n kpi-e no.
42009039	Ebi etohko kpo yehk-e. Ngare anyehng anyehng nyi á l'yehk-e, á soro biingi tvtv, fere sok-e, tete nfahl jo tub-e nnyo, fere jo jahr-e. Kpo riidi kehm-e yake abo.
42009040	Me n gboongo abat'toono eba re bo kam-e yehke. Bo maam lim.”
42009041	Owo Jisos kehm faange re, “Jen ji wahnge wahn ane ba li anv kil taame? Ń kpo fere soodo! Anv, m bahke kange renan a nahne, fere jo tib-n, ń kehm kahne? Ko mmon ewa ba a ne!”
42009042	Eji mmon noo jo jen abake, ebi etohko jio kehm-e soro yehke tub go ndi, á soro gbo ngboko. Owo Jisos kehm nyame esabsab etohko jio, fere lim mmon noo, á nob, fere yak-e ka nde.
42009043	Ane kpee kehm kpoko bo esi, eji bo nyehne egburu nsahm nyi Esowo. Eji kpi nkpoko nkpoko ane bao kpee esi bade ejum ajehng ajehng ji Jisos ma lim, owo á kehm tongo abat'toono ebe re,
42009044	“Wuken alum nyaa, wahn kak go egahna ntim! Tibre Mmon no nne, bo yahk-e ba elyake kak ane go abo.”
42009045	Bo kahnem ana alum nyao lohngo no. Tibre á lenngem bo, eji bo l'k'kahn ana lohngo no. Bo jo f'fahl a ye bahb ana alum nyao lohngo no.
42009046	Abat'toono Jisos kehm kehme nfaabe lim bada nne no ga gbal go bo ellong.
42009047	Eji Jisos sebe kahn ji bo jo tir go bo a ntim, owo á kehm koko mmonse, á ba yiimi kohl-e,
42009048	kehm tongo bo re, “Nne awohng awohng no l'ko mmonse ana noa tib go egama mbing, á ko me. Nne no l'ko me, á ko nne no tum-m no. Tibre nne no l'ga rede go egahne ellong, ye wo li nj'joka nne.”
42009049	Jon kehm bungu re, “Nsoo, wahr ebnyehn nne no kp'kame ane abi atohko yehke go ega mbing. E m-e sahde, tibre wa á kpehme toono ana wahr.”
42009050	Owo Jisos kehm-e faange re, “Kana ye kpe sahde, tibre nne no tohk-n ko ekv, ye nne ewahne wo.”
42009051	Eji afung nya bo bahke rodo Jisos tahm a ne go ejahbetul Esowo ma kabbe, á kehm bobo eltim ene re á tahm go Jerusalem.
42009052	Á kehm tumu ane, bo gbo-e mbang, song rehng go ejahbe Samaria ajehng re bo song toobo nsol bum-e.
42009053	Ane ba jolo ona we koom, tibre bo kahne kpee re, á jo tahme go Jerusalem.
42009054	Eji abat'toono ebe Jems, a Jon nyehne ano, owo bo kehm bahbe re, “Ntul, anv, a kp'sebe re wahr biri agun lohng go ejahbetul Esowo tv boa, ana Elaija limi noa?”
42009055	Owo Jisos kehm keebe, kehm nyame bo re, “Anv, ń nehme kahn elkohn etohko ji ń kpi noa?”
42009056	“Tibre Mmon no nne baam re á ba rannge elkpin ane, á ba na re ane bel eltahre.” Owo bo kehm sehnge, song rehng ejahbe jehko.
42009057	Eji bo jo jen go mbang asongo, nne awohng kehm tongo Jisos re, “M bahk-a toono, je edi ajehng ajehng ji a fi no.”
42009058	Owo Jisos kehm-e faange re, “Akpangang kpi abing, nruk kpi ntahk. Wo, Mmon no nne, edi ellohko esi ajehng ajehng á kpimm.”
42009059	Owo Jisos kehm tongo nne noko re, “Tahm toon-m!” Á kehm-e faange re, “Nsoo, nong me n tohko gbo mbang song kpa nsoo kak.”
42009060	Jisos kehm-e tongo re, “Nong, akvne kpa akvne ebo kak. Wo, song, wo song tiingi etib bio bi etul bi Esowo.”
42009061	Owo nne noko kehm kpe bung re, “Ntul, m bahk-a toono. Nong, me n tohko gbo mbang song tong ane ebame re me n fio.”
42009062	Owo Jisos kehm-e tongo re, “Nne awohng awohng no ma rod elu eje, bom egbe abahme, fere jo keebe go njahm, á kpeem fuumu re á kuumu etul bi Esowo.”
42010001	Eji ma jol ano, owo Jisos kehm yehke ane atahl ara ane awubu bako, tum bo ane abal abal re, bo gbo-e mbang song rehng ejahbe ajehng ajehng, a edi ajehng ajehng ji yefono antahng yahke ba eljeke.
42010002	Tib á tongo bo re, “Egbe ji elkpake jia gbalee. Abalimeltum li ntiil. Owo fvfo nobo re wahn gboongo nfono egbe, á tum abalimeltum tv go ege egbe, bo song kpa.
42010003	Songen, n kp-n tumu ana abon ejoro re wahn song go ellong agabe.
42010004	Kana fili akpohko, a abam! Kana kak akpaketa! Kana yange, kak nne awohng awohng nnyo go mbang!
42010005	“Etahk ajehng ajehng ji ń l'yange, jo kaken aneb etahk bao nnyo re, ‘Nong, elkoono jol etahk jia!’
42010006	Nne l'fere jol o, no kp'sebe elkoono, elkoono enahne bahke jolo a ne, tohko jol ano elkoono enahne bahke feere ba tob-n.
42010007	Jolen etahk j'nehm ona, wahn jo li, fere jo wo ejum ajehng ajehng ji bo l'ka-n. Tibre nlokeltum f'fuumu re á bel eltuuru ene. Kana jo yaange ntahk nyindiki jol!
42010008	“Ejahbe ajehng ajehng ji ń l'je, bo l'vvr-n, jo liin ejum ajehng ajehng ji bo ka-n no.
42010009	Limen aneb ayam, bo nob ejahbe jio, wahn fere tong ane bao re, ‘Etul bi Esowo ma-n kabbe.’
42010010	“Ejahbe ajehng ajehng ji ń l'je, bo tohk-n vvrv, tahmen song go afak nya li ejahbe jio, wahn jo bung re,
42010011	‘Ebtohko bi ejahbe ejahne bi ma-r laake go egahre akpade, e kp'kumu tv-n. Ejum jia ji nobo re wahn kahn ji li re, Etul bi Esowo ebkabbe.’
42010012	“N kp-n tongo re, Efung elam bio, elam nehm ga bib a aneb Sodom ana bahke bibi a ejahbe jio.
42010013	“Eyuu a nahne, wahn aneb Korasin! Eyuu a nahne, wahn aneb Betsaida! Li re Taya abola Saidon nyehne akpokosi ana nya ḿ ma nyehn, kehn bobgbo ndon wuku wuku, kak agbajake nsol, fere ji go atong.
42010014	Efung elam bio, elam nehm ga bib a aneb Taya, a Saidon ana bahke bibi a nahne!
42010015	“Wahn aneb Kapenium, bo ma-n mehl wahre rehng go ejahbetul Esowo. Bo bahke fere rod-n, ro kak go ellulagun.
42010016	“Nne no l'wuk-n, á wuku me. Nne no l'ten-n, á tene me. Nne no l'ten me, á tene nne no tum-m no.”
42010017	Ane atahl ara ane awubu bao feere kehnge go eyebatahng, fere jo bung re, “Ntul jol abi atohko wob-r na go elwo tib go ega mbing.”
42010018	Owo Jisos kehm faange bo re, “Me n nyehn nnehm ma fooro go ejahbetul Esowo gbo ana emangedu.
42010019	M ma-n ka nsahm nyi ḿ bahke jo jade enyo, a enang go akpade, fere ka-n nsahm nyi gbale sehnge nsahm kpee nyi Nnekv kpi no. Ejumjum limm, ji bahk-n jo lim go mbang anyehng anyehng.
42010020	Kana jo geere tib abi atohko wob-n go elwo. Jo geeren, tibre abing enyahne, bobnyon go ejahbetul Esowo.”
42010021	Ngare nyio Jisos kehm bele eyebatahng go etohko, kehm bungu re, “N kp-a tehke Nsoo, wo ji li Ntul no ejahbetul Esowo, a ndi, tibre a behre nsol nyia re akahnkahn ane, a aneb ngbere k'nyehn, a ma fere lennge ka abonbili. O nsoo, ano wo kor-a no go ega eltim.
42010022	Nsoo ebyake ejum ajehng ajehng kak-m go ebo. Nnene nehme kahn nne no Mmon li no, sehngem Nsoo ntahngtahng wo kp'kahne. Nnene nehme tob kahn nne no Nsoo li no, sehngem Mmon wo kp'kahne, a nne no Mmon bahke lennge Nsoo ka-e.”
42010023	Jisos kehm keebe, kehm bungu tong abat'toono ebe ngare nyi bo jolo bo bo re, “Elfuulu li ka ane ba kp'nyehne nsol nyi wahn kp'nyehne.
42010024	Tibre n kp-n tongo re, Abanyehnamahr gbalee, a atul jo sebe re bo nyehn ji ń kp'nyehne, jol bo nyehnem. Bo jo sebe re bo wuk ji ń kp'wuku, jol bo tikem wuk.”
42010025	Nt'tibi no atahm awohng kehm lohngo ba re á ba gare Jisos. Owo á kehm bungu re, “Nt'tibi, m bahke limi renan, kehm bele elkpin ni li go njinanjini?”
42010026	Jisos kehm-e bahbe re, “Anv, jen ji bo nyono go atahm? Jen ji a kpo l'lung?”
42010027	Owo á kehm faange re, “Esowo Ntul ewa bahke jo kor-a eltim eltim ena, etohko etohko eja, eko eko eja, a ntir a ntir enya. Nne ebjing ewa jo kor-a ana ebjing eba.”
42010028	Jisos kehm-e tongo re, “Wobfaange go nseenge. Jo lim ano, a bahke bele elkpin.”
42010029	Nt'tibi noo sebe re á tib re, ye etingi nne ji. Owo á kehm bahbe Jisos re, “Nne awo li nne ebjing ewame?”
42010030	Jisos kehm-e faange re, “Nne awohng lohngo go Jerusalem, jo tahm go Jeriko. Eji á jo tahm, á kehm song kpiri awajv. Bo kehm-e yehke nsol nyi á kake no, fere dv-e, tab-e tub, á sa noongo o ana nkvne.
42010031	“Wo ana, ejum jo jol, nlimajom awohng jo sehnge mbang nyio. Eji á ba nyehn nne noo nong no, á kehm gbake eje, sehng nkpe a mbang nyehko tahm.
42010032	“Ano wo fvfo nne no kpo lim eltum go etahk Esowo kehm tob ba rehng edi jio, ba nyehn nne noo, tob gbake eje, sehng nkpe a mbang nyehko tahm eje.
42010033	“Nne a Samaria awohng no jo tahm eljen, kehm tob ba rehng eji nne noo. Eji á nyehn-e no, ndon kehm-e gbale go eltim.
42010034	Á kehm jeere, song kpir-e, fere kak-e akehng go alok, a alahb avain, gba-e, kehm-e rodo kunu go ege a nnyam, tahm a ne, song rehng go etahk ajehng. Owo á bohng-e no.
42010035	Etoono efung behko, á kehm yehke nsiring ewubu, ka nfontahk noo, kehm bungu re, ‘Jo kpur-e. Akpohko anyehng anyehng nya a l'kpe rannge budu, n l'ba, m bahke feere a nya ka-a.’
42010036	“Anv, ane ara baa, nne awo a tiri re, á jolo nne ebjing a nne no awajv dv-e no?”
42010037	Owo nt'tibi no atahm noo kehm faange re, “Nne no á fil-e ndon wo.” Jisos kehm-e tongo re, “Song, wo tob song lim ano!”
42010038	Eji Jisos, a abat'toono ebe jo jen go mbang asongo, á kehm song rehng ejahbe ajehng. Owo nnenkal awohng no bo jo lung-e re Mata kehm-e vvrv, kak go etahk.
42010039	Mata bele mmonannyehn no bo jo lung-e re Meri, ji jii kohlo Ntul a Jisos, jo wuungu atung go ege alum.
42010040	Mata jo dehke na dehke, eji á jo lam nsol ka bo, tib eltum gbale sehng. Owo á kehm bake, ba tong Jisos re, “Ntul, anv wa nehme lub, eji n kp'loko eltum nia antahng, Meri kil-m ebo kaka? Tong-e, á ba kak-m ebo!”
42010041	Owo Jisos kehm-e faange re, “Mata, a kp'tiiri nsol gbalee nyi kp-a gbiingi go eltim.
42010042	Ejum ajehng ji li ji tahne tahne. Meri wo ma yehke ji ga nob, ji bo l'ki-e ma tiki taare.”
42011001	Efung abehng Jisos jolo edi ajehng, jo kak ero. Eji á ma kak mal, nt'toono ewe awohng kehm bungu tong-e re, “Ntul, tib-r ana e bahke jo kak ero, ana Jon tibi abat'toono ebe.”
42011002	Owo Jisos kehm tongo bo re, “Ń l'kehme ero kak, jo bungen re, “Nsoo, nong, mbing enya jol saang! Yake etul eba ba!
42011003	Jo ka-r nsol alehke nyi l'biingi a nahre go efung efung.
42011004	Jo tahm ka-r go egahre abiafem! Tibre wahrfono antahng kpo tob tahm ka nne awohng awohng no lim-r abiafem. Ka lim, e yel go elgaare!”
42011005	Owo Jisos kehm tongo bo re, “Li re nne awohng ewahne bahke jeke, song kpiri nte ewe nlum atv, kehm-e tongo re, ‘Mbi, bong-m abon abred na ara,
42011006	tibre nte ewame awohng eblohng ba ejen go egame etahk. Ejum alehke ajehng ajehng n kpimm, ji m bahk-e kake.’
42011007	“Fono, nne no wob ekp'kpa bahke faange re, ‘Ka ma kpe gbiinga, mbutahk li ta taa, abon ebame nong a name ga edilnonga, n nehm ma mehl ba ka-aa?’
42011008	“N kp-n tongo re, Jol afi á tahmem ba ka-e tib eji á li nte ewe, á bahke tahme ba ka-e ana á kp'sebe tib go elgbiingi ni á kp-e gbiingi.
42011009	“Owo wahnge n kp-n tongo re, wahn bahb, ḿ bahke bele. Seben, ḿ bahke nyehne. Kahden, bo bahke lennge mbu ka-n.
42011010	Tibre nne awohng awohng no l'bahb, á bahke bele. Nne no l'seb, á bahke nyehne. Nne no l'kahd, bo bahke lennge mbu ka-e.
42011011	“Li re nne awohng ewahne li nde nne, mmon ewe l'bahb-e re á ka-e ebred, anv, á bahk-e kake eltala? Afi á l'bahb-e re á ka-e nsahre, á bahke bobo nnyo ka-e?
42011012	Afi á l'bahb-e re á ka-e ejenkok, á bahk-e kake nnang?
42011013	Anv, wahn ji li na abi ane, ń l'mal ka abon ebahne nsol nyi nno, l'lim renan Nsoo no li go ejahbetul l'k'ka ane ba bahb-e no Etingi Etohko?”
42011014	Jisos kehm kame nne no jolo nkamme ebi etohko yehke. Eji ebi etohko jio ma lohng nne noo, nne noo kehm kehme elbungu. Owo kehm kpoko ellong ane bao esi.
42011015	Egom jindiki kehm kehme elbungu re, “Á kpo kam ane abi atohko yehke tib go nsahm nyi Belsebul ntul a nnehm ka-e no.”
42011016	Egom jehko jo sebe re bo gar-e. Owo bo kehm-e tongo re á tib elliingi ni bahke lohngo go ejahbetul Esowo.
42011017	Jisos k'kahn ntir atahng abo, owo á kehm tongo bo re, “Ejahbe ajehng ajehng ji l'yab, jol ebo ebo, bahke rannge na, afi fere jol nlaaga, nlaaga nyio bahke tane.
42011018	Anv, ejahbetul ji nnehm l'yab, ejahbetul eje bahke limi renan kehm yiimi? Tibre wahn kpo bung re, n kpo kam ane abi atohko yehke go nsahm nyi ntul a nnehm.
42011019	L'jol re n kpo kam ane abi atohko yehke go nsahm nyi ntul a nnehm, anv, nsahm anyi abon ebahne kpo ko, jo kam bo yehke? Owo wahnge bo bahke jolo ane ba bahk-n lame.
42011020	“Wo, l'fere jol re n kp'kame ane abi atohko yehke go nsahm nyi Esowo, lohngo re etul bi Esowo bi ma badde ba tob-n.
42011021	Etahntahn nne l'fili ntahme go ebo, jo baabe etahk eje, ejum ajehng ajehng eje nehm ran esi.
42011022	Etahntahn nne ji tahne sehng-e l'ba, ba nok a ne, fere ga-e, á bahk-e taare ntahme enye nyi á kpo tir re, nyi nyi bahk-e kake ebo, fere kpu nsol enye tahm a nyi song bak.
42011023	“Nne no ki li ka me, ye nnekv ewame wo. Nne no tohk-m tob elkpuku bum edi ajehng, á kp'fare na faade.
42011024	“Eji esabsab etohko ma lohng nne, á kpo song yannge go adi nya kp'waange, jo seb edi ji á bahke reke ekv. Á tohko ting edi ajehng ajehng, á bahke bungu re, ‘M bahke feere go egame etahk ji n tahme sa.’
42011025	“Á l'feere ba, ba nyehn, etahk jio bo ma feenge, fere tuungu ejum ajehng ajehng bum go nseenge.
42011026	Owo á bahke feere song ko atohko nyako na asehma nya sabe sehnge yefono. Bo feere ba lene o. Nne no bahke kpe sab na sehng ana wuku wuku á jolo no.”
42011027	Eji Jisos ma bung ano, nnenkal awohng go ellong ane bao kehm bungu re, “Elfuulu li a nnenkal no jel-a no, fere yab-a.”
42011028	Jisos kehm faange re, “Elfuulu ga li ka ane ba wuku alum Esowo, fere jo lim.”
42011029	Eji ellong ane jo kpe ba budu, Jisos kehm kehme elbungu re, “Ane ba li anv, abi ane ba. Bo kp'sebe re bo nyehn nkpokosi. Nkpokosi anyehng anyehng limm, nyi bo bahke nyehne, sehngem nkpokosi ana nyi Jona nyi bo bahke nyehne.
42011030	Ana Jona jolo elliingi ka aneb Ninive, ano wo fvfo Mmon no nne bahke tob jol elliingi ka ane ba li anv.
42011031	“Go efung elam bio, ntul a nnenkal no Seba bahke mehle yiimi, ka ane ba li anv ebi. Tibre á lohngo nlaabambang ejahbe, ba goji Solomon re á ba wuk elkahne ene. Wo anv, ejum jia, ji gbale sehnge Solomon.
42011032	“Go efung elam bio, aneb Ninive bahke mehle yiimi, ka ane ba li anv ebi. Tibre bo gb'gbo ndon go bo abiafem, eji bo wuku alum Esowo nya Jona bungu no. Nyehnen, a wo li ejum ji gbale sehnge Jona.
42011033	“Nnene limm, no ma ny'nyaale et'rekahng, fere rod song behr, jol rod ejeere konngo. Á bahke rodo na, kunu go ejum ji bo kpo kunu et'rekahng, eji ane ba kp'yele ekp'kpa l'jo nyehn.
42011034	“Elmahr ena li ana et'rekahng ka ngubjing enya. Elmahr ena l'jol saang, ngubjing enya kpee bahke jolo ellennge. Elmahr ena l'fere jol ab'bi, ngubjing enya kpee bahke gboko ejannge.
42011035	“Jo kunu ekpu, eji ellennge ni wob-a go atahng l'k'fere gbo ejannge.
42011036	Ngubjing enya kpee l'jol ellennge, k'bel nkpohko anyehng anyehng nyi kpi ejannge, owo ngubjing enya bahke jolo ellennge ellennge kpee ana et'rekahng kp'yake tub-a.”
42011037	Eji Jisos kpi mbungu mbungu, nne a Farisi awohng kehm-e tongo re á song li nsol a ne. Owo á kehm yele ekp'kpa, song ji go ekp'kuru nsol alehke.
42011038	Nne a Farisi noo kehm-e kpoko esi, eji á nyehne re, Jisos ruum akidi, kehm kehme nsol li.
42011039	Owo Ntul a Jisos kehm-e tongo re, “Wahn Farisis, ń kpo ru njahm a nkob, a njahm ekpingi. Go atahng, ab'bi nya ma rur, a nsol ejv.
42011040	Wahn agboolo nya! Ye ji limi njahm elatahk sang tob lim atahnga?
42011041	Yaren akpak ka nsol nyi wob go egahne akob, a nkpingi, ejum ajehng ajehng ejahne bahke bare.
42011042	“Eyuu a nahne, wahn Farisis! Wahn kpo ka eltahme go asahkesahke nsol ana nkambe, a alamaje, a anyane nyako kpee, fere jo gbake elam, a elkoro ni Esowo bum go nkpe. Limen nsol ebal ebal! Kana gbake ejum ajehng, bum go nkpe!
42011043	“Eyuu a nahne, wahn Farisis! Go egahne ekp'kpa ero, kpo kor-n re wahn jo ji go mbuksong. Go are, kpo kor-n re ane jo gong na, kak-n nnyo.
42011044	“Eyuu a nahne! Ń li ana alahm nya bo kil nyehne, ane kp'kadde sehng, jol bo nehme kahn re, bobfere jol ane ba ki kpe li saang.”
42011045	Owo nt'tibi atahm na awohng kehm-e faange re, “Nt'tibi, alum nya a kp'bungu a, a kp-r suku nao!”
42011046	Jisos kehm bungu re, “Eyuu a nahne, wahn at'tibi ba atahm fvfo! Ń kpo si ane elsol ni nnen ni kpo riidi elsolo, jol wahnfono antahng, ń kpehme tohko g'gare elmehle.
42011047	“Eyuu a nahne! Wahn ba li ane ba kake alahm nya anyehnamahr Esowo go nsement, ba babnso ejahne wulu no.
42011048	Eji ḿ ma lim ano, ebtib re, wahn ebtaame tv ji babnso ejahne limi no. Tibre bo ba wulu bo. Wahn ma rod alahm ebo kp'kake nsement.
42011049	“Owo wahnge Elkahne ni Esowo bungu re, ‘M bahke tumu abanyehnamahr, fere tum abatiingetib tv bo. Bandiki, bo bahke wulu bo. Bandiki, bo bahke nohko bo,’
42011050	eji alung ma abanyehnamahr kpee ba bo wulu no, bomo ngare nyi njini bomo no l'tuunu ane ba li anv,
42011051	bomo goji Ebel tete ba rehng goji Sekaraya ji bo wul-e go elka elka ni edi njom alimi, a etahk Esowo. Etingitingi, n kp-n tongo re, Ane ba li anv, Esowo bahke bo bahb bada nsol nyia kpee.
42011052	“Eyuu a nahne, wahn at'tibi ba atahm? Wahn ba ma rod egbokoro jio ji etahk elkahne. Wahnfono yelem. Ń kpo kpan ane ba jol yele.”
42011053	Eji Jisos ma tahm edi jio, owo at'tibi ba atahm, a Bab Farisi kehm-e kehme alum jamme, fere jo bahb-e abahbe gbalee bada nsol tvv,
42011054	fere jo baab-e go ege alum nnyo, eji bo l'bob-e.
42012001	Eji ellong ane gbalee ma ba rur edi ajehng, bo ruru sehng, fere jo kadde atem go akpade, owo Jisos kehm gboko mbang tong abat'toono ebe re, “Jo gberen ayist nyao nya Farisis, nya li alum abal abal.
42012002	Ejumjum limm, ji bo bulu no, ji bo l'k'lennge. Ejumjum limm, ji bo behre no, ji l'k'jol gbuul.
42012003	Ejum ajehng ajehng ji ḿ bungu go ejannge, bo bahke wuku ngara njul. Ji ḿ bungu aw'wa go nkimi, bo bahke kuumu go aro ntahk, tooro wahre wahre.
42012004	“Ate ebame wahn, n kp-n tongo re, Kana jo fahl ane ba kpo wul ngubjing, ba l'k'ma kpe lim ejumjum budu.
42012005	M bahk-n tibi nne no fuumu re wahn fahl-e. Jo fahlen ye jio ji kpi nsahm nyi á bahke ma ro nne kak ellulagun ngare nyi ngubjing ma kpo. N kp-n tongo re, ye wo nobo re wahn fahl-e.
42012006	“Nne li ma gunu nruk elon go are, ka mpene ebal. Jol tvtv ona, abehng abehng limm, bi Esowo m-e yini.
42012007	Alv enyahne nya li go egahne esi, Esowo ebfange kpee. Owo nobo re wahn k'jo fahl. Tibre wahn ba ga gbal sehnge nruk, jol afi bo ruru renan.
42012008	“N kp-n tongo re, Nne awohng awohng no l'yiim-m ntianse go esamahr ane, Mmon no nne bahk-e tob yiimi ntianse go esamahr enjel nyi Esowo.
42012009	Nne no l'ten-m go esamahr ane, Mmon no nne bahke tob ten-e fvfo go esamahr enjel nyi Esowo.
42012010	Nne awohng awohng no l'bung ellum tob Mmon no nne, á bahke ma bel eltahmeka. Nne no l'bung ebi tob Etingi Etohko, á nehm bel eltahmeka.
42012011	Bo l'ko-n, tahm a nahne go ntahk ero, afi jolo go esamahr atubesi, afi bo fere kak-n esub, kana jo tiiri bade ana ḿ bahke faange, jol kana jo tiiri ana ḿ bahke bungu.
42012012	Tibre Etingi Etohko bahk-n tibi ngare nyio ji ḿ bahke bungu.”
42012013	Nne awohng go ellong ane bao kehm bungu tong Jisos re, “Nt'tibi, ba tong mmonannee, wahr baange nsol nyi e li elkv me!”
42012014	Owo Jisos kehm-e faange re, “Mbi, nnene limm, no tong-m re me n jo lam alam, fere jo bak-n nsol nyi ḿ ma li elkv.”
42012015	Á kehm bungu tong bo ane kpee re, “Jo kunen ekpu, wahn jo gbere elnahne, eji ń l'k'jo baare amahr enyahne go nsol ane re wahn jo bel na bel bel bel budu. Tibre nsol gbalee nyi nne kpi no sang li elkpin ene.”
42012016	Owo á kehm tubu bo elgan re, “Efange nne ajehng jolo gona, ji egbe eje sahb l'lak.
42012017	Á kehm bahbe elne re, ‘Anv, m bahke limi renan? Ebuungu ejame gbalem, ji m bahke lake eblu ebame.’
42012018	Owo á kehm bungu re, ‘Ana wo m bahke limi. M bahke kpe nyange ebuungu ejame. Owo m bahke lake eblu ebame, a nsol nyehko gona kpee.
42012019	Owo m bahke kehm bungu tong elname re, Me n li efa sehng. M bahke jehke, re ekv, bel elkpin, jo li na li li li, fere jo wo, bel eyebatahng. Tibre me m bel nsol gbalee nyi bahk-m biingi go nnya tvv.’
42012020	“Esowo kehm-e tongo re, ‘Wo egboolo jia, lela atv bo bahke bake, ba ko elkpin ena. Nsol nyi a ma kuuru bum elna, nne nondiki wo bahke ba ting ko.’
42012021	“Ano wo tob li ka nne no l'kpu nsol afang luk elne, no ki gbo afang nya Esowo.”
42012022	Jisos kehm bungu tong abat'toono ebe re, “Ana wo wahnge n kp-n tongo re, wahn k'jo tiiri bada nsol alehke nyi ḿ bahke jo li, a nsol nyi ḿ bahke jo kak go egahna ngubjing.
42012023	Elkpin ni ga gbal sehnge nsol alehke. Ngubjing ga gbal sehnge abomo.
42012024	“Nyehnen nruk! Bo kpehme bahm. Bo kpehme kpa. Abuungu, bo kpimm, jol bo kpehme kak go ayake. Esowo bi kpo le bo. Anv, wahn sang ga gbal sehnge nruka?
42012025	Nne awo ewahne no bahke kpe ma budu abon nnya go ege elkpin, eji á kp'tiiri ana?
42012026	Eji ń l'k'ma lim mmons'sohko ejum ana noo, jen ji wahnge ń kp'tiiri bada nsol nyehko?
42012027	“Nyehnen ana at'tul nkpad kpo gbal go emahng! Bo kpehme nyennge, lim eltum. Bo kpehme jamme nsol, kak elbo. Wo, n kp-n tongo re, jol Solomon go ege ellub, á liibem ana et'tuul ajehng go ellong at'tul nyao.
42012028	Ana Esowo kpo liibi ajele nya li go emahng, nya kpo kpin lela lela, behna bo jahm fi, jen ji wahnge á l'ki-n tob liibi, wahn ji kp'kahn taame ntiil?
42012029	“Ano wo fvfo nobo re wahn k'jo sahb s'seb nsol nyi ḿ bahke jo li, fere jo wo. Kana jo tiiri!
42012030	Tibre ane baka baka ba ki nyi Esowo ba kpo lim ano. Nso ejahne kp'kahne re, ń kp'sebe nsol nyia.
42012031	Ga nob re wahn gbo mbang seb etul bi Esowo. Nsol nyehko kpee á bahk-n budu.
42012032	“Kana kpe fahl, wahn mmoblong ejoro! Tibre koro Nso ejahne re wahn tob ji go eti etul eje.
42012033	“Gungen nsol nyi ń kpi no, wahn rod akpohko ka akpak. Belen abon abam akpohko ba l'k'tiki kul, wahn fere gbo afang nya ejahbetul Esowo, nya l'ki-n mal go abo, nya li edi ji nwajv anyehng anyehng l'k'ma rehng, etan l'k'ma wo.
42012034	Tibre edi ji nsol afang enya li no, owo eltim ena bahke jolo.
42012035	“Tooben ebjing, wahn gbaange agbaange go egahne ebun! Taben av at'rekahng enyahne wahre!
42012036	Jolen ana ane ba kp'siki nde ebo re á kehnge elkak elbal ba, eji á l'feere ba kahd, bo l'lennge ka-e.
42012037	“Elfuulu li ka alokeltum ba l'k'lal ngare nyi nde ebo bahke bake. Etingitingi, n kp-n tongo re, á bahke tongo bo re bo ji ekp'kuru nsol alehke. Á bahke gbaange egbaange eje, fere jo loko bo.
42012038	Á li ma ba nlum atv. Á li ma ba nkpese efungfu. “Elfuulu li ka alokeltum bao ba, á l'ba nyehn bo, bo ma toobo ebjing.
42012039	Jia ji nobo re wahn kahn. Tibre nfontahk kahne kahn ngare nyi nwajv kp'bake, kehn á jol baabe etahk eje, k'taame nwajv lahm etahk eje yel.
42012040	“Wahn fvfo, tooben ebjing, tibre Mmon no nne bahke bake ngare nyi ń kil tiri re á kp'bake.”
42012041	Pita kehm-e bahbe re, “Ntul, elgan nia, a tubu tong wahra, afi nne awohng awohng?”
42012042	Owo Ntul a Jisos kehm faange re, “Li ka ekahnkahn nlokeltum no kpi ekakesehk, no nde bahke yake alokeltum bako, kak go ege ebo re á jo le bo ngare. Nne awo li elkohn nlokeltum ana noa?
42012043	Eyebatahng bahke jolo a nlokeltum noo, no nde l'ba, á bahke ba kpir-e, á kp'limi ano.
42012044	Etingitingi, n kp-n tongo re, á bahke yake nsol enye kpee kak-e go ebo.
42012045	“Nlokeltum noo l'fere bung go ege eltim re, ‘Nsoo eblaange elbake,’ á l'bom alokeltum bako go eldohko, fere jo li, jo wo, fere jo buumu,
42012046	owo nde nlokeltum noo bahke bake efung bi á kil ekpu kunu re á bahke bake, ngare nyi á kil elkahne. Nde noo bahk-e boomo, kiimi akv akv akv, fere tuur-e eltuuru n'nehm ana ni á bahke tuuru ane ba ki taame tv-e.
42012047	“Nlokeltum no kahne ji nde sebe re á lim, k'toobo ebjing, fere lim, bo bahk-e sahb d'dv.
42012048	“Nlokeltum no ki kahn ji nde sebe re á lim, á l'fere lim nsol nyi fuumu re bo dv-e, ye, bo we nehm ga dv. “Nne awohng awohng no bo m-e ka nsol gbalee, bo bahke sebe nsol gbalee go ege abo. Nne no bo ma yake nsol gbalee kak-e go ebo, ye wo, bo bahke koko gbalee go ege.
42012049	“M ba re me m ba kono agun go njini. Kor-m kor re, kehn agun nyao bom ellulu.
42012050	Ewohngalahb jia, ji m bahke tohko bel, ji ji ma-m gba area. Bahke jolo anaana tete mal.
42012051	Anv, ń kp'tiri re, eji m ba njini nyia, n ko elkoono ba a nia? N kp-n tongo re, elkoono sang wahnge m ba no. M ba, eji ane l'yab.
42012052	Bomo anv asongo ane alon l'jol nlaaga anyehng, abal bahke yabe jol ebo ebo, ane ara bako jol ebo ebo.
42012053	Nde nne bahke woomo njahm nyehko, mmon ewe woomo njahm nyehka. Nnyehn nne bahke woomo njahm nyehko, mmon ewe woomo njahm nyehka. Nnyehn nne bahke woomo njahm nyehko, nkal a mmon woomo njahm nyehka.”
42012054	Jisos kehm tob bung tong ellong ane bao re, “Ń l'nyehn ekparesemsem ma tahl go erede nfam kp'bake, ń kpo bung tvtv re, ‘Elahb yahke ba elnake.’ Lohko na fvfo.
42012055	Nfeb l'kehme ellimi nyi lohng go elka emahng, ń kpo bung re, ‘Ewannge yahke ba.’ Lohko ba fvfo.
42012056	“Wahn aneb alum abal abal ba! Ń kpo mal seenge elbung abola ndi, fere kahn ana ji bahke jolo. Jen ji wahnge ń l'k'ma kahn ngare nyi li anv?
42012057	“Jen ji wahnge wahnfono antahng kil ebtiki kahn ji kp'nobo?
42012058	Nnekv ewa l'fere ko-a, tahm a na go esub, nok, eji a l'toobo a ne ngare nyi ń kpeke li go mbang, eji á l'ki-a tohng, tahm a na goji nlamalam, nlamalam faak-a, kak mbehresi go ebo, mbehresi ko-a song kak ngbekobo.
42012059	N kpa tongo re, a nehm tiki lohng ona, tete a gohro gal mbong enya kpee mal, jol ederi ajehng ajehng nehm sa.”
42013001	Ngare nyio ane jolo o, ba tongo Jisos bade ana Pailet wulu aneb Galili, eji bo jo lim njom ka Esowo.
42013002	Owo Jisos kehm faange bo re, “Anv, ń kp'tiri re, aneb Galili bao ba ga jol aneb abiafem sehnge aneb Galili bako kpeea, tib eji bo nyehne erem bioa?
42013003	E'ee! N kp-n tongo re, ń tohko yaange mbang enyahne, ḿ bahke tob kpo kpee ana ane bao.
42013004	“Anv, elku ane ara ba kpo go Siloam, eji enyong gbo bulu bo mee? Anv, ń kp'tiri re, bo ba ga jol abi ane sehnge ane bako kpee ba lene go Jerusalema?
42013005	E'ee! N kp-n tongo re, ń tohko yaange mbang enyahne, ḿ bahke tob kpo kpee ana ane bao.”
42013006	Jisos kehm tubu bo elgan nia re, “Nne awohng bele eti ji bo kpo lung re efig go ege etahngga. Á kehm bake ba seb akab. Á tingem nkab anyehng anyehng.
42013007	Owo á kehm tongo nne no jo lim eltum go etahngga jio re, ‘Nyehnee, nnya era nyia, nyi n kpo ba, ba kpur akab go eti jia, jol n ka tiki bel. Gbahk eti jia tub, tibre yim na yim a mbol mbol.’
42013008	“Owo á kehm-e faange re, ‘Nsoo, nong tohko kpe jol elya nia ni ni. M bahke kpake kpee sennge, fere kak akpake elu, a ajele.
42013009	Owo e bahke nyehne, joare bahke kabe akab. Tohko fere kab, wo kehm gbahke tub.’ ”
42013010	Efung Esabat abehng Jisos jo tibi go etahk ero ajehng.
42013011	Nnenkal awohng jolo o, no bele ebi etohko ji bum-e eyam, bi ma kang elku a nnya era. Nnenkal noo fehde na fehd, á joom kpe ma tanne etannetanne.
42013012	Eji Jisos nyehn-e no, á kehm-e lungu tv elne, kehm-e tongo re, “Nnenkal, ngubjing enya ebfannge!”
42013013	Jisos kehm-e kunu abo, nnenkal noo soro tanne tvtv, fere jo tehk Esowo.
42013014	Ntubesi etahk ero noo, atahng kehm-e rake, tib eji Jisos ma lim nne, á ma nob efung Esabat. Á kehm kehme ane tong re, “Li nfung erakera nyi ane bahke jo lim eltum. Jo baan afung nyao, wahn jo ba nob ayam enyahne, go efung Esabat sang.”
42013015	Owo Ntul a Jisos kehm-e faange re, “Wahn aneb alum abal abal ba! Wahn ane kpee, wahn sang kpo fannge efong ebahne, a ebvankang ebahne go ntahk nyi bo kpo wooma, tahm a bo go alahb efung Esabata?
42013016	Nyehnen nnenkal noa no li mmon no Ebraham, no nnehm gba-e no go elku a nnya era. Nobem re á for go eyam bia efung Esabata?”
42013017	Alum nya Jisos faange no kehm riki anebekv ebe ndon, bo ane kpee. Wo, ellong ane bako kpee jo bele na eyebatahng tib go agburu nsol nyi á ma lim.
42013018	Owo Jisos kehm bungu re, “Anv, etul bi Esowo li renan? M bahke koko gara jen?
42013019	Li ana mmohk asia nyi nne rodo, song bahm go ege etahngga. Kehm gbale egburu elrahn. Nruk kehm bake, ba si ntahk ebo ona.”
42013020	Jisos kehm kpe bung re, “Anv, m bahke koko etul bi Esowo gara jen?
42013021	Li ana ayist, nya nnenkal ko song behr go ebam aflawa na ebra, tete semme kpee, fere tung.”
42013022	Eji Jisos jo tahm go Jerusalem, á jo sehnge go ajahbe ajahbe, fere jo tib ane.
42013023	Nne awohng kehm-e bahbe re, “Nsoo, anv, abon amohk ane abik abik ba bahke bele eltahra?” Owo Jisos kehm faange bo re,
42013024	“Jo noken, eji ń l'sehng go nfiidifiida mbutahk. Tibre n kp-n tongo re, ane gbalee bahke gare re bo sehng yel, bo nehm ma sehng.
42013025	“Nfontahk l'si m'mehl, bam mbu, ḿ bahke yiimi go mbutahk, jo kahd, fere jo bung re, ‘Nsoo, lenng-r mbu!’ Owo á bahk-n kehm faange re, ‘N nehme kahn edi ji ń lohng no ba.’
42013026	“Owo ḿ bahke kehme elbungu re, ‘E jo li nsol a na, fere jo wo. A jo tibi go egahre ejahbe.’
42013027	“Á bahke bungu re, ‘N kp-n tongo re, N nehme kan edi ji ń lohng no ba. Wahn abi ane baa, tahm-m wahn go esamahr!’
42013028	“Go elatahk wo ḿ bahke jo ling, fere jo kono amahn go esi, ń l'nyehn Ebraham, Aisik, Jekob, a abanyehnamahr kpee go ejahbetul Esowo, wahnfono antahng fere sa elatahk.
42013029	Ane bahke lohngo go ejang njini abehng abehng ba ji, jo li nsol go ejahbetul Esowo.
42013030	“Egom jindiki ji kahle njahm bahke fere gbo mbang. Egom jindiki ji gbo mbang fere kahle njahm.”
42013031	Ngare ny'nehm ona aneb Farisi bandiki kehm ba kpiri Jisos, kehm-e tongo re, “Lohng a, song! Tibre Herod kp'sebe re á wul-a.”
42013032	Owo Jisos kehm faange bo re, “Songen, wahn song tong ekpangang jio re, ‘N kp'kame ane abi atohko yehke, fere lim ane, bo nob ayam ebo. N kp'limi lela, lim behna, l'biingi nfung era, n gohro lim mal.’
42013033	M bahke tahme eljen ename asongo lela tete rehng behna, a etoono efung behko. Tibre nnyehnamahr, bo bahk-e tiki wul go Jerusalem, edi jindiki sang.
42013034	“Wahn Jerusalem, ń kpo wul abanyehnamahr, fere tuubu ane ba Esowo tumu tv-n atal. Nkpel tvv n jo gare re me n lung-n tv elname ana nkok abon kpo lung abon ebe, fere walle bo. Wahn korem elbake!
42013035	“Anv, etahk ejahne bahke sake nehme nehme. Etingitingi, n kp-n tongo re, me ń nehm kpe tiki nyehn tete ḿ bung re, ‘Elfuulu li a nne no kp'bake go mbing nyi Ntul.’ ”
42014001	Efung Esabat abehng Jisos kehm tahme song li nsol go etahk ntubesi a nne a Farisi awohng. Owo bo jo baab-e.
42014002	Nne awohng no gbo eyam ebyeenge kehm bake goji Jisos.
42014003	Owo Jisos kehm bahbe at'tibi ba atahm, a Bab Farisi re, “Anv, ntahm enyahre t'taame re nne jo lim ane, bo nob efung Esabata, afi?”
42014004	Bo kehm belle. Owo Jisos kehm rodo nne eyam noo, lim-e, á nob, fere yak-e, á song.
42014005	Jisos kehm tongo bo re, “Anv, nne awo ewahne no mmon ewe, afi nfong enye bahke gboko yel elbing alahb ni kp'rahbe, á k'song yehk-e efung Esabata?”
42014006	Jol bo we maam faange ejumjum.
42014007	Jisos nyehne kan ana ane ba bo tob tiingi bo elkak fvfo ma song yehke adi nji nya li wahre wahre, owo á kehm tubu bo elgan re,
42014008	“Nne l'tiing-a elkak elbal, ka song ji edi nji ji li wahre wahre. Fundiki nne no ga gbal sehnge wo, nfono elkak t'tob tiing-e fvfo.
42014009	L'jol ano, nne no tiingi wahn ane abal abal bahke bake, ba tong-a re, ‘Tahm ka nne noa, á ji!’ Ndon bahk-a kehme elfili re wo fere song ji go nredereda nji.
42014010	“Bo l'tiing-a elkak, song ji go nredereda nji, eji nfono elkak l'ba, á bahke ba tong-a re, ‘Mbi, mehl, wo ba ji ga nwahrewahra nji.’ Owo a bahke bele ellub go esamahr ane kpee ba jehk a na go ekp'kuru jio.
42014011	“Tibre nne awohng awohng no l'rod elne bum wahre wahre, bo bahk-e rede na. Nne no l'rede elne, bo bahk-e rodo, bum wahre wahre.”
42014012	Owo Jisos kehm tob bung a nne no tiing-e no re, “A l'tiingi ane re bo ba li nsol, afi jolo elkak, ka jo tiingi ate eba, jol abonane, jol nnahb enya, a aneb nkontahk eba ba li afang ane. Tibre bo fvfo bo bahk-a tob tiingi. A l'lim ano, wobbel eltuuru ena tvtv go ejum ji a limi no.
42014013	Ga nob re a l'tiingi ane elkak, wo jo tiingi akpak, a abanne, a awakamahr.
42014014	A bahke bele elfuulu, tibre bo nehm ma tob lim ka-a. Esowo bi bahke limi ka-a efung bio bi atingi ane bahke nyahme go elkv.”
42014015	Eji nne awohng no woomo go ellong ane ba tob ji ekp'kuru jio a Jisos wuku ano, owo á kehm-e tongo re, “Elfuulu li ka nne no bahke lehke nsol go ejahbetul Esowo.”
42014016	Jisos kehm-e faange re, “Nne awohng jolo go, no limi egburu elkak, tiingi ane gbalee.
42014017	Eji afung elkak ma rehng, á kehm tumu nlokeltum ewe re á song tong ane ba á tiingi bo re bo ba. Tibre bobtoobo ejum ajehng ajehng bum.
42014018	“Bo ane kpee kehm kehme ellaange kunu go nsol. Ngbokambang a nne kehm tongo nlokeltum noo re, ‘N gunu nfong ewubu, n yahke tahm song wuungu bo. Lub wuk ana n kp-a gboongo titi.’
42014019	Owo nne noko kehm kpe bung re, ‘N gunu edi egbe. M bahke tahme song nyehn. Lub wuk ana n kp-a gboongo titi.’
42014020	Nne noko kehm tob kpe bung re, ‘Me n ko nkal, owo wahnge n l'k'ma ba.’
42014021	“Nlokeltum noo kehm feere song tong nde. “Nfono elkak noo, atahng kehm-e rake. Á kehm tongo nlokeltum ewe re, ‘Foomo song go afak ejahbe, wo song ko akpak, fere ko abanne, a awakamahr ba a bo.’
42014022	“Eji nlokeltum noo je feere, á kehm ba tong nde re, ‘Nsoo, ana a bungu no, me n lim. Eyake jia, kpeke li, ji ane bahke kpe ji.’
42014023	“Nde kehm tongo nlokeltum noo re, ‘Song go abang ebud, a abang ekulugbe, wo jo fanne ane, eji bo l'ba, ba yel, ane l'rur go egame ekp'kpa.’
42014024	Tibre n kp-n tongo re, Nne awohng awohng go ellong ane ba bo tiingi bo nehm tiki li elkak ename.”
42014025	Ellong ane gbalee jo jene a Jisos. Owo á kehm keebe, kehm tongo bo re,
42014026	“Nne awohng awohng no l'ba go egame, á nehm ma jol nt'toono ewame, tohko jol re á ko nde ekv, a nnyehn, a nkal ewe, a abon ebe, a abonanyehn, a elkpin ene fvfo.
42014027	Nne no tohko sol ekros eje, tahm toon-m, á nehm ma jol nt'toono ewame.
42014028	Nne awohng ewahne l'seb re á si enyong, á bahke tohko gbo mbang ji, gabe ana bahk-e kimi ekun, joare akpohko enye bahk-e biingi, á si kpee mal.
42014029	Á tohko lim ano, fundiki á bahke bumu nnahb ekahme nyi nyi, á nehm kpe ma soro asi. Ane kpee ba l'nyehn, bo bahk-e kehme elnyoko re,
42014030	‘Nne noa ana bomo etahk go elsehke, á kpeem ma gohro si mal.’
42014031	“Ntul no kpi nsoja atahltahl nkpel eltahl, no yahke tahm re á song nok ebta a ntul noko no kp'bake re á ba nok a ne, no kpi nsoja atahltahl nkpel atahl abal, á bahke tohko gbo mbang ji kpee, toobo, joare á li ma yiimi, nok a ntul noko.
42014032	Joare á nehm ma yiimi a ne, á bahke tumu ane tv ntul noko, eji á kpeke li go fee re bo song bahb-e ji á bahk-e kake, bo kehm koono.
42014033	“Ano wo fvfo, nne awohng awohng ewahne no tohko yake ejum ajehng ajehng ji á kpi no, á l'k'ma jol nt'toono ewame.
42014034	“Akang kp'yebe. Elyebe akang l'lohng, a bahke limi renan, akang kehm kpe yebe?
42014035	Jol nehm nob ka ndi, jol nehm nob re nne ko kak go abangenahb nti. Ane kpo sale na elkohn akang nio wohng go. Nne no kpi atung, nong, á wuk.”
42015001	Abakokatak, a aneb abiafem jo jeere kohlo Jisos, eji bo l'jo wuk-e.
42015002	Bab Farisi, a at'tibi ba atahm jo memme re, “Nne noa kpo ko aneb abiafem, fere jo li nsol a bo.”
42015003	Owo wahnge Jisos kehm tubu bo elgan re,
42015004	“Anv, nne ewahne awohng l'bel ejoro atahl alon, anyehng l'tan, á nehm tahm ejoro behko sa go elka emahng, song seb nyi tane no tete á nyehn-ea?
42015005	Á l'nyehn-e, á bahk-e rodo, kunu go ebahk, fere jo geere.
42015006	“Á l'ba rehng etahk, á bahke lungu ate ebe, a aneb nkontahk ebe, fere tong bo re, ‘Tob-m wahn elgeere, tibre me n nyehn njoro enyame nyi tane no.’
42015007	“N kp-n tongo re, Eyebatahng bahke ga gbal go ejahbetul Esowo, nne abiafem awohng l'gbo ndon, sehnge atingitingi ane gbalee ba kil sebe re bo gbo ndon.
42015008	“Li re nnenkal kpi nsiring ewubu, anyehng kehm ba tan-e, anv, á nehm nyaale et'rekahng, fere feenge ekp'kpa, jo seb bem bem bem tete á nyehna?
42015009	“Á l'nyehn, á bahke lungu ate ebe, a aneb nkontahk ebe, tong bo re, ‘Ba tob-m wahn elgeere, tibre me n fere nyehn nsiring nyi tan-m no.’
42015010	“N kp-n tongo re, Ano wo fvfo enjel nyi Esowo kpo bel eyebatahng, nne abiafem awohng l'gbo ndon.”
42015011	Owo Jisos kehm bungu re, “Nne awohng jolo go, no bele abon ba nlum na abal.
42015012	Nkalla kehm tongo nde re, ‘Nsoo, ka-m ejang nsol nyi bahke jolo ny'nyame.’ Owo nde noo kehm bake abon ebe na abal nsol enye.
42015013	“Gaam kang, mmonkalla noo kehm kpuku nsol kpee nyi á bele no, tahm go nlaabambang ejahbe. Owo á song li akpohko enye go mbang elwur kpee mal.
42015014	Eji á ma fad akpohko enye kpee mal, owo njal kehm bake go ejahbe jio, jol nyi nse sang. Á kehm sake abo abo.
42015015	“Á kehm tahme, song wu laake nfono ejahbe awohng. Á kehm-e tumu re á song, jo song baabe akuk.
42015016	Jol-e koro re, á jo li nsol nyi akuk kpo li. Jol nnene jolem no jo ka-e.
42015017	“Eji á ma fere gbo ntir, owo á kehm bungu re, ‘Ane kpee ba nsoo kpo lak bo eltum, bo kpi nsol alehke gbalee, jol sehnge ana nyi bo kp'sebe. Wo, me n jehk ana, kp'kpoko njal.
42015018	M bahke tahme, song kpiri nsoo, fere tong-e re, Nsoo, me n lim abiafem bade Esowo, fere tob lim bada na.
42015019	Me n kpeem fuumu re bo jo lung-m re mmon ewa. Tob lak-m, me n tob jol nlimeltum ewa.’
42015020	“Owo á kehm mehle, feere goji nde. Jol á gaam kabbe go etahk nde, nde kehm-e nyehne. Ndon kehm-e fili, á kehm beke, song bing-e, fere sod-e nnyo.
42015021	“Owo mmon noo kehm-e tongo re, ‘Nsoo, me n lim abiafem bade Esowo, fere lim bada na. N kpeem fuumu re bo jo lung-m re mmon ewa.’
42015022	“Nde kehm lungu alokeltum ebe, kehm tongo bo re, ‘Song koon ekpawobo ji nno a nno ba a ji, wahn ba kak-e. Tob kaken ye ebil go ebo, wahn fere kak-e akpaketa go akpade.
42015023	Song koon mmon a nfong no sahb j'jok, wahn ba wul, wahr limen elkak, fere bel eyebatahng.
42015024	Tibre mmon ewame noa kp'kpo, wo anv, yebfere jol go elkpin. Á t'tan. Anv a, m m-e nyehn.’ “Owo bo kehm soro bom elkak nio go ellimi.
42015025	“Ngbokambang a mmon jolo go egbe. Eji á jo kehnge abake, ba kabbe go nkpe etahk, á kehm wuku ase nya bo jo kub, fere jo bahn.
42015026	Á kehm lungu nlokeltum awohng, kehm-e bahbe re, ‘Ase nyao lohngo rejen?’
42015027	“Owo á kehm-e faange re, ‘Mmonanne wo ma feere kehnge. Nso ma wul mmon a nfong no joko jok. Tibre yebfere bel mmon ewe nob nob. Ejumjum we limem.’
42015028	“Eji á ma wuk ano, atahng kehm-e rake. Á kehm tene elyele go ekp'kpa. “Owo nde kehm lohngo ba gboong-e.
42015029	“Á kehm faange nde re, ‘Nnya tvv nyi m ma-a loko. Ngare anyehng anyehng n kpo lim ajehng ajehng ji a tong-m no. Jol me, a ka k'ka mbul re me n ko lim elkak ka ate ebame.
42015030	Wo anv, eji mmon ewa noa ma ba, no ma rannge akpohko enya eji á jo noongo abajenas'sa, ye wo, a ma wul mmon a nfong no joko jok ka-e.’
42015031	“Owo nde kehm-e faange re, ‘Mmon ewame, wo li a name ngare anyehng anyehng. Nsol kpee nyi li ny'nyame, tob li ny'nya fvfo.
42015032	F'fuumu re wahr lim elkak, fere bel eyebatahng. Tibre mmonanne noa kp'kpo, anv, yebfere jol go elkpin. Á t'tan, anv a, m m-e nyehn.’ ”
42016001	Jisos kehm kpe bung tong abat'toono ebe re, “Efange nne ajehng jolo gona, ji bele nlokeltum. Ane kehm song tong-e re, nlokeltum noo kp'fade akpohko enye.
42016002	“Owo nde noo kehm-e lungu, kehm-e bahbe re, ‘Jen ji wahnge n kp'wuku nsol ana nyia bada na? Ko awer ba a nya, nya a kpo nyon nsol enyame nyi n yake kak-a go ebo. Tibre a nehm kpe tiki jol nlokeltum ewame.’
42016003	“Owo nlokeltum noo kehm bungu go ege eltim re, ‘Anv, m bahke limi renan, eji nsoo yahk-m yehke go egame eltum? Eko n gaam kpi, ji m bahke jo bahm egbe. Ndon kp-m fili re me n jo gboongo na nsol.
42016004	Anv, me n kahn ji m bahke limi, eji n l'bel ane ba bahk-m koko, n lene tob bo ngare nyi nsoo ma-m yehke go eltum.’
42016005	“Owo á kehm lungu ane kpee, ba bele nde abong, kehm tongo ngbokambang re, ‘A kpi nsoo mbong rejen?’
42016006	Á kehm faange re, ‘Nsang akehng atahl alon.’ Nlokeltum noo kehm-e tongo re, ‘Rod nwer a mbong enya, wo ji elwaare, nyon nsang atahl abal a nsang ewubu.’
42016007	“Owo á kehm bahbe noko re, ‘Anv, wo, mbong enya li rejen?’ Á kehm-e faange re, ‘Ebam nkohl atahl alon.’ Nlokeltum noo kehm-e tongo re, ‘Rod nwer a mbong enya, wo nyon ebam atahl ani.’
42016008	“Owo nde kehm tehke nkimfahnga nlokeltum ewe noo, tib go elwake ni á ma wake. Tibre abon ba njini nyia ba kp'gaka wake go bo a ntum sehnge abon ba ellennge.
42016009	“N kp-n tongo re, Roden afang nya ki li nyanyahne, wahn ko lim etem, eji afang l'mal, bo l'ko-n kak go ntahk nyi li go njinanjini.
42016010	Nne no l'bel ekakesehk go mmojum no nse, á tob kpi ekakesehk go egburu ejum. Nne no kil ma lim mmojum no nse go etingitingi, á kpehme ma tob lim egburu ejum go etingitingi.
42016011	“Eji ń ki ma lim nsol nyi njini nyia go ekakesehk, bahke limi renan, bo kehm yake atingitingi afang kak-n go egahne abo?
42016012	Eji ń ki bel ekakesehk go nsol nyi ki li ny'nyahne, nne awo me, no bahk-n kake ji bahke jolo j'jahne?
42016013	“Nlokeltum awohng awohng limm, no bahke ma loko nde na ebal. Noko, á bahk-e koko ekv, noko jo kor-e. Tohko jol ano á bahke lake nde noko, fere jo daange noko. Ń nehm ma loko Esowo, fere jo loko akpohko.”
42016014	Eji Bab Farisi wuku nsol nyio, bo kehm-e kehme elnyoko, tibre akpohko jo koro bo sehng.
42016015	Owo Jisos kehm tongo bo re, “Wahn li ane ba kpo tib elnahne go esamahr ane re, wahn li atingitingi ane. Wo, Esowo kp'kahne ntim enyahne. Tibre nsol nyi ane kpo tehk, nyi nyi li nsol eltehb go esamahr Esowo.
42016016	“Atahm nya Moses, a alum nya abanyehnamahr nyono no jolo ka ngare nyio nyi mahne mahne tete ba rehng ngare nyi Jon ji nwohngalahb. Bomo ngare nyio, owo bo kehme eltiingi nnoobo etib bi li bade etul bi Esowo. Nne awohng awohng no l'lim go nsahm, á bahke ma kuumu.
42016017	“Elbung abola ndi tohkem r'riidi re tan. Jol nr'rohka ntahm anyehng anyehng nehm tiki range.
42016018	“Nne awohng awohng no l'ten nkal ewe, fere ko noko, yeblim erehbe. Nne no l'baange nnenkal no nlum ewe m-e yehke elbal, eblim erehbe.”
42016019	“Efange nne ajehng jolo gona, ji jo liibi nsol nyi jo sahb k'kim ekun, fere jo lim egburu elkak efung abehng abehng.
42016020	“Nne awohng tob jolo ona, no bo jo lung-e re Lasaros, ji jolo nkpak. Ngubjing enye jolo alok alok. Á jo kono eljeke go mbutahk efange nne jio.
42016021	Á jo sebe re á jo kpiimi akahb elang li, nya jo fooro ekp'kuru efange nne jio gbo, eji á l'wohngo. Ebv jo lohngo ba lahb-e alok.
42016022	Toono o nkpak nyio ba kpo. Babenjel kehm ba sol-e, song bum-e, á ji kohlo Ebraham. “Efange nne jio kehm tob kpo. Bo kpa-e kak.
42016023	Eji á woomo go ellulagun, jo nyehn erem, á kehm tabe esamahr ebe, kehm nyehne Ebraham go fee, fere nyehn Lasaros jehk kohl-e.
42016024	Owo á kehm rabe re, ‘Nso Ebraham, nong, me n fil-a ndon! Lub tum Lasaros, á song behde ebnyohkobo ebe go alahb, ba behd-m go ebliki, eji ebliki ebame l'lub naang-m. Tibre n kp'nyehne erem sehng go agun nyaa.’
42016025	“Owo Ebraham kehm-e faange re, ‘Mmon ewame, buumu re, ngare nyi a jolo go elkpin, a bele anoobo nsol, Lasaros bele asabsab nsol. Wo anv, bo m-e kak eltim, wo noa, kpi erem nyehn.
42016026	Wo gana, elka elka ni wahr a nahne, egburu edamme jia, ji nnene l'k'ma sehng ga egahre, ba rehng go egahne, fvfo ji nnene l'k'tob ma sehng go egahne, ba rehng ga egahre.’
42016027	“Owo efange nne jio kehm bungu re, ‘Nsoo, n kp-a gboongo re, wo lub tum Lasaros tv go etahk nsoo,
42016028	eji á l'song rehke abonanee. Tibre n kpi abonanyehn na alon, tohko jol ano, bo bahke tob ba, ba nyehn erem ebnohko edi jia.’
42016029	“Owo Ebraham kehm faange re, ‘Bo kpi awer nya Moses, a nya abanyehnamahr, nong, bo jo wuk.’
42016030	“Efange nne jio kehm tene re, ‘E'ee nso Ebraham, nne l'lohng akvne, fere song kpiri bo, bo bahke gboko ndon.’
42016031	“Ebraham kehm-e tongo re, ‘Bo tohko fere wuk alum nya Moses, a nya anyehnamahr, afi nne nyahme na go elkv, bo nehm taame.’ ”
42017001	Jisos kehm bungu tong abat'toono ebe re, “Nsol nyi kpo lim nne gbo yel abiafem bahke tiki ba. Eyuu a nne no bahke wahnge re ba!
42017002	Ga nob re bo kahn-e eltal go emel, tub-e kak alahb, sehnge re á lim mmonse awohng go ellong abonse baa, á gbo yel abiafem.
42017003	“Jo gberen elnahne! “Mmonanne l'lim abiafem, jo rehk-e. Á l'gbo ndon, tahm ka-e.
42017004	Á l'sood-a nkpel esehma efung abehng, fere ba gboong-a nkpel esehma re, ‘Ndon ma-m fili!’ tahm ka-e.”
42017005	Owo abatiingetib kehm tongo Ntul a Jisos re, “Lim eltaame enahre gbal!”
42017006	Ntul a Jisos kehm faange bo re, “Li re ń kpi eltaame ni se ana mmohk asia, kehn ń li ma bung tong etaamenti bia re, ‘Mehl, wo song yiimi go aya!’ kehn bahk-n wuku.
42017007	“Li re nne awohng ewahne kpi nlokeltum no kpo bahm egbe, tohko jol ano á kpo baabe ebul. Á l'kehnge egbe ba, nde kpo tong-e tong rea, ‘Ba elwaare, wo ba ji ekp'kuru li nsola?’
42017008	“E'ee! Á bahk-e tongo na re, ‘Song lam nsol ka-m, wo fere toobo ebjing bi a bahk-m loko ngare nyi n kpi nsol li. N l'li mal, wo kehm tob li.’
42017009	“Anv, á bahke kake nlokeltum ewe nnyo go nsol nyi á tong-e re á lima?
42017010	“Wahn fvfo, ń l'lim nsol kpee nyi bo tong-n re wahn lim, jo bungen re, ‘Wahr alokeltum baka baka ba. Wahr eblim ji li ka-r re wahr lim.’ ”
42017011	Eji Jisos je go Jerusalem, á sehnge go Samaria, a Galili.
42017012	Eji á rehnge go ejahbe ajehng, aneb abili na awubu kehm ba wan-e. Bo yiimi go fee,
42017013	kehm rabe re, “Jisos nso ejahre, nong, wahr fil-a ndon!”
42017014	Eji Jisos nyehne bo, á kehm tongo bo re, “Songen, wahn song kpiri abalimajom, fere tib bo elnahne.” Eji bo jo jen asongo, bo kehme elnobo.
42017015	Nne awohng go bo ellong, eji á nyehne re yeblohko nob, á kehm feere abake, jo tehk Esowo wahre wahre,
42017016	kehm ba gbo go alata nya Jisos, kehm-e kake saam. Nne noo jolo nne a Samaria.
42017017	Owo Jisos kehm bungu re, “Anv, ane awubu sang nobo noa? Ane asehmwubu bako bana?
42017018	Nnene feerem ba re á ba tehk Esowoa, sehngem njenne nyia nyi nyi feere noa?”
42017019	Owo á kehm-e tongo re, “Mehl, wo song, eltaame ena eblim, wobnob.”
42017020	Egom Farisi jindiki kehm bahbe Jisos re, “Ngare anyi etul bi Esowo bahke bake!” Owo Jisos kehm faange bo re, “Etul bi Esowo nehm ba go mbang nyi ane bahke nyehne.
42017021	Nne awohng awohng limm, no bahke bungu re, ‘Nyehn, bi gana!’ jol, ‘Nyehn, bi gona!’ Tibre etul bi Esowo bia, wob-n go atahng.”
42017022	Owo á kehm tongo abat'toono ebe re, “Ngare kp'bake nyi ḿ bahke sebe re efung abehng bi Mmon no nne kpir-n, jol wahn nehm kpiri.
42017023	Bo bahk-n jo tong re, ‘Nyehnen gona!’ Ane bako bahk-n jo tong re, ‘Nyehnen ga!’ Kana lohng je ona! Jol kana toono bo!
42017024	Ana emangedu kpo lim, lennge go elbung, rehng ejang abehng abehng, ano wo fvfo Mmon no nne bahke jolo go ege efung.
42017025	Á bahke gboko mbang nyehn erem gbalee. Ane ba li anv bahk-e tene.
42017026	“Ana jolo ngare nyio nyi Noa, ano wo fvfo bahke tob jol afung nyao nya Mmon no nne.
42017027	Ngare nyio ane jo li, fere jo w'wo. Aneblum jo ko akal, anebkal jo bal alum, tete rehng efung bio bi Noa yele go egbang. Owo nnyel kehm yele, ba wul bo kpee.
42017028	“Bahke jolo ana jolo ngare nyio nyi Lot. Bo jo li, fere jo w'wo, jo gunu, fere jo g'gungu, jo bahm ebgbe, fere jo si ntahk.
42017029	Efung bi Lot lohngo go Sodom, agun, a asalfa kehm kehme elnake go ejahbetul Esowo, ba wul bo kpee.
42017030	“Ano wo bahke tob jol fvfo efung bi bo bahke lennge Mmon no nne tib.
42017031	Efung bio, nne no l'kuumu go ege ero etahk, á l'badde, á k'tohko kpe ji, yel go ege ekp'kpa, song rod nsol enye. Ano wo fvfo tob li ka nne no li go ege egbe, á nehm tohko kpe feere go ege etahk.
42017032	“Buumen nkal a Lot!
42017033	Nne awohng awohng no l'gare re á tahre elkpin ene, á bahke tane na elkpin ene. Nne no l'tane elkpin ene, á bahke tahre na elkpin ene.
42017034	“N kp-n tongo re, atv mao ane abal bahke noongo go edilnong ajehng, noko, bo bahk-e rodo tahm a ne, noko sa.
42017035	Anebkal abal bahke jo gok nsol, noko, bo bahk-e rodo tahm a ne, noko sa.
42017036	Aneblum abal bahke jolo go egbe, noko, bo bahk-e rodo tahm a ne, noko sa.”
42017037	Owo abat'toono ebe kehm-e bahbe re, “Nsoo, gan wo?” Jisos kehm faange bo re, “Edi ji ekpakv ejum li no, owo ntere kpo song rur.”
42018001	Jisos kehm tubu bo elgan, eji á l'tib bo ana bo bahke jo kak ero ngare anyehng anyehng, k'jo yini ekpu.
42018002	Á bungu re, “Nlamalam awohng jolo go ejahbe ajehng, no ki jo fahl Esowo. Ane we joom lub.
42018003	“Nkalebun awohng tob jolo ejahbe jio, no gbake jo je go ege, jo song tong-e re, ‘Lam elam ejame nob nob, ji n kpi a nnekv ewame.’
42018004	“Á kehm tene. Kpe kang kan a, á kehm fere bung go ege eltim re, ‘Jol eji n kil jo f'fahl Esowo, ane kil jo lub-m,
42018005	tib eji nkalebun noa kp-m gbiingi s'sehng, m bahke lame elam eje nob nob, tohko jol ano á bahk-m gboro tib go elbake ni á kpo ba ngare anyehng anyehng.’ ”
42018006	Ntul a Jisos kehm bungu re, “Wuken ana ebi nlamalam noo bungu no.
42018007	Anv, Esowo nehm tob lam elam ji nno ka ane ba á yehke no, ba kpo gboong-e atv a njula? Anv, á bahke tohko laange, kehm kake bo eboa?
42018008	N kp-n tongo re, á bahke lame elam ji nno elwaare ka bo. Anv, Mmon no nne l'ba, á bahke nyehne ane ba kp'taame go njini nyiaa?”
42018009	Jisos tob tubu elgan nia, tong ane ba jo bum elbo re, bo ba li go etingitingi, fere jo daange ane bako.
42018010	Á bungu re, “Ane abal je go etahk Esowo re bo song kak ero. Noko jolo nne a Farisi, noko jol nkokatak.
42018011	“Nne a Farisi kehm yiimi eje eje, jo kak ero re, ‘O Esowo, m ma-a kak saam, tibre n limm ana ane ba kpo v ejv, ba kil jo lim nsol go etingitingi. N limm ana ane ba kpo lim erehbe. M ma-a kak saam, tibre n limm ana nkokatak noo ona.
42018012	N kpo bade elname njal nkpel ebal go erahde. N kpo ka eltahme go ejum ajehng ajehng ji n l'bel.’
42018013	“Nkokatak yiimi eje go fee. Jol á tabem esamahr ebe, seenge go elbung. Á kohko na esi eje go ndi, kehm bungu re, ‘Esowo, nong, me n fil-a ndon, me nne abiafem wo.’
42018014	“N kp-n tongo re, Nkokatak noa wo li eno go esamahr Esowo, kehm kehnge go etahk, nne a Farisi sang. Tibre nne awohng awohng no l'mehl elne wahre, bo bahk-e rede na. Nne no l'rede elne, bo bahk-e mehle na wahre.”
42018015	Ane bandiki kehm koko abon ba nse, ba goji Jisos re á kooro bo abo. Eji abat'toono Jisos nyehne ano, bo kehm nyame bo.
42018016	Owo Jisos kehm lungu bo tv elne, kehm bungu re, “Nongen, abon ba nse jo ba ga egame. Kana jo sahde bo! Tibre etul bi Esowo li ka nkohn nyia.
42018017	“Etingitingi, n kp-n tongo re, nne awohng awohng no tohko ko etul bi Esowo ana mmon no nse, á nehm tiki li.”
42018018	Ntubesi awohng kehm bahbe Jisos re, “Nnooba nt'tibi, m bahke limi renan, kehm bele elkpin ni li go njinanjini?”
42018019	Jisos kehm-e faange re, “Jen ji wahnge a kehm-m l'lung re nnooba nne fono? Nnene limm, no li nnooba nne, sehngem Esowo ntahngtahng bi li nnooba nne.
42018020	A kp'kahne atahm nya bungu re, ‘Ka jo lim erehbe! Ka jo wul nne! Ka jo v ejv! Ka jo yiimi ntianse efahnge! Jo kak nso, a nne!’ ”
42018021	Owo nne noo kehm faange re, “Atahm nyaa kpee m bomo elbumu ngare nyi n kpeke li ntiil.”
42018022	Eji Jisos wuku ano, á kehm bungu re, “Ebsa ejum ajehng ji a bahke gohro lim. Song gungu nsol kpee nyi a kpi no, wo ko akpohko nyao song ka akpak, owo a bahke bele afang go ejahbetul Esowo, wo fere tahm toon-m.”
42018023	Eji á wuku ano, á kehm kehme elguunu, tibre á fange sehng.
42018024	Jisos nyehne kan re á kp'guunu, á kehm bungu re, “Bahke riidi sehng re afang ane kehm lehke etul bi Esowo.
42018025	Re efange nne kehm yele ejahbetul Esowo, ekamel bahke sehnge go mbang a nga.”
42018026	Ane ba wuku no kehm bahbe re, “Anv, nne awo me, no bahke kehm bele eltahre?”
42018027	Owo Jisos kehm faange re, “Ji nne kil ma lim, goji Esowo riidem.”
42018028	Pita kehm bungu re, “Nyehn, ana e ma tahm ntahk enyahre sa, kp-a toono.”
42018029	Owo Jisos kehm tongo bo re, “Etingitingi, n kp-n tongo re, Nnene limm, no ma tahm etahk eje sa, jol nkal ewe, jol abonanyehn, jol babnde, a abon ebe tib go esi ji etul bi Esowo,
42018030	no l'k'bel na gbalee budu eying jia ji anv, fere bel elkpin ni li go njinanjini eying ji kp'bake.”
42018031	Owo Jisos kehm rodo abat'toono ebe, ewubu ane abal, tahm a bo go nkpohko, kehm song tong bo re, “Anv, e yahke tahm go Jerusalem. Go wo ejum ajehng ajehng ji abanyehnamahr Esowo nyono no bada Mmon no nne, bahke lohko lim ano go etingitingi.
42018032	Tibre bo bahk-e yake, kak ane ba ki li Jus go ebo. Bo bahk-e nyoko, fere son-e, fere so atel wohng-e.
42018033	Bo bahk-e dohko, fere wul-e. L'kang nfung era, á nyahme go elkv.”
42018034	Abat'toono ebe wukem ejum ajehng ajehng ji á bungu no. Lenngem bo, tibre bo b'behr bo alum nyao.
42018035	Jisos kehm jene song kabbe go Jeriko. Nwakamahr anyehng ji o nkpe a mbang, jo gboongo nsol.
42018036	Eji á wuku ellong ane kp'sehnge, á kehm bahbe re, “Nenan ana?”
42018037	Bo kehm-e tongo re, “Jisos ji Nasaret wo kp'sehnge.”
42018038	Owo á kehm soro rabe re, “Jisos mmon no Devid, nong, me n lub fil-a ndon!”
42018039	Ane ba jolo es'song kehm-e nyame re á rahke ewok. Á kehm kpe tuungu na, rabe wahre wahre re, “Mmon no Devid, nong, me n fil-a ndon!”
42018040	Jisos kehm yiimi, kehm tongo bo re, bo ko-e ba. Eji á ba rehng kabbe Jisos, owo Jisos kehm-e bahbe re,
42018041	“Anv, a kp'sebe re me n lim jen ka-a?” Á kehm faange re, “Nsoo, n kp'sebe re me n lub nyehn.”
42018042	Owo Jisos kehm-e tongo re, “Fere jo nyehn anv! Eltaame ena ebwahng, wobnob.”
42018043	Tvtv ona á kehm soro nyehn, fere tahm toon-e, jo ka Esowo ellub. Eji ane bako kpee nyehne ano, bo kehm kehme Esowo tehk.
42019001	Jisos kehm rehnge go Jeriko, sehng asongo.
42019002	Nne awohng jolo o, no bo jo lung-e re Sakeus. Á jolo ntubesi abakokatak, fere f'fang.
42019003	Á jo sebe re á nyehn ana Jisos li no. We á joom nyehn, tib ellong ane gbale o sehng, ga fvfo á jolo nkpehrekahba nne.
42019004	Owo á kehm beke, gbo bo mbang, song wahr ekuntaake, eji á l'nyehn-e. Tibre Jisos jo ba elsehnge go mbang nyio.
42019005	Eji Jisos ba rehng edi jio, á kehm kpuru ero, kehm-e tongo re, “Sakeus, badde elwaare, tibre lela m bahke kange go ega etahk.”
42019006	Owo á kehm badde elwaare, ba vvr-e go eyebatahng.
42019007	Bo nyehne kan ano, bo kehm kehme elmemme ane kpee re, “Nne noa ebtahm re á song kang a nne no li na nne abiafem.”
42019008	Sakeus kehm mehle yiimi, kehm bungu tong Ntul a Jisos re, “Nsoo, m bahke yange nsol enyame, yehke ejang ka akpak. Nne awohng awohng no n nehm-e go ejum ajehng ajehng, m bahk-e gale nkpel eni budu.”
42019009	Owo Jisos kehm-e tongo re, “Lela eltahre ebba go etahk jia, tib eji á tob li mmon no Ebraham.
42019010	Tibre Mmon no nne ba re á ba seb, fere tahre jio ji ma tan.”
42019011	Eji ane bao wuku nsol nyio, Jisos kehm tubu bo elgan. Tibre ngare nyio yebkabbe go Jerusalem, ane bao jo fere tir re, etul bi Esowo bahke soro ba tvtv.
42019012	Owo wahng ka á kehm bungu re, “Mmon a ntul awohng jolo go, no tahme nlaabambang ejahbe re á song li etul feere.
42019013	Re á kehm tahme, á lungu alokeltum ebe, ane awubu, ka bo mpon ewubu ewubu, kehm tongo bo re, ‘Roden akpohko nyaa, wahn jen are tete me n feere ba.’
42019014	“Ejahbe eje ko-e ekv, owo bo kehm tiingi etib tv-e re, bo nehme seb re á ba jol ntul abo.
42019015	“Eji á ma song li etul feere, á kehm ba lung alokeltum ebe, ba á ka bo akpohko re bo ba, eji á l'kahn ana bo ma li nsehng go are ma bo ma jen.
42019016	“Ngbokambang a nlokeltum kehm bake, ba yiimi go ege esamahr, kehm bungu re, ‘Nsoo, mpon ewubu enya nyi a ka-m no eblim mpon atahl alon.’
42019017	“Owo á kehm-e tongo re, ‘Woblim sehng, nnooba nlokeltum. Tib eji a ma bel ekakesehk go mmons'sohka mmojum, a bahke jo fili ejahbe na ebwubu.’
42019018	“Etoono nlokeltum noko kehm kpe lohng ba, ba bung re, ‘Nsoo, mpon ewubu enya nyi a ka-m no eblim mpon atahl abal a mpon ewubu.’
42019019	“Owo á kehm-e tongo re, ‘A bahke jo fili ejahbe na eblon.’
42019020	“Noko kehm kpe lohng ba, ba bung re, ‘Nsoo, nyehn mpon ewubu enya ga! N kake go egame afiafong, song bum go.
42019021	N jo fahl-a fahl. Tibre a li ebibbib nne sehng. A kpo rod nsol nyi ki li wo bumu no. A kpo kpa nsol nyi a ki bahm.’
42019022	“Á kehm-e tongo re, ‘Wo eb'bi nlokeltum noa, m bahke koko alum nnyo enya lam-a. A k'kahn re, me ebibbib nne ji. N kpo rod nsol nyi n ki bum, fere kpa nsol nyi n ki bahm.
42019023	Jen ji wahnge a ki ka njenare akpohko enyame, kehn eji m ma feere ba, n jol ba ko, fere ko nsehng budu?’
42019024	“Owo á kehm bungu tong ane ba yiimi ona re, ‘Taaren ye mpon ewubu nyio, wahn faake a nyi ka nne no kpi mpon atahl alon.’
42019025	“Bo kehm-e tongo re, ‘Nsoo, á kpi mpon atahl alono!’
42019026	Á kehm faange re, ‘N kp-n tongo re, nne awohng awohng no l'bel, bo bahk-e kake na budu. Nne no ki kpi, jol ji á kpi no, bo bahk-e taare.
42019027	“ ‘Anebekv ebame bao ba kil sebe re me m ba jol ntul abo, song koon bo ba, wahn ba wul bo go egame esamahr.’ ”
42019028	Eji Jisos ma bung ano, á kehm soro asi asongo go Jerusalem.
42019029	Eji á ba rehng kohlo go Betfage, a Betani, ajahbe nya li go nnahb ewong ji bo kpo lung re Oliv, á kehm yehke abat'toono ebe na abal tum.
42019030	Re á kehm tumu bo, á tongo bo re, “Songen go ejahbe ji li go egahna mbuksong. Ń l'song rehng ejahbe jio, eji ń fi no, ḿ bahke nyehne mmon a mbvankang no bo kal-e k'kuumu, no bo tohk-e go eti. Fanngen ye, wahn ko-e ba a ne!
42019031	Nne awohng awohng no l'bahb-n re, ‘Jen ji wahnge ń kp-e fannge?’ faangen ye re, ‘Ntul wo kp-e sebe.’ ”
42019032	Ane ba Jisos tumu bo kehm lohko je, lohko song nyehn ana Jisos tongo bo.
42019033	Eji bo jo fannge mmon a mbvankang noo, owo afono mbvankang nyio kehm bahbe bo re, “Jen ji wahnge ń kp'fannge mbvankang nyio?”
42019034	Owo bo kehm faange re, “Ntul wo kp-e sebe.”
42019035	Bo kehm koko mbvankang nyio tahm a nyi goji Jisos, fere yehke nsol nyi bo kake no, yal mbvankang nyio go njahm, fere mehl Jisos jehke.
42019036	Eji mbvankang jo jen a ne asongo, bo kehme abomo ebo yal go mbang.
42019037	Eji á jo badde go ewong jio asongo, ngare nyi á ma kabbe go Jerusalem, ellong abat'toono ebe gbalee kehm kehme elgeere, fere jo tehk Esowo wahre wahre tib go agburu akpokosi nya bo ma nyehn.
42019038	Bo jo bungu re, “Elfuulu li a ntul no kp'bake go mbing nyi Ntul Esowo. Elkoono jol go ejahbetul Esowo, ellub jol go ero!”
42019039	Egom Farisi jindiki ji woomo go ellong ane bao kehm-e tongo re, “Nt'tibi, nyam abat'toono eba!”
42019040	Jisos kehm faange re, “N kp-n tongo re, Ane baa l'belle, atal bahke kehme elrabe.”
42019041	Eji bo ba rehng kohlo go Jerusalem, eji á ma nyehn yefono ejahbe, á kehm kehme ellingi re,
42019042	“N kp'sebe re wahn lub kahn lela ejum ji bahke koko elkoono ba a ni, wo anv, ń nehme ma nyehn.
42019043	Tibre afung nyao bahk-n kpiri, nya anebekv ebahne bahke bake, ba senng-n kak, fere kohk-n tv.
42019044	Bo bahke rannge ejahbe ejahne kpee, a ane kpee ba lene o. Jol eltal anehng anehng nehm kpe jol ni bahke sake kuumu a ntem egahne ejahbe. Tibre ń kahnem ngare nyi Esowo ba re á ba tahr-n.”
42019045	Jisos kehm yange go etahk Esowo, song kehme ane bao kam, ba ji o, jo gungu nsol,
42019046	fere tong bo re, “Bo nyono go nwer Esowo re, Esowo bungu re, ‘Etahk ejame bahke jolo etahk ero akake.’ Wahn ebfere rod bum ana ebehre awajv.”
42019047	Jisos jo tibi efung abehng abehng go etahk Esowo. Atubesi abalimajom, at'tibi ba atahm, a atubesi ane jo sebe re bo wul-e.
42019048	Jol bo tikem kahn mbang ana nyi bo bahke limi. Tibre ane kpee jo wuung-e atung sehng, eji ellum ene anehng anehng l'k'gbo ndi.
42020001	Efung abehng eji Jisos jo tib ane go etahk Esowo, fere jo tiingi bo nnoobo etib, owo atubesi abalimajom, a at'tibi ba atahm, a anebkul nfam kehm lohngo ba,
42020002	ba bahb-e re, “Tong-r, nsahm anyi a kpi no, nyi wahnge a kpo lim nsol ana nyia? Nne awo ka-a ka nsahm ny'nehm a?”
42020003	Owo á kehm faange bo re, “Me fvfo, m bahk-n tob bahb mbahbe. Tong-m wahn,
42020004	anv, ewohngalahb ji Jon lohng go ejahbetul Esowoa, afi lohng goji ane?”
42020005	Bo kehm kehme eltoobo atemtem re, “E l'tong re, ‘Lohng go ejahbetul Esowo,’ á bahke bungu re, ‘Jen ji wahnge ń ki taame tv Jon?’
42020006	E l'fere tong re, ‘Lohng goji ane,’ ane kpee bahk-r atal tuubu.” Tibre bo jo sahb k'kahn re, Jon jolo nnyehnamahr Esowo.
42020007	Owo wahnge bo kehm faange re, bo nehme kahn edi ji lohng no ba.
42020008	Jisos kehm tob tong bo re, “Ano wo fvfo n l'ki-n tob tong nsahm nyi n kpi no, nyi wahnge n kpo lim nsol nyia.”
42020009	Jisos kehm tubu elgan nia tong ane re, “Nne awohng jolo go, no bahme avain go ege etahngga, fere rod yaame ane, kehm tahme eje song rehng go ejahbe jehko, kang go ekidi l'lab.
42020010	Ngare biingi kan a me, á kehm tumu nlokeltum ewe tv ane ba á yaame bo etahngga eje re bo song bong akab nti nyandiki go etahngga ba ka-e. Abayaame etahngga bao fere dv-e na, kam-e, á feere abo abo.
42020011	“Owo á kehm kpe tum nlokeltum noko. Ye fvfo, bo tob dv-e ano, fere son-e, kam-e, á feere abo abo.
42020012	Á kehm kpe bulu, kpe tum noko. Noa ana, bo bom-e elok, fere kam-e yake go.
42020013	“Owo nfono etahngga noo kehm bungu re, ‘Anv, m bahke limi renan abee? M bahke gohro tum akor-m mmon ewame. Fundiki á bahke bo lub.’
42020014	“Eji abayaame etahngga bao nyehn-e no, bo kehm kehme elbungu atemtem re, ‘Ye wo li nlehkelkv, nong, wahr wulen ye, eji etahngga jia l'fere jol j'jahre.’
42020015	Owo bo kehm-e yehke go etahngga jio, song wul-e. “Anv, jen ji nfono etahngga noo bahke bo lim?
42020016	Á bahke bake ba wul abayaame etahngga bao, fere faake etahngga jio ka ane bandiki.” Eji ane bao wuku ano, bo kehm bungu re, “Esowo k'taame!”
42020017	Owo Jisos kehm seenge bo too, kehm bungu re, “Anv, edi nwer Esowo jia lohngo renan, ji bungu re, “ ‘Eltal ni asehketahk tene no, ni ni ma fere jol nnahb ekahme?’
42020018	Nne awohng awohng no l'gbo go eltal nio, á bahke banne. Eltal nio l'fere gbo na, nyede nne, bahk-e wade na wade.”
42020019	At'tibi ba atahm, a atubesi abalimajom gare re bo bob Jisos ngare ny'nehm ona. Tibre bo jo kahne re, á tubu elgan nio bada bo. Fvfo, bo jo f'fahl ane.
42020020	Owo bo kehm-e kehme elbaabe, fere tum ane ba bo ka bo ngu, bo song kehme awak lim, are bo atingitingi ane ba, eji bo l'bob-e go ege alum nnyo, fere yak-e kak ntubesi ejahbe go ebo, eji á l'lam-e.
42020021	Bo kehm-e bahbe re, “Nt'tibi, e kp'kahne re, wo kpo bung, fere tib go nseenga nseenge. Wo kpehme rang nnene. A kpo lohko tib mbang nyi Esowo go etingitingi.
42020022	Anv, atahm enyahre t'taame ka-r re wahr jo tahb etak ka ntul a Roma, afi taamem?”
42020023	Jisos k'kahn awak ebo. Owo á kehm tongo bo re,
42020024	bo tib-e nsiring, kehm fere bahb bo re, “Anv, esi jia ji nyehne ji? Mbing nyia nyi nyehne nyi?” Bo kehm-e faange re, “Nyi ntul a Rom nyi.”
42020025	Á kehm tongo bo re, “Kaan ntul a Rom ji li ka-e, wahn ka Esowo ji li ka Esowo.”
42020026	Bo we maam tiki bob go ellum anehng anehng go esamahr ane. Owo bo kehm belle, tib eji nfaange enye jo kpo bo esi.
42020027	Egom Sadusi jindiki kehm lohngo ba goji Jisos. Bo ba li ane ba kpo bung re, “Elnyahme go elkv limm.”
42020028	Bo kehm-e tongo re, “Nt'tibi, Moses nyono ntahm ka-r re, ‘Nne l'kpo, nkal ewe sa, eji á ki jel mmon awohng awohng, mmonannyehn nkvne bahke koko nnenkal noo, jel abon ka mmonannyehn no ma kpo.’
42020029	“Jolo abonanyehn na asehma. Ngbokambang kehm koko nkal. Mmon awohng awohng á jelem, á kpo.
42020030	Etoono kehm tob ko nnenkal nonehm o, kehm kpoko.
42020031	Noko gona kehm kpe ko nnenkal nonehm o. Ano wo jolo a ane asehma bao kpee. Mmon awohng awohng bo jelem, kehm kpoko.
42020032	Es'kohro, nnenkal noo gohro kpo.
42020033	Go efung bi ane l'nyahme go elkv, á bahke jolo nkal a nyehne? Tibre bo ane asehma kpee ko-e ana nkal abo.”
42020034	Owo Jisos kehm faange bo re, “Ane ba li eying jia ji anv kpo ko akal, anebkal bal alum.
42020035	Ane ba fuumu re bo nyahme go elkv, fere jol go eying ji kp'bake nehm kpe jo ko akal, anebkal nehm kpe jo bal alum.
42020036	Bo nehm kpe jo kpo, tibre bobjol ana babenjel. Eji bo ma nyahme go elkv, bobfere jol abon ba Esowo.
42020037	Elnyahme go elkv nia. Jol Moses tib-r tib, eji á nyono bade eti jio ji jo lul. Owo á lungu Ntul Esowo re, ‘Esowo bio bi Ebraham, a bi Aisik, a bi Jekob.’
42020038	Á limm Esowo bi akvne, á li Esowo bi ane ba li go elkpin. Tibre bo kp'kpini ka ye.”
42020039	At'tibi ba atahm bandiki kehm faange re, “Nt'tibi, a bungu go nseenge.”
42020040	Bo kpeem sahb bahb Jisos mbahbe anyehng anyehng.
42020041	Jisos kehm tongo bo re, “Anv, jen ji wahnge bo kpo bung re, Mesaya mmon a Devid wo?
42020042	Tibre yefono Devid bungu go nwer a Saams re, “ ‘Ntul Esowo tongo ntul ewame re, Ji go egame ejang eboblum,
42020043	tete me n lim anebekv eba etikunakpade eja.’
42020044	Eji Devid lung-e re, ‘Ntul ewame’, anv, á kehm jolo mmon ewe renan?”
42020045	Jisos kehm tongo abat'toono ebe go esamahr ane kpee re,
42020046	“Jo gberen at'tibi ba atahm, ba kpo kor bo re bo jo kak akpawobo yannge. Kpo kor bo re, ane jo gong, kak bo nnyo go are. Go ekp'kpa ero, afi jolo go nkak, kpo kor bo re bo jo ji adi nji nya aj'jok ane kpo ji.
42020047	Bo kpo taare akalebun ntahk ebo, fere jo kak alaabe aro go nnyo a nnyo. Elam ji bo bahke gbale sehng.”
42021001	Jisos kehm tabe esamahr ebe, kehm nyehne afang ane kp'kake akpohko ayare ebo go elkohl akpohko ni jolo go etahk Esowo.
42021002	Á kehm tob nyehn nkpak a nkalebun kp'kake ederi ebbal.
42021003	Owo á kehm bungu re, “Etingitingi, n kp-n tongo re, Nkpak a nkalebun noa wo ga ka sehnge bo ane kpee.
42021004	Egom jehko jo ka gbalee, jo sa bo gbalee go. Ye ji li nkpak ka kpee ji á bele no, ji kehn á jol ma ko, gunu nsol alehke.”
42021005	Egom ebo jindiki jo bungu bade etahk Esowo, ana bo liibi no go anoobo atal, a nsol nyi bo ko akpohko ayare gunu. Owo Jisos kehm bungu re,
42021006	“Bada nsol nyi ń kp'nyehne a, ngare kp'bake nyi eltal anehng anehng l'k'kpe sa kuumu a ntem. Bo bahke wake kpee wohng ndi.”
42021007	Bo kehm-e bahbe re, “Nt'tibi, anv, jia bahke limi ngare anyi? Ellingi ani bahke tibi re, yahke ba ellimi?”
42021008	Owo Jisos kehm faange re, “Jo kunen ekpu, eji bo l'ki-n nehm. Tibre ane gbalee bahke bake go egama mbing, fere jo bung re, ‘Me wo a!’ fere bung re, ‘Ngare ebkabbe!’ Kana jo toono bo!
42021009	Ń l'wuk bada nta, fere wuk bade ana ane bahke kehme asi tab, fere jo ten atubesi ebo, kana jo fahl! Nsol nyio bahke tohko gbo mbang lim. Fvfo, lohngem re, es'kohro ji ma kabbe o.”
42021010	Jisos kehm kpe tong bo re, “Ejahbe ajehng ajehng bahke noko a njahm ejahbe nyehko. Ajahbe bahke jo nok atemtem.
42021011	Adi nyandiki, ndi bahke jo gbehke sehng. Njal bahke jolo, a ayam nya bahke jo sehnge ane. Amenngemennge nsol, a agburu nliingi bahke jo tib go elbung.
42021012	“Re nsol nyia kpee kehm limi, bo bahke jo bob-n, fere jo nohk-n, jo ko-n tahm a nahne go ntahk ero, fere jo kak-n go ngbekobo. Bo bahk-n jo ko tahm a nahne, song yiimi go esamahr atul, a atubesi tib go egama mbing.
42021013	Jia ji bahk-n limi, eji ń l'yiimi ntianse ka-m.
42021014	“Nong, ntim enyahne jo tahn-n, eji ń l'k'jo tiiri ana ḿ bahke faange, ngare kehm rehnge.
42021015	Tibre m bahk-n kake alum nya ḿ bahke bungu, fere ka-n elkahne, eji anebekv ebahne l'k'ma faange, fere jo ten.
42021016	Jol babnso ejahne, a abonane ejahne, a nnahb enyahne, a ate ebahne bahk-n jabbe ka. Egom ejahne jindiki, bo bahke wulu na bo.
42021017	Ane kpee bahk-n koko ekv tib go egama mbing.
42021018	Jol ellv esi enahne anehng anehng limm, ni bahke tane.
42021019	Ń l'jo kpuumu, ḿ bahke tahre atohko enyahne.”
42021020	Ń l'nyehn nlong nsoja ma ba sennge Jerusalem kak, owo ḿ bahke kahne re, bahke gulu elrannge.
42021021	Nong, ane ba li go Judea be song go awong ngare nyio, ane ba li go Jerusalem tahm ejahbe jio song. Ane ba li go bo ebgbe, nong, bo k'kpe feere ba go Jerusalem.
42021022	Tibre afung nyao nya li afung elbongo, eji nsol kpee nyi bo nyono go nwer Esowo l'lohko jol go etingitingi.
42021023	Eyuu a anebkal ba bahke jolo ela, a ane ba bahke jo yab abon ngare nyio. Ndon bahke gbale sehng ejahbe jio. Erakatahng ji Esowo bahke gboko kuumu ane bao.
42021024	Bo bahke wulu bo go ekahngkahng. Egom jehko, bo bahke bobo bo, tahm abo, bo song jol aneb agbekobo go ejahbe ajehng ajehng ji li go njini. Ane baka baka bahke jo kadde Jerusalem go akpade akpade tete ngare abo biingi.
42021025	“Nliingi bahke jo tib go njul, fere jo tib go ebareka, a alonlo. Ane ba li go njini, ala bahke jo teele bo, eko fere jo tan bo. Bo nehm jo kahn ji bo bahke limi tib go ewahl ji agburu aya, a ebuku bahke jo wahl.
42021026	Ane bahke jo gbo elkv tib elfahle, eji bo kp'siki nsol nyi kp'bake go njini kpee. Tibre atahm nya kpi elbung bahke range.
42021027	Owo bo bahke nyehne Mmon no nne kp'bake go ekparesemsem, a nsahm, a egburu ellub.
42021028	“Nsol nyio l'kehme ellimi, kpiiden asamahr enyahne go ero, wahn tab asi enyahne wahre, tibre eltahre enahne kp'kabbe abake.”
42021029	Jisos kehm tubu bo elgan re, “Kpuren eti ji bo kpo lung re efig, a nti nyehko kpee.
42021030	Ń l'soro ny'nyehn eji ma kehme elnyono, ḿ bahke kahne re, nnale yahke ba.
42021031	Mbang ny'nehm nyi, ń l'tob nyehn nsol nyio kpee kp'limi, ḿ bahke kahne fvfo re, etul bi Esowo ebkabbe.
42021032	Etingitingi, n kp-n tongo re, Ane ba bahke jolo go elkpin ngare nyio nehm kpo tete nsol nyio kpee lim.
42021033	Elbung abola ndi bahke tane, alum enyame nehm tiki tan.
42021034	“Jo baaben elnahne, goji nkak alimi, a amahm awoko a at'tiiri nya elkpin nia l'ki-n gbal go egahna ntim, eji efung bio l'ki-n gbede na.
42021035	Tibre efung bio bahke gbede ane kpee ba li go njini, ana ntahmfuk nyi bo kpo saade konngo nsahre.
42021036	Jo baaben ngare kpe kpe, wahn jo kak ero, eji ń l'bel eko ji ḿ bahke foro go nsol nyio kpee nyi bahke limi, wahn fere yiimi go esamahr bi Mmon no nne.”
42021037	Efung abehng abehng Jisos jo tibi go etahk Esowo. Atv l'behde, á jo kono eljeke song kang go ewong ji bo kpo lung re Oliv.
42021038	Efungfu atv atv ane kpee jo lohngo ba go etahk Esowo re bo ba wuk-e.
42022001	Eji elkak ni bo jo li abred nya bo kil jo kak ayist ma kabbe, ni bo kpo lung re Pasova,
42022002	owo atubesi abalimajom, a at'tibi ba atahm jo seb mbang ana nyi bo bahke wulu Jisos. Fvfo, bo jo f'fahl ane.
42022003	Ngare nyio nnehm kehm yele Judas ji bo jo lung-e re Iskariot, ji woomo go ellong abat'toono Jisos, ewubu ane abal.
42022004	Owo Judas kehm tahme song kpiri atubesi abalimajom, a atubesi ane ba jo baabe etahk Esowo, fere toobo a bo ana á bahke jabbe Jisos ka bo.
42022005	Atahng yebe bo sehng, owo bo kehm taame re, bo bahk-e kake akpohko.
42022006	Judas kehm taame, kehm kehme mbang seb nyi á bahke jabbe Jisos ka bo, eji ane bako ki li.
42022007	Owo efung kehm ba rehng bi elkak ni abred nya ki kpi ayist, bi bo jo wul abon ejoro ba Pasova.
42022008	Jisos kehm tongo Pita abola Jon re bo song toobo edi bum bo, ji bo bahke lehke elkak Pasova. Owo á kehm tumu bo tv.
42022009	Re bo kehm tahme, bo tohk-e bahb re, “Gan wo a kp'sebe re wahr song toobo bum?”
42022010	Owo á kehm faange bo re, “Wuungen atung! Ń l'yel go nla ejahbe, ḿ bahke wane nne no solo etulahb. Toonen ye, song go etahk ji á bahke yange,
42022011	wahn tong nfontahk re, ‘Nt'tibi kp-a bahbe re, Gan wo ekp'kpa li no, ji m bahke jehke, li elkak Pasova, a abat'toono ebame?’
42022012	Á bahk-n tibi egburu ekp'kpa ajehng ji li go ero enyong ji bo ma jehke nti. Owo ḿ bahke toobo nsol kpee bum.”
42022013	Bo kehm lohko tahm, lohko song nyehn ejum ajehng ajehng ana Jisos tongo bo, kehm toobo nsol elkak Pasova bum.
42022014	Eji ngare biingi no, á kehm song ji go ekp'kuru, a abatiingetib ebe.
42022015	Owo á kehm tongo bo re, “Jo kor-m sehng re me n li elkak Pasova nia a nahne, kehm nyehne erem.
42022016	Tibre n kp-n tongo re, N nehm kpe tiki li elkak nia, tete n li etingitingi elkak a nahne go ejahbetul Esowo.”
42022017	Owo á kehm rodo nkob, kak Esowo saam, kehm bungu re, “Koon, wahn wo, wahn ane kpee.
42022018	Tibre n kp-n tongo re, Bomo anv asongo n nehm kpe tiki wo alahb avain tete etul bi Esowo ba.”
42022019	Owo á kehm rodo ebred, kak Esowo saam, fere bakke, ka bo, kehm bungu re, “A wo li ngubjing enyame, nyi bo kp-n kake. Jo limen ana, eji ń l'jo buum-m.”
42022020	Eji bo ma li nsol mal, go mbang ny'nehm nyi á tob ka bo nkob, fere bung re, “Nkob nyia nyi li egbanngalung ji nfenfe tib go alung emame ma kp'fabe ka-n.
42022021	“Nyehnen, nne no kp-m gungu, á jehk a name ana go ekp'kuru.
42022022	Tibre Mmon no nne bahke kpoko ana Esowo toobo no. Eyuu a nne no kp-e gungu.”
42022023	Owo bo kehm kehme elbahbe atemtem re, “Nne awo go egahre ellong no bahke limi elkohn ejum ana jia?”
42022024	Owo nfaabe kehm gboko abat'toono Jisos bada nne no bo bahk-e bumu ana nne no ga gbal go bo ellong.
42022025	Jisos kehm tongo bo re, “Atul ba njini nyia kp'kpi nsahm nyi bo kpo fili ane ebo. Atubesi ane, bo kpo lung bo re, ‘Akubi!’
42022026	Ano sang bahke jolo go egahne. Ga nob re nne no ga gbal go egahne ellong jol ana mmonse. Ntubesi bahke jolo ana nlokeltum.
42022027	Anv, nne awo ga gbal, nne no jehk go ekp'kuru, afi nne no kp-e loko wo? No jehk go ekp'kuru sang ga gbal? Eji n li a nahne, n li ana nl'loko.
42022028	“Wahn ba li ane ba ma jol a name kpee go egame elgaare.
42022029	Ana nsoo ma-m ka ejahbe re me n fili, ano wo fvfo m ma-n tob ka,
42022030	eji ń l'jo li nsol ekp'kuru ajehng a name go egame ejahbetul, fere ji go nti etul, jo lam ewubu et'tohngo ebbal bi Israel.”
42022031	Ntul a Jisos kehm bungu re, “Saimon, nnehm sebe re á ko nsahm nyi á bahk-n febe ana bo kpo febe arasi.
42022032	Me n kak ero ka-a, eji a l'k'gbo go egama mbang. Ngare nyi a ma fere gbo ndon, jo kak abonane eko!”
42022033	Owo Pita kehm-e faange re, “Ntul, me n toobo ebjing re me n je ngbekobo a na, jol afi elkv ni, m bahke kpoko a na.”
42022034	Jisos kehm bungu re, “Pita, n kp-a tongo re, Lela a bahke gbaame nkpel era re, me a nehme kahn, nkok kehm kuku.”
42022035	Jisos kehm bahbe bo re, “Ngare nyi n tum-n no, eji ń ki fili abon abam akpohko, fere fili abam efilibo, a akpaketa, ejum jia ji rin-n noa?” Bo kehm faange re, “Ejumjum wahr rinem.”
42022036	Jisos kehm tongo bo re, “Anv, nne no l'bel mmombam akpohko, afi á bele ebam efilibo, nong, á fili. Nong, nne no ki kpi ekahngkahng gungu mbomo eme, song gunu.
42022037	Tibre n kp-n tongo re, Edi nwer Esowo ji bungu re, ‘Bo m-e fange kak go ellong abi ane’, bahke lohko jol go etingitingi. Tibre ji bo nyono bada name bahke lohko jol go etingitingi.”
42022038	Owo abat'toono ebe kehm bungu re, “Ntul, nyehn akahngkahng na abal a!” Á kehm faange bo re, “Ebgbal.”
42022039	Jisos kehm lohngo tahm go ewong ji bo kpo lung re Oliv, ana á jo kono ellimi. Abat'toono ebe tahm toon-e.
42022040	Eji á song rehng edi jio, á kehm tongo bo re, “Jo kaken ero, eji ń l'k'yel go elgaare.”
42022041	Á kehm jeere song rehng go es'song ekidi labe ana nne bahke roko eltal song rehng. Owo á kehm jamme alahng, kehm kehme ero kak re,
42022042	“Nsoo, l'kor-a, fak-m nkob erem nyia! Ana koro me sang, ana koro wo wo.”
42022043	Owo enjel kehm soro lohng go ejahbetul Esowo ba kak-e eko.
42022044	Eji ala jo sahb teel-e teele, á kehm nyennge, jo kak ero. Nwuuru nyi á wuuru no, nyi jo toongo wohngo ndi jolo ana agburu atoongo alung.
42022045	Eji á mehle go edi ji á jo kak ero, á kehm feere goji abat'toono ebe, song kpiri bo, bo kp'lale, tib ndon nyi jo fili bo.
42022046	Owo á kehm bahbe bo re, “Jen ji wahnge ń kp'lale? Tahmen, wahn kak ero, eji ń l'k'yel go elgaare.”
42022047	Eji á kpi mbungu mbungu, ellong ane kehm soro lohng abake. Nne no bo jo lung-e re Judas ji woomo go ellong abat'toono Jisos, ewubu ane abal, ye wo jo tib bo mbang. Eji bo ma rehng goji Jisos, Judas kehm jeere kohlo Jisos re á sod-e nnyo.
42022048	Owo Jisos kehm-e bahbe re, “Judas, anv, a bahke jabbe Mmon no nne ka go nnyo asoda?”
42022049	Eji abat'toono Jisos nyehne ji yahke lim, owo bo kehm bahbe re, “Ntul, wahr ko akahngkahng enyahre, song nok a boa?”
42022050	Nne awohng go bo ellong kehm fohko ekahngkahng ebe, kpale nju nyi ntubesi abalimajom etung eboblum.
42022051	Owo Jisos kehm-e tongo re, “Ka kpe lim ano!” Á kehm rodo etung nne noo, feere a bi lak-e, á nob.
42022052	Jisos kehm bahbe atubesi abalimajom, a atubesi ane ba jo baabe etahk Esowo, a anebkul nfam ba ba re bo ba bob-e re, “Ń lohngo a akahngkahng, a atahmtahm atahmtahm ana ń kp'bake a nwajv boba?
42022053	N jo jolo a nahne go etahk Esowo efung abehng abehng, me ń lakem abo. A wo li ngare enyahne, a nyi atubesi ba ejannge.”
42022054	Owo bo kehm bobo Jisos tahm a ne go etahk ntubesi abalimajom. Jisos jo jene ekv, Pita jen ekv.
42022055	Bo kono agun go nlaaga nyio, ji sennge kak. Pita kehm tob song ji o a bo.
42022056	Eji nlokeltum no jolo nnenkal nyehne Pita jehk go agun, owo á kehm-e seenge too, kehm bungu re, “Nne noa fvfo tob jolo a ne!”
42022057	Owo Pita kehm gbaame re, “Nnenkal, me we n nehme kahn.”
42022058	Eji ma kpe ji mmongare ntiil, nne noko kehm-e tob nyehn, kehm bungu re, “A tob wob go bo ellong.” Owo Pita kehm tene re, “E'ee mbi, me sang.”
42022059	Eji ma kpe ji ejum awa anyehng, nne noko kehm kpe bung t'tahne re, “Etingitingi, nne noa tob jolo a ne fvfo, tibre ye nne a Galili wo.”
42022060	Owo Pita kehm faange re, “Mbi, n nehme kahn ji a kp'b'bung.” Tvtv ona eji á kpi mbungu mbungu, nkok kehm soro kuk.
42022061	Ntul a Jisos kehm soro keebe, seenge Pita. Owo Pita kehm buumu ellum ni Ntul a Jisos bungu no tong-e re, “Re nkok kehm kuku lela, a bahk-m tene nkpel era.”
42022062	Pita kehm soro lohng ona, song kehme ellingi ndon ndon.
42022063	Ane ba jabbe Jisos kehm-e kehme elnyoko, fere jo dv-e.
42022064	Bo tob gba-e mbomo go esamahr, kehm-e bahbe re, “Nyehn amahr me! Anv, nne awo ma-a rum?”
42022065	Bo kpe bung alum nyako gbalee, nya bo jo su-e.
42022066	Eji efungfu ma se, anebkul Jus, atubesi abalimajom, a at'tibi ba atahm kehm ba kono edi ajehng, kehm koko Jisos ba a ne go bo elam, kehm-e tongo re,
42022067	“Tong-r, joare wo wo li Mesaya!” Owo Jisos kehm faange bo re, “N l'tong-n anv, ń nehm taame.
42022068	N l'fere bahb-n na, ń nehm faange.
42022069	Bomo anv asongo, Mmon no nne bahke jehke go eboblum Esowo bi gbale sehng.”
42022070	Bo ane kpee kehm bahbe re, “Anv, wo wo li Mmon no Esowoa?” Jisos kehm faange bo re, “Me wo, ḿ bungu nseenge.”
42022071	Owo bo kehm bungu re, “Anv, e bahke kpe seb ntiansea? Wahrfono antahng ebwuk go ege a nnyo.”
42023001	Ellong ane bao kpee kehm tahme, ko Jisos song rehng a ne goji Pailet.
42023002	Owo bo kehm-e kehme ebi ka re, “E sebe kahn re, nne noa kpi ane ebahre rannge, fere jo sahd-r re wahr k'kpe tahb etak ka Ntul a Rom, fere jo bung re, ye wo li Kraist ji li ntul.”
42023003	Owo Pailet kehm-e bahbe re, “Anv, wo wo li ntul no Jusa?” Jisos kehm-e faange re, “Me wo, a bungu nseenge.”
42023004	Pailet kehm tongo atubesi abalimajom, a ellong ane bao re, “Ebi ajehng ajehng n nyehnem ji nne noa ma lim.”
42023005	Bo kehm kpe nyennge na, jo bung re, “Á kpo lim ntim ane jo jokko go ege eltibi. Á bomo go Galili, á ma yannge go Judea kpee, anv, á ma ba a.”
42023006	Eji Pailet wuku ano, á kehm bahbe, joare Jisos nne a Galili wo.
42023007	Á kahne kan a re á lohng go ejahbe ji ntul a Herod kp'fili, á kehm-e tumu tv Herod ji jolo go Jerusalem ngare nyio.
42023008	Eji Herod nyehne Jisos, atahng yeb-e sehng. Tibre á bomo elsebe wuku wuku re á nyehn-e, tib eji á wuku bada ne. Á jo tob sebe re á nyehn nkpokosi nyindiki nyi á bahke limi.
42023009	Owo Herod kehm bahbe Jisos abahbe tvv, jol Jisos we tikem faange.
42023010	Atubesi abalimajom, a at'tibi ba atahm tob jolo ona fvfo. Owo bo jo ka-e ebi gbalee.
42023011	Herod, a nsoja enye bum Jisos daange daange daange, fere jo nyok-e, kehm-e kake ekpawobo ji nno a nno, ji jo nyane go amahr, kehm-e tumu tv Pailet.
42023012	Efung bio bi, Herod abola Pailet, bo fere jol go etem, tibre wuku wuku bo jolo go ekv.
42023013	Pailet kehm lungu atubesi abalimajom, a atubesi ane, a ane bako,
42023014	kehm tongo bo re, “Ń ko nne noa ba kak-m go ebo, no ḿ bungu re á kpi ane rannge. Eji m bahb-e abahbe go egahne esamahr, n nyehnem ebi ajehng ajehng ji á limi no, ji wahnge ń kp-e kake ebi.
42023015	Ano wo fvfo tob jol goji Herod, tib eji á feere a ne ba ka-m. Nne noa limem ejumjum ji fuumu re bo wul-e.
42023016	Owo wahnge m bahke tongo, bo dv-e, n fere yak-e, á song.”
42023017	Elkak Pasova anehng anehng Pailet jo yehke nne a ngbekobo awohng ka bo.
42023018	Ellong ane bao kpee kehm rabe nnyo nnyo amehng re, “Song a nne noo, wo song wul-e, wo yake Barabas ka-r.”
42023019	Barabas, bo kak-e ngbekobo tib eji á jo jokko ejahbe, fere wul nne.
42023020	Pailet jo sebe re á yehke Jisos yake, owo á kehm kpe bung a bo.
42023021	Bo kpe rabe na re, “Kum-e go ekros! Kum-e go ekros!”
42023022	Owo Pailet kehm kpe bahb bo go nkpel era re, “Anv, jen ji wahnge? Ebi aji á limi no? N nyehnem ebi ajehng ajehng ji á limi no, ji fuumu re bo wul-e. M bahke tongo bo dv-e, n fere yehk-e yake.”
42023023	Bo kehm kpe ny'nyennge na, jo rabe wahre wahre wahre re bo kum-e go ekros. Es'kohro elrabe ni bo jo gohro rabe kehm gake Pailet.
42023024	Owo á kehm kimi elam ana bo jo seb,
42023025	fere yehke nne no bo sebe no yake, no bo kak-e ngbekobo tib eji á jo jokko ejahbe, fere wul nne, kehm fere yehke Jisos ka, bo lim-e ana koro bo.
42023026	Eji bo ko Jisos, jo tahm a ne, bo kehm song wane nne awohng no bo jo lung-e re Saimon, ji jolo nne a Sirin. Á lohngo go mmojahbe noko kp'tahme go Jerusalem. Bo kehm-e bobo, kun-e ekros re á sol, jo toono Jisos go njahm.
42023027	Ellong ane gbalee ba jo toono Jisos, a anebkal ba jo ling-e ndon ndon.
42023028	Owo Jisos kehm keebe, kehm tongo bo re, “Anebkal ba Jerusalem, ka ma wahn kpe ling! Lingen elnahne, wahn ling abon ebahne!
42023029	Tibre ngare kp'bake nyi bo bahke bungu re, ‘Elfuulu li ka agum anebkal, ba kala j'jel, bo ji kala y'yabe abon.’
42023030	Owo bo bahke kehme elbungu tong awong re, ‘Gboon bul-r!’
42023031	Esowo l'lim eti mbir mbir ano, l'lim renan, á l'k'tob lim ekpakv eti ano?”
42023032	Ane abal bako ba jolo abi ane, bo tob ko bo tahm a bo re bo tob song wul bo a Jisos.
42023033	Eji bo song rehng go edi ji bo jo lung re edi nkpakesi, owo bo kehm kumu Jisos go ekros, a abi ane bao fvfo, noko go ege ejang eboblum, noko go ege ejang ebobkal.
42023034	Jisos kehm bungu re, “Nsoo, tahm ka bo, tibre bo nehme kahn ji bo kp'limi.” Bo kehm tubu elfaange, eji bo l'kahn ana bo bahke baange nsol ebjing enye.
42023035	Ane yiimi ona, jo nyehn, eji atubesi Jus jo nyok-e re, “Á kpo tahre ane bako, nong, á tob tahre elne, joare ye wo li Kraist ji Esowo ma yehke.”
42023036	Nsoja t'tob nyok-e fvfo, owo bo kehm bake re bo ba ka-e amahm,
42023037	fere bung re, “L'jol re wo wo li ntul no Jus, tahre elna!”
42023038	Bo tob nyono nwer lake kohlo go ege esi. Nwer nyio bo nyono go Grik, Latin, a Hibru re, “A WO LI NTUL NO JUS.”
42023039	Ebi nne ajehng ji tob kpaake go ekros kohlo Jisos, kehm-e suku re, “Wo sang li Mesayaa? Tahre elna, wo tob tahr-r me!”
42023040	Noko kehm-e nyame re, “Anv, a nehme fahl Esowoa, eji bo ma tob kimi elam re bo wul-aa?
42023041	Wahr kp'nyehne erem bia go nseenge. Tibre e kp'bele eltuuru enahre ni fuumu re wahr bel go nsol nyi e limi no. Wo, nne noa, jol ebi ajehng ajehng á limem.”
42023042	Owo á kehm bungu tong Jisos re, “Buum-m, a l'ba ji go ega eti etul.”
42023043	Jisos kehm-e faange re, “Etingitingi, n kp-a tongo re, Lela a bahke jolo a name go ejahbetul Esowo.”
42023044	Jolo ejum nkaranka ewubbal nyi efin, nyi ejannge gbo no ejahbe jio kpee, ji tete rehng nkaranka era nyi elgung.
42023045	Njul kpeem ya. Ekpiki ji tokko go etahk Esowo kehm yange ejang ebbal.
42023046	Owo Jisos kehm rabe wahre wahre wahre re, “Nsoo, me n yake etohko ejame kak go ega ebo.” Eji á ma bung ano mal, á soro kpo.
42023047	Ntubesi a nsoja nyehne kan ji ma lim, á kehm kehme Esowo tehk, fere bung re, “Etingitingi, nne noa lohko jol etingi nne.”
42023048	Ellong ane ba kame ba rur re bo ba nyehn ana bo bahke wulu Jisos, eji bo nyehne ji ma lim, bo kehm feere ebo kehnge ndon ndon.
42023049	Ane kpee ba kahne Jisos, a anebkal ba lohngo go Galili toon-e ba rehng o, bo yiimi ebo fee, jo nyehn nsol nyia.
42023050	Nne awohng jolo go, no bo jo lung-e re Josef ji lohng go ejahbe Jus ji bo jo lung re Arimatia. Á jolo nnooba nne, no jolo go etingitingi, fere jol ntul esub.
42023051	Á jo siki etul bi Esowo bi kp'bake. Owo wahnge á ki taame tv ntoobo ebo nyi bo toobo no, fere lim.
42023052	Á kehm tahme song bahb Pailet, joare á bahke taame, á song fono ekv ji Jisos tahm a ji.
42023053	Owo á kehm song fono ekv ji Jisos, fere kpennge ekpowo, rod song kak go elahm bi á rahme go ekpartal, bi bo kala k'kak nne awohng awohng.
42023054	Jolo efung bi bo jo toobo ebjing bi Esabat yahke rehng.
42023055	Anebkal ba lohngo go Galili jo toono Jisos kehm tob ba nyehn elahm, fere nyehn ana bo kak-e no.
42023056	Owo bo kehm feere, ba toobo anyane, fere toobo akehng bum. Efung Esabat bo kehm jehke, re ekv, ana ntahm bungu no.
42024001	Ngbokambang efung go erahde, efungfu atv atv, bo kehm rodo anyane nya bo toobo no, tahm a nya go elahm.
42024002	Eji bo rehnge go, bo kehm song nyehn eltal nio ma bannge go nnyo elahm, noongo go nkpe.
42024003	Owo bo kehm maade yel, jol ekv ji Ntul a Jisos bo nyehnem.
42024004	Eji bo yim o, ma bil bo amahr, bo kehm soro nyehn ane abal yim kohlo bo, ba kake nsol nyi jo nyane.
42024005	Eji anebkal bao jo fahl, fere kohk asamahr go ndi, ane bao na abal kehm soro kehme elbungu a bo re, “Jen ji wahng ń kp'sebe nne a mbir mbir go ellong akvne?
42024006	Ana á limm. Yebnyahme. Buumen ana á tong-n no ngare nyi á kpeke li go Galili re,
42024007	‘Mmon no nne, bo bahk-e yake, kak abi ane go ebo, bo kum-e go ekros, l'kang nfung era, á nyahme go elkv.’ ”
42024008	Owo anebkal bao kehm soro buumu alum enye,
42024009	kehm lohngo go elahm feere, song tooro nsol nyio tong abat'toono ebe, ewubu a nne awohng, fere tob tong erik ane bako fvfo.
42024010	Anebkal ba tongo abatiingetib nsol nyia jolo Meri ji lohng go Magdala, Joanna, Meri nnyehn Jems, a anebkal bako ba tob jol a bo fvfo.
42024011	Abatiingetib, alum nya anebkal bao tongo bo jolo bo ana emongo. Bo taamem tv bo.
42024012	Pita kehm tahme, be song rehng go elahm, kehm song reme fahng, nyehn akpowo nya nya nong no. Owo á kehm feere kehnge, fere jo tir bade ji ma lim.
42024013	Efung b'nehm ona ane abal ba woomo go bo ellong lohngo jo tahm go ejahbe ji bo kpo lung re Emmaus ji jolo ejum mmal esehma, a l'tahm go Jerusalem.
42024014	Bo jo tubu eka atemtem bada nsol nyia kpee nyi ma lim.
42024015	Eji bo kpi mbungu mbungu atemtem, fere jo tiiri, yefono Jisos kehm lohngo ba kpiri bo, jo jen a bo.
42024016	Ngare nyio amahr ebo ka lennge, owo bo ki-e liingi.
42024017	Á kehm bahbe bo re, “Jen ji ń kp'bungu tong atemtem, eji ń kp'jene asongo ndon ndon?”
42024018	Owo nne awohng no bo jo lung-e re Kleopas kehm-e faange re, “Anv, wo ntahngtahng wo ga li njenne nyi li go Jerusalema, nyi kil kahne nsol nyi ma lim a afung nyaa?”
42024019	Á kehm bahbe bo re, “Nsol anyi?” Owo bo kehm-e faange re, “Nsol nyi ma lim Jisos ji Nasaret, ji jolo nnyehnamahr no jo bung alum nya kpi nsahm, fere jo lim agburu akpokosi go esamahr Esowo, a esamahr bi ane kpee.
42024020	Atubesi abalimajom ebahre, a atubesi ebahre ba yak-e no ka re bo kimi elam ji bo bahk-e wulu. Owo bo kehm-e kumu go ekros.
42024021	Wahr jo kunu ekpu re, ye wo bahke fake Israel yake. Gana yebkpo! Lela nfung era nyi a, nyi nsol nyia limi no.
42024022	“Fvfo, ji ma-r kpe kp'kpo esi, anebkal bandiki ba wob go egahre ellong fungu efungfu atv atv, je go elahm,
42024023	ekv eje bo nyehnem. Bo kehm feere ba, ba bung re, bobnyehn nkpokosi ejum, eji bo nyehne enjel nyi tongo bo re, á noa go elkpin.
42024024	Egom jindiki ji woomo go egahre ellong kehm jeke go elahm, lohko song nyehn jang jang ana anebkal bao bungu no, sehngem yefono wo bo ki-e nyehn.”
42024025	Owo Jisos kehm tongo bo re, “Wahn agboolo ane baa, jen ji wahnge kpo riid-n go eltaame ejum ajehng ajehng ji anyehnamahr nyono no?
42024026	Tiki li re, Mesaya gbo mbang nyehn erem bia kpee, kehm yele go ege ellub.”
42024027	Owo Jisos kehm lennge adi nwer Esowo kpee nya bungu bada ne tong bo, bomo go awer nya Moses, a awer nya anyehnamahr kpee.
42024028	Bo kehm kabbe ejahbe ji bo fi no. Jo jolo are Jisos yahke sehng asongo.
42024029	Bo kehm-e gboongo re, “Ba kang a nahre, tibre elgung ebba, gana ejannge ebkehme elgboko.” Owo á kehm song yel ekp'kpa re á song kang goji bo.
42024030	Eji á ji ekp'kuru, jo li nsol a bo, owo á kehm rodo ebred, kak Esowo saam, bakke, ka bo.
42024031	Owo amahr ebo kehm soro lennge, bo kehm-e soro liingi. Á kehm soro lamme.
42024032	Owo bo kehm kehme elbungu, jo tong atemtem re, “Ano wo wahnge alum enye jo yall-r, eji á jo bung a nahre go mbang, fere jo lennge nwer Esowo tong-r.”
42024033	Owo bo kehm soro mehl tvtv, feere go Jerusalem, ba nyehn abat'toono Jisos, ewubu a nne awohng ma ba kono edi ajehng, a ane ba tob jol a bo o fvfo,
42024034	ba jo bung re, “Ntul a Jisos eblohko nyahme go etingitingi. Saimon m-e nyehn.”
42024035	Owo ane abal bao kehm tob tooro ana ji limi go mbang tong bo, ana bo liing-e no ngare nyi á bakke ebred.
42024036	Eji bo kpi mbungu mbungu, yefono Jisos kehm soro ba lohng go bo elka, kehm bungu tong bo re, “Elkoono jol a nahne!”
42024037	Kehm mennge bo, bo kehm kehme elfahle, fere jo tir re, etohko ji bo kp'nyehne a.
42024038	Owo á kehm bahbe bo re, “Jen ji wahnge eko ma-n tan ana? Jen ji wahnge ń kp'faabe go egahna ntim?
42024039	Nyehnen abo enyame, wahn nyehn akpade enyame fvfo, eji ń l'kahn re mefono antahng wo. Dam-m wahn, wahn nyehn. Tibre etohko, ngubjing kpimm, ana ḿ ma-m nyehn, n kpi no.”
42024040	Á bungu kan ano mal, á kehm tibi bo abo enye, a akpade akpade.
42024041	Eji bo kala tiki taame tib go eyebatahng ji bo bele no, a esi ji jo kpo bo, owo Jisos kehm bahbe bo re, “Anv, ń kp'kpi ejum ajehng ajehng a, ji ellehka?”
42024042	Bo kehm-e kake ekv nsahre ji bo ma lam.
42024043	Owo á kehm taare li go bo esamahr.
42024044	Á kehm tongo bo re, “Alum enyame nya ana, nya n jo bung a nahne ngare nyi n kpeke li a nahne re, Ejum ajehng ajehng ji bo nyono bada name go atahm nya Moses, fere nyon go awer nya abanyehnamahr, a nwer a Saams bahke lohko jol go etingitingi.”
42024045	Owo á kehm lennge ntim ebo, eji bo l'kahn nwer Esowo,
42024046	fere tong bo re, “Ana wo bo nyono re, Mesaya bahke nyehne erem, l'kang nfung era, á nyahme go elkv,
42024047	bo fere tiingi ane kpee ba li go njini etib bi egbokondon, a bi eltahmeka go abiafem. Go Jerusalem wo, bo bahke bomo etib bio go eltiingi go ege a mbing.
42024048	Wahn ba li atianse go nsol nyia.
42024049	M bahke tumu ji nsoo nyame no tv-n. Jolen ejahbe jia a, tete nsahm nyi bahke lohngo go ero, lohng ba tob-n.”
42024050	Owo á kehm rodo bo, tahm abo song rehng go Betani. Owo á kehm tabe abo enye wahre, fuulu bo.
42024051	Eji á jo fuulu bo, á kehm soro tahm bo sa. Nsahm nyi Esowo rod-e tahm a ne go ejahbetul Esowo.
42024052	Bo kehm feere go Jerusalem, a egburu eyebatahng.
42024053	Bo jo jolo go etahk Esowo ngare anyehng anyehng, jo tehk Esowo, fere jo kak-e saam.
43001001	Go mbomannahb Ellum ni jolo. Ellum nio ni jolo a Esowo. Ellum nio ni jolo Esowo.
43001002	Ellum nio ni jolo a Esowo go mbomannahb.
43001003	Ni ni Esowo ko, lim nsol kpee. Ki li ye, kehn ejumjum jolem jolo ji ma jol.
43001004	Ege wo elkpin jolo no. Elkpin nia ni jolo ellennge ka ane.
43001005	Ellennge nio li ana agun nya kp'yake go ejannge. Ejannge jio ka tiki lahme agun nyao.
43001006	Nne awohng jolo go, no Esowo tum-e no, no bo jo lung-e re Jon.
43001007	Á ba re á ba yiimi ntianse bade ellennge nio, eji ane kpee l'taame tib go alum nya á bungu no.
43001008	Ye sang jolo ellennge nio. Á ba re á ba yiimi ntianse ka ellennge nio.
43001009	Etingitingi ellennge ni kpo ka nne awohng awohng ellennge, ni ni ma ba go njini.
43001010	Á jolo go njini. Ye wo Esowo ko-e, lim njini nyia. Jol njini nyia, we tikem liingi.
43001011	Á ba go ege ejahbe, ane ebe we koom.
43001012	Ane bao ba ko-e no, fere taame tv mbing enye, bo ba li ane ba á ka bo nsahm re bo jol abon Esowo.
43001013	Bo jelem bo ana ane baka baka, jol go elkoro ni anebkal sang, jol bo jelem bo tib ana nne tiri no. Esowo bi jele bo.
43001014	Ellum nio ni ba siingi nne, fere lene tob-r. Wahr ebnyehn ellub ene, ellub nio ni Nde ka Mmon mmon awohng ewe, no ma gbal go nnoobo, a etingitingi.
43001015	Jon ji nwohngalahb jo yiimi ntianse ka-e, fere jo rabe re, “Ye wo a, ji n jo bung bada ne re, ‘Nne no kp'bake toon-m go njahm gbale sehnge me. Tibre á tohko jol, me n kehm jini.’ ”
43001016	Go ege agbal wo, á jo yehke nnoobo, jo ka wahr ane kpee.
43001017	Moses wo ka atahm. Nnoobo, a etingitingi, Jisos Kraist wo ko ba ka.
43001018	Nnene limm, no ma ny'nyehn Esowo, sehngem Mmon mmon awohng no li a Esowo bad bad, ye wo ma lim re wahr kahn Esowo.
43001019	Alum nya ana, nya Jon bungu no. Eji Jus ji jolo go Jerusalem tumu abalimajom, a abon Livai tv-e, bo song bahb-e re, “Ekahmekahme kpee, wo nne awo?”
43001020	Á kehm lennge ka bo, á gbaamem. Á lennge ka bo re, “Me Kraist sang.”
43001021	Bo kehm-e kpe bahb re, “Ekahmekahme kpee, wo nne awo fono? Anv, wo Elaija woa?” Á kehm faange re, “E'ee, me Elaija sang.” Bo kpe-e bahb re, “Anv, wo nnyehnamahr no e kp-e siki woa?” Á kpe faange re, “E'ee, me nnyehnamahr noo sang.”
43001022	Bo kehm-e kpe bahb re, “Anv, wo nne awo? Tong-r, eji e l'song tong ane ba tum-r no. Anv, a kpo bung renan bade elna?”
43001023	Jon kehm faange re, “Me wo li ‘nne no kp'rabe go elka emahng re, Tuungen mbang nyi Ntul bahke sehnge, wahn lim t'tor’ ana nnyehnamahr Aisaya bungu no.”
43001024	Ane ba tumu bo, Bab Farisi ba.
43001025	Bo kehm-e bahbe re, “Eji a tong-r re, wo Kraist sang, wo Elaija sang, wo nnyehnamahr noo sang, anv, jen ji wahnge a kp'wohngo ane alahb?”
43001026	Jon kehm faange bo re, “N kpo wohngo ane alahb maka maka. Go egahne ellong nne awohng noa yim, no ń kil-e elkahne.
43001027	Jol eji á kp'b'ba toon-m go njahm, me n fuumem re me n kehme, fannge alehke akpaketa enye.”
43001028	Nsol nyia kpee limi go Betani, go egbuk Jodan jehko, edi jio ji Jon jo wohngo ane alahb.
43001029	Etoono efung behko Jon kehm nyehne Jisos kp'bake go ege. Á kehm bungu re, “Nyehnen, Mmon a Njoro no Esowo, no bahke ba rod abiafem nya njini.
43001030	Nne noa wo, n jo bung bada ne re, Nne no kp'bake toon-m go njahm gbale sehnge me, tibre á tohko jol, me n kehm jini.
43001031	Mefono antahng, we n tohkem kahn wuku wuku. Ji wahnge m ba no, fere kpi ane alahb wohngo, li, eji abon Israel l'kahn-e.”
43001032	Jon jo yiimi ntianse re, “N nyehne Etingi Etohko go elfoongo ebbehl ma lohng go ejahbetul Esowo badde ba kuum-e.
43001033	Mefono antahng, we n tohkem kahn wuku wuku. Esowo bio bi tum-m no re me m ba wohngo ane alahb, ye wo tong-m re, ‘Nne no, a l'nyehn Etingi Etohko ma badde ba kuum-e, ye wo li nne no kpo wohngo ane alahb go Etingi Etohko.’
43001034	Me n lohko nyehn, fere yiimi ntianse re, ye wo lohko li Mmon no Esowo.”
43001035	Etoono efung behko Jon kpe jol ona, a abat'toono ebe, ane abal.
43001036	Á kehm nyehne Jisos, eji á jo jen abake, kehm bungu re, “Nyehnen, Mmon a Njoro no Esowo!”
43001037	Eji abat'toono bao na abal wuku ano, bo kehm tahme toono Jisos.
43001038	Jisos kehm keebe, nyehn bo, eji bo kp-e toono, á kehm bahbe bo re, “Ń kpi jen seb?” Bo kehm-e faange re, “Rabbi (ji lohngo re nt'tibi), gan wo a kpo kang?”
43001039	Jisos kehm bungu tong bo re, “Baan, wahn ba nyehn!” Bo kehm jeke, song nyehn edi ji á jo kang, kehm tob kang o efung bio. Tibre ngare nyio jolo ejum nkaranka eni nyi elgung.
43001040	Nne awohng go ellong ane abal bao, no tob wuk ana Jon jo bung, kehm tahme toono Jisos. Bo jo lung-e re Andru ji jolo mmonannyehn a Saimon Pita.
43001041	Á gbo mbang song nyehn Saimon mmonannyehn, kehm-e tongo re, “Wahr ebnyehn Mesaya,” (ji lohngo re Kraist).
43001042	Á kehm koko Saimon ba a ne goji Jisos. Jisos kehm-e seenge too, kehm bungu re, “Wo Saimon wo, ji mmon a Jon. Bo bahke fere jo lung-a re Kefas ji lohngo re Pita.”
43001043	Etoono efung behko Jisos kehm toobo re á bahke tahme go Galili. Owo á nyehne Filip, kehm-e tongo re, “Tahm toon-m!”
43001044	Filip lohng go Betsaida, ejahbe ji Andru abola Pita lene no.
43001045	Filip kehm song nyehn Natanael, kehme tongo re, “Wahr ebnyehn nne no Moses nyono bada ne go nwer atahm, no abanyehnamahr Esowo tob nyon fvfo bada ne, Jisos ji Nasaret, ji mmon a Josef.”
43001046	Natanael kehm faange re, “Anv, ejum ajehng ajehng ji nno jia, ji bahke tiki lohng go Nasareta?” Filip kehm-e faange re, “Ba wahr tahm, wo ba nyehn!”
43001047	Eji Jisos nyehne Natanael kp'bake go ege, á kehm bungu bada ne re, “Nyehnen, a wo li etingitingi nne Israel, no enehm abehng abehng ki-e wob go atahng.”
43001048	Natanael kehm bahbe Jisos re, “A limi renan, kehm-m kahne?” Jisos kehm-e faange re, “Re Filip kehm-a lungu, n nyehn-a, a jehk no go nnahb eti ji bo kpo lung re efig.”
43001049	Natanael kehm bungu re, “Rabbi, a lohko li Mmon no Esowo. Wo wo li Ntul no Israel!”
43001050	Jisos kehm-e faange re, “Anv, wobtaama, tib eji m ma-a tong re, N nyehn-a go nnahb efiga? A bahke nyehne akpokosi sehnge ana nyi a ma nyehn a.”
43001051	Jisos kehm kpe bung tong bo re, “Etingitingi, n kp'bungu tong-n re, ḿ bahke nyehne ejahbetul Esowo ma lennge, fere nyehn babenjel kp'tahme go ero, fere jo badde ba goji Mmon no nne.”
43002001	Eji ma kang nfung ebal, elkak elbal jolo go Kena ji Galili. Nnyehn Jisos jolo ona.
43002002	Jisos, bo t'tob tiing-e elkak elbal nio, a abat'toono ebe.
43002003	Eji amahm male no, owo nnyehn Jisos kehm bake ba tong-e re, “Amahm ebmal.”
43002004	Jisos kehm-e faange re, “Nnenkal, n'nan a kp-m tohngo anv kak go ntong nyia? Ngare ny'nyame ka rehng.”
43002005	Owo nnyehn Jisos kehm tongo alokeltum ba jolo o re, “Limen ajehng ajehng ji á bahk-n tongo!”
43002006	Etu ebrakebra jolo ona, nya bo bumu re bo jo ba ru elbo ana atahm ebo bungu no. Jolo agburu atulahb nya nnen a nnen, nya etu ajehng ajehng jo yele rehng egalon eltahl, tohko jol ano eltahl egalon ewubu.
43002007	Jisos kehm bungu tong bo re, “Song tuken alahb, wahn ba ruru go atulahb nyao!” Bo kehm tuku alahb, ba ruru atulahb nyao kpee.
43002008	Á kehm tongo bo re, “Limen alahb maa, wahn song ka nfakamahm!” Bo kehm limi, tahm a ma.
43002009	Nfakamahm no elkak nio kehm wuungu alahb mao ma ma siingi amahm. Á kahnem edi ji lohngo lohng ba. Alokeltum bao ba limi lim alahb mao, bo jo k'kahn. Owo á kehm lungu nlumanne,
43002010	kehm-e tongo re, “Nne awohng awohng kpo tohko ka amahm ma nno. Eji bo ma wo kp'buumu, á kehm gohro ka bo ma ki ga nob. Wobrod amahm ma nno bum gona tete sik anv!”
43002011	Ngbokambang a nkpokosi nyi Jisos limi no nyi a, á limi go Kana ji Galili. Owo á tibi ellub ene. Abat'toono ebe kehm taame tv-e.
43002012	Owo Jisos kehm tahme go Kapenium, a nnyehn, a abonanyehn, a abat'toono ebe. Owo bo kange abon afung ntiil.
43002013	Ngare nyio elkak ni aneb Jus ni bo kpo lung re Pasova ebkabbe. Owo Jisos kehm tahme go Jerusalem.
43002014	Etahk Esowo ona wo, á nyehne ane ba jo gungu efong, a ejoro, go mbehl, fere nyehn ane ba jo yaange akpohko jehk no, kp'yaange akpohko go akp'kuru ebo.
43002015	Jisos kehm soro ko ebr'rare, kam ane kpee yehke go etahk Esowo jio, a efong efong fvfo. Á sale akpohko nya abayaangakpohko, fere gbul akp'kuru ebo tuubu go.
43002016	Á kehm tongo ane bao ba jo gungu mbehl re, “Roden nsol nyia, wahn song a nyi! Kana rod etahk Nsoo, bum ana edi are!”
43002017	Abat'toono ebe kehm soro buumu ana nwer Esowo bungu no re, “Ntir nyi n yehke kak, eji n tuungu etahk Esowo, nyi nyi bahke fere wul-m.”
43002018	Jus kehm-e bahbe re, “Elliingi ani a bahk-r tibi, eji e l'kahn re, a kpi nsahm nyi a kpo lim nsol nyia?”
43002019	Jisos kehm faange bo re, “Waan etahk Esowo jia, m bahke tuungu si ji nfenfe go nfung era.”
43002020	Jus kehm bungu re, “Bo ko nnya atahl abal a nnya erakera, si etahk Esowo jia, ji ji a ma fere tong re, a bahke tuungu si go nfung eraa?”
43002021	Etahk Esowo ji Jisos jo bung bade, ngubjing enye nyi.
43002022	Ngare nyi á nyahme go elkv, abat'toono ebe b'buumu alum nyao nya á bungu no. Owo bo kehm taame tv nwer Esowo, fere taame tv alum nya Jisos bungu no.
43002023	Eji Jisos jolo go Jerusalem ngare nyio nyi elkak Pasova, ane gbalee ba taame no tv mbing enye, eji bo nyehne akpokosi nya á jo lim.
43002024	Á joom bum bo go etingitingi, tibre á jo kahne bo kpee, ana bo li no.
43002025	Kpeem fuumu re nne awohng awohng tong-e bade ana ane li no, tibre yefono antahng k'kahn ana ntim ane li no.
43003001	Nne a Farisi awohng jolo gona, no bo jo lung-e re Nekodimos. Á jolo nne no woomo go ellong atubesi Jus.
43003002	Atv amehng á kehm bake goji Jisos, ba tong-e re, “Rabbi, wahr kp'kahne re, wo li nt'tibi no Esowo tumu no. Tibre nnene limm, no bahke ma lim akpokosi ana nyaa nya a kp'limi, sehngem re no, Esowo bi jol a ne.”
43003003	Jisos kehm-e faange re, “Etingitingi, n kp'bungu tong-a re, Tohko tiki jol re, nne kpe tuungu jini, á nehm tiki nyehn etul bi Esowo.”
43003004	Nekodimos kehm-e bahbe re, “Anv, nne bahke kpe tuungu jini renan, eji á ma kul? Á bahke kpe feere na song yel nnyehn go ala, á kpe-e jela?”
43003005	Jisos kehm faange re, “Etingitingi, n kp'bungu tong-a re, Tohko tiki jol re, nne kpe tuungu jini go alahb, a Etingi Etohko, á nehm nyehn etul bi Esowo.
43003006	Nne kpo jel nne. Etohko kpo jel etohko.
43003007	Ki-a kpe kpo esi mbol mbol, tib eji n tong-a re, Tiki li re wahn kpe tuungu jini.
43003008	Nfeb kpo lim edi ajehng ajehng ji kor-e no. A kpo wuk ewahl ewahl. A kpehme kahn edi ji kp'lohngo abake, a edi ji fi no. Ano wo tob li jang jang a nne no Etingi Etohko jel-e no.”
43003009	Nekodimos kehm-e bahbe re, “Anv, jia kehm jolo renan ana?”
43003010	Jisos kehm-e faange re, “Wo ji li na nt'tibi Israel, nsol nyia a nehme kahna?
43003011	Etingitingi n kp'bungu tong-a re, Wahr kpo bung bada nsol nyi e kp'kahne, fere jo yiimi ntianse go nsol nyi e ma nyehn. Jol ń nehme tiki taame tv etib ebahre.
43003012	Eji m ma-n tong nsol nyi njini nyia, ń kil eltaame, l'lim renan, ń kehm taame, n l'tong-n nsol nyi ejahbetul Esowo?
43003013	Nnene limm, no ma j'je go ejahbetul Esowo, sehngem Mmon no nne wo wo ma lohng go ejahbetul Esowo ba.”
43003014	Ana Moses rodo nnyo kum go ejangnti, rod jahm ngare nyi bo jolo go elka emahng, ano wo fvfo bo bahke tob rod Mmon no nne, kum go ejangnti, rod jahm,
43003015	eji nne awohng awohng no l'taame tv-e, á l'bel elkpin ni li go njinanjini.
43003016	Esowo njini kor-e na, wo, á rodo Mmon mmon awohng ewe ka re, nne awohng awohng no l'taame tv-e, á nehm tiki kpo tan, á kpi elkpin ni li go njinanjini.
43003017	Tibre Esowo tumem Mmon ewe tv go njini nyia re á ba ka njini ebi. Á tum-e re á ba tahre njini nyia.
43003018	Nne no l'taame tv-e, á nehm li ebi. Nne no tohko taame, yebsi l'li ebi. Tibre á taamem tv mbing nyi Mmon mmon awohng no Esowo.
43003019	Ana wo li elam, eji ellennge ma ba go njini. Ane, ejannge ji kpi bo kor sehnge ellennge. Tibre nsol nyi bo kp'limi, li ab'bi ab'bi.
43003020	Tibre nne awohng awohng no kpo lim ab'bi, ellennge kpo sab-e sab. Á kpehme seb re á jen go edi ji ellennge li no, eji bo l'k'nyehn ab'bi enye.
43003021	Nne no kpo lim jio ji li go etingitingi, ye wo li nne no kp'jene go edi ji ellennge li no, eji nne awohng awohng l'nyehn nnoobo eltum ni á limi no go elfahle ni Esowo.
43003022	Owo Jisos kehm tahme go Judea, a abat'toono ebe. Ona wo bo kange no, jo wohngo ane alahb.
43003023	Jon fvfo jo tob wohngo ane alahb go Enon ji li kohlo Salim. Tibre alahb jolo o gbalee. Ane jo je o, song bel ewohngalahb.
43003024	Ngare nyio, Jon, bo we ka bob kak ngbekobo.
43003025	Abat'toono Jon, a nne a Jus awohng, bo kehm kehme nfaabe lim bade eljini ni nne bahke jo bum elne saang.
43003026	Owo bo kehm bake goji Jon, kehm ba tong-e re, “Nt'tibi, nne noo no jolo a na go egbuk Jodan jehko, no a jo yiimi ntianse ka-e, á noa ona, kpi ane alahb wohngo, nne awohng awohng kp'jeke go ege.”
43003027	Owo Jon kehm faange re, “Nnene limm, no bahke ma bel ejum ajehng ajehng, sehngem re no Esowo bi ka-e.
43003028	Wahnfono antahng ebwuk ana n tong-n no re, Me sang li Kraist. Bo tum-m na re me n gbo-e mbang.
43003029	“Nne no kpi nkal, ye wo li nlumanne. Eji ntem no nlumanne yim ona, kp'wuku alum nya á kp'bungu, eltim bahk-e jo yebe sehng. Anv, eyebatahng ejame jia ebgbal.
43003030	Ye bahke gbale na, me m bahke fere jol reed.”
43003031	“Ye jio ji lohng go ero ba, á gbale sehnge ane kpee. Nne no lohng go njini, á li ka njini. Á kpo bung nyi njini. Nne no lohng go ejahbetul Esowo ba, á gbale sehnge ane kpee.
43003032	Á kpo yiimi ntianse go nsol nyi á ma nyehn, fere w'wuk. Nnene limm, no kp'taame tv etib ebe.
43003033	Nne awohng awohng no l'taame tv etib ebe, bahke lohko tib re, Esowo li go etingitingi.
43003034	Nne no Esowo m-e tum, á kpo bung alum nya Esowo. Tibre Esowo kpehme gare na etohko eje ka ane.
43003035	Esowo, Mmon ewe kor-e sehng, owo wahnge á ma yake nsol enye kpee, kak-e go ebo.
43003036	Nne no l'taame tv Mmon Esowo, á kpi elkpin ni li go njinanjini. Nne no tohko wuk Mmon Esowo, elkpin á nehm bel. Erakatahng ji Esowo ji li a ne.”
43004001	Bab Farisi kehm wuku re, Jisos kpo wohngo ane alahb sehnge Jon, ane bao fere jo toon-e.
43004002	Jol Jisos wohngem nne awohng awohng alahb, sehngem abat'toono ebe ba ba jo lim ano.
43004003	Ntul a Jisos sebe kan kahn ano me, á kehm tahme o Judea asongo go Galili.
43004004	Tiki jol re, á sehng go Samaria.
43004005	Á kehm song rehng go ejahbe Samaria ajehng, ji bo jo lung re Sikar, ji jolo kohlo edi ndi ji Jekob ka mmon ewe Josef.
43004006	Elbing alahb ni Jekob jolo ona. Eji Jisos ma lahng eljen, á kehm ba ji o elbing alahb nio. Ngare nyio jolo ngare efin.
43004007	Owo nnenkal a Samaria kehm bake re á ba tuk alahb. Jisos kehm-e tongo re, “Ka-m alahb, me n wo!”
43004008	Ngare nyio abat'toono Jisos ebtahm go nla ejahbe re bo song gunu nsol alehke.
43004009	Nnenkal a Samaria noo kehm-e faange re, “Jen ji wahnge a kp-m bahbe re, me n ka-a alahb, wo ji li na nne a Jus, gana me nne a Samaria?” Tibre Jus, a Samaria, bo kpehme kod abo.
43004010	Jisos kehm-e faange re, “Li re a kp'kahne ayare nya Esowo kpo ka, fere kahn nne no kp-a bahbe re, wo ka-e alahb, á wo, kehn a m-e gboongo na, á ka-a alahb mao ma elkpin.”
43004011	Mmonankal noo kehm-e bahbe re, “Nsoo, ejum limm, ji a bahke koko tuk alahb, gana elbing alahb nia kp'rahbe. Gan wo a bahke bele alahb mao ma elkpin?
43004012	Anv, wo ga gbal sehnge Jekob, nso ejahre, no ka-r elbing alahb nia? Á jo wo alahb ana, a abon abon ebe, a atohkondi enye kpee.”
43004013	Jisos kehm-e tongo re, “Nne awohng awohng no l'wo alahb maa, bahk-e kpe kor.
43004014	Nne awohng awohng no l'wo alahb mao ma m bahk-e kake, ekor bahk-e tane. Alahb mao ma m bahk-e kake, bahke jo tub mb'behl go ege atahng, fere gbo ebgba bi bahke jo fab, rehng go elkpin ni li go njinanjini.”
43004015	Mmonankal noo kehm-e faange re, “Nsoo, ka-m alahb mao ma ekor bahk-m tane, eji n l'k'kpe ba a, ba tuk alahb elbing nia.”
43004016	Jisos kehm-e tongo re, “Song, wo song lung nlum ewa, wahn ba!”
43004017	Mmonankal noo kehm-e faange re, “Nlum awohng awohng n kpimm.” Jisos kehm-e tongo re, “Wobbung etingitingi, eji a tongo re, nlum a kpimm.
43004018	Wobbel alum na alon. Noo no a jehk-e etahk, etingitingi nlum ewa sang. A lohk-m tong etingitingi.”
43004019	Mmonankal noo kehm-e tongo re, “Nsoo, me n lohko kahn re, wo nnyehnamahr wo.
43004020	Babnso ejahre jo kake Esowo go ewong jia. Wahn Jus, ń kpo bung re, Go Jerusalem wo li edi ji fuumu re, ane jo ba, ba kak Esowo.”
43004021	Jisos kehm-e tongo re, “Nnenkal, taame tv alum enyame nya n kp'bungu tong-a re, Ngare kp'bake nyi ń l'k'kpe kak Esowo Nsoo go ewong jia, jol go Jerusalem fvfo.
43004022	Wahn aneb Samaria, ń kpo kak ejum ji ń kil elkahne. Wahr Jus, e kpo kak ji e kp'kahne. Tibre eltahre kpo lohng goji Jus.
43004023	Ngare kp'bake nyi atingitingi abakake Esowo bahke jo kak Esowo Nsoo go etohko, a etingitingi. Tibre elkohn ane ana bao ba, Esowo Nsoo kp'sebe re bo kak-e. Ngare ny'nehm nyi ma rehng a.
43004024	Esowo, etohko ji. Bao ba kp-e kake, bahke jo kak-e go etohko, a etingitingi.”
43004025	Mmonankal noo kehm-e tongo re, “N kp'kahne re, Mesaya kp'bake. Mesaya ji bo kpo lung-e re Kraist l'ba, á bahk-r tibi nsol kpee.”
43004026	Jisos kehm-e faange re, “Me jia ji kp'bungu a na, me wo li Mesaya.”
43004027	Tvtv ona abat'toono Jisos kehm soro ba. Kpo bo esi area, eji bo nyehne re, á kp'bungu a nnenkal. Nnene jolem go bo ellong no bahbe Jisos re, “Jen ji a kp'sebe?” Jol bo we bahbem re, “Jen ji wahnge a kp'bungu a ne?”
43004028	Nnenkal noo kehm soro tahm etulahb eje sa, tahm song rehng go nla ejahbe, song tong ane re,
43004029	“Baan, wahn ba nyehn nne no ma-m tong nsol kpee, nyi n kpo lim. Ma ye wo li Mesaya nji!”
43004030	Ane bao kehm soro lohng ejahbe jio, tahm song kpiri Jisos.
43004031	Ngare ny'nehm nyi abat'toono Jisos jo gboongo Jisos re, “Nt'tibi, ko nsol alehke, wo li me!”
43004032	Á kehm tongo bo re, “N kpi nsol alehke nyi m bahke lehke, nyi ń kil elkahne.”
43004033	Abat'toono ebe kehm kehme elbahbe atemtem re, “Anv, nne ebko nsol alehke ba ka-ea?”
43004034	Jisos kehm faange bo re, “Nsol alehke enyame li re, me n lim mbang nyi nne no tum-m no, fere gohro mal eltum ene.
43004035	Wahn sang kpo kono elbungu re, ‘Ebsa nnyahng eni, ngare elkpake rehnga?’ N kp-n tongo re, wahn tab asamahr enyahne wahre, nyehn ana ebgbe ma kum, ngare ebrehng kpee, nyi elkpake.
43004036	Nne no l'kpa, á kpo bel eltuuru. Á kpo kpu nsol nyio bum, jol go elkpin ni li go njinanjini, eji mb'bahme, a nkp'kpake, bo l'bel eyebatahng egom egom.
43004037	Tibre jia ji bo kpo kono elbungu, lohko li go etingitingi re, ‘Nne noko bahm, noko kpa.’
43004038	M ma-n tum re, wahn song kpa egbe jio ji ń ki lim eltum anehng anehng. Ane bako ba ma lim eltum o, wahn ebba yel eltum nio, soro asi kp'limi asongo.”
43004039	Aneb Samaria gbalee ba lene ejahbe jio, kehm taame tv Jisos, tibre mmonankal noo bungu re, “Á tong-m nsol kpee nyi m ma l'lim.”
43004040	Eji aneb Samaria bao ba goji Jisos, bo gboong-e re, á lub song kang a bo. Owo Jisos kehm song kang a bo nfung ebal.
43004041	Ane gbalee kpe taame budu, tib go ege alum nya á bungu no.
43004042	Bo kehm tongo mmonankal noo re, “Wahr ebtaame anv. Lohngem re, wahr ebtaame tib eji a tong-r no. Wahr ebtaame, tibre wahrfono antahng ebwuk. Wahr eblohko kahn go etingitingi re, ye wo li nt'tahre no njini.”
43004043	Jisos kange kan nfung ebal o me, á kehm tahme go Galili.
43004044	Tibre Jisos jo yiimi ntianse antahng antahng re, “Nnyehnamahr Esowo kpehme lub go ege ejahbe.”
43004045	Eji Jisos ba no, ba rehng go Galili, aneb Galili jo vvr-e sehng, tib eji bo nyehne akpokosi nya á limi no go Jerusalem ngare elkak. Tibre bofono t'tob je elkak nio.
43004046	Á kehm feere tahm go Kena ji Galili, ejahbe jio ji á ko alahb lim, siingi amahm. Ntubesi ejahbe awohng jolo go Kapenium, no mmon ewe jo yam.
43004047	Á wuku kan re, Jisos eblohng go Judea ba go Galili, á kehm bake goji Jisos, ba gboong-e re, á je go Kapenium, song lim mmon ewe, á nob. Tibre mmon ewe nong go emel elkv.
43004048	Owo Jisos kehm-e tongo re, “Tohko tiki jol re, ń nyehne akpokosi, ń kpehme tiki taame.”
43004049	Ntubesi ejahbe noo kehm-e tongo re, “Nsoo, ba wahr tahm, mmon ewame yahke kpo.”
43004050	Jisos kehm-e faange re, “Song, mmon ewa bahke kpini!” Nne noo kehm soro taame tv alum nya Jisos bungu no tong-e, kehm soro tahm eje.
43004051	Eji á jo kehnge, alokeltum ebe kehm ba wan-e go mbang, kehm-e tongo re, “Mmon ewa kpeke li go elkpin.”
43004052	Á kehm bahbe bo ngare nyi mmon ewe kehme elnobo. Bo kehm-e tongo re, “Nyaane ngare efin nkaranka anyehng, owo á nobo arumbum nyao.”
43004053	Nde mmon kehm soro buumu tvtv re, ngare nyio nyi Jisos tong-e re, “Mmon ewa bahke kpini.” Yefono antahng kehm taame tv-e, a ane ba lene go ege a nlaaga kpee.
43004054	Etoono nkpokosi nyi a, nyi Jisos kpe lim ngare nyio nyi á longo go Judea, feere go Galili.
43005001	Eji nsol nyio ma sehng kpee, owo Jisos kehm tahme go Jerusalem. Tibre ngare nyio jolo ngare elkak ni Jus.
43005002	Go Jerusalem, go eti mbu jio ji bo jo lung re, Eti Mbu Ejoro, owo eto jolo no, ji bo si nkpatahk elon sennge kak. Eto jio bo jo lungu go alum Hibru re Betsata.
43005003	Ona wo ellong ane gbalee noongo no, jo yam, awakamahr, abanne, a aneb ayam bandiki. (Bo jo baabe re alahb gbehke.
43005004	Tibre ngare nyimongo enjel nyi Ntul Esowo jo ba yel alahb mao, jo gbehke alahb. Nne eyam awohng awohng no l'fere gbo mbang song yel go alahb, eji kp'gbehke, ye wo bahke nobo eyam ebe, afi á bele elkohn eyam abehng abehng.)
43005005	Nne awohng jolo noa, no eyam ebe ma kang eltahl a nnya elku a nnya era.
43005006	Eji Jisos nyehn-e no, fere kahn re, yebnoongo ona edi jio ekidi eblab, á kehm-e bahbe re, “Anv, a kp'sebe re wo noba?”
43005007	Nne eyam noo kehm-e faange re, “Ee nsoo, wo, nnene n kpimm, no bahk-m rodo kak go eto jia, eji alahb ma kehme elgbehke. N l'tahm re me n song yel, nne noko go tohko gbo mbang ka-m.”
43005008	Jisos kehm-e tongo re, “Tahm, wo rod ekpa eja, jen song!”
43005009	Tvtv ona nne noa kehm soro nob eyam ebe, kehm rodo ekpa eje, kehme eljene. Efung bio jolo efung Esabat.
43005010	Aneb Jus kehm tongo nne noo no ma nob eyam ebe re, “Lela efung Esabat bi. Nobem re wo sol ekpa eja.”
43005011	Nne noo kehm faange bo re, “Nne no lim-m no, n nob, ye wo tong-m re, ‘Rod ekpa eja, wo jen song!’ ”
43005012	Bo kehm-e bahbe re, “Nne awo tong-a tong re, wo rod ekpa eja, jen song?”
43005013	Nne noo no nobo eyam ebe kahnem nne no lim-e lim, á nob. Tibre Jisos t'tahm, eji ellong ane kame no ba rur o.
43005014	Eji ma ji ntiil, Jisos kehm song nyehn-e go etahk Esowo, kehm-e tongo re, “Nyehnee, anv wobnob. Ka kpe lim abiafem, eji ejum ji sabe sehnge jia l'ki-a kpe lim.”
43005015	Nne noo kehm tahme song tong Jus re, Jisos wo lim-e no, á nob.
43005016	Owo wahng ka Jus kehm kehme Jisos gbak, tib eji á limi nne nob efung Esabat.
43005017	Jisos kehm faange bo re, “Nsoo kpi nlimi nlimi eltum. Me fvfo, n kp'tob lim eltum.”
43005018	Jia ji wahnge aneb Jus kpe bel erakatahng gbalee tob-e, fere jo seb mbang ana nyi bo bahk-e wulu. Tibre bo jo bungu re, Jisos, ntahm Esabat nyi nyi sang á soodo no, á kpe bung re, Esowo, Nde no we wo, ji lohngo re, á kp'rodo elne bum jang jang a Esowo.
43005019	Jisos kehm tongo bo re, “Etingitingi, n kp'bungu tong-n re, Mmon nehm ma lim ejumjum go ege a ngang antahng, sehngem ji á l'nyehn Nde kp'limi, ji ji á kpo tob lim. Ajehng ajehng ji Nde l'lim, j'nehm ji Mmon kpo tob lim.
43005020	Tibre Nde, Mmon ewe kp-e koro sehng, owo wahnge á kp-e tibi nsol kpee nyi yefono antahng kp'limi. Á bahk-e tibi nsol nyi gbale sehnge nyia a, eji l'jo kpo-n esi.
43005021	Ana Nde kpo nyahme ane go elkv, bo fere bel elkpin, ano wo fvfo Mmon bahke tob ka nne awohng awohng elkpin, no kor-e no.
43005022	Nsoo kpehme lam nne awohng awohng. Yebfaake elam eje kpee ka Mmon ewe re
43005023	eji nne awohng awohng l'kak Mmon ewe, jang jang ana bo kpo kak Nde. Nne no tohko kak Mmon ewe, lohngo re, á nehme kak Nde no tum-e no.
43005024	“Etingitingi, n kp'bungu tong-n re, Nne awohng awohng no l'wuk alum enyame, fere taame tv nne no tum-m no, á kpi elkpin ni li go njinanjini. Bo we nehm kpe lam. Yebsehng elkv sa rehng go elkpin.
43005025	Etingitingi, n kp'bungu tong-n re, Ngare kp'bake, ngare ny'nehm nyi ma rehng a, nyi akvne bahke wuku alum nya Mmon Esowo. Bao ba l'wuk, bo bahke jolo go elkpin.
43005026	“Ana Nsoo kpi nsahm antahng nyi á kpo ko, ka elkpin, ano wo fvfo á ma tob lim Mmon ewe re, á tob bel nsahm nyi á bahke tob jo ka elkpin.
43005027	Á m-e ka nsahm nyi á bahke jo lam alam. Tibre ye wo li Mmon no nne.
43005028	Nong, ki-n kpe kpo esi mbol mbol. Tibre ngare bahke bake nyi akvne kpee nya wob go alahm bahke wuku alum enye.
43005029	Bo bahke nyahme lohng go alahm. Bao ba limi nob nob bahke nyahme, jol go elkpin. Bao ba limi ab'bi bahke nyahme, ba yiimi go eti elam.
43005030	“N nehm ma lim ejumjum go egame eko. Ana n kpo wuk goji Esowo, ano wo n kpo lam. Elam ejame li go etingitingi. Tibre n nehme lim mbang ny'nyame. N kp'limi mbang nyi nne no tum-m no.
43005031	N l'yiimi ntianse ka elname antahng, ntianse enyame nehm lub.
43005032	Nne noko noa, no kp'yiimi ntianse ka-m. N kp'kahne re, ntianse nyi á kp'yiimi ka-m, lohko li go etingitingi.
43005033	Ń tumu ane tv Jon ji jo yiimi ntianse ka etingitingi jia.
43005034	Jol nnene n sebem re á yiimi ntianse ka-m. M bungu jia, eji wahn l'bel eltahre.
43005035	Jon jolo ana et'rekahng ji jo lul, fere jo y'ya. Jo kor-n re wahn jo bel eyebatahng mmongare ntiil tib go ege ellennge.
43005036	“Ntianse nyi me n kpi no, gbale sehnge nyi Jon. Tibre akpokosi nyao nya Nsoo ma-m ka re me n lim, eltum n'nehm ni n kp'limi a, ni ni kp'yiimi ntianse ka-m re, Nsoo wo tum-m no.
43005037	Nsoo no tum-m no wo yiimi ntianse antahng antahng ka-m. Ellum ene wahn ka wuk a wuk, jol esamahr ebe ń ka nyehn a nyehn.
43005038	Ellum ene go egahne atahng wobem. Tibre ń nehme taame tv nne no á tum-e no.
43005039	Ń kpo kpili nwer Esowo, tibre ń kpo tir re, ona wo ḿ bahke bele elkpin ni li go njinanjini. Nwer Esowo nyio nyi kp'yiimi ntianse ka me.
43005040	“Wahn nehme kor elbake go egame, eji ń l'bel elkpin.
43005041	“N kpehme ko ellub goji ane.
43005042	Tibre n kp'sahb k'kahn re, ekor ji Esowo wobem go egahne atahng.
43005043	M ba go mbing nyi Nsoo. Me ń nehme ko. Nne nondiki l'fere ba go ege a mbing, ye wo ḿ bahk-e koko.
43005044	Bahke limi renan, ń kehm taame tv Esowo, eji ń kpo ko ellub goji ane? Esowo bi li na abehng, ellub ene ń kpehme seb.
43005045	“Kana tir re, m bahk-n kake ebi go esamahr Nsoo. Moses wo bahk-n kake ebi, ye jio ji ń kp'kunu ekpu go ege.
43005046	“Li re ń kp'taame tv Moses, kehn ń kp'tob taame tv-m. Tibre Moses ny'nyon bada name.
43005047	Eji ń kil eltaame tv alum enye nya á nyono no, bahke limi renan, ń kehm taame tv alum enyame?”
43006001	Owo Jisos kehm tahme go egbuk eto jehko ji Galili, ji bo jo tob lung re eto ji Taibirias.
43006002	Ellong ane gbalee kehm-e toono, tibre bo jo nyehne akpokosi nya á jo lim aneb ayam, bo nob.
43006003	Jisos kehm wahre go ewong, song ji a abat'toono ebe.
43006004	Ngare nyio elkak Pasova ni Jus ebkabbe.
43006005	Eji Jisos tabe esamahr ebe wahre, nyehn ellong ane bao kp'bake, á kehm bahbe Filip re, “E bahke limi renan, kehm gunu abred nya ane bao kpee bahke lehke?”
43006006	Á bungu ellum nia re á wuung-e. Tibre yefono antahng jo k'kahn kpee ji á bahke limi.
43006007	Filip kehm-e faange re, “Mpon eltahl, e l'ko gunu abred, jol nehm tohko b'biingi bo, afi nne awohng awong jo li ntiil.”
43006008	Nt'toono ewe awohng no bo jo lung-e re Andru ji mmonannyehn a Saimon Pita, kehm-e tongo re,
43006009	“Mmonse awohng li ana, no kpi ebred na eblon, a abon nsahre na abal. Anv, nyaa a, tohko l'li jen, ka ellong ane ana nia?”
43006010	Jisos kehm tongo bo re, “Tongen ane bao, bo ji ndi.” Tibre ajele jolo gbalee edi jio. Owo ane bao kehm jehke ndi. Bo jolo ejum aneblum atahltahl nkpel ewubbal atahl awubu (5,000).
43006011	Jisos kehm rodo abred nyao, kak Esowo saam, kehm bake ane bao ba ji go ndi. Ano wo fvfo á tob lim go abon nsahre bao. Nne awohng awohng li ana kor-e no.
43006012	Eji bo ma wohngo ane kpee, Jisos kehm tongo abat'toono ebe re, “Taaren bo erik ji ma sa, eji ejum ajehng ajehng l'k'rannge mbol mbol.”
43006013	Ebred eblon bi ane bao li no, bo kehm song taare erik ji sa no, ruru ewubu ejeere na ebbal.
43006014	Ane bao nyehne kan nkpokosi nyi Jisos ma lim, bo kehm kehme elbungu re, “A wo lohko li nnyehnamahr Esowo no e jo wuk re, á bahke bake go njini.”
43006015	Eji Jisos sebe kahn re, bo yahke ba, ba bob-e etul go nsahm, á kehm tahme bo sa, tahm go ewong ntahngtahng.
43006016	Eji elgung ba no, abat'toono ebe kehm tahme go nkpe eto,
43006017	kehm song yel go egbang, kehm kehme elfingi re bo siiri eto jio rehng go Kapenium go egbuk jehko. Ngare nyio ejannge ebgbo. Jisos ka tiki ba, ba kpiri bo.
43006018	Alahb kehm kehme ebuku lim, tibre nfeb jo limi sehng.
43006019	Bo fingi kan ejum mmal era, fundiki mmal eni, bo kehm soro nyehn Jisos kp'jene go ero alahb, jo kabbe go bo egbang. Bo kehm kehme elfahle.
43006020	Jisos kehm tongo bo re, “Kana kpe fahl, me wo!”
43006021	Eltim yebe bo sehng. Bo kehm-e solo go egbang. Tvtv ona egbang kehm soro rehng egbuk eto jehko ji bo jo j'je.
43006022	Etoono efung behko, ellong ane ba sa go egbuk eto jehko kehm sebe kahn re, egbang abehng bi bi jolo o. Egbang bio, Jisos yelem. Abat'toono ebe ba, ba yel egbang bio tahm asongo bo bo.
43006023	Owo agbang nyandiki kehm lohngo go Taibirias ba edi ji bo li abred nyao ngare nyi Ntul a Jisos ma kak Esowo saam.
43006024	Eji ane bao sebe no kahn re, Jisos, a abat'toono ebe, ona bo limm, bo kehm kpe yel agbang tahm go Kapenium, song seb Jisos.
43006025	Eji bo nyehn-e no go egbuk eto jehko, bo kehm-e bahbe re, “Nt'tibi, ngare anyi a rehnge a?”
43006026	Jisos kehm faange bo re, “Etingitingi, n kp'bungu tong-n re, Elsebe ni ń kp-m sebe, me ń nehme seb tib eji ń nyehne akpokosi. Abred nya ń li wohngo, nya nya wahnge ń kp-m sebe.
43006027	Kana kpe nyennge, jo lim eltum ni ḿ bahke bele nsol alehke nyi bahke tane na. Jo noken mbang nyi ḿ bahke bele nsol alehke nyi bahke jolo go njinanjini, nyi Mmon no nne bahk-n kake. Tibre ye wo, Esowo Nsoo m-e kak elliingi nio ni nsahm enye.”
43006028	Bo kehm-e bahbe re, “Jen ji e bahke l'lim, kehm jo lim eltum ni Esowo?”
43006029	Jisos kehm faange bo re, “Eltum ni Esowo kp'sebe re wahn lim, li re, wahn taame tv nne no á tum-e no.”
43006030	Owo bo kehm-e bahbe re, “Elliingi ani a bahke tibi, ni e bahke nyehne, kehm taame tv-a? Nkpokosi anyi a bahke limi?
43006031	Babnso ejahre jo li nsol nyi bo kpo lung re mmanna go elka emahng, jang jang ana nwer Esowo bungu no re, ‘Á ka bo abred nya lohng go ejahbetul Esowo re bo li.’ ”
43006032	Jisos kehm tongo bo re, “Etingitingi, n kp'bungu tong-n re, Moses sang ka-n abred nya lohng go ejahbetul Esowo. Nsoo wo kp-n kake etingitingi ebred ji lohng go ejahbetul Esowo.
43006033	Tibre ebred ji Esowo li ebred ji lohng go ejahbetul Esowo, ba ka njini elkpin.”
43006034	Bo kehm-e tongo re, “Nsoo, jo ka-r ebred jio ngare anyehng anyehng!”
43006035	Jisos kehm tongo bo re, “Me wo li ebred ji elkpin. Nne no l'ba go egame, njal we nehm kpe yam. Nne no l'taame tv-m, ekor alahb bahk-e tane.
43006036	M ma-n tong re, ḿ ma-m nyehn, jol ń nehme tiki taame.
43006037	Nne awohng awohng no Nsoo ka-m ye, ye wo bahke bake go egame. Nne no l'ba go egame, we n nehm kam yake go.
43006038	Tibre n lohngo go ejahbetul Esowo ba re me m ba lim mbang nyi Nsoo no tum-m no. Mbang ny'nyame sang m ba ellimi.
43006039	Ejum ji ana, ji Nsoo no tum-m no tong-m re me n lim. Á tong-m re, me n k'wahng nne awohng awohng tan, no á ma-m ka. M bahke nyahme bo go elkv es'kohro efung.
43006040	A wo tob li ejum ji Nsoo kp'sebe re, nne awohng awohng no l'nyehn Mmon ewe fere taame, á bahke bele elkpin ni li go njinanjini. M bahk-e nyahme go es'kohro efung.”
43006041	Jus kehm kehme elmemme atemtem tob-e, tib eji á bungu re, “Me wo li ebred ji lohng go ejahbetul Esowo ba.”
43006042	Bo kehm bungu re, “Jisos sang aa, ji li mmon a Josef, ji e kp'kahne nde, a nnyehna? Jen ji wahnge á bahke kehm bungu re, á lohngo go ejahbetul Esowo ba?”
43006043	Jisos kehm faange bo re, “Kana kpe memme atemtem!
43006044	Nnene limm, no bahke ma ba go egame, tohko jol re Nsoo no tum-m no wo leeb-e. M bahk-e nyahme go elkv es'kohro efung.
43006045	Tibre abanyehnamahr Esowo nyono re, ‘Esowo bahke bo tib, bo ane kpee.’ Nne awohng awohng no ma wuk, fere kpili goji Nsoo, á bahke bake go egame.
43006046	“Jia lohngem re, nne awohng awohng ebnyehn Nsoo, sehngem nne no lohng goji Esowo Nsoo ba, ye wo ma nyehn Nsoo.
43006047	Etingitingi, n kp'bungu tong-n re, Nne no l'taame, á kpi elkpin ni li go njinanjini.
43006048	Me wo li ebred ji elkpin.
43006049	Babnso ejahne jo li mmanna go elka emahng. Bobkpo kpee.
43006050	“A wo li ebred ji lohng go ejahbetul Esowo ba, ji nne l'li, á l'k'kpo.
43006051	Me wo li ebred ji elkpin, ji lohng go ejahbetul Esowo ba. Nne awohng awohng no l'li ebred jia, á bahke bele elkpin ni li go njinanjini. Ebred ji m bahke kake njini re bo bel elkpin, ngubjing enyame nyi.”
43006052	Jus kehm kehme nfaabe lim atemtem re, “Bahke limi renan, nne noa kehm-r kake ngubjing enye, wahr li?”
43006053	Owo Jisos kehm tongo bo re, “Etingitingi, n kp'bungu tong-n re, Tohko tiki jol re, ń li ngubjing nyi Mmon no nne, fere wo alung eme, ń nehm tiki bel elkpin go egahne atahng.
43006054	Nne no kpo li ngubjing enyame, fere jo wo alung emame, á kpi elkpin ni li go njinanjini. M bahk-e nyahme go elkv es'kohro efung.
43006055	Tibre ngubjing enyame lohko li etingitingi ejum alehke. Alung emame tob li etingitingi ejum elwoko.
43006056	Nne no l'li ngubjing enyame, fere jo wo alung emame, á wob-m go eltim, me n tob wob-e go eltim.
43006057	Nsoo no li go elkpin wo tum-m. Esi eje ji wahnge n tob li go elkpin. Nne no l'li ngubjing enyame, á bahke tob jol go elkpin tib go egame esi.
43006058	A wo li ebred ji lohng go ejahbetul Esowo ba. Limm ana elkohn ni babnso ejahne li no, fere kpo. Nne no l'li ebred jia, á bahke jolo go njinanjini.”
43006059	Jisos jo bungu alum nyaa, eji á jo tib go etahk ero ji jolo go Kapenium.
43006060	Egom abat'toono Jisos gbalee, eji bo wuku alum nyao, bo kehm bungu re, “Alum nyao kp'riidi sehng. Nne awo bahke ma wuungu atung go nsol nyio?”
43006061	Eji Jisos sebe kahn re, abat'toono ebe kp'memme bade alum nyao, owo á kehm bahbe bo re, “Anv, alum nya m bungu a, ma-n saba?
43006062	Ḿ bahke bungu renan, ń l'nyehn Mmon no nne kp'feere go ero edi ji á tohko jol?
43006063	Etohko ji kpo ka elkpin, ngubjing o mbol mbol wo. Alum nya m ma bung tong-n li etohko etohko, a elkpin.
43006064	Egom ejahne jindiki jia, ji kil eltaame.” Jisos bungu ellum nia a, tibre á jo kahne kpee mboma mbomo. Á jo kahne egom ji l'k'taame, fere kahn nne no bahk-e gungu.
43006065	Á kehm bungu re, “Owo wahnge n tong-n no re, Nnene limm, no bahke ma ba go egame, sehngem re no, Nsoo wo limi mbang ka-e.”
43006066	Tib go alum nyao, egom abat'toono ebe gbalee kehm soro yaam-e sa, tahm ebo. Bo we kpeem jo tiki toono.
43006067	Jisos kehm bahbe abat'toono ebe, ewubu ane abal re, “Wahn fvfo, ḿ bahke tob yaam-m saa?”
43006068	Saimon Pita kehm-e faange re, “Ntul, eji nyehne wo, e bahke jeke? Wo wo kpi alum nyao nya elkpin ni li go njinanjini.
43006069	Wahr ebtaame, fere kahn re, wo wo li Mbarebara nne no Esowo.”
43006070	Jisos kehm faange re, “Wahn sang n jak-n no yehka, wahn ewubu ane abala? Nne awohng go egahne ellong, nnehm nyi.”
43006071	Á bungu bade Judas ji mmon a Saimon Iskariot, ji woomo go ellong ane ebe, ewubu ane abal. Tibre ye wo jolo nne no bahk-e gungu.
43007001	Eji nyao kpee ma mal, Jisos kehm tahme, jo yannge go Galili. Á joom yannge go Judea, tibre Jus jo sebe re bo wul-e.
43007002	Ngare nyio ona elkak ni Jus jo si nkpatahk jo woomo, ebkabbe.
43007003	Owo abonanyehn Jisos kehm-e tongo re, “Tahm, wo song go Judea, eji abat'toono eba l'nyehn akpokosi nya a kp'limi me!
43007004	Nnene limm, no kpo behr nsol nyi á kp'limi, eji á kp'sebe re nne awohng awohng kahn-e. A l'kehme nsol enya lim, jo tib elna go njini.”
43007005	Jol abonanyehn fvfo joom taame tv-e.
43007006	Jisos kehm faange bo re, “Ngare enyame ka biingi. Ngare ny'nyahne li ngare anyehng anyehng.
43007007	Njini nyia, ekv bo wahn nehme ko, me wo, bo kp-m koko ekv, tibre n kpo tong bo re, mbang nyi bo kp'toono nobem.
43007008	Songen go elkak nio wahn wahn. Me n nehme tahm elkak anv, tibre ngare enyame ka biingi.”
43007009	Á bungu kan ano me, á kehm sake eje go Galili.
43007010	Ngare nyi abonanyehn ma tahm go elkak, á kehm tob tahm fvfo. Á joom jen gbul gbul gbuul, á jo jene mbehr mbehr.
43007011	Jus jo seb-e go elkak nio, fere jo bahb re, “Ye nona?”
43007012	Ellong ane bao jo bungu aw'wa bada ne. Bandiki jo bungu re, “Á li nnooba nne.” Bandiki re, “E'ee, á kp'nehme na ane.”
43007013	Tib eji bo jo fahl Jus, nnene jolem, no jo bung gbul gbul gbuul bada ne.
43007014	Elkak nio kpo kang nfung enehkeni. Elka elka ene wo, Jisos tahme go etahk Esowo, song kehme eltibi.
43007015	Kehm kpoko Jus esi, bo kehm kehme elbungu re, “Jen ji wahnge nne noa kp'kahne elkahne ana nia, jol eji á ki j'je nwer?”
43007016	Jisos kehm faange bo re, “Eltibi ename ni n kp'tibi a, n'name sang, ni Esowo bi tum-m no ni.
43007017	Nne awohng awohng no kp'sebe re, á lim mbang nyi Esowo, á bahke kahne, joare eltibi ename ni n kp'tibi lohko lohng goji Esowo, afi n kpo bung go egama nsahm.
43007018	Nne no kpo bung go ege a nsahm, á kpo seb ellub n'ne. Nne no kp'sebe ellub ni nne no tum-e no, á lohko li go etingitingi, eb'bi ajehng ajehng á kpimm.
43007019	Moses sang ka-n atahma? Nne ewahne awohng awohng limm, no kp'bumu atahm nyao. Jen ji wahnge ń kp'sebe re wahn wul-m?”
43007020	Ane bao kehm faange re, “A kpi ebi etohko go ega atahng. Nne awo kp's'seb re á wul-a?”
43007021	Jisos kehm faange bo re, “N limi nkpokosi anyehng ana ny'nyehng, jo kpo-n esi, wahn ane kpee.
43007022	Moses tong-n re, wahn jo yehke abon ebahne nrur. (Lohngem re, Moses wo ko nrur ayehke ba a nyi, lohng goji babnso ejahre.) Wahn kpo yehke mmon nrur efung Esabat.
43007023	Bo l'yehke mmon nrur efung Esabat, eji atahm nya Moses l'k'range, jen ji wahnge l'lun ntim enyahne kp-n rake tob-m, tib eji n limi nne eyam nob kpee go ege a ngubjing efung Esabat?
43007024	Kana jo lam alam ane ana ń kp'nyehne esamahr ebo. Jo lamen elam ji nno!”
43007025	Aneb Jerusalem bandiki kehm bungu re, “Nne noa sang bo kp'sebe re bo wul-ea?
43007026	Ye sang ana, kp'bungu gbul gbul gbuula? Jol nnene nehme bung ejumjum tob-e. Ma atubesi ebahre eblohko kahn re, ye Mesaya wo nji.
43007027	Wahr kp'kahne edi ji nne noa lohng no. Mesaya l'ba, nnene limm, no bahke kahne edi ji á bahke lohngo ba.”
43007028	Eji Jisos jo tib go etahk Esowo, á kehm jo bung wahre wahre re, “Ń kp-m kahne, ń kp'tob kahn edi ji n lohng no ba. M baam antahng a. Nne no tum-m no li go etingitingi. Wahn, we ń nehme kahn.
43007029	N kp-e kahne, tibre n lohng go ege ba. Ye wo tum-m no.”
43007030	Owo bo kehm gare re bo bob Jisos, jol nnene jolem, no lak-e abo. Tibre ngare enye ka biingi.
43007031	Ane gbalee jolo go ellong nio ba taame tv Jisos. Bo jo bungu re, “Anv, Mesaya l'ba, á bahke limi akpokosi sehnge ana nya nne noa ma lima?”
43007032	Bab Farisi kehm wuku ana ellong ane bao jo bung aw'wa bada Jisos. Owo atubesi abalimajom, a Bab Farisi kehm tumu alokeltum ebo re bo song bob Jisos.
43007033	Jisos kehm bungu re, “M bahke kpe jol a nahne ana mmongare ntiil, kehm tahme goji nne no tum-m no.
43007034	Ḿ bahk-m sebe, me ń nehm kpe nyehn. Edi ji m bahke jeke, ń nehm ma ba.”
43007035	Jus kehm kehme elbahbe atemtem re, “Gan wo nne noa kp'bungu re, á yahke tahm, eji e l'ki-e kpe nyehn? Anv, á yahke tahm goji Jus ji lene go ajahbe Grika, fere song tib aneb Grika?
43007036	Anv, jio ona lohngo renan, ji á kp'bungu re, ‘Ḿ bahk-m sebe, me ń nehm kpe nyehn. Edi ji m bahke jolo, ń nehm ma ba?’ ”
43007037	Es'kohro efung bi elkak nio, bi bi jolo egburu efung. Owo Jisos kehm mehle yiimi, kehm bungu wahre wahre re, “Nne awohng awohng no alahb l'kor-e, nong á ba ga egame, ba wo!
43007038	Ana wo nwer Esowo bungu no re, ‘Nne awohng awohng no l'taame tv-m, aya ma elkpin bahke kehme elfabe go ege eltim lohng.’ ”
43007039	Jisos bungu ellum nia bade etohko ji ane ba l'taame tv-e bahke bele. Tibre ngare nyio etohko ji Esowo ka ba, eji Jisos kala nyahme go elkv song ji go ege ellub.
43007040	Eji ane bao wuku alum nyao, egom jindiki kehm bungu re, “Nne noa ana lohko li nnyehnamahr Esowo noo.”
43007041	Egom jindiki jo bungu re, “Nne noa ana, Kraist wo.” Egom jindiki jo bahbe re, “Anv, Kraist bahke lohngo go Galilia?
43007042	Nwer Esowo bungu re, ‘Kraist bahke lohngo go et'tohngo ji Devid. Bo bahk-e jele go Betlehem, ejahbe ji Devid.’ ”
43007043	Owo ane bao kehm kehme elyabe tib go ege esi.
43007044	Egom jindiki jo sebe re bo bob-e, jol nnene jolem, no lak-e abo.
43007045	Alokeltum bao kehm feere ebo, tahm goji Bab Farisi, a atubesi abalimajom. Bo kehm bahbe bo re, “Jen ji wahnge ń ki-e bob, ba a ne?”
43007046	Alokeltum bao kehm faange re, “Nnene limm, no kpo bung ana nne noo.”
43007047	Bab Farisi kehm bahbe bo re, “Anv, wahn fvfo, á kp-n tob nehma?
43007048	Wahn ebtiki nyehn ntubesi awohng awohng, a nne a Farisi no ma tiki taame tv-ea?
43007049	Ellong ane bao nehme kahn atahm nya Moses. Owo wahng ka erakatahng ji Esowo li a bo.”
43007050	Nekodimos ji ma tohko je goji Jisos, ji woomo go ellong Farisis kehm bungu re,
43007051	“Atahm enyahre bungu re, wahr k'jo lam na lam nne, eji e kala wuk, fere seb kahn ji á limi no.”
43007052	Bo kehm faange re, “Anv, wo tob lohng go Galili fvfoa? Lung nwer Esowo, a bahke kahne re, nnyehnamahr awohng awohng limm, no bahke lohngo go Galili.”
43007053	Ane kpee kehm yaame kehnge.
43008001	Jisos kehm tahme go ewong ji bo kpo lung re Oliv.
43008002	Efungfu atv atv á kehm kpe feere ba go etahk Esowo. Ane kpee kehm kame ba rur senng-e kak. Á kehm jehke, jo tib bo.
43008003	Bab Farisi, a at'tibi ba atahm kehm koko mmonankal awohng ba a ne, no bo bob-e no, eji á jo lim erehbe, ko-e song yiimi go esamahr ane kpee.
43008004	Bo kehm tongo Jisos re, “Nt'tibi, mmonankal noa, e m-e bob, eji á jo lim erehbe.
43008005	Go egahre atahm, Moses tong-r re, elkohn nnenkal noo, wahr jo wul-e na go atal atal. Anv, a bahke bungu renan bada ne?”
43008006	Alum nyao, bo bungu, eji bo l'gar-e. Bo jo sebe re, bo bel ejum ji bo bahk-e ebi ka. Jisos kehm soro kabe, jo tennge ebnyohkobo go ndi.
43008007	Eji bo soro asi, jo bahb-e abahbe, Jisos kehm mehle yiimi, kehm tongo bo re, “Nong, nne awohng awohng go egahne ellong no kala l'lim ab'bi, gbo mbang rod eltal tub-e.”
43008008	Jisos kehm kpe kabe, kpe kehme ebnyohkobo tennge go ndi.
43008009	Eji bo wuku ano, bo kehm kehme elyaame, go nne awohng awohng, nnenkul abo wo gbo mbang. Jisos sa ntahngtahng, a nnenkal noo no yiimi o.
43008010	Jisos kehm tabe esamahr ebe, kehm-e tongo re, “Nnenkal, ane bako bana? Nnene limm, no kp-a kpeke ka ebia?”
43008011	Á kehm faange re, “Ntul, nnene me kpeem ka ebi.” Jisos kehm-e tongo re, “Jol me, wa n nehm tob ka ebi. Song, ka kpe lim ab'bi.”
43008012	Jisos kehm kpe kehme elbungu a bo re, “Me wo li ellennge ni njini. Nne awohng awohng no l'toon-m, á nehm kpe jen go ejannge, á bahke bele ellennge ni elkpin.”
43008013	Bab Farisi kehm-e tongo re, “Eji a kp'yiimi ntianse ka elna antahng, ntianse enya limm go etingitingi.”
43008014	Jisos kehm faange bo re, “Jol afi n kp'yiimi ntianse ka elname antahng, ntianse enyame lohko li go etingitingi. Tibre n kp'kahne edi ji n lohng no ba, fere kahn edi ji n fi no. Wahn nehme kahn edi ji n lohng no ba, jol ń nehme tob kahn edi ji n fi no.
43008015	Ń kpo lam alam ana ane kpo lam, wo, me n kpehme lam nnene.
43008016	Li re n kp'lame ane, kehn elam ejame li go etingitingi. Tibre me ntahngtahng sang kpo lam. E kpo lam awahr a Nsoo no tum-m no.
43008017	Bo ny'nyon go egahne atahm re, ane abal l'yiimi ntianse, bung nnyo amehng, lohngo re, alum nya bo bungu no lohko li etingitingi.
43008018	N kpo yiimi ntianse ka elname antahng. Nsoo no tum-m no kpo tob yiimi ntianse ka-m fvfo.”
43008019	Owo bo kehm-e bahbe re, “Nsoo li gan?” Jisos kehm faange bo re, “M-e ń nehme kahnem. Nsoo, w-e ń nehme tob kahn. Li re ń kp-m kahne, kehn wahn ebtob kahn Nsoo fvfo.”
43008020	Jisos jo bungu alum nyaa, eji á jo tib go etahk Esowo, edi ji bo kpo kuuru akpohko. Nnene jolem, no bob-e no, tibre ngare enye ka rehng.
43008021	Jisos kehm kpe tong bo re, “M bahke tahme, ḿ bahk-m sebe. Ngare nyio wo ḿ bahke kpoko go egahne abiafem. Edi ji n fi no, ń nehm ma ba.”
43008022	Jus kehm bahbe re, “Anv, á bahke wulu na elnea, tib eji á kp'bungu re, edi ji á fi no, wahr nehm ma jea?”
43008023	Jisos kehm tongo bo re, “Wahn lohng go njini nyia. Me n lohng go ero ba. Wahn li ka njini nyia. Me n limm ka njini nyia.
43008024	M ma-n tong re, ḿ bahke kpoko go egahne abiafem. Tohko tiki jol re, ń taame na tv re, me nne noo wo, ḿ bahke kpoko go egahne abiafem.”
43008025	Bo kehm-e bahbe re, “Wo nne awo?” Jisos kehm faange bo re, “Li ana m ma-n tohko tong mboma mbomo.
43008026	N kpi nsol gbalee nyi m bahke bungu bada nahne, fere lam-n. Nne no tum-m no li go etingitingi. Ajehng ajehng ji n wuku go ege, ji ji n kp'lennge ka njini nyia.”
43008027	Tikem lennge bo re, Jisos jo bungu bada Nde.
43008028	Owo Jisos kehm bungu tong bo re, “Ngare nyi ḿ ma rod Mmon no nne, kum go ejangnti, rod jahm, owo ḿ bahke kahne re, me nne noo wo, fere kahn re ejumjum limm, ji n kpo lim go egame eko. N kpo bung ana Nsoo tong-m no.
43008029	Nsoo no tum-m no li a name. Me á ka tahm sa. Tibre n kpo lim ji kpo kor-e ngare anyehng anyehng.”
43008030	Eji Jisos bungu alum nyaa, ane gbalee t'taame tv-e.
43008031	Jisos kehm bungu tong aneb Jus ba ma taame tv-e re, “Ń l'soro asi ana, jo toono alum enyame, ḿ bahke lohko jol atingitingi abat'toono ebame.
43008032	Ḿ bahke kahne etingitingi. Etingitingi bahk-n limi, ń for.”
43008033	Bo kehm-e faange re, “Wahr lohng go et'tohngo ji Ebraham. E ka jol a jol aju ka nne awohng awohng. Jen ji wahnge a kehm bungu re, bo bahk-r limi, e for?”
43008034	Jisos kehm faange bo re, “Etingitingi, n kp'bungu tong-n re, Nne awohng awohng no l'lim abiafem, á li nju ka abiafem.
43008035	Nju kpehme jol etahk nde ngare kpe kpe. Mmon a nde nne wo kpo jol etahk nde ngare kpe kpe.
43008036	Mmon no Esowo l'lim-n re wahn for, wahn eblohko for go etingitingi.
43008037	N kp'kahne re, wahn lohng go et'tohngo ji Ebraham, gana ń kp'sebe re wahn wul-m. Tibre ń nehme ko alum enyame nya n kp-n tibi, kak go egahna ntim.
43008038	N kpo bung jio ji n nyehne goji Nsoo. Wahn kpo lim ji ń wuku goji nso ejahne.”
43008039	Bo kehm-e faange re, “Ebraham wo li nso ejahre.” Jisos kehm bungu tong bo re, “Li re ń li abon ba Ebraham, kehn ń kp'limi ji Ebraham limi no.
43008040	Anv a, ń kp'sebe re wahn wul-m, me ji li nne no kp-n tongo etingitingi ji n wuku goji Esowo. Nsol ana nyia Ebraham joom lim.
43008041	Ń kpo lim nsol nyi nso ejahne limi no.” Bo kehm-e faange re, “Wahr limm abon ba ki nyi babnde. Wahr kpi nde na awohng no li Esowo.”
43008042	Jisos kehm tongo bo re, “Li re Esowo nso ejahne wo, kehn n kp-n koro. Tibre n lohngo goji Esowo ba. Ye wo tum-m no. M baam go egama ngang antahng.
43008043	Jen ji wahnge alum nya n kp'bungu kil-n ellennge? Tibre wahn nehme kor re, wahn wuungu atung go egame alum.
43008044	Wahn li abon ba nnehm nyi nso ejahne. Ń kp'sebe re wahn toono mbang nyi nso ejahne. Á jolo nwulane go mboma mbomo. Ye, a etingitingi, bo kpehme koono. Etingitingi ajehng ajehng á kpimm. Á l'kim efahnge, á kp'limi ana eljini ene li no. Tibre ye nkimfahnge nyi. Afahnge kpee lohng go ege.
43008045	“N kpo tong-n etingitingi, owo wahng ka ń kil taame tv-m.
43008046	Nne awo go egahne ellong bahk-m tibi eb'bi ajehng ajehng ji m ma lim? N l'tong-n etingitingi, jen ji wahng ka ń kil taame tv-m?
43008047	Nne no lohng goji Esowo, ye wo kpo wuk alum nya Esowo. Ejum ji wahnge ń kil wuku alum Esowo, li re, ń limm ka Esowo.”
43008048	Jus kehm faange Jisos re, “Anv, e l'tong-a re, wo nne a Samaria wo, a kpi ebi etohko go ega atahng, etingitingi sang e kp'bunga?”
43008049	Jisos kehm faange bo re, “Me, ebi etohko ajehng ajehng n kpimm go egame atahng. Esowo bi li Nsoo. Ye wo n kpo kak-e. Wahn, m-e nehme kak.
43008050	N nehme seb ellub n'name antahng. Nne noa go, no kp-m ellub ka. Ye wo li nl'lame.
43008051	Etingitingi, n kp'bungu tong-n re, Nne awohng awohng no l'bum alum enyame, á nehm kpe tiki kpo.”
43008052	Jus kehm-e tongo re, “Anv, wahr eblohko kahn re, a kpi ebi etohko go ega atahng. Tibre Ebraham kp'kpo, ano wo fvfo abanyehnamahr Esowo tob kpo, gana a kp-r fere tong re, nne no l'bum alum enya, á nehm kpe tiki kpo.
43008053	Anv, wo wo ga gbal sehnge Ebraham, nso ejahre no ma kpoa? Abanyehnamahr Esowo fvfo t'tob kpo. Anv, a kp'tiri re, wo elkohn nne awo?”
43008054	Jisos kehm faange re, “N l'ka elname ellub antahng, ellub ename li mbol mbol. Nsoo wo kpo ka-m ellub, ye ji ń kp'tongo re, Esowo ebahne bi.
43008055	We ń ka tiki kahn. Me n kp-e kahne. N l'tong re, me, we n nehme kahn, n li nkimfahnga nne ana wahn. N kp-e kahne kpee, fere jo bum alum enye.
43008056	Ebraham, nso ejahne, eltim jo yeb-e sehng re, afung enyame kpir-e. Á ny'nyehn, fere bel eyebatahng.”
43008057	Jus kehm-e tongo re, “Jol nnya atahl abal a nnya ewubu a ka kang, gana a kp'bungu re, wobnyehn Ebraham!”
43008058	Jisos kehm faange bo re, “Etingitingi, n kp'bungu tong-n re, Re Ebraham kehm jini, me n noa.”
43008059	Owo bo kehm fohko atal re bo tuub-e. Jisos kehm beke, biiri eje etahk Esowo o, fere lohng eje tahm.
43009001	Eji Jisos jo sehng go mbang, á kehm nyehne nne no bo jel-e nwakamahr.
43009002	Abat'toono ebe kehm-e bahbe re, “Nt'tibi, ye wo limi abiafema, afi nde abola nnyehn ba limi abiafem, ji wahng ka bo kehm-e jele ano?”
43009003	Jisos kehm faange bo re “Lohngem re abiafem nya nne noa nya, jol nya nde, a nnyehn sang. Jia li, eji ane l'nyehn nkpokosi nyi Esowo bahke limi go ege elkpin.
43009004	E bahke tiki jo lim eltum ni nne no tum-m no, eji njul kpeke li. Tibre atv bahke behde, ma nnene l'k'kpe ma lim eltum.
43009005	Me wo li ellennge ni njini, eji n kpeke li go njini.”
43009006	Á bungu kan ano me, á kehm soro so atel wohngo ndi, nyob ndi, roongo nne noo go amahr,
43009007	kehm-e tongo re, “Song, wo song ru esamahr eba go eto ji Siloam!” (ji lohngo re “eltumu”). Nwakamahr nyio kehm soro tahm, song ru esamahr ebe, soro nyehn, kehm feere ba.
43009008	Aneb ebjing ebe, a ane ba jo nyehn-e, eji á jo ji, jo gboongo nsol, kehm kehme elbungu re, “Nne noa sang ana, no kpo kono eljehke, jo gboongo nsola?”
43009009	Egom jindiki jo bungu re, “Ye wo ana.” Egom jindiki re, “Ye sang, á kp-e foongo na.” Yefono antahng kehm kehme elbungu re, “Me wo ana.”
43009010	Bo kehme bahbe re, “Anv, á limi renan, amahr enya kehm lennge?”
43009011	Á kehm faange re, “Nne no bo kpo lung-e re Jisos, ye wo nyobo ndi, roong-m go amahr, kehm-m tongo re, ‘Song go eto ji Siloam, wo song ru esamahr!’ Owo n kehm lohko tahm, song ru esamahr, lohko nyehn.”
43009012	Bo kehm-e bahbe re, “Anv, nne noo li gan?” Á kehm faange re, “Me n nehme kahno!”
43009013	Bo kehm soro ko nne noo no tohko wa amahr, tahm a ne goji Bab Farisi.
43009014	Efung bi Jisos nyobo edob, fere lim nne noo amahr enye lennge, jolo efung Esabat.
43009015	Bab Farisi kehm-e kpe bahb ana limi lim, á kehm nyehne. Á kehm tongo bo re, “Á roong-m edob go amahr, n kehm song ru esamahr, soro nyehn.”
43009016	Egom Farisi jindiki kehm bungu re, “Nne no limi ejum jia, á lohngem goji Esowo, tibre á nehme bum ntahm nyi Esabat.” Egom jindiki jo bungu re, “Bahke jolo renan re, nne no li nne abiafem, kehm ma lim akpokosi ana nyaa?” Ane bao kehm kehme elyabe.
43009017	Owo bo kehm kpe bahb nwakamahr a nne noo no ma nyehn re, “Anv, a kpo bung renan bada ne, eji á ma-a lim amahr enya ma lennge, a ma nyehn?” Nne noo kehm faange re, “Nnyehnamahr wo.”
43009018	Jus tikem taame re, nne noo l'lohko wa amahr, á ma fere nyehn, tete bo lung nde, a nnyehn nne no ma nyehn, bo ba.
43009019	Bo kehm bahbe bo re, “Mmon ewahne wo aa, no ń kpo bung re, ń jel-e nwakamahra? Á limi renan, kehm nyehne?”
43009020	Nde, a nnyehn kehm faange re, “E kp'kahne re, mmon ewahre wo a, no e jel-e nwakamahr.
43009021	Ana á ma fere nyehn anv, e nehme kahn ana limi lim, á kehm nyehne. E nehme kahn nne no lenng-e amahr. Bahben ye, yebgbal, á bahke ma faange antahng.”
43009022	Nde, a nnyehn bungu alum nyaa, tibre bo jo fahle Jus. Tib Jus bungu bum nnyo amehng re, nne awohng awohng no l'si b'bung re, Jisos, Mesaya wo, bo bahk-e kame yehke go ero.
43009023	Esi jio ji wahng ka nde, a nnyehn tongo re, “Yebgbal, bahben ye!”
43009024	Bab Farisi kehm kpe lung nne noo no bo jel-e nwakamahr, kehm-e tongo re, “Ka Esowo ellub! E kp'kahne re, nne noo, nne abiafem wo.”
43009025	Á kehm faange re, “Ma nne noo nne abiafem wo nji. Me n nehme kahn. Ejum ajehng ji n kp'kahne, li re, n jolo nwakamahr, anv, me n nyehn.”
43009026	Bo kehm-e bahbe re, “Anv, á lim-a renan? Á limi renan, kehm lennge amahr enya?”
43009027	Á kehm faange bo re, “M ma-n tohko tong wuku wuku, ń wuungem atung. Jen ji wahnge ń kp'sebe re, me n kpe-n tong, wahn kpe wuk? Anv, ń kp'sebe re wahn tob jol abat'toono ebea?”
43009028	Bo kehm-e suku re, “Wo wo li nt'toono ewe, go, wahr abat'toono ba Moses ba.
43009029	E kp'kahne re, Esowo jo bungu a Moses. Nne noo, wahr nehme kahn edi ji á lohng no ba.”
43009030	Á kehm kpe faange re, “Anv, ejum jia nkpokosi sanga? Ń nehme kahn edi ji á lohng no, gana yeblennge amahr enyame.
43009031	E kp'kahne re, Esowo kpehme wuungu aneb abiafem atung. Nne awohng awohng no l'kak-e, fere lim mbang enye, ye wo Esowo kpo wuung-e atung.
43009032	Bomo go mbomannahb nyi njini bomo no tete rehng anv, nnene limm, no ma w'wuk re, nne noa, no ma l'lennge amahr nne no bo jel-e nwakamahr.
43009033	Li re nne noo lohngem goji Esowo, kehn á jolem ma lim ejumjum.”
43009034	Bo kehm-e faange re, “Bo jel-a go abiafem, a ejannge, anv, a kp'sebe re wo tib-ra?” Bo kehm soro kam-e yehke go ero bio.
43009035	Jisos kehm wuku re, bo m-e kam yehke go ero. Eji á song nyehn-e, á kehme bahbe re, “Wobtaame tv Mmon no nnea?”
43009036	Á kehm faange re, “Nsoo, nne awo m bahke taame tv-e?”
43009037	Jisos kehm bungu tong-e re, “A m-e nyehn. Ye wo ana, kp'bungu a na.”
43009038	Á kehm faange re, “Ntul, me n taame,” fere gbo jamm-e alahng.
43009039	Jisos kehm bungu re, “Esi elam jio ji wahnge m ba go njini nyia, eji ane ba kil elnyehne l'nyehn, eji ane bao ba kp'nyehne l'fere wa amahr.”
43009040	Egom Farisi jindiki ji jolo kohl-e, kehm wuku, bo kehm-e bahbe re, “Anv, wahr tob li awakamahra?”
43009041	Jisos kehm faange bo re, “Li re wahn ebwa amahr, kehn eb'bi ajehng ajehng a nahne limm. Anv, eji ń kp'tongo re, ‘E kp'nyehne,’ ebi jia, a nahne.”
43010001	Jisos kehm kpe tong bo re, “Etingitingi, n kp'bungu tong-n re, Nne awohng awohng no tohko yel go mbutahk mi etahk ejoro, á l'fere wahr edi jindiki yel, nne noo ona nwajv nyi.
43010002	Nne no l'yel go mbutahk, ye wo li mbaabebul.
43010003	Ye wo, nne no kpo baabe mbu bahke lennge ka-e, á yel. Ejoro ebe kpo wuk ellum ene. Á kpo lung ejoro ebe go bo abing, fere lohng a bo.
43010004	Á l'yehke bo kpee, á kpo fere gbo bo mbang, ejoro jo toon-e go njahm. Tibre bo kp'liingi ellum ene.
43010005	Njenne, bo we nehm toono. Bo bahk-e beke na, yaam-e sa. Tibre alum ajenne, bo nehme liingi.”
43010006	Eji Jisos tubu bo elgan nia, bo kahnem ejum ji á jo t'tong bo.
43010007	Jisos kehm kpe tong bo re, “Etingitingi, n kp'bungu tong-n re, “Me wo li mbutahk mi ejoro.
43010008	Egom jehko kpee ji gbo mbang ba ka me, awajv nya. Ejoro joom wuungu bo atung.
43010009	Me wo li mbutahk. Nne awohng awohng no l'yel go mbutahk mio, á bahke bele eltahre. Á bahke yele, fere lohng, song li efa.
43010010	Nwajv kpo ba re á ba v, fere wul, fere r'rannge. Me m ba re me m ba ka bo elkpin budu sahb gb'gbal.
43010011	“Me wo li nnooba mbaabebul, nnooba mbaabebul no bahke kake elkpin ene go esi ejoro ebe.
43010012	Nne no bo lak-e na, no ki li nfono ejoro, á l'nyehn ebi nnyam kp'bake, á bahke beke, ejoro bio sa. Ebi nnyam nyio bahke bake, ba bob ejoro bindiki, behko yaame ebo kpee.
43010013	Nne noo bahke beke, tibre bo lak-e na, á nehme tiiri ejoro bio.
43010014	“Me wo li nnooba mbaabebul. N kp'kahne ejoro b'bame, ejoro ebame kp-m tob kahn.
43010015	Ana Nsoo kp-m kahne, ano wo fvfo n kp'tob kahn Nsoo. Me n yake elkpin ename ka go esi ejoro ebame.
43010016	N kpi ejoro bindiki, bi ki wob go ellong nia. Bo fvfo, m bahke tob ko bo ba. Bo bahke wuku alum enyame, fere jol ellong anehng, a mbaabebul awohng.
43010017	Ana wo wahnge n kp'koro Nsoo, tibre me n yake elkpin ename ka, goji n l'fere kpe ko elkpin ename.
43010018	“Nnene limm, no bahke ma taare elkpin ename, sehngem re no, n ka na antahng. N kpi nsahm nyi m bahke yake elkpin ename ka, fere bel nsahm nyi m bahke fere ko elkpin ename. Tibre ano wo Nsoo tong-m re me n lim.”
43010019	Jus kehm kpe kehme elyabe, tib go alum nyao nya Jisos bungu no.
43010020	Egom Jus gbalee jo bungu re, “Á kpi ebi etohko go ege atahng. Yebgbo esahl. Jen ji wahnge ń kp-e wuungu atung?”
43010021	Egom jindiki jo bungu re, “A alum nya nne no kpi ebi etohko sang. Anv, ebi etohko bahke ma lennge nwakamahr amahra?”
43010022	Elkak nio ni elbuumu ni bo kpe lennge etahk Esowo jolo go Jerusalem.
43010023	Ngare nyio jolo ngare elkoko. Jisos jo yannge go nlaaga nyi etahk Esowo, edi ji bo jo lung re etahk Solomon.
43010024	Jus kehm kame ba rur senng-e kak, kehm-e bahbe re, “Bahke kpe kang renan, a kehm-r tongo? Wahr ga li-r ekpehlekpehle. Joare wo Mesaya wo, lennge tong-r.”
43010025	Jisos kehm faange bo re, “M ma-n tohko tong, ń nehme taame. Ntum nyi n kp'limi go mbing nyi Nsoo, nyi nyi kp'yiimi ntianse ka-m.
43010026	Wahn nehme taame, tibre ń wobem go ellong ejoro ebame.
43010027	“Ejoro ebame kpo wuk alum enyame. N kp'kahne bo, bo kp-m toono.
43010028	N kpo ka bo elkpin ni li go njinanjini. Bo nehm tiki kpo tan. Nnene limm, no bahke ma fooro bo go egame abo, tahm a bo.
43010029	Nsoo no ka-m bo, gbale sehnge nne awohng awohng. Nnene limm, no bahke ma fooro bo go ebo bi Nsoo.
43010030	Wahr awahr a Nsoo, e li ajehng.”
43010031	Owo Jus kehm kpe fohko atal re bo tuub-e.
43010032	Jisos kehm faange bo re, “Me n lim nnoobo gbalee ka-n, nnoobo nyi Nsoo ka-m no re me n lim. Go nsol nyia kpee, ekahmekahme ejum aji wahnge ń kp'sebe re, wahn tuub-m atal?”
43010033	Jus kehm-e faange re, “E nehme seb re, wahr tuub-a atal tib go nnoobo nyi a kp'limi. E kp'sebe re, wahr tuub-a atal tib eji a kp'suku Esowo, eji a kp'rodo elna, jo bum ana Esowo, wo ji li na nne.”
43010034	Jisos kehm faange bo re, “Bo nyono go egahne atahm re, ‘Esowo re, wahn li are Esowo bi.’
43010035	“E kp'kahne re, ji nwer Esowo bungu no, nnene limm, no bahke ma range alum nya Esowo. Esowo kpo lung ane bao ba á ka bo alum enye re, ‘Esowo’,
43010036	jen ji wahnge ń kp-m tongo re, n kp'suku Esowo, tib eji n tong-n re, me Mmon Esowo wo, me ji Esowo Nsoo yehke no, fere tum tv go njini nyia?
43010037	N tohko lim eltum ni Nsoo, kana taame tv-m!
43010038	N l'fere lim eltum ni Nsoo, ń tohko taame tv-m, lub taamen tv eltum ni n kp'limi, eji ń l'kahn, fere taame re, Nsoo noa, wob-m go atahng, me n tob wob Nsoo go atahng.”
43010039	Bo kehm kpe gare re bo bob-e, Jisos kehm weele eje be.
43010040	Á kehm feere song siiri Jodan, song kang eje go egbuk jehko, edi jio ji Jon gbo mbang jo wohngo ane alahb.
43010041	Ellong ane gbalee kehm bake go ege, kehm ba bung re, “Jol eji Jon ki l'lim nkpokosi anyehng anyehng, ejum ajehng ajehng ji á bungu no bada nne noa eblohko jol go etingitingi.”
43010042	Ane tvv t'taame tv-e edi jio o.
43011001	Nne awohng jolo gona, no bo jo lung-e re Lasaros ji jo yam. Á lene go Betani, ejahbe ji Meri lene no, a Mata mmonannyehn.
43011002	Meri jio wo yaange akehng ma nno a nno wohngo Ntul a Jisos, fere ko alv esi enye dohk-e akpade. Ye wo, Lasaros mmonannyehn jo yam.
43011003	Abonanyehn Lasaros bao kehm tiingi etib tv Jisos re, “Ntul, ekpondahme eja ji kpo kor-a s'sehng kp'yame.”
43011004	Eji Jisos wuku no, á kehm bungu re, “Eyam bio, eyam elkv sang, li re Esowo tib ellub ene, eji Mmon Esowo l'bel ellub.”
43011005	Jisos, Mata jo kor-e sehng, a Meri mmonannyehn, go Lasaros.
43011006	Jisos wuku kan re, Lasaros kp'yame, á kpe kang nfung ebal edi jio ji á jolo no.
43011007	Owo á kehm tongo abat'toono ebe re, “Ba, wahr feeren go Judea!”
43011008	Abat'toono ebe kehm-e tongo re, “Nt'tibi, nyanjehle Jus jo sebe re bo tuub-a atal, anv ana, a kp'kpeke seb re wo kpe feere goa?”
43011009	Jisos kehm faange bo re, “Ewubu awa na abal sang li go efung kohro kohra? Nne awohng awohng no l'jen ngara njul, á kpehme seele. Tibre á kp'nyehne ellennge ni njini nyia.
43011010	Nne awohng awohng no l'jen go ejannge, á kpo s'seele. Tibre ellennge go ege atahng limm.”
43011011	Ana wo Jisos bungu no, kehm kpe soro asi bung tong bo re, “Lasaros, nte ewahre kp'lale. N kp'tahme song nyahm-e.”
43011012	Abat'toono ebe kehm-e tongo re, “Ntul, l'jol re Lasaros kp'lale na, eyam ebe bahk-e tele.”
43011013	Jisos bungu bade elkv ni Lasaros. Bo jo tiri re, Jisos bungu bade ellu nehka nehka ni nne kpo lal.
43011014	Owo Jisos kehm lennge tong bo re, “Lasaros ebkpo.
43011015	Esi ejahne ji wahnge eltim kp-m yebe, eji n ki jol ona, eji ń l'taame. Nong, wahr tahmen go!”
43011016	Tomos ji bo jo lung-e re Ayafele, kehm tongo abat'toono Jisos bako re, “Nong, wahr tob tahmen toon-e, eji afi jolo elkv, e l'tob kpo a ne a ne.”
43011017	Eji Jisos ba no, á sebe kahn re, Lasaros, bo m-e kak elahm, ebkang nfung eni.
43011018	Tahm go Betani rehng go Jerusalem labem, jolo mmal na ebal.
43011019	Jus gbalee ji ba no re bo ba ji, jo kak Mata, a Meri eltim, tib go elkv ni mmonannyehn ebo ma kpo.
43011020	Eji Mata wuku re, Jisos kp'bake, á kehm tahme song wan-e. Meri ji eje ga etahk.
43011021	Mata kehm tongo Jisos re, “Ntul, li re, a jolo jol ana, kehn mmonannee jolem kpoko.
43011022	Jol anv, n kp'kahne re, ejum ajehng ajehng ji a l'bahb Esowo, á bahk-a kake.”
43011023	Jisos kehm-e faange re, “Mmonanne bahke nyahme go elkv.”
43011024	Mata kehm-e tongo re, “N kp'kahne re, á bahke nyahme go elkv go es'kohro efung bi ane kpee bahke nyahme.”
43011025	Jisos kehm-e tongo re, “Me wo li enyahme ngubjing go elkv. Me wo li elkpin. Nne no l'taame tv-m, afi á kpo na, á bahke fere jol go elkpin.
43011026	Nne no l'jol go elkpin, fere taame tv-m, á nehm kpe tiki kpo ekpokokpoko. Wobtaame ana n tong-a noa?”
43011027	Á kehm-e faange re, “Ee Ntul, me n taame re, wo wo li Kraist ji Mmon no Esowo no bo tong-r re, á kp'bake go njini.”
43011028	Eji Mata bungu ano mal, á kehm tahme song lung Meri mmonannyehn, kehm-e tongo go aw'wa re, “Nt'tibi ebba, á kp-a lungu.”
43011029	Meri wuku kan ano me, á kehm mehle tahm re, á song kpir-e.
43011030	Ngare nyio o Jisos ka rehng go ejahbe jio, á kpeke yim go edi ji Mata kpir-e no.
43011031	Eji aneb Jus ba ji a Meri go ege etahk, jo kak-e eltim, nyehne re, yebmehl fi, bo kehm tob tahm toon-e. Tibre bo jo tiri re, Meri fi song ling go elahm.
43011032	Meri ba kan a, ba rehng edi ji Jisos jolo no, á kehm soro nyehn-e, soro gbo jamm-e alahng, kehm bungu tong-e re, “Ntul, li re, a jolo jol ana, kehn mmonannee jolem kpoko.”
43011033	Eji Jisos nyehn-e no, á kp'lingi, fere nyehn Jus ji toon-e no ba, kp'tob ling, owo ndon kehm-e fili go eltim, fere moong-e go atahng.
43011034	Á kehm-e bahbe re, “Gan wo ń kak-e no?” Bo kehm-e tongo re, “Ntul, ba wahr tahm, wo ba nyehn!”
43011035	Jisos kehm lingi.
43011036	Owo Jus kehm bungu re, “Nyehnen ana á kp-e korae!”
43011037	Egom ane bandiki jo bungu re, “Ye sang lennge nwakamahr amahra? Anv, á jolem ma lim nne noa, á k'kpoa?”
43011038	Jisos, ndon kehme kpe gbal go eltim. Á kehm bake go elahm. Elahm bio o, bo rahme go ekpartal, fere bannge eltal bulu go nnyo elahm.
43011039	Jisos kehm bungu re, “Banngen eltal nio, wahn bum go nkpe!” Mata ji mmonannyehn nkvne kehm-e tongo re, “Ntul, á bahke vohko t'tokko sehng, tibre ebkang nfung eni nyi á kpo no.”
43011040	Jisos kehm-e faange re, “Wa n tongem re, a l'taame, a bahke nyehne ellub ni Esowoa?”
43011041	Owo bo kehm bannge eltal nio bum go nkpe. Jisos kehm kpiidi amahr go ero, kehm bungu re, “Nsoo, m ma-a kak saam, tibre a ma-m wuk.
43011042	N kp'kahne re, a kpo wuk-m ngare anyehng anyehng. M bungu jia tib go esi ji ane baa ba yim a, eji bo l'taame re, wo wo lohk-m tum.”
43011043	Jisos bungu kan ano me, á kehm rabe wahre wahre re, “Lasaros, lohng me!”
43011044	Nne no kpo no, kehm soro lohng go elahm, a abomo nya bo kpenng-e no go abo, a akpade akpade. Esamahr ebe, bo tob kpenng-e mbomo. Jisos kehm tongo bo re, “Fanngen ye, wahn yak-e, á song!”
43011045	Jus gbalee ji ba no, ba ji a Meri, fere nyehn ji Jisos limi no, bo soro taame tv-e.
43011046	Egom jindiki kehm tahme goji Bab Farisi, song tooro tong bo ana ji Jisos ma lim.
43011047	Owo atubesi abalimajom, a Bab Farisi kehm lungu atubesi nfam, bo ba kono edi ajehng. Bo kehm kehme elbungu atemtem re, “Anv, e bahke limi renan, tib eji nne noa kp'limi akpokosi gbalee?
43011048	E l'yak-e, á l'soro asi ana, nne awohng awohng bahke taame tv-e. Aneb Rom bahke bake, ba rannge ejahbe ejahre, fere rannge mbarebare etahk Esowo jia.”
43011049	Nne awohng no tob woomo go ellong ane bao, no bo jo lung-e re Kayafas ji jolo ntubesi abalimajom go elya nio, kehm bungu tong bo re, “Ń nehme tohko k'kahn ejumjum.
43011050	Ń nehme kahn re, nobo re, nne awohng kpo, tib go esi ane kpee, sehnge re ejahbe kohro kohro rannga?”
43011051	Alum nya á bungu no, á bungem go ege a ntir. Tib eji á jolo ntubesi abalimajom, owo wahnge á nyehne amahr nya Esowo re, nobo re Jisos kpo go esi ejahbe kohro kohro.
43011052	Lohngem re ejahbe Jus ji ji, fvfo tob li ka abon Esowo ba ma yaame rur go njini, eji bo l'fere jol ajehng.
43011053	Bomo efung bio asongo, owo bo toobo no ana bo bahk-e wulu.
43011054	Owo wahnge Jisos ki kpe jo jen gbul gbul gbuul, jo yannge go Judea. Á jo tahme ona, song rehng go ejahbe ji li kohlo elka emahng, ji bo jo lung re Efraim. Owo á jolo no eje, a abat'toono ebe.
43011055	Ngare nyio elkak ni Jus ni Pasova ebkabbe. Ane gbalee jo tahme ajahbe nyako, jo je go Jerusalem, eji bo l'song bum elbo saang, elkak nio kehm rehnge.
43011056	Bo jo sebe Jisos. Eji bo song kono asi go etahk Esowo, bo kehm kehme elbahbe atemtem re, “Anv, ń kp'tiri renan? Á nehm ba go elkak niaa?”
43011057	Ngare nyio nyi atubesi abalimajom, a Bab Farisi kehm tongo re, nne awohng awohng no l'kahn edi ji Jisos li no, á ba tong bo, eji bo l'je, song bob-e.
43012001	Eji ma sa nfung erakera, Pasova rehng, Jisos kehm tahme go Betani, edi ji Lasaros lene no, ji á nyahme go elkv.
43012002	Owo bo kehm lame nsol ka-e. Mata wo jo loko bo. Lasaros t'tob woomo go ellong ane ba ji ekp'kuru nsol alehke a Jisos.
43012003	Meri kehm koko egburu elom akehng ji sahb k'kim ekun, ba a ji, ba yaange wohngo Jisos go akpade, kehm fere ko alv esi enye, jo dohk-e akpade. Es'svv akehng mao kehm yeele na yeele ekp'kpa jio.
43012004	Judas Iskariot ji woomo go ellong abat'toono Jisos, ye jio ji bahk-e gungu, kehm bungu re,
43012005	“Jen ji wahnge bo ki gungu akehng maa, ko eltahl a mpon ewubu ka akpak?”
43012006	Alum nyaa nya á bungu no, lohngem re á tiiri akpak, lohngo re á tiiri elne. Tibre ye jolo nwajv. Á jolo nne no jo kuuru akpohko, fere jo yehke o, jo kak elne ebo.
43012007	Jisos kehm bungu re, “Yaken nnenkal noo! Á kuuru akehng maa sik elkv ename.
43012008	Akpak li a nahne ngare anyehng anyehng, wo, me n limm a nahne ngare anyehng anyehng.”
43012009	Eji ellong Jus tvv wuku no re, Jisos li o, bo kehm jeke. Bo jeem tib Jisos wo wo. Bo je re, bo tob song nyehn Lasaros ji Jisos nyahm-e go elkv.
43012010	Atubesi abalimajom kehm toobo re, bo tob wul Lasaros fvfo.
43012011	Tib go ege esi wo wahnge egom Jus gbalee jo yake bo, fere jo taame tv Jisos.
43012012	Etoono efung behko ellong ane gbalee ba, ba go elkak kehm wuku re, Jisos kp'bake go Jerusalem.
43012013	Owo bo kehm jake amang mbohng, tahm a nya re bo song wan-e. Bo kehm kehme elrabe re, “Tehken Esowo! Elfuulu li a nne no kp'bake go mbing nyi Ntul Esowo. Elfuulu li a ntul no Israel!”
43012014	Jisos nyehne mmombvankang no nse, kehm kuumu, ana bo nyono go nwer Esowo re,
43012015	“Ka kpe fahl Jerusalem, mmon a Sayon. Nyehn, ntul ewa kp'bake, á kun go mmombvankang no nse.”
43012016	Abat'toono ebe wakem lennge bo ngare nyio. Eji Jisos ma bel ellub ene, owo bo kehm buumu re, edi nwer Esowo jio ji bo nyono bada Jisos. Eblohko jol ano ka-e.
43012017	Ellong ane ba jolo o ngare nyi á lungu Lasaros go elahm, fere nyahm-e go elkv, bo ba yiimi Jisos ntianse.
43012018	Owo wahnge ellong ane kame no re bo ba kpiri Jisos, tibre bo wuku re, ye wo ma lim nkpokosi nyio.
43012019	Bab Farisi kehm bungu atemtem re, “Ń kp'nyehne re, ń nehm ma lim ejumjum. Nyehnen ana njini kpee ma tahm kp-e toono.”
43012020	Aneb Grik bandiki woomo go ellong ni ane ba je elkak go Jerusalem re bo song kak Esowo.
43012021	Aneb Grik bao kehm bake goji Filip ji lohng go Betsaida ji Galili, kehm ba tong-e re, “Nsoo, e kp'sebe re wahr nyehn Jisos.”
43012022	Filip kehm tahme song tong Andru. Andru abola Filip, bo kehm tahme ano, song tong Jisos.
43012023	Jisos kehm faange bo re, “Ngare ebrehng nyi Mmon no nne, bo bahk-e egburu ellub ka.
43012024	Etingitingi, n kp'bungu tong-n re, Tohko tiki jol re mmohk eti fooro na gbo go ndi kpo, bahke sake ano ano. L'kpo, bahke kabe akab gbalee.
43012025	Nne no elkpin ene l'kor-e, á kp'tane na elkpin ene. Nne no elkpin ene l'sab-e go njini nyia, á kp'kuuru na elkpin ene bum go njinanjini.
43012026	Nne awohng awohng no l'tong re á kp-m loko, á bahk-m tiki toono. Edi ji n li no, owo nlokeltum ewame bahke tob jol. Nne awohng awohng no l'lok-m, á bahke jo lub Nsoo.
43012027	“Anv, eltim ename kp-m gbiingi. M bahke bungu renan a? L'li re me m bung re, ‘Nsoo, tahr-m go ngare nyiaa?’ E'ee, j'nehm ana ji wahnge m ba no re me m ba nyehn erem ngare nyia.
43012028	Nsoo, lim, goji mbing enya l'bel ellub!” Bo kehm soro wuk ellum go ejahbetul Esowo ni bungu re, “Me n lim re, mbing enyame bel ellub, m bahke kpe lim, kpe bel ellub.”
43012029	Ellong ane ba yiimi kohlo o w'wuk ellum nio. Egom jindiki kehm bungu re, ndan ebta. Egom jindiki bungu re, enjel nyi ma bung a ne.
43012030	Jisos kehm faange bo re, “Ellum nia a, ba tib go egahne esi, go egame esi sang wahnge.
43012031	Anv wo li ngare nyi njini nyia yim go eti elam. Ngare nyia nyi ntubesi no njini nyia, bo bahk-e kame yake go.
43012032	Ngare nyi bo ma-m kum go ejangnti, rod jahm, owo m bahke leebe ane kpee tv elname.”
43012033	Jisos bungu ellum nia, goji á l'tib ane elkohn elkv ni á bahke kpoko.
43012034	Ellong ane bao kehm-e faange re, “Wahr ebwuk go atahm nya Esowo re, Mesaya bahke jolo go njinanjini. Jen ji wahnge a kehm bungu re, Mmon no nne, bo bahk-e kumu go ejangnti, rod jahm? Nne awo li Mmon no nne?”
43012035	Jisos kehm faange bo re, “Ellennge nia, li a nahne mmongare ntiil. Jo jenen, eji ellennge kpeke li, goji ejannge l'ki-n kpiri. Nne no kp'jene go ejannge, á kpehme kahn edi ji á fi fi.
43012036	Eji ellennge nia, kpeke li a nahne, taamen tv ellennge nia, eji ń l'jol abon ba ellennge.” Jisos bungu kan a mal, á kehm tahme song seb edi biiri, eji bo l'ki-e nyehn.
43012037	Jus tikem taame tv Jisos, jol eji á jo l'lim akpokosi gbalee, tib bo.
43012038	Jia jolo, tib goji ellum ni nnyehnamahr Aisaya bungu no l'lohko jol go etingitingi, ni á bungu re, “Ntul, nne awo ma taame tv etib ebahre? Nne awo no Ntul Esowo m-e tib nsahm enye?”
43012039	Tib go esi alum nyao, bo tikem ma taame. Tibre Aisaya kpe bung re,
43012040	“Esowo ebwa bo amahr, fere lim asi ebo tahne. Ki li ano, kehn bo kp'nyehne go bo amahr, fere kahn go bo a ntim, fere sennge, feere go egame, eji n l'lim bo, bo nob.”
43012041	Aisaya bungu alum nyaa, tibre á nyehne ellub ni Mesaya, fere bung bada ne.
43012042	Tvtv o, atubesi Jus gbalee t'taame tv Jisos. Tib eji bo jo fahl Bab Farisi, bo joom bung gbul gbul gbuul, eji bo l'k'kam bo yehke go ero.
43012043	Tibre ellub ni bo kpo ko goji atem, ni ni jo ga kor bo, sehnge ellub ni Esowo.
43012044	Jisos kehm kehme elbungu wahre wahre re, “Nne no l'taame tv-m, á taamem tv me me, á tob taame tv nne no tum-m no.
43012045	Nne no l'nyehn-m, yebnyehn nne no tum-m no.
43012046	M ba go njini nyia ba jol ellennge, eji nne awohng awohng no l'taame tv-m, á l'k'kpe sa go ejannge.
43012047	Nne awohng awohng no l'wuk alum enyame, k'fere bum alum nyao, we n nehm lam. Tibre m baam re me m ba lam njini nyia. M ba na re me m ba tahre njini nyia.
43012048	“Nne no l'ten-m, k'ko alum enyame, ye wo elam nong kp-e siki. Alum nya m ma bung a, nyanehm nya bahk-e lame go es'kohro efung.
43012049	Tibre alum nya m bungu no, nyanyame sang. Nsoo no tum-m no, ye wo tong-m ji m bahke bungu, fere tib.
43012050	N kp'kahne re, alum enye kpo ka elkpin ni li go njinanjini. Owo wahng ka n kpo bung ana Nsoo tong-m no re me m bung.”
43013001	Ngare nyio ebsa efung abehng elkak Pasova rehng. Jisos k'kahn re, ngare ebbiingi nyi á bahke tahme njini nyia song rehng goji Nde. Ane ba jolo ane ebe go njini nyia, jo kor-e s'sehng. Bo jo kor-e tete rehng go es'kohro.
43013002	Eji Jisos, a abat'toono ebe jo li nsol, ngare nyio nnehm ebkak Judas Iskariot ji mmon a Saimon ntir go ege eltim re á gungu Jisos.
43013003	Jisos k'kahn re, Nde m-e kak nsol kpee go ebo. Á jo tob kahne re, á lohng goji Esowo ba, á bahke kpe feere goji Esowo.
43013004	Jisos kehm mehle go ekp'kuru nsol alehke yiimi, kehm soro fannge mbomo eme, fere rod ntawehre bobo.
43013005	Á kehm yaange alahb kak ngbanggbang, jo ru abat'toono ebe akpade, fere jo dohk bo go ntawehre nyi á bobo go ebun.
43013006	Á kehm bake goji Saimon Pita. Saimon Pita kehm-e tongo re, “Ntul, anv, a yahk-m ru akpada?”
43013007	Jisos kehm-e faange re, “Ji n kp'limi a, a nehme kahn anv, behnjehle go wo bahk-a lennge.”
43013008	Pita kehm-e tongo re, “A nehm tiki ru akpade enyame!” Jisos kehm-e faange re, “N tohk-a ru, lohngo re, wo nne ewame sang.”
43013009	Saimon Pita kehm-e faange re, “Ntul, akpade enyame nya nya sang, a bahk-m ruku. Fvfo, a bahk-m tob ru abo enyame, a esi.”
43013010	Jisos kehm-e faange re, “Nne no ma wuumu alahb, kpeem li re á kpe ru akidi, tibre yebbar kpee, sehngem re akpade enye nya ano á bahke kpe ru. Wahn ebbar kpee, fvfo, wahn ane kpee sang.”
43013011	Tibre Jisos jo k'kahn nne no bahk-e gungu. Owo wahnge á bungu no re, “Wahn ane kpee sang ma bar.”
43013012	Á ru kan bo akpade mal, á kehm rodo mbomo eme bobo, feere song ji go ege a nji, kehm bahbe bo re, “Ń kp'kahne ji n lim-n aa?
43013013	Ń kpo lung-m re nt'tibi, fere lung-m re Ntul. Kp'nobo, eji ń kpo lung-m ano. Tibre ano wo n lohko li.
43013014	Me wo li ntul ewahne, a nt'tibi ewahne. M ma-n ru akpade enyahne. Nobo re wahn fvfo, wahn tob jo ru atemtem akpade.
43013015	M ma-n tib ntugare, eji wahn fvfo ń l'tob lim ana m ma lim ka-n.
43013016	Etingitingi, n kp'bungu tong-n re, Nlokeltum kpehme gbal sehnge nde no á kp-e loko. Ntiingetib awohng awohng limm, no kpo gbal sehnge nde no tum-e no.
43013017	Eji ń kp'kahne nsol nyia, ń l'lim, elfuulu bahke jolo ka-n.
43013018	“N nehme bung bade wahn ane kpee. N kp'kahne bao ba m ma yehke. Bahke tiki jol go etingitingi ana nwer Esowo bungu no re, ‘Nne no jo li nsol alehke enyame, ye wo jolo nne no ma lam kak-m.’
43013019	N kp-n tongo anv ana re kehm limi, eji l'lim, ń l'taame re, me nne noo wo.
43013020	Etingitingi, n kp'bungu tong-n re, Nne awohng awohng no l'ko nne no n tum-e no, á ko me. Nne no l'ko-m, á tob ko nne no tum-m no.”
43013021	Jisos bungu kan ano mal, ndon kehm-e gbale go ege atahng. Á kehm kehme elbungu gbul gbul gbuul re, “Etingitingi, n kp-n tongo re, Nne awohng go egahne ellong bahk-m gungu.”
43013022	Abat'toono ebe kehm kehme elkeebe, seenge atemtem. Bo joom kahn nne no á jo b'bung bada ne.
43013023	Nt'toono awohng no Jisos jo kor-e s'sehng ji kohlo Jisos.
43013024	Saimon Pita kehm-e faake ebo, kehm bungu re, “Tong-r nne no á kp'bung bada ne.”
43013025	Owo nt'toono noo kehm jeere kohlo Jisos, kehm-e bahbe re, “Ntul, nne awo me?”
43013026	Jisos kehm faange re, “Ye ji m bahk-e kake ejum alehke jia ji m bahke tohko go abehne wo.” Jisos kehm rodo ejum alehke jio, tv abehne, kehm faake ka Judas ji mmon a Saimon Iskariot.
43013027	Eji Jisos ma lim ano, nnehm kehm soro yel Judas. Jisos kehm-e tongo re, “Ejum ji a fi ellimi, song lim elwaare.”
43013028	Nnene jolem no ji ekp'kuru jio, no kahne ji wahnge Jisos bung ano.
43013029	Egom jindiki jo tiri re, eji Judas jo kuuru akpohko, owo wahnge Jisos tong-e no re, á song gunu nsol nyi bo bahke lehke go elkak nio. Egom jindiki tiri re, “Fundiki Jisos tong-e re, á yehke apene song ka akpak.”
43013030	Eji Judas ma taare ejum alehke jio, á kehm soro lohng tvtv tahm. Ngare nyio atv ebbehde.
43013031	Eji Judas ma lohng fi, Jisos kehm bungu re, “Anv wo, Mmon no nne ma bel ellub ene. Eji á ma bel ellub, owo Esowo ma tob bel ellub.
43013032	Esowo l'bel ellub ni Mmon ewe, á bahke kpe feere a ni, ka Mmon ewe. Á bahke limi ano elwaare.
43013033	Abon ebame wahn, m bahke gohro jol a nahne mmongare ntiil. Ḿ bahk-m sebe. Ana m bungu tong Jus, ano wo n kp-n tob tong re, Edi ji n fi no, ń nehm ma ba.
43013034	N kp'jehke ntahm nyi nfenfe ka-n anv re, wahn bel elkoro atemtem. Ana ń kp-m koro, nobo re wahn tob bel elkoro atemtem.
43013035	Ń l'bel elkoro atemtem, owo ane kpee bahke kahne re, wahn lohko li abat'toono ebame.”
43013036	Saimon Pita kehm bahbe Jisos re, “Ntul, gan wo a kp'tahme?” Jisos kehm-e faange re, “Edi ji n fi no, me a nehm ma toono anv. Ngare es'song wo, a bahk-m toono rehng edi jio.”
43013037	Pita kehm-e bahbe re, “Ntul, jen ji wahnge n l'ki-a ma toono anv? Me n taame re, m bahke kake elkpin ename, kpo go ega esi.”
43013038	Jisos kehm-e faange re, “Anv, a bahke taame, yake elkpin ena ka go egame esia? Etingitingi, n kp'bungu tong-a re, a bahke gbaame nkpel era re, me, m-e a nehme kahn, nkok kehm kuku.
43014001	“Kana jo taame re, ntim enyahne jo gbiing-n! Taamen tv Esowo, wahn tob taame tv me!
43014002	Go etahk Nsoo akimi nyaa tvv. Tibre n fi song toobo edi bum-n. Ki li ano, kehn wahn n jolem tongo.
43014003	N l'je song toobo edi jio bum-n, wo m bahke kpe feere ba, ba ko-n tahm a nahne go edi ji n li no, eji ń l'tob jol go edi jio ji n li no.
43014004	Anv, wahn ebkahn mbang nyi ḿ bahke sehnge rehng go edi ji n fi no.”
43014005	Tomos kehm bungu tong-e re, “Ntul, e nehme kahn edi ji a fi no. E bahke limi renan, kehm kahne mbang?”
43014006	Jisos kehm-e faange re, “Me wo li mbang, me wo li etingitingi, me wo li elkpin. Nnene limm, no bahke sehnge rehng goji Nsoo, tohko tiki jol re á sehnge go egame.
43014007	Li re ń kp-m kahne, kehn ń kp'tob kahn Nsoo. Bomo anv asongo ń kp-e kahne, tibre ḿ m-e nyehn.”
43014008	Filip kehm bungu tong Jisos re, “Ntul, tib-r Esowo Nsoo. Ejum jia ji e kp'sebe.”
43014009	Jisos kehm-e faange re, “Filip, me n jol a nahne afung tvv. Me a nehme tiki kahna? Nne no l'nyehn-m, yebnyehn Esowo Nsoo. Jen ji wahnge a bahke kpe bung re, ‘Tib-r Esowo Nsoo?’
43014010	A nehme taame re, me n wob Nsoo go atahng, Nsoo tob wob-m go atahnga? Alum nya n kp'bungu tong-n, nyanyame sang. Nsoo no wob-m go atahng, ye wo n kpi eltum ene lim.
43014011	Taamen tv-m re me n wob Nsoo go atahng, Nsoo tob wob-m go atahng. Tohko jol ano, lub taamen tib go eltum ename ni n kp'limi.
43014012	“Etingitingi, n kp'bungu tong-n re, Nne no l'taame tv-m, á bahke tob lim eltum ni n kp'limi. Jol á bahke limi na eltum ni gbale gbal sehng eltum ni n kp'limi. Tibre n kp'tahme goji Nsoo.
43014013	Ejum ajehng ajehng ji ń l'bahb go egama mbing, m bahke limi ka-n, eji Mmon l'tib ellub ni Nde.
43014014	Ejum ajehng ajehng ji ń l'bahb go egama mbing, m bahke limi ka-n.
43014015	“N l'kor-n, ḿ bahke bumu atahm enyame.
43014016	M bahke gboongo Nsoo, á fere tum nkakebo noko tv-n, eji á l'ba jol a nahne go njinanjini.
43014017	Nne noo, Etingi Etohko ji, ji njini l'k'ma bel. Tibre njini we nehme nyehn, jol bo we nehme kahn. Wahn ba kp-e kahne. Tibre á bahke jolo a nahne, fere woom-n go egahne atahng.
43014018	“Wahn n nehm yake abo, ń jol ana abon akubin. M bahke kpe feere ba go egahne.
43014019	Mmongare ntiil, njini nyia me nehm kpe nyehn. Wahn bahk-m jo ny'nyehn. Tib eji me n li go elkpin, owo wahnge ḿ bahke tob jol go elkpin.
43014020	Efung bio bi ḿ bahke kahne re, me n wob Nsoo go atahng, wahn wob-m go atahng, me n tob wob-n go atahng.
43014021	“Nne no l'wuk atahm enyame, fere bum, ye wo li nne no n kp-e koro. Nne no, me n l'kor-e, á bahke tob kor Nsoo. Me fvfo, á bahk-m tob kor, n fere lennge elname ka-e.”
43014022	Judas jehko ji mmon a Jems kehm-e bahbe re, “Ntul, bahke jolo renan re wo lennge elna ka-r, k'tob lennge elna ka njini?”
43014023	Jisos kehm-e faange re, “Nne no, me n l'kor-e, á bahke bumu alum enyame. Á bahke koro Nsoo. Me, a Nsoo, e bahke bake, ba lene tob-e go ege atahng.
43014024	Nne no, me n tohk-e kor, á nehm jo bum alum enyame. Alum nya ḿ ma wuk, alum nyanyame sang, nya Nsoo no tum-m no nya.
43014025	“Nsol nyia a, n kp'bungu a nahne, eji n kpeke li a nahne.
43014026	Nkakebo no Nsoo bahke tumu go egama mbing, no li Etingi Etohko, á bahk-n tibi nsol kpee, fere buum-n nsol kpee nyi m ma-n tohko tong.
43014027	N kp'tahme elkoono sa-n. Elkoono n'name ni m bahk-n kake. Wahn n nehme ka ana njini nyia kpo ka. Kana ga jo tiiri, fere jo fahl mbol mbol!
43014028	“Ń w'wuk, eji n tong-n no re, ‘M bahke tahme, kehm kpe feere ba go egahne.’ Li re n kp-n koro, kehn ń jol bele eyebatahng. Tibre n kp'tahme goji Nsoo. Nsoo wo ga gbal sehnge me.
43014029	Anv, m ma-n tohko tong, ngare nyio kehm rehnge, eji l'kehme ellimi, ń l'taame.
43014030	N nehm kpe ga bung a nahne gbalee. Tibre ntubesi no njini nyia kp'bake. Jol we n wobem go elwo.
43014031	N kpo lim ana Nsoo tong-m no, eji njini nyia l'kahn re, Nsoo kpo kor-m sehng. Tahmen, wahr tahm edi jia!
43015001	“Me wo li etingitingi evain. Nsoo wo li nne no kpo lim eltum go etahngga, jo kuuru nti enye.
43015002	Mb'bo eti anyehng anyehng nyi tohko kab akab, á gbahk tub go. Mb'bo eti anyehng anyehng nyi l'kab akab, á kpo tele na sere, eji l'kpe kab akab gbalee budu.
43015003	Wahn ebsi b'bar tib go alum nya m ma bung tong-n.
43015004	Jolen a name, m bahke tob jol a nahne. Ana mbo eti l'k'ma kab akab antahng, tohko tiki jol re á laake go ek'kv eti, ano wo tob li ka-n fvfo re, ń nehm ma kab akab, tohko tiki jol re ń laake me.
43015005	“Me wo li ek'kv eti, wahn ba li ab'bo eti. Nne no l'ya laak-m, ye wo m bahke tob laak-e, á bahke kabe akab gbalee. Tib tohko tiki jol re, ń ya laake me, ń nehm ma lim ejumjum.
43015006	Nne no tohko ya laake me, bo bahk-e kimi tub go ana mb'bo eti. Á bahke wuudu sa o kpo. Ab'bo nyao, bo bahke kpuku na luk edi ajehng, jahm agun.
43015007	Ń l'ya laak-m, alum enyame tob jol a nahne, bahben ajehng ajehng ji ń kp'sebe, ḿ bahke bele.
43015008	Ana wo Nsoo bahke jo bel ellub, ń l'jo kab akab. Tibre nyao nya bahke tibi re, wahn abat'toono ebame ba.
43015009	Ana n kp'koro Nsoo, ano wo wahn kp-m tob kor. Jolen go egame elkoro!
43015010	Ń l'bum atahm enyame, ḿ bahke jolo go egame elkoro, jang jang ana m ma bum atahm nya Nsoo, fere jol go ege elkoro.
43015011	M ma-n tong nsol nyia ana, goji eyebatahng ejame l'jol a nahne, fere rur go egahna ntim.
43015012	“A wo li ntahm enyame, nyi li re, wahn bel elkoro atemtem, ana ń kp-m koro.
43015013	Elkoro anehng anehng limm, ni nne bahke ma bel, ni biingi a nia ni li re, nne yake elkpin ene ka go esi atem.
43015014	Wahn ate ebame ba, ń l'lim ji n tong-n no.
43015015	“Wahn n nehme kpe lung re alokeltum nkpel anyehng anyehng. Tibre nlokeltum kpehme kahn ji nde kp'limi. M ma-n lung re ate ebame. Tibre nsol kpee nyi n wuku goji Nsoo, me n lennge kpee ka-n.
43015016	Wahn sang yehke me, me wo yehk-n na re wahn song kab akab, akab enyahne jol k'bol. Owo bahke wahnge ajehng ajehng ji ń l'bahb Nsoo go egama mbing, á bahk-n kake.
43015017	Ji n kp-n tongo li re, wahn bel elkoro atemtem.
43015018	“Njini nyia l'ko-n ekv, nobo re wahn kahn re, bo gbo mbang ko me ekv, kehm tob ko-n ekv.
43015019	Li re ń wob go njini nyia, kehn ḿ bahke jo kor njini nyia, are wahn ane ebe ba. Eji ń ki wob go njini nyia, m ma-n jak yehke go njini nyia a, owo wahnge njini nyia kp-n koko ekv.
43015020	“Jo buumen ellum ni m bungu tong-n re, ‘Nlokeltum kpehme gbal sehnge nde.’ Ana bo jo gbak-m, ano wo fvfo bo bahke tob jo gbak-n. Ana bo jo bum alum enyame, ano wo fvfo bo bahke tob jo bum alum enyahne.
43015021	Bo bahk-n limi nsol nyia kpee tib go egame esi. Tibre bo nehme kahn nne no tum-m no.
43015022	“Ki li re m ba, ba bung a bo, kehn bo jolem lehke ebi go bo abiafem. Wo anv, aneb abiafem bao, ejum ellaange kunu ajehng ajehng bo kpeem kpi.
43015023	Nne no l'ko-m ekv, á tob ko Nsoo ekv.
43015024	“Li re n limem akpokosi nyao go bo ellong, nya nne awohng awohng kala l'lim, kehn bo jolem lehke ebi go bo abiafem. Anv, bobnyehn nsol kpee nyi n limi no, jol bo kp-m koko ekv tv o, fere tob ko Nsoo ekv.
43015025	Jia li, eji ellum ni bo nyono go bo atahm l'lohko jol go etingitingi, ni li re, ‘Bo ko-m ekv, eji n ki lim ejumjum.’
43015026	“Nkakebo no li a Nsoo l'ba, no m bahk-e tumu tv-n, ye ji li Etingi Etohko ji lohng goji Nsoo, á bahke jo yiimi ntianse ka-m.
43015027	Wahn fvfo, wahn tob li atianse enyame, tibre ń jolo a name, go mbomannahb.
43016001	N tong-n alum nyaa, eji ń l'k'gbo.
43016002	Tibre bo bahke jo kam-n yehke go ero. Etingitingi, ngare kp'bake nyi nne awohng awohng no l'wul-n, á bahke tiri re, á kpi Esowo loko.
43016003	Bo bahke jo lim ana, tibre bo me nehme kahn, jol Nsoo bo we nehme kahn.
43016004	M ma-n tong nsol nyia re, eji ngare nyio l'biingi nyi bo bahke limi ano, ń l'buumu nsol nyi n tong-n no bada bo. Wahn n tongem nsol nyia go mbomannahb, tibre n jolo a nahne.
43016005	“Anv, n kp'tahme goji nne no tum-m no. Nne ewahne awohng awohng limm, no kp-m bahbe re, ‘Gan wo a kp'tahme?’
43016006	Alum nya m ma-n tong nya wahnge ndon ma-n jol go atahng gbalee.
43016007	N kp-n tongo etingitingi re, bahke nobo a nahne sehng, n l'tahm. N tohko tahm, Nkakebo nehm ba. N l'tahm, m bahk-e tumu tv-n.
43016008	“Á l'ba, á bahke ba lennge ane ba li njini nyia bade ana abiafem li no, fere lennge bo bade ana eno alehke li no, go elam ji Esowo ji kp'bake.
43016009	Abiafem nyao nya li nya bo kil taame tv-m.
43016010	Eno alehke jio, j'jame ji. Tibre n kp'tahme goji Nsoo, bo me nehm kpe tiki nyehn.
43016011	Elam jio ji li elam ji bo ma lam ntubesi no njini nyia.
43016012	“N kpe kpi nsol tvv nyi n jol kpe bung a nahne. Anv, ngare nyia, kp'riidi re wahn kehm kahne.
43016013	“Etingi Etohko jio l'ba, á bahke jo tib-n mbang anyehng anyehng nyi etingitingi. Tibre á nehm jo bung alum nyanye go ege a nsahm. Ajehng ajehng ji á wuku no, j'nehm ji á bahke bungu. Á bahk-n lennge nsol nyi kp'bake go es'song.
43016014	Á bahke me ellub ka. Á bahke koko nsol ny'nyame, ba lennge ka-n.
43016015	“Ejum ajehng ajehng ji Nsoo kpi no, tob li j'jame. Ana wo wahnge n tong-n re, á bahke koko j'jame, ba lennge ka-n.
43016016	“Mmongare ntiil me ń nehm kpe nyehn. L'kpe kang mmongare noko, ḿ bahk-m kpe nyehn.”
43016017	Abat'toono ebe bandiki kehm kehme elbungu atemtem re, “Anv, alum nyaa lohngo renan, nya á kp-r tongo a re, ‘Mmongare ntiil me ń nehm kpe nyehn, l'kpe kang mmongare noko, ḿ bahk-m kpe nyehn,’ a ellum nehko ni kpe li re, ‘Tibre n kp'tahme goji Nsoo?’ ”
43016018	Bo kehm bahbe re, “Anv, ‘mmongare ntiil’ lohngo renan? E nehme kahn ji á kp'sebe re á bung tong-r.”
43016019	Jisos k'kahn re, bo kp'sebe re bo bahb-e. Owo á kehm tongo bo re, “M bungu re, ‘Mmongare ntiil me ń nehm kpe nyehn. L'kang mmongare noko, ḿ bahk-m kpe nyehn.’ Ellum nia ni, ń kp'bahbe atemtem ana lohngo noa?
43016020	Etingitingi, n kp'bungu tong-n re, Ḿ bahke lingi, fere jo ka agohrobi, gana njini bahke jo bel na eyebatahng. Ḿ bahke jo ji ndon ndon, ndon enyahne bahke fere siingi eyebatahng ka-n.
43016021	Eji nnenkal yahke jel, á kpo nyehn erem, tibre ngare erem enye ebrehng, ngare nyi á ma jel mmon, á nehm kpe tiki buumu erem bi á nyehne no, tib go eyebatahng ji á ma jel mmon kak go njini nyia.
43016022	Mbang ny'nehm nyi, ń li go ndon anv, ḿ bahk-m kpe nyehn. Ngare nyio ntim enyahne bahke gbale go eyebatahng.
43016023	Efung bio me ń nehm kpe jo bahb ejumjum. Etingitingi, n kp'bungu tong-n re, Ajehng ajehng ji ń l'bahb Nsoo, á bahk-n kake tib go egama mbing.
43016024	Jol tete sik anv, ń ka tiki bahb ejumjum go egama mbing. Bahben, ḿ bahke bele, goji eyebatahng ejahne l'kpe gbal go egahne atahng.
43016025	“Alum nya m bungu tong-n, m bungu go ngaane. Ngare kp'bake nyi n l'k'kpe bung a nahne go ngaane. M bahke jo bung gbuul tong-n bada Nsoo.
43016026	Afung nyao l'biingi, ḿ bahke jo bahb Nsoo go egama mbing. Wahn n nehme tong re, m bahke jo bahb Nsoo ka-n.
43016027	Tibre yefono Nsoo, wahn kp-e koro, tib eji me n kp-n koro, ḿ ma fere taame re, n lohng goji Nsoo ba.
43016028	N lohng goji Nsoo ba go njini nyia. Anv, n kp'tahme njini nyia, feere goji Nsoo.”
43016029	Abat'toono ebe kehm-e tongo re, “Anv, a kp'bungu gbuul tong-r, go ngaane sang.
43016030	Anv, wahr ebkahn re, a kp'kahne ejum ajehng ajehng. Kpeem fuumu re, nne awohng awohng bahb-a mbahbe. Owo wahng ka e ma taame re, a lohko lohng goji Esowo ba.”
43016031	Jisos kehm faange bo re, “Anv wo, ḿ ma kehm rahng taama?
43016032	Ngare kp'bake nyi nne awohng awohng ewahne bahk-m yaame sa, tahm go ege ejahbe. Ngare ny'nehm nyi a. Jol fvfo, n nehm tiki jol antahng. Nsoo noa a name.
43016033	M bungu alum nyaa tong-n, eji ń l'bel elkoono tib go egame esi. Go njini nyia ḿ bahke jo bel afemfem. Kana jo tiiri, me n ga njini nyia.”
43017001	Eji Jisos ma bung alum nyao kpee mal, á kehm kpiidi amahr enye go ero, kehm kehme ero kak re, “Nsoo, ngare ebbiingi. Ka mmon ewa ellub, eji mmon ewa l'tob ka-a ellub.
43017002	Tibre wobyake ane kpee kak go ege elwo, eji á l'ka ane ba a yehke no ka-e elkpin ni li go njinanjini.
43017003	“Elkpin ni li go njinanjini ni li elkahne ni ane ma-a kahn, fere kahn re, wo ntahngtahng wo li etingitingi Esowo, tob kahn Jisos Kraist ji a tum-e no.
43017004	Eji n jolo go njini, n jo ka-a ellub. Me n lim eltum ni a ka-m no mal.
43017005	Nsoo, ka-m ellub anv go ega esamahr, ellub ni m bele go ega ngare nyi njini kala jol.
43017006	“Me n lennge mbing enya tong ane ba a yehke no go njini nyia ka-m. Bo jolo ane eba, ba a yehke no ka-m. Boblohko bum alum enya.
43017007	Anv, bo kp'kahne re, ajehng ajehng ji a ka-m no lohng go ega.
43017008	Tibre me m bung alum enya tong bo, nya a tong-m no. Bobtaame tv alum nyao, fere kahn go etingitingi re, me n lohng go ega ba. Boblohko taame re, wo wo tum-m no.
43017009	N kp'kake ero ka bo. N nehme kak ero ka njini nyia a. N kp'kake ero ka bao ba a ka-m no. Tibre bo ane eba ba.
43017010	Ejum ajehng ajehng ji n kpi no, j'ja ji. Ajehng ajehng ji a kpi no, j'jame ji. Bo ba kp'tibi ellub ename.
43017011	Anv, n kpeem li go njini, bo ba kpeke li go njini. N kp'bake go ega. Mbarebara Nsoo, jo fili bao ba a ka-m no go nsahm nyi li go ega mbing, eji bo l'jol ajehng ana wahr li ajehng.
43017012	Eji n jolo a bao ba a ka-m no, n jo fili bo go ega mbing, fere jo baabe bo. Nne awohng awohng limm, no ma tan, sehngem nne no tiki jol re á tan, ye wo ma tan, eji nwer Esowo l'lohko jol go etingitingi.
43017013	“Anv, n kp'bake go ega. Alum nya n kp'bungu ga njini nyia li, eji eyebatahng ejame l'gbal go bo atahng.
43017014	Me m bung alum enya tong bo. Njini ebko bo ekv, tibre bo wobem go njini nyia, jang jang ana me n ki tob wob go njini nyia.
43017015	N nehme kak ero re, wo yehke bo go njini nyia. N kp'kake ero re, wo baabe bo nob nob, eji ab'bi l'k'yel go bo atahng.
43017016	Bo wobem go njini, ana mefono antahng ki tob wob go njini.
43017017	“Ko etingitingi, wo yehke bo, bo jol ebo ebo. Alum enya, etingitingi ji.
43017018	Ana a tum-m no tv go njini nyia, ano wo fvfo m ma tob tum bo tv go njini.
43017019	Tib go bo esi wo wahnge, n kp'rodo elname ka, eji bofono antahng l'jol ebo ebo, fere sa go etingitingi.
43017020	“N kp'kake ero ka bo, fere tob kak ero ka ane bako fvfo, bao ba bahke tob taame tv-m tib go bo alum.
43017021	Nsoo, n kp'kake ero re bo jol ajehng, bo ane kpee, ana a wob-m go atahng, me n tob wob-a go atahng, eji bo kpe l'tob woom-r go atahng, eji l'toono o, njini nyia tob taame re, wo wo tum-m no.
43017022	Ellub ni a ma-m ka, me n faake a ni ka bo, eji bo l'jol ajehng ana wahr li ajehng,
43017023	m bahke woomo go bo atahng ana wo wob-m go atahng, eji bo l'lohko jol na ajehng ana j'jehng. Ano wo bahke wahnge njini kahn re, wo li nne no tum-m no, fere kahn re, bo kp-a koro ana n kp-a koro.
43017024	“Nsoo, n kp'sebe re, ane ba a ka-m no jol a name edi ji n li no, eji bo l'nyehn ellub ni a ma-m ka, tib go ega elkoro ni n kor-a no ngare nyi njini kala jol.
43017025	Nnobonoba nsoo, njini nyia ana wa ka kahn. Wo, me n kp-a kahne. Ane baa ana kp'kahne re, wo wo tum-m no.
43017026	Me n lennge mbing enya ka bo. M bahke soro asi, jo lim ano ano, eji elkoro ni n kp-a koro l'woomo go bo atahng, me n fere tob woomo go bo atahng.”
43018001	Eji Jisos ma kak ero mal, á kehm tahme, a abat'toono ebe, song siiri ebgba bi bo jo lung re Kidron. Etahngga jolo ona edi jio. Jisos kehm yele ona, a abat'toono ebe.
43018002	Judas ji gungu Jisos jo tob kahn edi jio. Tibre Jisos, bo jo kono eljeke ona song kono, a abat'toono ebe.
43018003	Judas kehm song kpiri atubesi abalimajom, a Bab Farisi. Bo kehm-e kake nsoja, a egom ane bandiki ba kpo baabe etahk Esowo. Bo fili at'rekahng, fili nr'rare nyi bo bunu no, jo ko nyaale agun, fere fili nsol ebta, tahm a nyi edi jio o.
43018004	Jisos k'kahn nsol kpee nyi bahk-e limi. Á kehm jeere song kpiri bo, kehm bahbe bo re, “Nne awo ń kp-e sebe?”
43018005	Bo kehm-e faange re, “Jisos ji Nasaret wo.” Jisos kehm tongo bo re, “Me wo a.” Judas ji gung-e no, tob yiimi o go bo ellong.
43018006	Eji Jisos tongo bo re, “Me wo a,” bo kehm feere njahm njahm, song gbo go ndi.
43018007	Á kehm kpe bahb bo re, “Nne awo ń kp-e sebe?” Bo kehm-e tongo re, “Jisos ji Nasaret wo.”
43018008	Jisos kehm kpe faange bo re, “N tong-n re, ‘Me wo ana.’ Joare me wo ń kp-m sebe, yaken ane baa, bo song.”
43018009	Á bungu ellum nia, eji l'lohko jol go etingitingi, ana á tohko bung re, “Ane ba a ka-m no, nne awohng awohng limm, no ma tan.”
43018010	Saimon Pita bele ekahngkahng ona, á kehm wobo go mbak, kpale nju nyi ntubesi abalimajom etung eboblum. Nju nyio, bo jo lung-e re Malkus.
43018011	Jisos kehm tongo Pita re, “Feere ekahngkahng eba, wo kak go mbak. Anv, me n k'wo go nkob erem nyi Nsoo ka-m noa?”
43018012	Ntubesi a nsoja, a nsoja enye nyio, a egom ane ba jo baabe etahk Esowo kehm ba bob Jisos, fere gba-e alehke.
43018013	Bo tohko gbo mbang ko-e tahm a ne goji Annas ji jolo nde nkal a Kayafas, Kayafas ji jolo ntubesi abalimajom go elya nio.
43018014	Kayafas wo jolo nne no tubu Jus elle re, “Nobo re nne awohng kpo go esi ane kpee.”
43018015	Saimon Pita, a nt'toono Jisos noko, bo kehm kehme Jisos toono. Nt'toono Jisos noko kehm song yange go nlaaga nyi ntubesi abalimajom, tibre ntubesi abalimajom noo jo kahn-e kpee.
43018016	Pita ji gana kohlo mbuga. Nt'toono Jisos noko no ntubesi abalimajom jo kahn-e, kehm lohngo song tong nnenkal no jo baabe mbuga re á nongo Pita yange.
43018017	Nnenkal noo no jo baabe mbuga kehm bahbe Pita re, “Anv, wo nt'toono a nne noo sanga?” Pita kehm faange re, “Ee, me nt'toono ewe sang.”
43018018	Ngare nyio ona alohk jo f'fili. Owo alokeltum bao, a ab'baabe edi kehm kono agun go akal nsehng. Bo kehm yiimi sennge agun nyao kak, jo wooro. Pita yiimi go bo ellong o, tob jo wooro.
43018019	Ntubesi abalimajom jo bahbe Jisos bade abat'toono ebe, fere bahb-e bade eltibi ene.
43018020	Jisos kehm-e faange re, “N jo bungu gbul gbul gbuul tong nne awohng awohng. Ngare anyehng anyehng n jo tibi eltibi ename go ntahk ero, fere jo tib go etahk Esowo, edi ji Jus kpee jo ba kono. Ejumjum limm, ji n jo bung mbehr mbehr.
43018021	Jen ji wahnge a kp-m abahbe bahb? Bahb ane ba wuku nsol nyi m bungu no. Bo kp'kahne nsol nyi m bungu no.”
43018022	Eji Jisos bung ano, owo mb'baabe awohng no yiimi kohl-e kehm-e rumu elkpal, kehm-e tongo re, “Jen ji wahnge a kehm faange ntubesi abalimajom elkohn nfaange ana nyia?”
43018023	Jisos kehm-e faange re, “Joare me n soodo, eji m bungu a, lennge tong nne awohng awohng ji n soodo no. Joare ellum ni m bungu no, m bungu go etingitingi, jen ji wahnge a kehm-m rumu elkpal?”
43018024	Owo Annas kehm tumu Jisos, a alehke alehke nya bo gba-e no tv goji Kayafas ji jolo ntubesi abalimajom.
43018025	Eji Saimon Pita kpeke yim, kpi agun wooro, bo kehm-e kpe bahb re, “Wo nt'toono a nne noo sanga?” Pita kehm kpe gbaame re, “Ee, me nt'toono ewe sang.”
43018026	Nlokeltum a Ntubesi abalimajom awohng no jolo mmonannyehn nne no Pita kpal-e etung, kehm bahbe Pita re, “Wo sang n nyehn-a no go etahngga, a nne nooa?”
43018027	Pita kehm kpe gbaame. Nkok kehm soro kuk tvtv.
43018028	Efungfu atv atv bo kehm koko Jisos go etahk Kayafas, tahm a ne go etahk ntubesi ejahbe. Jus joom yel go ekp'kpa ntubesi, tibre bofono antahng jo sebe re bo bum elbo saang, eji bo l'mal li elkak Pasova.
43018029	Owo Pailet kehm lohngo go elatahk, ba kpiri bo, kehm ba bahb bo re, “Ejum aji wahnge wahng ń kpi nne noa ebi ka?”
43018030	Bo kehm-e faange re, “Li re nne noa ebi nne sang, kehn we e jolem koko ba a ne.”
43018031	Pailet kehm tongo bo re, “Koon ye, wahn lam-e ana atahm enyahne bungu no.” Jus kehm-e faange re, “Bo nehm taame re, wahr wul nne.”
43018032	Jia limi, eji ebung ji Jisos bungu no l'lohko jol go etingitingi, ana á bungu no bade elkohn elkv ni á bahke kpoko.
43018033	Pailet kehm feere song yel go ege ekp'kpa, kehm lungu Jisos, kehm-e bahbe re, “Anv, wo wo li ntul no Jusa?”
43018034	Jisos kehm-e faange re, “Anv, mbahbe nyia a tiri antahnga, afi ane bandiki ba tong-a bada name?”
43018035	Pailet kehm bungu re, “Anv, me nne a Jus woa? Ane eba, a atubesi abalimajom, bo ba yak-a no ka-m. Anv, a limi jen?”
43018036	Jisos kehm faange re, “Me ntul sang go njini nyia. Li re n li ntul go njini nyia, kehn alokeltum ebame jol noko ka-m, eji bo l'ki-m yake kak Jus go ebo. Tibre me ntul sang go njini nyia.”
43018037	Pailet kehm-e bahbe re, “Anv, lohngo re wo ntul woa?” Jisos kehm-e faange re, “Ee, wobbung etingitingi re, me ntul wo. M ba go njini nyia re, me m ba bung bade etingitingi. Tibre esi jia ji wahnge bo jel-m no. Nne awohng awohng no l'jol ka etingitingi jio, á kpo wuk alum enyame.”
43018038	Pailet kehm-e bahbe re, “Ejum aji li re etingitingi?” Eji Pailet ma bung ano mal, á kehm kpe lohng go elatahk, ba kpiri Jus, kehm ba tong bo re, “Ebi ajehng ajehng n nyehnem ji nne noo ma lim.
43018039	Ń kpi eljini ni n kpo kono nne a ngbekobo ewahne awohng yehke yake ngare elkak Pasova. Ń kp'sebe re me n yehke ntul ewahne noo yaka?”
43018040	Bo kehm-e faange wahre wahre wahre re, “Barabas wo e kp'sebe re wo yehk-e yake. Nne noo sang!” Barabas jolo nne no jo jen, jo taare ane nsol go nsahm.
43019001	Pailet kehm kake nsahm re, bo ko Jisos song dv-e.
43019002	Nsoja nyio kehm koko akpiri, tahng ekpasi, konng-e go esi. Bo kehm rodo ekpawobo kak-e, mbilibili ekpawobo ji atul kpo kono elkake.
43019003	Bo kehm jo ba lim ayok re, “E ma-a kak nnyo, ntul no Jus,” fere jo ruum-e nkpal.
43019004	Pailet kehm kpe lohng go elatahk, kpe song tong Jus re, “M bahke kpe lohng a ne ba, eji ń l'kahn re, ejumjum n nyehnem ji á limi no.”
43019005	Owo Jisos kehm lohngo ba go elatahk, a ekpasi akpiri jio go esi, a mbilibili ekpawobo ji bo kak-e no. Pailet kehm tongo bo re, “Nyehnen nne noa ga.”
43019006	Eji atubesi abalimajom, a ab'baabe nyehn-e no, bo kehm kehme elrabe re, “Kum-e lake go ekros! Kum-e lake go ekros!” Pailet kehm tongo bo re, “Koon ye antahng, wahn song kum-e, tibre ejumjum n nyehnem ji á limi no.”
43019007	Jus kehm-e faange re, “E kpi ntahm, tib go ntahm nyio ona fuumu re á kpo. Tibre yebrod elne bum re, ye Mmon Esowo wo.”
43019008	Eji Pailet wuku alum nya bo bungu no, á kpe f'fahl na budu.
43019009	Á kehm kpe maade yel go ege ekp'kpa, song bahb Jisos re, “Anv, a lohng gan?” Jisos we faangem efaangefaange.
43019010	Owo Pailet kehm-e bahbe re, “A nehm bung a nama? Anv, a nehme kahn re, n kpi nsahm nyi m bahk-a ma yake, a fora, fere bel nsahm nyi m bahk-a ma kum go ekrosa?”
43019011	Jisos kehm-e faange re, “Ki li re Esowo bi ka-a nsahm, kehn a jolem ma bel nsahm nyi a bahk-m wulu. Nne no ko-m no, ba kak-a go abo, ye wo ma ga lim abiafem.”
43019012	Pailet wuku kan alum nyao o, á kehm kehme elsebe mbang ana nyi á bahk-e yehke yake. Jus kehm kpe kehme elrabe re, “A l'yehke nne noo yake, a nehm kpe jol ntem a ntul no Rom. Tibre nne awohng awohng no l'tong re, ye ntul wo, á li nnekv no ntul a Rom.”
43019013	Pailet wuku kan alum nyaa a me, á kehm soro yehke Jisos lohng a ne go elatahk, kehm fere song ji go ege eti elam, edi ji bo jo lung re Pevment ji bo jo lung go alum Hibru re Gabata.
43019014	Efung bio jolo efung bi bo jo toobo ebjing bi Pasova. Ngare efin Pailet kehm tongo Jus re, “Nyehnen, ntul ewahne gana!”
43019015	Bo kehm rabe re, “Tahmen a ne! Tahmen a ne! Song kumen ye go ekros!” Pailet kehm bahbe bo re, “Anv, ń kp'sebe re me n kum ntul ewahne go ekrosa?” Atubesi abalimajom kehm faange re, “Ntul awohng awohng e kpimm, sehngem ntul a Rom wo wo e kpi no.”
43019016	Pailet kehm yake Jisos ka bo re bo song kum-e go ekros. Bo kehm-e koko tahm a ne.
43019017	Jisos kehm solo ekros eje, song rehng go edi ji bo jo lung re edi nkpakesi, ji bo jo lung go alum Hibru re Golgota.
43019018	Owo bo kum-e lake go ekros. Ane abal ba bo tob kum bo o, nne noko go ejang eboblum, noko go ejang ebobkal, Jisos woomo go elka elka.
43019019	Pailet nyono mmonwer lake go ekros, no bungu re, “Jisos ji Nasaret, ntul no Jus wo ana.”
43019020	Aneb Jus gbalee ba jo lung mmonwer noo. Tibre edi ji bo kumu Jisos jolo kohlo go nla ejahbe. Mmonwer noo bo nyono go Hibru, fere nyon go Latin, fere nyon go Grik.
43019021	Atubesi abalimajom kehm tongo Pailet re, “A jolem nyono re Ntul no Jus, a jol nyono re, Nne noa bungu re, ye ntul no Jus wo.”
43019022	Pailet kehm faange re, “Ji m ma nyon, tiki li ana n nyono no.”
43019023	Ngare nyi nsoja nyio ma kum Jisos go ekros, bo kehm rodo nsol ebjing enye baange, bo ane ani. Bo t'tob rodo nsubu enye nyi bo tubu no, nyi ki bel nkon anyehng anyehng.
43019024	Bo kehm kehme elbungu atemtem re, “Nong, wahr k'kiimi nsubu nyia baange, wahr tub na elfaange, nyehn nne no bahke bele.” Jia limi, eji nwer Esowo l'lohko jol go etingitingi ana bungu no re, “Bobbaange nsol ebjing enyame, fere tub elfaange, gohro ko nsubu enyame.”
43019025	Owo nsoja nyio kehm limi ano. Nnyehn Jisos yiimi ona kohlo go ekros, a mmonannyehn, a Meri nkal a Klopas, go Meri ji lohng go Magdala.
43019026	Eji Jisos nyehne nnyehn, a nt'toono ewe no jo sahb kor-e kor yim kohlo o, á kehm tongo nnyehn re, “Nnenkal, nyehn mmon ewa o!”
43019027	Á kehm tongo nt'toono ewe noo re, “Nne no wa wo a.” Bomo ngare nyio asongo nt'toono noo kehm-e koko tahm a ne go ege etahk, á song lene tob-e.
43019028	Eji ma jol ano, Jisos k'kahn re, nsol kpee ebmal. Owo á kehm bungu re, “Alahb ma-m kor,” goji alum Esowo l'lohko jol go etingitingi.
43019029	Etu jekke ona, ji bo kake alahb ma bo kpo lung re evinegar. Bo kehm soro tub nd'dahng kak go alahb mao, tung go ebti, song koor-e go nnyo.
43019030	Jisos wo kan alahb mao, á kehm bungu re, “Ebmal,” kehm soro yake elkpin ene ka go, bahk emel kpo.
43019031	Efung bio jolo efung ebjing atoobo bi Esabat. Jus kehm song bahb Pailet, joare á bahke taame re, bo song banne ane ba kpaake go akros akpade, fere fono bo. Bo joom seb re, akv ebo kpe kpaake go akros egburu efung Esabat bi jolo etoono efung behko.
43019032	Nsoja kehm bake, ba banne nne noko no bo kum-e kohlo Jisos akpade, fere kpe banne nne noko akpade fvfo.
43019033	Eji bo ba rehng goji Jisos, bo sebe kahn re, yeblohko kpo. Bo we bannem akpade.
43019034	Nne a nsoja awohng kehm-e jahme elkong go ngbaange. Owo alung kehm lohngo, semme alahb.
43019035	Nne noo no nyehne ji ma lim o, ye wo yiimi ntianse, goji wahn fvfo l'tob taame. Ntianse enye lohko li go etingitingi. Á kp'kahne re, alum enye lohko li go etingitingi.
43019036	Nsol nyia kpee limi, goji nwer Esowo l'lohko jol go etingitingi, nyi bungu re, “Ekahb eje ajehng ajehng limm, ji bo bahke bahne.”
43019037	Edi nwer Esowo jehko kpe bung re, “Ane bahke seenge nne noo no bo jahm-e elkong.”
43019038	Josef ji lohng go Arimatia kehm song bahb Pailet, joare á bahke taame, á fono ekv ji Jisos tahm a ji. Josef jo toono Jisos mbehr mbehr, tib á jo fahle Jus. Pailet kehm taame, owo Josef kehm bake, ba fono ekv ji Jisos tahm a ji.
43019039	Nekodimos ji tohko je goji Jisos atv amehng kehm koko nsol nyi kpo v es'svv ji nno a nno, ba a nyi, nyi jo lub ana ekpa akang ji nnen. Nsol nyio bo ko anyane nya bo kpo lung re mmir, a aloe semme, kehm limi.
43019040	Bo ane abal abal kehm rodo ekv ji Jisos ba a ji, ba wohngo nsol nyio, kpennge abarebare abomo, ana eljini elkv alimi ni Jus jolo no.
43019041	Etahngga jolo edi ji bo kumu Jisos go ekros. Elahm jolo go etahngga jio, bi bo kala k'kak nnene.
43019042	Eji jolo efung bi bahke sene efung Esabat, tibre elahm bio jolo kpidi kpidi, owo bo kehm koko ekv ji Jisos song kak elahm bio.
43020001	Ngbokambang efung go erahde, Meri ji lohng go Magdala kehm fungu go elahm efungfu atv atv, kehm song nyehn eltal ni bo bannge bulu go nnyo elahm ma bannge noongo go nkpe.
43020002	Á kehm beke tahm goji Saimon Pita, a nt'toono Jisos noko go fvfo, no jo sahb k'kor Jisos, kehm song tong bo re, “Bobyehke Ntul ewahre go elahm fi a ne. E nehme kahn edi ji bo m-e song bum.”
43020003	Pita, a nt'toono noko, bo kehm mehle tahm gona elahm.
43020004	Bo ane abal abal jo be abahl. Nt'toono noko be sehnge Pita, gbo mbang song rehng go elahm.
43020005	Á kehm song kehme, jo fahng go elahm, kehm nyehne abarebare abomo nyao nong no go atahng. Á yelem go atahng.
43020006	Saimon Pita ji jo tob toon-e, kehm bake, ba sehng na sehng, yel go elahm, kehm nyehne abarebare abomo nyao nong no,
43020007	fere nyehn mbomo mi bo kpennge Jisos go esi. Noongem edi ajehng a abarebare abomo nyako. Mbomo mio mi bo kpennge Jisos go esi noongo elfehd.
43020008	Owo nt'toono noko no gbo mbang rehng go elahm, kehm tob yel song nyehn, fere taame.
43020009	Tibre wuku wuku bo tikem kahn edi nwer Esowo ji bungu re, á bahke nyahme go elkv.
43020010	Abat'toono Jisos bao kehm feere kehnge.
43020011	Meri yiimi eje kohlo elahm, jo ling. Eji á jo ling, á kehm kehme, jo fahng go elahm.
43020012	Á kehm nyehne enjel na ebal nyi kake abarebare nsol jehk no go edi jio ji bo kake ekv ji Jisos, noko ji edi ji esi Jisos noongo no, noko ji edi ji akpade nya Jisos noongo no.
43020013	Enjel nyio kehm-e bahbe re, “Nnenkal, jen ji wahnge a kp'lingi?” Á kehm faange bo re, “Tibre bobyehke Ntul ewame fi a ne. N nehme kahn edi ji bo bum-e no.”
43020014	Á bungu kan ana mal, á kehm soro keebe, nyehn Jisos yim no. Á kahnem re, Jisos wo.
43020015	Jisos kehm-e bahbe re, “Nnenkal, jen ji wahnge a kp'lingi? Nne awo a kp-e sebe?” Meri jo tiri re, nne no kpo lim eltum etahngga jio wo. Owo á kehm-e tongo re, “Nsoo, joare wo wo rod-e, tib-m edi ji a bum-e no, eji n l'song rod-e tahm a ne.”
43020016	Jisos kehm-e lungu re, “Meri!” Meri kehm keebe, kehm bungu go ellum Hibru re, “Rabbuni,” ji lohngo re nt'tibi.
43020017	Jisos kehm-e tongo re, “Ka ma lak abo, eji n kala tahm go ero goji Nsoo. Song goji abonanee, wo song tong bo re, n kp'tahme go ero goji Nsoo, no tob li Nso ejahne. N fi goji Esowo ebame, bi tob li Esowo ebahne.”
43020018	Meri ji lohng go Magdala kehm tahme song kpiri abat'toono Jisos, kehm tongo bo re, “Me n nyehn Ntul,” fere tong bo ana Jisos bungu no tong-e.
43020019	Efung b'nehm ona bi jolo ngbokambang efung go erahde, elgung nio ona, abat'toono Jisos woomo ekp'kpa ajehng, gbaange abutahk kpee tv elbo, tibre bo jo fahle Jus. Jisos kehm bake, ba yiimi go bo ellong, kehm kake bo nnyo re, “Belen elkoono!”
43020020	Á bungu kan ano mal me, á kehm tibi bo abo enye, a ngbaange. Abat'toono ebe bele eyebatahng sehng, eji bo nyehne Ntul abo.
43020021	Jisos kehm kpe kak bo nnyo re, “Belen elkoono! Ana Nsoo tum-m no, ano wo fvfo n kp-n tob tum.”
43020022	Á bungu kan ano mal me, á kehm soro fahle elfeb wohngo bo, kehm bungu tong bo re, “Taaren Etingi Etohko!
43020023	Ń l'tahm ka nne go ege abiafem, yeblohko bel eltahmeka. Ń tohko tahm ka nne go ege abiafem, á bahke sake ano go ege abiafem.”
43020024	Tomos ji woomo go ellong abat'toono Jisos, ewubu ane abal, ji bo jo lung-e re Ayafele, á jolem a bo ona ngare nyi Jisos ba no.
43020025	Owo abat'toono Jisos bako kehm-e tongo re, “Wahr ebnyehn Ntul.” Á kehm faange bo re, “Tohko tiki jol re, n nyehne anv nya abang aba go ege abo, nya bo kum-e no, fere kooro ebnyohkobo go anv nyao, fere lak ebo ebame go ege a ngbaange, n nehm tiki taame.”
43020026	Eji ma kang nfung enehkeni, abat'toono Jisos kpe je edi jio. Tomos jolo a bo o fvfo. Bo ta abutahk kpee. Jisos kehm kpe ba lohng go bo ellong, kpe kak bo nnyo re, “Belen elkoono!”
43020027	Á kehm tongo Tomos re, “Koor-m ebnyohkobo a, wo fere nyehn abo enyame. Tanne ebo eba, wo lak-m go ngbaange. Ka kpe faabe, taame na taame!”
43020028	Tomos kehm-e faange re, “Wo wo li Ntul ewame, a Esowo ebame!”
43020029	Jisos kehm-e bahbe re, “Wobtaame tib eji a ma-m nyehna? Elfuulu li ka ane ba ki nyehn go amahr, bo taame na taame.”
43020030	Jisos limi akpokosi gbalee go esamahr abat'toono ebe, nya ki wob nwer nyia.
43020031	Nyaa bo nyono, goji ń l'taame re, Jisos wo li Kraist ji Mmon no Esowo. Ń l'taame, ḿ bahke bele elkpin go ege a mbing.
43021001	Owo Jisos kehm kpe song tib elne go ellong abat'toono ebe go eto ji Taibirias. Ana wo á tibi elne.
43021002	Saimon Pita, a Tomos ji bo jo lung-e re Ayafele, go Natanael ji lohng go Kena ji Galili, a abon ba Sibidi, go abat'toono ebe bako na abal, bo ane kpee jolo o edi ajehng.
43021003	Saimon Pita kehm tongo bo re, “N kp'tahme nsahre.” Bo kehm-e faange re, “E bahke tob tahm toon-a.” Bo kehm soro tahm, song yel go egbang. Jol ejumjum bo bobem atv mao ona.
43021004	Eji efungfu yahke se, Jisos kehm bake ba yiimi go nkpe eto. Abat'toono ebe we liingem re, Jisos wo.
43021005	Jisos kehm bahbe bo re, “Abon ebame, ḿ b'bob nsahra?” Bo kehm-e faange re, “E'ee, ejumjum e bobem.”
43021006	Jisos kehm tongo bo re, “Yaken erim ebahne kak alahb go ejang eboblum bi egbang, ḿ bahke bobo nsahre.” Owo bo kehm limi ano. Bo kpeem ma tohng erim bio, tibre nsahre ruru go erim sehng.
43021007	Nt'toono no jo kor Jisos s'sehng, kehm tongo Pita re, “Ntul ewahre wo o!” Saimon Pita wuku kan a re, Ntul wo, á kehm soro kak nsol enye go ege a ngubjing, nyi á yehke no lim eltum, kehm soro yehb yel go alahb.
43021008	Abat'toono Jisos bako fingi egbang, ba rehng go nkpe egbuk. Bo jo tohngo erim bi nsahre ma gbo gbalee, tibre nkpe egbuk gaam jol fee, jolo ejum eyake ego ewaya ajehng.
43021009	Eji bo rehnge go egbuk, bo kehm nyehne agun nya bo fohko go akal nsehng, fere nyehn nsahre kun go akal ngun, a ebred.
43021010	Jisos kehm tongo bo re, “Koono nsahre nyindiki ba a nyi, nyi ń kp'na bobo.”
43021011	Owo Saimon Pita kehm tahme song tohng erim bio ona, lohng a bi go egbuk. Erim bio nsahre ruru sehng. Nfange enyamalahb bio jolo nnyamalahb atahl asehma kunu ewubu a nnyamalahb era. Jol eji nsahre ruru rur ano, erim yarem.
43021012	Jisos kehm tongo bo re, “Baan, wahn ba bob ala go elehke ejum jia.” Jol nt'toono ewe awohng awohng jolem, no sahbe no bahb-e re, “Wo nne awo?” Tibre bo jo k'kahn re, Ntul a Jisos wo.
43021013	Jisos kehm bake ba rod ebred jio ka bo, tob rod nsahre nyio ka bo.
43021014	Nkpel nyia nyi biingi nkpel era nyi Jisos tibi abat'toono ebe elne, bomo eji á nyahme go elkv.
43021015	Eji bo ma li nsol alehke mal, Jisos kehm bungu tong Saimon Pita re, “Saimon ji mmon a Jon, anv, n kp-a koro sehnge ane bakoa?” Pita kehm faange re, “Ee Ntul, a kp'kahne re, a kpo kor-m sehng.” Jisos kehm-e tongo re, “Le abon ejoro ebame!”
43021016	Jisos kehm-e kpe bahb go nkpel ebal re, “Saimon ji mmon a Jon, anv, n kp-a kora?” Pita kehm-e faange re, “Ee Ntul, a kp'kahne re, a kp-m koro.” Jisos kehme tongo re, “Baabe ejoro ebame!”
43021017	Jisos kehm-e kpe bahb go nkpel era re, “Saimon ji mmon a Jon, anv, n kp-a kora?” Pita atahng kehm-e moongo, tib eji Jisos bahb-e nkpel era re, “N kp-a kora?” Á kehm faange re, “Ntul, a kp'kahne ejum ajehng ajehng. A kp'kahne re, a kp-m koro.” Jisos kehm-e tongo re, “Le ejoro ebame!
43021018	Etingitingi, n kp'bungu tong-a re, Ngare nyi a jolo njangkun, a jo gbaange egbaange eja go ebun, jo je edi ajehng ajehng ji kor-a no. Eji a ma kul, a bahke tanne abo enya. Nne nondiki bahk-a gbaange egbaange eja go ebun, ko-a tahm a na go edi ji ki-a kor re wo je.”
43021019	Jisos bungu alum nyaa re, á tib Pita elkohn elkv ni á bahke kpoko, ka Esowo ellub. Owo Jisos kehm-e tongo re, “Tahm toon-m!”
43021020	Pita kehm keebe, nyehn nt'toona Jisos noko, kpi bo toono, no jo kor Jisos s'sehng, no ji kohlo Jisos, eji bo jo li nsol alehke elgung, fere bahb-e re, “Ntul, nne awo li nne no bahk-a gungu?”
43021021	Eji Pita nyehn-e no, á kehm bahbe Jisos re, “Ntul, nne noa mee?”
43021022	Jisos kehm faange Pita re, “L'kor-m re á jol a, tete me n feere ba, elam eja sang, wo toon-m na toono!”
43021023	Eka jia kehm yeere na yeere go ellong aneb Esowo re, nt'toono a Jisos noo nehm kpo, jol eji Jisos ki-e t'tong ejumjum re, á nehm kpo. Alum nya Jisos bungu no li re, “L'kor-m re á jol a, tete me n feere ba, elam eja sang.”
43021024	Nt'toona Jisos noo wo kp'yiimi ntianse go nsol nyia a. Ye wo fere nyon nwer nyia. E kp'kahne re, alum enye nya á yiimi ntianse lohko li go etingitingi.
43021025	Nsol nyehko nyia gbalee, nyi Jisos limi no. Li re bo nyono nsol kpee kak go awer, me m bum re, njini ebse sehng re awer nyaa kpee jol.
44001001	Teofailus, Ngbokambang a nwer enyame nyi n nyono no, n nyono bada nsol nyi Jisos limi no, fere t'tib, bomo ngare nyi á bomo eltum ene,
44001002	tete bo rod-e tahm a ne go ejahbetul Esowo. Re bo kehm-e rodo tahm a ne go ejahbetul Esowo, á jo tibi abat'toono ebe ba á yehke no go nsahm Etingi Etohko.
44001003	Bomo goji Jisos kpo no, nfung atahl abal nyi á ko no, tib abat'toono ebe elne, fere jo kpiri bo nkpel a nkpele, fere jo bung bade etul bi Esowo. Ano wo á tibi no re, á lohko li go elkpin, jol nfaabe limm.
44001004	Eji á jolo a bo, á jo tongo bo re, bo song jol go Jerusalem, bo k'kpe yaame je edi ajehng ajehng, bo ji sik nnoobo nyi Esowo Nsoo nyame re á bahke bo ka, nyio nyi á bungu no tong bo re,
44001005	“Jon jo wohngo ane alahb maka maka. Re kang abon afung ntiil, ḿ bahke bele ewohngalahb ji Etingi Etohko.”
44001006	Eji bo ma fadde edi ajehng, bo kehm bahbe Jisos re, “Ntul, ngare nyio nyi a bahke feere etul ka Israela?”
44001007	Á kehm faange bo re, “Jio li ka Nsoo, tibre ye wo kunu afung. Limm re wahn kahn.
44001008	Wahn bahke bele nsahm ngare nyi Etingi Etohko l'ba a nahne. Ḿ bahke jo yiimi atianse ka-m bomo go Jerusalem, rehng go Judea, fere rehng go Samaria, tete rehng ejang njini abehng abehng.”
44001009	Á bungu kan a mal, bo kehm-e soro mehl tahm a ne, eji abat'toono ebe jo seeng-e. Ekparesemsem kehm soro bul-e, á lahm.
44001010	Eji bo jo seenge go elbung too, eji á ma tahm, bo kehm soro nyehn ane abal ma lohng ba yiimi kohlo bo, ba kake abarebare akpawobo.
44001011	Bo kehm bungu re, “Aneb Galili, jen ji wahnge ḿ ma sa kp'seenge elbung too? Jisos j'nehm a, ji bo m-e rod go egahne ellong tahm a ne go ejahbetul Esowo, á bahke feere ba, ana ń nyehn-e no á kp'tahme go ejahbetul Esowo.”
44001012	Abat'toono Jisos kehm kehme elbadde go ewong ji bo kpo lung re Oliv asongo go Jerusalem. Bomo go ewong jio rehng go Jerusalem rehngem mmal anyehng nob nob.
44001013	Eji bo rehnge go Jerusalem, bo kehm song yel ekp'kpa ajehng ji jolo go ero enyong, ji bo jo kono eljolo. Bo jolo Pita, Jon, Jems, Andru, Filip, Tomos, Batolomi, Matiu, Jems ji mmon Alfeus, a Saimon ji woomo go ellong ane ba bo jo lung bo re Silot (bo ji jo nok re ejahbe ebo for go abo nya anebe Rom), go Judas ji mmon a Jems.
44001014	Bo kpee jolo go nnyo nnyo amehng, jo kak ero bi ekakesehk, go anebkal fvfo, a Meri nnyehn Jisos, go abonanyehn Jisos.
44001015	Ane ba jolo o kpee jolo ane atahl arakera. Ngare nyio nyi Pita kehm mehle yiimi, kehm bungu re,
44001016	“Abonanee, nwer Esowo eblohko jol go etingitingi ana Etingi Etohko bungu no tong Devid bada Judas ji ko ane song tib Jisos, bo bob-e.
44001017	Á jolo nne no woomo go egahre ellong, fere jo lim eltum ni wahr jo lim.
44001018	Á ko akpohko nyao nya á limi ebi, song gunu edi egbe. Owo á gbo no sahb l'lohko, ngubjing joodo, akpidla bohngo.
44001019	Ane kpee ba lene go Jerusalem w'wuk. Owo wahnge bo kpo lung edi egbe jio go bo ejahbe re Akeldama, ji lohngo re egbe alung.
44001020	“Tibre bo nyono go nwer a Saams re, “ ‘Nong, etahk eje jol na jol, nnene k'woomo.’ Bo kpe nyon re, “ ‘Eltum ene, nne nondiki wo bahke fere ko.’
44001021	“Nne noo bahke jolo nne no woomo egahre ellong ngare kpe kpe nyi Jisos jolo a nahre,
44001022	bomo ngare nyi Jon jo wohngo ane alahb tete rehng efung bi Jisos, bo rod-e tahm a ne go ero. Nne ana noo wo bahke yele ellong enahre, fere jo yiimi ntianse bade elnyahme ni Jisos.”
44001023	Owo bo kehm yehke ane abal, nne noko Josef ji bo jo lung-e re Barsabas, mbing enye nyehko, bo jo kpe-e lung re Justus. Nne noko, bo jo lung-e re Matayas.
44001024	Bo kehm kehme ero kak re, “Ntul Esowo no kp'kahne ntim nyi ane kpee, tib-r nne no a ma yehke, ane abal baa,
44001025	re á ko eltum nio ni ntiingetib, ni Judas yake no bum, tahm go ege edi.”
44001026	Bo kehm tubu elfaange, eji bo l'mal yehke nne awohng. Elfaange nio gbo tub Matayas. Bo kehm-e koko, budu go ellong abatiingetib, ewubu a nne awohng.
44002001	Eji efung bio bi Pintikost rehnge no, bo kpee jolo edi edi ajehng.
44002002	Tvtv ona egburu ewahl ji nnen a nnen ji lohng go elbung kehm kehme elwahle ana nfeb nyi nnen a nnen, kehm ba rur go ekp'kpa jio ji bo ji no.
44002003	Bo kehm nyehne nsol ana nlikagun ma yaame na yaame, kuumu nne awohng awohng.
44002004	Etingi Etohko kehm ruru bo kpee go atahng. Bo kehm kehme elbungu alum ajahbe nyandiki, ana Etingi Etohko jo lim bo re bo bung.
44002005	Jus jindiki ji lene go Jerusalem, ji lohngo go ejang njini abehng abehng ba, bo jolo anoobo ane ba Esowo jo kor bo.
44002006	Eji ellong ane wuku ewahl jio, bo kehm kame song rur, kehm kehme bo esi kpo. Tibre nne awohng awohng jo wuku abat'toono Jisos kp'bungu go ege ejahbe.
44002007	Eji bo ma nyehn nkpokosi nyio, bo kehm bahbe re, “Anv, ane ba kp'bungu a, aneb Galili sanga?
44002008	Jen ji wahng ka nne awohng awohng ewahre kp'wuku alum nyao go ege ejahbe?
44002009	Wahr lohng go Partia, ane bandiki lohng go Midis, ane bandiki lohng go Elam, ane bandiki lohng go Mesopotemia, ane bandiki lohng go Judea, ane bandiki lohng go Kapadosa, ane bandiki lohng go Pontus, ane bandiki lohng go Esia,
44002010	ane bandiki lohng go Frigia, ane bandiki lohng go Pamfilia, ane bandiki lohng go Ijipt, ane bandiki lohng go ejang Libia ji li kohlo Sirin. Ajenne nyandiki lohng go Rom, ane bandiki Jus ji, ane bandiki ane baka baka ba, ba kp'limi eljini ni Jus.
44002011	Egom ejahre jindiki lohng go Gris, ane bandiki lohng go Arebia. E kp'wuku bo kp'bungu ajahbe enyahre bade aj'joko nsol nya Esowo ma lim.”
44002012	Esi kehm kpoko bo ane kpee, amahr fere jo bil bo. Bo kehm kehme elbungu atemtem re, “Anv, elgan nsol nyia lohngo renan?”
44002013	Ane bandiki kehm kehme bo nyok re, “Amahm ma bo ma wo kp'buumu.”
44002014	Pita kehm mehle yiimi, a abatiingetib bako, ewubu a nne awohng, kehm bungu wahre wahre tong ellong ane bao re, “Juda, ejahbe ejame, a wahn ji lene go Jerusalem kpee, wuungen atung, wahn wuk ji n yahke bung.
44002015	Ane baa ana, amahm sang bo kp'buumu, ana ń kp'tiri. Tibre anv ebrehng nkaranka esehmwubu nyi nyi, nyi efungfu.
44002016	“Ji ma lim a, ji ji nnyehnamahr a Joel bungu no re,
44002017	‘Esowo re, “ ‘Go ngare es'kohro afung m bahke yaange etohko ejame wohngo nne awohng awohng. Abon ebahne bahke kehme amahr nya Esowo nyehn. Ajangkun enyahne bahke tob jol abanyehnamahr fvfo. Anebkul ebahne bahke jo leeme alem.
44002018	Alokeltum ebame, aneblum, a anebkal anebkal, bo fvfo m bahke tob yaange etohko ejame wohngo bo ngare nyio. Bo bahke jo nyehn enyehnamahr ji Esowo.
44002019	M bahke jo lim akpokosi go elbung, a ndi. Bahke jolo go alung, go agun, a at'tohk nya ma sahb t'tehm.
44002020	Njul bahke fere gbo ejannge, ebareka bahke fere siingi alung, efung bi Ntul Esowo bahke bake. Bahke jolo egburu efung bi Esowo bahke tibi nsahm enye.
44002021	Owo nne awohng awohng no l'gboongo Ntul Esowo go ege a mbing, á bahke bele eltahre.’ ” (Ana wo Joel bungu fel.)
44002022	Pita kehm kpe bung re, “Israel, ejahbe ejame, wuungen atung go alum nya n kp'bungu. Jisos ji Nasaret wo, Esowo ka-e nsahm re á jo lim akpokosi, fere jo tib nliingi go egahne ajahbe, eji ń l'kahn re Esowo bi tum-e no.
44002023	Esowo go ege elkahne wo, á toobo no re á yake Jisos ka. Wahn ba jabb-e kak abi ane go ebo. Bo kum-e lake go ekros, á kpo.
44002024	Esowo bi nyahm-e go elkv. Á yehk-e go erem bi elkv. Tibre elkv we maam kpan.
44002025	“Tibre Devid b'bung bada ne re, “ ‘Ngare anyehng anyehng n jo nyehne Ntul Esowo bad bad a name. Á li go egame eboblum, eji nnene l'ki-m ma nyeenge.
44002026	Owo wahng ka eltim jo yeb-m, n kehme ase yim. Afi n kpo na, ekunukpu ejame li re, Esowo bahke tiki lim ka-m.
44002027	Tibre a nehm yake etohko ejame sa go ndi, go ellong akvne. A nehm taame re mbarebara Mmon ewa bol.
44002028	A ma-m tib mbang nyi li rehng go elkpin. Eji a bahke jolo a name, a bahke jo ka-m eyebatahng.’ (Ana wo Devid bungu fel.)”
44002029	Pita kehm kpe bung re, “Abonanee, n kp'bungu gbul gbul gbuul re, Devid nso ejahre kp'kpo mahne mahne, bo kpa-e kak. Elahm ebe bia, kpeke li tete sik anv.
44002030	Tib eji á jolo nnyehnamahr Esowo, á jo k'kahn ji Esowo nyame tong-e re, ‘Mmon ewa wo bahke jehke go ega eti etul.’
44002031	Á nyehne amahr bade elnyahme ni Mesaya re, ‘Esowo we yakem, á sa woomo go ellong akvne, ekv eje bol.’
44002032	“Jisos j'nehm o wo, Esowo lohk-e nyahme go elkv. Wahr kpee ba li atianse enye, tibre wahr ny'nyehn nsol nyio kpee.
44002033	Bo mehl-e, song jehke go eboblum Esowo bi ka-e Etingi Etohko ana á nyame no tong-e, ji ji á ma yaange wohng-r, j'nehm ji ń kp'nyehne a, fere jo wuk.
44002034	“Jol yefono Devid tohkem je na go ejahbetul Esowo. Á bungu na bung re, “ ‘Ntul Esowo bungu tong ntul ewame re, Ji a, egame ejang eboblum,
44002035	tete n lim anebekv eba etikunakpade eja.’
44002036	“N kp'sebe re wahn anebe Israel kpee, wahn sahb k'kahn re, Jisos j'nehm ji ń kum-e go ekros, Esowo m-e rod lim ntul, fere rod-e lim Kraist.”
44002037	Eji bo wuku ana, ala kehm teele bo. Bo kehm bahbe Pita, a abatiingetib bako re, “Abonanee, anv, e bahke limi renan?”
44002038	Pita kehm tongo bo re, “Gboon ndon go egahne abiafem, wahn ane kpee, wahn fere bel ewohngalahb go mbing nyi Jisos Kraist, eji ń l'bel eltahmeka go egahne abiafem, Esowo fere yar-n ka Etingi Etohko.
44002039	Enyam bia li ka wahn, a abon ebahne, a ajahbe nya li fee, a nne awohng awohng no Ntul Esowo bahk-e lungu tv elne.”
44002040	Pita bungu na bung bung bung, jo tong bo, fere jo kak bo erehke re, “Nobo re wahn for go erem bi bahke gboko tub abi ane baa ba li anv.”
44002041	Ane bao ba wuku alum enye fere taame, bo ba bele ewohngalahb. Bo jolo ejum ane atahltahl nkpel esehma ane atahl awubu (3,000), ba Esowo budu no efung bio.
44002042	Bo jo kake esi re bo kahn eltibi ni abatiingetib Jisos jo tib bo, fere jo kono edi ajehng, jo bakke ebred, fere jo kak ero.
44002043	Abatiingetib Jisos jo limi akpokosi gbalee, fere jo tib nliingi. Owo wahnge nne awohng awohng jo fahl.
44002044	Ane ba taame no soro asi, jo kono edi ajehng. Nne awohng l'bel ejum, fere jo jol ka bo ane kpee.
44002045	Bo jo gungu nsol ebo, fere jo baange akpohko, jo ka nne awohng awohng ana nsol m-e lehng.
44002046	Efung abehng abehng bo jo song wane go etahk Esowo, fere jo bakke ebred go bo a ntahk, jo li nsol ebo go eyebatahng,
44002047	fere jo tehk Esowo. Bo jo koro nne awohng awohng. Esowo jo kpe kpele na ane efung abehng abehng go ellong abat'toono Jisos, ba jo bel eltahre.
44003001	Eji ma rehng nkaranka era nyi elgung, ngare nyi bo jo kono ero kak, Pita abola Jon kehm tahme go etahk Esowo.
44003002	Eji bo ma rehng go eti mbu ji bo jo lung re eti mbu ji nno, bo kehm nyehne mbanne nyi kala j'jen bomo eji bo jel-e no. Efung abehng abehng bo jo sol-e ba bum eti mbu jio re á jo gboongo apene goji ane bao ba jo sehng yange go etahk Esowo.
44003003	Eji á nyehne Pita a Jon, bo yahke yange go etahk Esowo, á kehm soro gboongo bo re bo ka-e akpohko.
44003004	Bo kehm-e seenge too, Pita kehm bungu re, “Seeng-r gae!”
44003005	Mbanne nyio kehm kehme amahr baare re, anv, bo bahk-e kake ejum.
44003006	Pita kehm bungu re, “Asilva, a agul n kpimm. Ji n kpi no, ji ji m bahk-a kake. N kp-a tongo go mbing nyi Jisos Kraist ji Nasaret re, Mehl, wo jen!”
44003007	Á kehm-e jabbe go eboblum, tab-e yiimi. Akpade enye kehm soro tahne.
44003008	Á kehm soro mehl karab yiimi, kehme eljene yannge, soro toono Pita abola Jon, yange etahk Esowo, kehme eljene yannge, fere jo feebe, jo tehk Esowo.
44003009	Ane kpee ba nyehn-e no, eji á kp'jene, jo tehk Esowo,
44003010	bo kehm soro liing-e tvtv re, ye wo jolo ngb'gboongo nyi jo ji eti mbu ji li go etahk Esowo, jio ji bo jo lung re eti mbu ji nno. Kpo bo esi area, eji bo ma nyehn ji ma jol ka-e.
44003011	Eji nne noo jo jen bad bad a Pita, go Jon, ane kpee kehm jo kpo bo esi. Bo kehm kame, song kpiri bo go edi ji bo jo lung re etahk Solomon.
44003012	Pita nyehne kan ane bao ana, á kehm bungu tong bo re, “Israel wahn, jen ji wahng ka esi kp-n kpoko ana, ḿ ma sa anyo kaa kp'seenge? Anv, ń kp'tiri re, go egahra nsahm wo, e ma lim nne noa á ma noba, afi go egahre elkake ni e kp'kake Esowo, ni e m-e lim á kp'jene?
44003013	Esowo bi Ebraham, a bi Aisik, a bi Jekob, Esowo bio bi babnso ejahre, ye wo ma ka nlokeltum ewe Jisos ellub ene. Jisos j'nehm ji ń senng-e njahm, fere ten-e go esamahr Pailet, eji á tiri re á yehke Jisos yake.
44003014	Ń tene Jisos ji li Nnooba Nne no Esowo, no li go etingitingi, fere taame re bo yehke nwulane ka-n.
44003015	Ń wulu nfono elkpin. Esowo fere nyahm-e go elkv. Nsol nyio nyi wahnge wahr kp'yiimi ntianse.
44003016	“Nsahm nyi li go mbing nyi Jisos nyi wahng ka, nne noa ma nob, ye ji ń kp-e kahne, fere kp-e nyehne. Eltaame ni á ma taame tv Jisos, ni ni ma wahng á ma nob, anv, á yim a go egahne esamahr.
44003017	“Abonanee, n kp'kahne re, ji ń limi no, a atubesi ebahne, ń limi ekpehlekpehle.
44003018	Mahne mahne Esowo tongo abanyehnamahr ebe re, bo song bung re, ‘Tiki li re, Kraist bahke tiki nyehn erem.’ Ana wo Esowo lohko lim enyam ebe re lohko jol go etingitingi.
44003019	Ano wo fvfo nobo re, wahn gbo ndon, fere sennge njahm go egahne abiafem, eji Ntul Esowo l'fvvdv abiafem enyahne, ngare nyio nyi eyebatahng nfenfe ji lohng goji Esowo bahk-n kpiri.
44003020	Á bahke tob tum Jisos Kraist ji á yehke no ka-n.
44003021	“Jisos bahke tohko jol go ejahbetul Esowo tete ngare rehng nyi nsol kpee bahke yaange, jol nfenfe, ana Esowo bungu no tong abanyehnamahr ebe, bomo mahne mahne tete sik anv.
44003022	“Moses bungu re, ‘Ntul Esowo bahke tumu nnyehnamahr no bahke lohngo go egahne ellong, ana á tob yehk-m tum. Jo wuungen ye atung go ellum anehng anehng ni á l'tong-n.
44003023	Nne awohng awohng no tohko wuungu nnyehnamahr noo atung, Esowo bahk-e yabe go ellong ane ebe, fere ranng-e.’
44003024	“Abanyehnamahr bao kpee, ba ba no, bomo go ngare nyio nyi Samuel tete sik anv, bo kpee jo bungu bada ngare ny'nehm ana.
44003025	“Wahn ba li abon ba abanyehnamahr bao, a ba babnso ejahre, ba Esowo limi egbanngalung a bo, ana á bungu tong Ebraham re, ‘Nne no bahke lohngo go ega et'tohngo, ye wo bahke wahng ka nnahb anyehng anyehng go njini bel elfuulu.’
44003026	Wahn ba li agbokombang ane ba Esowo yehke nlokeltum ewe tum tv-n re á ba fuul-n, fere lim-n wahn ane kpee, ń sennge njahm go egahne ab'bi.”
44004001	Ngare nyi Pita abola Jon kpi mbungu mbungu a ellong ane bao, owo abalimajom, a ntubesi ane ba kpo baabe etahk Esowo, go aneb Sadusi fvfo kehm tob ba kpiri bo.
44004002	Eltim jo rake bo, tibre Pita abola Jon jo tibi ane re, Jisos ebnyahme go elkv, ji ma lohng re, akvne bahke fere nyahme, bel elkpin.
44004003	Bo kehm soro bob bo, kak bo go ngbekobo tete etoono efungfu behko. Tibre elgung b'ba ngare nyio.
44004004	Ane gbalee ba wuku alum Esowo nyao t'taame. Nfange aneblum jolo ejum ane atahltahl nkpel ewubbal ane atahl awubu (5,000).
44004005	Etoono efungfu behko atubesi, a anebkul nfam, go at'tibi ba atahm, bo kehm ba kono edi ajehng go Jerusalem.
44004006	Nkon nyio nyi bo song kono a Annas ji jolo ntubesi abalimajom, go Kayafas, Jon Aleksanda, a ane bako ba tob woomo go nnahb nyi ntubesi abalimajom.
44004007	Bo kehm koko Pita, a Jon song yiimi go bo esamahr, kehm kehme bo bahb re, “Ń limi renan ejum j'nehm? Nsahm anyi ń ko no? Mbing nyi nyehne nyi ń ko no?”
44004008	Pita ji ruru go etohko ji Esowo kehm faange bo re, “Atubesi, a anebkul wahn,
44004009	lela bo kp-r abahbe bahb bada nnoobo nyi e ma lim, eji e limi mbanne nyio á nob.
44004010	Nobo re wahn kahn, a anebe Israel kpee re, nne no yim go egahne ellong a, yebnob kpee go nsahm nyi li go mbing nyi Jisos Kraist ji Nasaret ji ń kum-e go ekros, Esowo fere nyahm-e go elkv.
44004011	“Jisos j'nehm ji nwer Esowo bungu no bada ne re, Ye wo li ‘eltal ni wahn asehketahk tene no, ye wo ma fere jol etingitingi eltal ni nnahb ekahme.’
44004012	Eltahre li go ege wo wo. Mbing anyehng anyehng limm go njini nyia, nyi Esowo ma ka ane, nyi e bahke koko bel eltahre.”
44004013	Eji bo nyehna no re, Pita abola Jon, bo bele esahb, kehm kpoko bo esi, tibre Bab Pita jolo ane baka baka ba ki kahn nwer. Bo kehm soro seb kahn re, bo jolo a Jisos.
44004014	Eji bo nyehne mbanne nyio nyi ma nob, yim kohlo Pita abola Jon, mbang anyehng anyehng kpeem jol nyi bo bahke kpe ma faabe.
44004015	Bo kehm tongo bo re, bo lohng go ekp'kpa elam song elatahk. Bo kehm kehme eltoobo re,
44004016	“Anv, e bahke limi ane bao renan? Nne awohng awohng no lene go Jerusalem ebkahn re, bo ba li ane ba limi egburu nkpokosi nyia. Anv, e nehm kpe ma gbaame.
44004017	Nong, wahr rehke bo, bo k'kpe bung tong ane go mbing nyi Jisos, eji eka jia l'k'kpe yeere nkpel anyehng anyehng.”
44004018	Bo kehm lungu Pita, a Jon, bo feere ba yel ekp'kpa. Bo kehm rehke bo re, bo k'kpe bung go mbing nyi Jisos nkpel anyehng anyehng, fere jo tib.
44004019	Pita abola Jon kehm faange re, “Wahnfono antahng bahke toobo kahn, joare n'nob go ejang bi Esowo re nne wuk wahn, afi á wuk Esowo.
44004020	Wahr nehm tiki rahke elbungu bada nsol nyi e ma nyehn, fere wuk.”
44004021	Bo kehm kpe rehke bo t'tahne, kehm yake bo, bo song. Bo nyehnem mbang anyehng anyehng nyi bo bahke kake bo erem tib ane ba jolo o. Tibre nne awohng awohng jo tehke Esowo tib go nkpokosi nyi ma lim.
44004022	Nne no bo lim-e no, á nob, ngare nyio yebkang sehnge nnya atahl abal.
44004023	Tvtv ona eji bo yehke Pita abola Jon yake, bo kehm soro tahm goji atem ebo, kehm song tooro tong bo ana atubesi abalimajom, a anebkul nfam bungu no.
44004024	Eji bo wuku no, bo ane kpee kehm kehme ero kak ka Esowo re, “Egburu Esowo bi limi elbung, a ndi, a alahb, a nsol kpee nyi li no,
44004025	go nsahm Etingi Etohko wo, nso ejahre Devid nlokeltum ewa jo bung re, “ ‘Jen ji wahnge ane baka baka ba ki nyi Esowo, ntim kpi bo maange ana? Jen ji wahnge ane bao kp'toobo mbol mbol?
44004026	Atul ba njini jo toobo ebjing ebo, atubesi song ji edi ajehng, jo toobo nfem bada Ntul Esowo, a Mesaya enye.’
44004027	“Tibre etingitingi, Herod abola Pailet, a ane baka baka ba ki nyi Esowo, a anebe Israel, bo kono edi ajehng go ejahbe jia, jo lam kak Jisos, mbarebara nlokeltum ewa, no a ko-e lim Mesaya.
44004028	Bo kono edi ajehng re bo lim ejum ajehng ajehng ana ji a toobo wuku wuku bum.
44004029	Ntul Esowo, nyehn esabsab enyam bi bo ma nyam! Ka abon eba nsahm, eji bo l'jo sahb tiingi etib eba,
44004030	wo fere tanne ebo eba, goji ane l'nob ayam ebo, wo fere lim akpokosi go mbing nyi mbarebara nlokeltum ewa Jisos.”
44004031	Eji bo ma kak ero mal, edi jio ji bo ji no, jo lim nkon, kehm gbehke. Etingi Etohko kehm ruru bo kpee go bo atahng, bo kehm kehme etib bi Esowo tiingi a esahb esahb.
44004032	Ellong ane ba taame tv Esowo jolo ntir ntir anyehng. Nnene jolem, no jo bung re, nsol ny'nye li ka ye ntahngtahng. Bo jo baange na ejum ajehng ajehng ji bo bele no egom egom.
44004033	Abatiingetib Jisos jo yiimi ntianse bade elnyahme ni Jisos a nsahm a nsahm. Esowo kehm fuulu bo egburu elfuulu bo ane kpee.
44004034	Nnene jolem go bo ellong, no ejum jo lehng-e. Tibre ane bao ba bele ebgbe, a ntahk, bo jo gungu, ko akpohko ba a nya,
44004035	ba faake a nya, kak abatiingetib Jisos go ebo. Akpohko nyao bo jo ka nne awohng awohng ana nsol m-e lehng.
44004036	Joses ji lohng go et'tohngo ji Livai, ji bo jel-e go Saiprus, ye ji abatiingetib Jisos ka-e mbing re Barnabas, ji lohngo re nkakeltim a mmon,
44004037	ye wo gungu egbe eje, ko akpohko nyao ba ka abatiingetib Jisos.
44005001	Nne awohng jolo go, no bo jo lung-e re Ananayas. Nkal ewe bo jo lung-e re Safira. Bo gungu ejang nsol ebo.
44005002	Ananayas yange ejang akpohko bum elne go, ejang jehko á ko ba ka abatiingetib Jisos. Nkal ewe k'kahn kpee.
44005003	Pita kehm-e bahbe re, “Ananayas, jen ji wahnge nnehm ma ko nji go ega eltim kp-a fili, a ma bum akpohko nyako go, ba yiimi go esamahr Etingi Etohko kpi afahnge kiimi?
44005004	Re wo kehm gungu nsol enya nyio, jolo ny'nya. Eji a ma gungu nsol nyio, akpohko jolo nyanya. Jen ji wahnge a kehm tiri ano go ega eltim, lim elkohn ejum ana jia? A kimem efahnge soodo ane, a kimi efahnge soodo Esowo.”
44005005	Ananayas wuku kan ano me, á kehm soro tuulu gbo kpo. Ane ba wuku no kpee, kehm kehme elfahle tete.
44005006	Ajangkun kehm soro lohng ba, ba gbad-e, rod-e tahm a ne song kpa kak.
44005007	Ji kan ekidi rehng awa ara, nkal ewe kehm tob ba. Á wukem ji ma lim.
44005008	Pita kehm-e bahbe re, “Tong-m, akpohko nya a kpee, nya ń gungu edi egbe ejahna?” Á kehm faange re, “Ee, nya nya a kpee.”
44005009	Pita kehm-e bahbe re, “Jen ji wahnge ń lame no re, wahn ba gare etohko ji Ntul Esowo? Ane ba rodo nlum ewa song kpa kak, bo baa, yim mbutahk o. Bo bahk-a tob rod lohng a na.”
44005010	Tvtv ona á kehm soro gbo ndi go ege alata kpo. Eji ajangkun nyao yele ekp'kpa, bo lohko nyehn re, yeblohko kpo. Bo kehm-e soro rod, lohng a ne, song kpa kak kohlo nlum ewe.
44005011	Aneb ero bao kpee, a egom jindiki ji wuku no, bo kehm kehme elfahle tete.
44005012	Abatiingetib Jisos jo limi akpokosi gbalee go esamahr ane. Aneb Esowo jo jolo edi ajehng go etahk Esowo, ejang bio bi bo jo lung re etahk Solomon.
44005013	Ane bako joom sahb yel ellong ebo, tvtv ona bo jo kake bo sehng.
44005014	Esowo jo kpe budu na budu budu ane ba jo taame go bo ellong, anebkal, a aneblum aneblum.
44005015	Ane jo solo aneb ayam ba a bo, ba bum bo go elatahk, egom jindiki noongo go adilnong, egom jindiki noongo go ebkpa, eji afi Pita sehnge na, etohko eje l'jo kooro bandiki.
44005016	Ellong ane gbalee kehm lohngo ba, ni lohngo go ajahbe nya li sennge Jerusalem kak. Bo ko aneb ayam, fere ko ane ba bele abi atohko, ba a bo, bo nob ane kpee.
44005017	Ntubesi abalimajom, a ane ebe kpee ba tob woomo go ellong nio ni aneb Sadusi, abatiingetib Jisos jo teele bo ala sehng.
44005018	Owo wahnge bo kehm bobo abatiingetib Jisos kak ngbekobo.
44005019	Ngare atv enjel nyi Esowo kehm bake, ba lennge abutahk agbekobo nyao, yehke abatiingetib Jisos bao, kehm bungu tong bo re,
44005020	“Songen go etahk Esowo, wahn song tong ane alum kpee nya li bade elkpin nia ni nfenfe.”
44005021	Eji bo wuku ana, bo kehm tahme go etahk Esowo ngare nyi efungfu ma se, song kehme eltibi. Ntubesi abalimajom, a ane ebe kehm tiingi tv anebkul nfam, a atul esub re bo ba kono edi ajehng. Bo kehm tumu alokeltum ebo tv go ekp'kpa ngbekobo re bo song ko abatiingetib Jisos ba a bo.
44005022	Eji bo ba no, bo nyehnem Bab Pita go ngbekobo. Bo kehm feere song tooro tong bo re,
44005023	“E nyehne abutahk ngbekobo ta ta, fere nyehn ab'baabe yim no go abutahk kp'baabe. Eji e lennge abu, nnene atahng e nyehnem.”
44005024	Eji ntubesi ab'baabe etahk Esowo, a atubesi abalimajom wuk ano, kehm fohko bo nkv, fere kpo bo esi ana ji bahke jolo.
44005025	Nne awohng kehm lohngo ba, ba tong bo re, “Ane ba ń kake bo ngbekobo, bo yim na go etahk Esowo kpi ane tib.”
44005026	Ntubesi ab'baabe etahk Esowo kehm tahme, a ane ebe song ko bo, ba a bo. Bo joom lim go nsahm, tibre bo jo fahle re, ane bako bahke bo atal tuubu.
44005027	Bo kehm koko abatiingetib Jisos bao, ba a bo, bo ba yiimi go esub. Ntubesi abalimajom kehm kehme bo abahbe bahb, fere tong bo re,
44005028	“E rehk-n re, wahn k'kpe tib go mbing a nne noo. Wahn ba ma wahng ka etib bia ma yeere go Jerusalem kpee. Wahn ba kp-r ebi ka tib go elkv ni nne noo.”
44005029	Pita, a abatiingetib Jisos bako kehm faange re, “E bahke tiki jo wuk Esowo, nne sang e bahk-e wuku.
44005030	Esowo bi babnso ejahre bi nyahme Jisos go elkv, ji ń wul-e no, eji ń kum-e go ekros,
44005031	Esowo m-e lim nj'jok a nne, fere rod-e jehke go ege eboblum ana ntubesi, a nt'tahre, eji Israel l'bel egbokondon, fere bel eltahmeka go bo abiafem.
44005032	Wahr ba li atianse nsol nyia kpee, wahr, a Etingi Etohko fvfo ji Esowo kpo ka ane ba kp-e wuku.”
44005033	Eji bo wuku ano, eltim kehm kehme bo rak. Bo kehme elsebe ana bo bahke wulu bo.
44005034	Nne awohng jolo o, no bo jo lung-e re Gamaliel. Á jolo nne a Farisi, fere jol ntul esub, fere jol nt'tibi no atahm. Á jolo nne no ane kpee jo kak-e. Á kehm mehle yiimi, kehm bungu tong bo re, bo yehke abatiingetib Jisos, song a bo go elatahk, tohko ji mmongare ntiil.
44005035	Á kehm bungu tong bo re, “Abonanee wahn Israel, kunen ekpu go ejum ji ń kp'tiri re wahn lim ane baa.
44005036	Mahne go, nne awohng no bo jo lung-e re Tudas, á tabe esi, fere rod elne bum w'wahre re, ye wo li nj'joka nne. Ejum ane atahltahl ba tahme no toon-e. Bo wul-e wul, abat'toono ebe kpee yaame ebo tahm. Etul ebe gbo.
44005037	“Kange kan a, Judas ji lohng go Galili kehm kpe ba, ngare nyi bo jo fange ane. Ye fvfo tob bele ellong ane ba jo toon-e. Á tob kpo tan. Abat'toono ebe kpee yaame ebo tahm.
44005038	“Elam jia ji anv, n kp-n tongo re, wahn yake ane baa ana, bo song. Eltum nio ni bo kp'sebe re bo lim l'fere jol ni nne, bahke tane na.
44005039	L'fere lohng goji Esowo, wahn, nnene limm, no bahke ma sahde bo. Fundiki bahke jolo ana ń kp'noko a Esowo.”
44005040	Bo kehm koko elle ni Gamaliel, fere lung abatiingetib Jisos bao re bo feere ba. Bo kehm dohko bo, kehm rehke bo re, bo k'kpe tiki bung go mbing nyi Jisos, kehm yake bo, bo song.
44005041	Abatiingetib Jisos kehm lohngo, ane bao sa ekp'kpa esub o, tahm ebo. Bo bele eyebatahng tib eji Esowo kpunu bo, bo nyehn erem bio bi esono tib go esi ji Jisos.
44005042	Efung abehng abehng bo tikem rahke eltibi go etahk Esowo, fere jo tib go ntahk ane, fere jo tiingi nnoobo etib re Jisos wo li Kraist.
44006001	Ngare nyio o eji nfange ane nyi abat'toono Jisos jo kpe rur na budu, nfem kehm gboko anebe Jus ba lohng go Gris, a anebe Jus baka ga ba li etahk. Anebe Jus ba lohng go Gris jo bungu re, efung abehng abehng bo l'kehme nsol bak, akalebun ebo kpehme bel jang jang ana ane bako.
44006002	Abatiingetib Jisos, ewubu ane abal kehm lungu abat'toono Jisos bako, bo ba kono edi ajehng, kehm bungu re, “Fuumem re wahr yake alum Esowo abungu, fere jo ba bak nsol alehke.
44006003	Abonanee, yehken ane asehma go egahne ellong, ba kp'yiimi ntianse nyi nno, ba etohko ji Esowo, a elkahne ma rur go bo atahng, wahr ka bo eltum nio.
44006004	Wahr bahke rodo ngare enyahre kak go ero akake, fere jo bung alum Esowo.”
44006005	Alum nya bo bungu no, yebe ellong ane bao atahng sehng. Owo bo kehm yehke Stiven ji etohko ji Esowo ruru go ege atahng, á fere gbal go ekakesehk, a Filip, go Prokoros, Nikanor, Taimon, Parmenas, a Nikolas ji ki jol nne a Jus, ye ji lohng go Antiok.
44006006	Bo kehm koko bo, ba goji abatiingetib Jisos. Bo kehm kake ero fere kunu bo abo.
44006007	Alum Esowo kehm yeere na yeere. Abat'toono Jisos kpe rur na go Jerusalem gbalee. Abalimajom gbalee ba tob taame, jo toono eltibi ni Jisos.
44006008	Stiven jolo nne no Esowo fuul-e no, fere ka-e nsahm gbalee. Á jo limi akpokosi go esamahr ane.
44006009	Ane bandiki joom taame tv-e. Bo kehm kehme nfaabe lim a Stiven. Bandiki lohng go ejahbe ji bo jo lung re Silisia, bandiki lohng go Esia, bandiki jo kono elkono go etahk ero ji ane bao ba bo jo lung bo re aforfor ane.
44006010	Etohko ji Esowo ka Stiven elkahne gbalee. Eji á jo bung, á jo ga bo. Bo kpeem jo kahn ana bo bahk-e jo faange.
44006011	Owo bo kehm nyare ane kak re bo song bung re, “E jo wuku ana á jo su Moses abola Esowo.”
44006012	Bo kehm tob nyare ane bako, fere nyare anebkul nfam, a at'tibi ba atahm. Bo kehm ba bob-e, ko-e tahm a ne go esub.
44006013	Bo kehm koko akimfahnge atianse ba a bo. Atianse nyao ba bungu re, “Nne noa kpo kono ebi bung bada mbarebare etahk Esowo jia, a atahm nya Moses.
44006014	E m-e wuk, eji á jo bung re, Jisos ji Nasaret bahke wake etahk Esowo jia, fere yaange atahm nya Moses ko no ba ka-r.”
44006015	Kpee ane ba ji ekp'kpa elam jio kehm kehme Stiven seenge too. Bo jo nyehne esamahr ebe, jolo are bi enjel bi.
44007001	Ntubesi abalimajom noo kehm bahbe Stiven re, “Anv, lohko li anoa?”
44007002	Stiven kehm faange re, “Babnso wahn, a abonanee, wuungen atung! Esowo bi kpi ellub kpiri nso ejahre Ebraham eji á lene go Mesopotemia. Ebraham kehm song jol go Haran.
44007003	Esowo bungu tong-e re, ‘Tahm nnahb enya sa, wo tahm ejahbe eja sa, song go edi ndi ji m bahk-a tibi.’
44007004	Á kehm tahme o ejahbe jio ji bo kpo lung re Kaldea, song lene go Haran. Eji nde kpo no, Esowo kehm yehke Ebraham ejahbe jio, tum-e tv ejahbe jia ji ń lene a anv.
44007005	Esowo we kaam edi ndi jio re jol j'je. Jol mmokpuku ndi awohng awohng á belem. Esowo nyame tong-e re, á bahk-e kake, jol j'je, a ji abon ebe. Jol ngare nyio Ebraham, mmon awohng awohng á ka jel.
44007006	“Ana wo Esowo bungu no tong-e re, ‘Abon eba bahke lene go ejahbe jindiki ana ajahmjahm. Bo bahke jolo aju. Ane bao bahke fere jo nohk bo go nnya atahltahl.’
44007007	Esowo kehm kpe bung re, ‘M bahke lame ejahbe jio ji bo bahke jo loko bo. Abon eba bahke tahme ejahbe jio o, fere ba lok-m edi jia a.’
44007008	“Esowo kehm limi etem a Ebraham, kehm-e tongo re, ‘Wahn kpee bahke jolo ane ba bahke jo yehke nrur. A wo li elliingi ni etem bia.’ Ebraham kehm jele Aisik, kehm-e tob yehke nrur, eji Aisik ma kang nfung enehkeni. Aisik kehm tahme jel Jekob, kehm-e tob yehke nrur. Jekob kehm yehke abon ebe, ewubu ane abal nrur. Ewubu ane abal bao ba jolo babnso ejahre.
44007009	“Babnso ejahre bao ba, Josef teele bo ala, bo kehm-e gungu, á jol nju, bo tahm a ne go Ijipt. Esowo jolo a ne sehng.
44007010	Á jo tahr-e yehke go erem abehng abehng. Eji Josef ba yiimi go esamahr Fero, Esowo ka-e elkahne. Á fere jo kor Fero, Fero rod-e lim ntul re á jo fili Ijipt, fere fili etahk ntul.
44007011	Njal kehm bake go Ijipt, a Kenan. Erem gbale sehng ngare nyio. Babnso ejahre, nsol alehke anyehng anyehng bo kpeem bel.
44007012	“Eji Jekob wuku re, nkohl nyia go Ijipt, á kehm tumu babnso ejahre tv go ngbokambang a nkpele.
44007013	Nkpel nyehko nyi bo kpe je, Josef kehm lennge elne ka abonanyehn. Ngare nyio nyi Fero kehm kahne ana nnahb a Josef li no.
44007014	Josef kehm tiingi etib tv nde re, á ba, a ane ebe kpee. Bo jolo ane atahl ara ane elku kpe kpe.
44007015	Owo Jekob kehm tahme go Ijipt. Owo á kpo no, babnso ejahre tob kpo.
44007016	Bo solo bo, feere a bo go Sikem, song kak go elahm bi Ebraham gunu goji abon Hemor, ka akpohko gbalee.
44007017	Eji ngare ma kabbe nyi Esowo nyame no tong Ebraham, owo ane ebahre kehm ruru go Ijipt.
44007018	Ntul no jo fili Ijipt ngare nyio kahnem Josef.
44007019	Á jo nehme ane ebahre, jol ndon we joom fili. Á kehm jehke ntahm re, babnso ejahre jo rod abonbili ebo, song bum go ekul, eji bo l'jo kpo.
44007020	“Ngare nyio nyi bo jele Moses. Á jolo nnobonoba mmon sehng. Á kange nnyahng era mi mi go etahk nde.
44007021	Eji bo rod-e no song kak go aya, mmon a Fero no nkal kehm-e song ting. Á kehm-e rodo, le-e ana mmon ewe.
44007022	Bo jo tib-e elkahne ni Ijipt kpee. Á kehm jolo nj'joka nne go alum abungu, a nsol alimi.
44007023	“Eji Moses ma kang nnya atahl abal, á kehm tiri go ege eltim re, á bahke tahme song nyehn abonanyehn Israel.
44007024	Eji á je no, á kehm song nyehn nne awohng no nne Ijipt kp-e nohko, kehm kake nne noo ebo, no nne Ijipt jo nohk-e, kehm bongo nne Ijipt noo go elwulu.
44007025	Á jo tiri re, ane ebe bahke kahne re, Esowo m-e yehke re, á tahre bo yake. Jol bo tikem kahn.
44007026	“Njahmfungfu á kehm kpe song kpiri anebe Israel na abal kp'noko abohng. Á jo gare re á lim, bo bel elkoono. Owo á kehm bungu tong bo re, ‘Wuungen atung, wahn abonanyehn ba. Jen ji wahng ka ń kp'noko atemtem?’
44007027	“Nne noko no bohko ntem abohng, kehm gbulu Moses tv go nkpe, kehm-e tongo re, ‘Nne awo lim-a re wo jol ntubesi, fere jo lam alam enyahre?
44007028	A kp'sebe re wo wul-m ana a wulu nne Ijipt nyaana?’
44007029	“Eji Moses wuku ano, á kehm beke go Ijipt, fere song lene go ejahbe ji bo jo lung re Midian. Owo á jele abon abal.
44007030	“Eji ma sehng nnya atahl abal, á kehm nyehne enjel nyi Esowo elka emahng go ewong ji bo kpo lung re Sainai. Enjel nyio woomo go agun nya jolo go eti ajehng ji jo lul.
44007031	Ejum ji Moses nyehne no, kpo-e esi sehng. Eji á jeere no je re á song nyehn, á kehm wuku ellum ni Ntul Esowo bungu no re,
44007032	‘Me wo li Esowo bi babnso ejahne, Esowo bi Ebraham, a bi Aisik, a bi Jekob.’ “Moses kehm kehme elkahme, jol á kpeem sahb seenge.
44007033	“Esowo kehm-e tongo re, ‘Yehke akpaketa enya, tibre edi ndi ji á yim ona li mbarebare edi.
44007034	Me n lohko nyehn erem bi ane ebame kp'nyehne go Ijipt. Me n wuk aromo nya bo kp'tuubu. Me m badde ba re me m ba tahre bo. Ba, m bahk-a tumu go Ijipt.’
44007035	“Moses ji bo ten-e no, fere bung re, ‘Nne awo lim-a re wo jol ntubesi, fere jo lam alam enyahre?’ ye wo Esowo tum-e no re, á song jol ntubesi, fere jol nt'tahre. Enjel nyio nyi á nyehne no go eti jio, ny'nehm nyi song tv-e go Ijipt.
44007036	Moses kehm yehke bo go Ijipt. Á jo limi akpokosi go Ijipt, a Abilaya fvfo, a elka emahng go nnya atahl abal.
44007037	“Moses j'nehm o wo bungu tong abone Israel re, ‘Esowo bahk-n tumu nnyehnamahr no bahke lohngo go egahne ellong, jang jang ana á tum-m no.’
44007038	“Moses wo jolo a abone Israel go elka emahng. Ye wo jolo a babnso ejahre, a enjel nyi Esowo nyi bungu a ne go ewong jio. Ye wo jolo nne no ko etib bi li go elkpin ba tiing-r. Etib bio lohng goji Esowo.
44007039	“Babnso ejahre t'ten. Bo taamem tv-e. Bo yab-e na tv go nkpe. Go bo a ntim bo jo tiri re, bo feere go Ijipt.
44007040	Owo bo kehm bungu tong Eron re, ‘Lim eblom ka-r, jo gbo-r mbang. E nehme kahn ji ma lim Moses ji yehk-r no go Ijipt.’
44007041	“Bo kehm limi elom jio go elfoongo ni mmon a nfong, jo jom, eltim jo yebe bo sehng go ejum ji bo limi go bo abo.
44007042	“Esowo kehm sennge bo njahm, kehm yake bo re bo jo kak nsol nyi li go elbung, ana ebareka, a njul, go alonlo. Ana bo nyono no go nwer nyi abanyehnamahr Esowo re, “ ‘Anebe Israel wahn, me sang wahng ka ń jo wul enyam, jo lim ajom go nnya atahl abal nyi ń jolo go elka emahng.
44007043	Wahn ebsol etahk ji Molohk, elom ejahne, a elom ji bo jo lung re Refan, ji jolo go elfoongo ni elonlo. Bio bi jolo eblom bi ń li no, fere jo jom. M bahk-n kame tv fee sehng Bebilon sa.’
44007044	“Babnso ejahre bele ebkpatahk go elka emahng bi Esowo jo ba kpiri bo, bi bo limi ana Esowo tongo Moses re á lim, jang jang ana á nyehne goji Esowo.
44007045	Eji Josua jolo ntubesi abo, owo babnso ejahre kehm kpudu ebkpatahk bio song yel a bi ejahbe jio ji ane ba Esowo kame no. Ebkpatahk bio jolo o tete rehng afung nya Devid.
44007046	“Esowo, Devid jo kor-e sehng. Devid kehm bahbe Esowo re, joare n'nob re á si etahk ka-e, ye ji li Esowo bi nsoo Jekob.
44007047	Solomon wo si etahk jio ka-e.
44007048	Esowo bi gbale sehng kpehme lene go ntahk nyi ane si go ebo, ana nnyehnamahr Esowo bungu no re,
44007049	“ ‘Elbung ni li eti etul ejame. Njini nyi li etikunakpade ejame. Elkohn etahk ani ḿ bahke sehke ka-m? Gan wo li edi erekekv ejame?
44007050	Mefono antahng sang limi nsol nyia kpeea?’
44007051	“Wahn ebtahne asi sehng. Ntim enyahne li ntim nyi ane ba ki li aneb Esowo. Atung enyahne eblak. Ngare anyehng anyehng ń kpo kono Etingi Etohko ten. Ana babnso ejahne jo lim, ano wo fvfo ń kp'tob lim.
44007052	Nnyehnamahr awo no babnso ejahne ki-e nohk? Bo wulu bao ba jo tiingi wuku wuku re, ‘Etingitingi nne kp'bake.’ Ye wo ń gung-e no, fere wul-e.
44007053	Wahn ba li ane ba ko atahm nya Esowo, nya enjel ko ba ka-n. Ḿ bumem atahm nyao!”
44007054	Eji atul esub wuku ana Stiven jo bung, ntim kehm maange bo s'sehng. Bo kehm kehme aromo tuubu.
44007055	Stiven ji Etingi Etohko ji Esowo rur-e go ege atahng, kehm kpiidi esamahr ebe seenge go elbung, kehm nyehne ellub ni Esowo, Jisos yim no go eboblum Esowo.
44007056	Á kehm bungu re, “Nyehnen, me n nyehn ejahbetul Esowo ma lennge, fere nyehn Mmon no nne yim go ejang eboblum bi Esowo.”
44007057	Bo kehm rabe wahre wahre, lohko abo atung, kehm soro song buul-e,
44007058	kehm-e tohngo, lohng a ne go ejahbe jio, song rehng a ne go esi mbang. Owo bo song kehm-e atal tuubu re bo wul. Atianse nyao fannge abomo ebo, bum njangkun anyehng, nyi bo jo lung-e re Sol re á kpur.
44007059	Eji bo jo tuubu Stiven atal, á jo kake ero re, “Ntul a Jisos, ko-m etohko ejame!”
44007060	Á kehm jamme alahng, soro rabe tiim re, “Ntul, nong, abiafem nyaa k'kuumu bo go esi!” Eji á bunga no, á kehm soro kpo.
44008001	Sol t'taame tv elwulu ni bo wulu Stiven. Efung bio bo kehm kehme abon Esowo ba jolo go Jerusalem nohk tete. Bo kehm yaame ebo kpee tahm go Judea, a Samaria, sehngem abatiingetib Jisos ba ba sa no.
44008002	Ane bandiki ba jo fahl Esowo kehm rodo ekv ji Stiven, song kpa kak, fere jo ling tete.
44008003	Sol jo sebe re, ero tan. Á jo je etahk ajehng ajehng, jo bob abon Esowo, aneblum, a anebkal, fere jo kak bo go ngbekobo.
44008004	Abon Esowo ba yaame no, kehm kehme elyannge edi ajehng ajehng, jo bung alum Esowo.
44008005	Filip kehm tahme go Samaria, kehm song tong ane bada Mesaya.
44008006	Ane bao w'wuungu atung wuk ana ji Filip jo bung. Bo wuku alum nyao nya á jo bung, bo ane kpee, fere nyehn akpokosi nya á jo lim.
44008007	Abi atohko gbalee jo biingi tiim, fere jo lohng ane gbalee. Abanne tvv, a agboodo agboodo t'tob nob fvfo.
44008008	Eyebatahng gbale sehng go Samaria.
44008009	Nne awohng jolo o, no bo jo lung-e re Saimon. Á jo limi ntaane, fere jo lim nsol nyi jo kpo aneb Samaria esi. Á jo lungu elne re nj'joka nne.
44008010	Nne awohng awohng go ejahbe jio jo wuk-e wuk, afi á jolo ntul, afi á jolo nja, bo fere jo bung re, “Ye wo kpi nsahm nyio nyi Esowo, nyi bo kpo lung re Egburu Nsahm.”
44008011	Bo jo wuk-e, tibre ebkang ji á bomo ntaane nyio go ellimi, jo kpo ane bao esi.
44008012	Eji bo taame tv Filip go alum nya á jo bung bade etul bi Esowo, fere jo bung bada mbing nyi Jisos, ji li Kraist owo bo kehm bele ewohngalahb, aneblum, a anebkal anebkal.
44008013	Saimon kehm tob taame fvfo. Eji á ma bel ewohngalahb, á jo jene a Filip. Kpo-e esi area, eji á nyehne agburu akpokosi nya Filip jo lim.
44008014	Eji abatiingetib Jisos ba jolo go Jerusalem wuku no re, Samaria ebtaame tv alum Esowo, bo kehm tumu Pita abola Jon tv bo.
44008015	Eji bo je no, bo kehm song kehme ero kak ka ane bao ba ma taame, eji bo l'bel Etingi Etohko.
44008016	Tibre nnene limm, no ma bel, sehngem re ewohngalahb ji ji bo bele no go mbing nyi Jisos.
44008017	Bo kehm kunu bo abo go esi, bo kehm soro bel Etingi Etohko.
44008018	Eji Saimon nyehne re, eji abatiingetib kunu bo abo, owo wahnge bo ma bel Etingi Etohko, owo á kehm taame akpohko ka Pita abola Jon,
44008019	kehm bungu re, “Tob ka-m wahn nsahm nyia, eji nne awohng awohng no n l'kun-e ebo, á l'tob bel Etingi Etohko.”
44008020	Pita kehm bungu tong-e re, “Wo, a akpohko akpohko enya ḿ bahke yele go ellulagun, eji a kp'tiri re a bahke gunu ayare nya Esowo go akpohko.
44008021	Egahre ellong a wobem. Tibre eltim ena limm saang go esamahr bi Esowo.
44008022	Gbo ndon go ab'bi nyaa, wo kak ero ka Ntul Esowo, eji fundiki á l'tahm ka-a go ebi ntir nyi a ma tir a.
44008023	N kp'nyehne re, ala kpo teel-a sehng, a wob ngbekobo nyio nyi abiafem.”
44008024	Saimon kehm faange Pita, a Jon re, “Kaken ero ka Ntul Esowo ka-m, goji ejum ajehng ajehng ji ḿ bungu no l'ki-m lim.”
44008025	Eji bo ma bung alum Esowo, fere yiimi ntianse ka Esowo, Pita abola Jon kehm feere go Jerusalem. Go mbang elkehnge ebo, bo jo bungu alum Esowo mbang mbang go abon ajahbe ba Samaria.
44008026	Enjel nyi Ntul Esowo kehm bungu tong Filip re, “Mehl, song go erede nfam, edi jio ji mbang li no, nyi bomo go Jerusalem tete rehng go Gasa, mbang nyio nyi li elka emahng.”
44008027	Á kehm mehle, soro tahm. Nne Itiopia awohng no bo fang-e no, kehm kehme elsehnge kehnge. Nne noo jolo nj'joka nne no jo kuuru nsol afang nya ntul a nnenkal no jo fili Itiopia, no bo jo lung-e re Kandes. Á je go Jerusalem song kak Esowo.
44008028	Eji á kp'kehnge, á ji go ege a ntrok, jo lung nwer nyi nnyehnamahr Aisaya nyono no.
44008029	Etingi Etohko kehm bungu tong Filip re, “Song, wo jen kohlo ntrok nyio!”
44008030	Filip kehm soro be asongo, kehm wuku nne noo kp'lungu nwer nyi nnyehnamahr Aisaya nyono no. Á kehm-e bahbe re, “Anv, a kp'kahne ji a kp'l'lunga?”
44008031	Nne noo kehm-e faange re, “Tohko tiki jol re, nne wo lennge ka-m, n nehm kahn.” Á kehm tongo Filip re á wahr, ji go ntrok nyio kohl-e.
44008032	Edi nwer Esowo ji á jo l'lung li re, “Á jolo ana njoro nyi bo ma rod, yahke wul. Á jolo ana mmon a njoro no kil biingi, eji bo kp-e kpudu anyar. Á belle na belle, jol ellum anehng anehng á bungem.
44008033	Bo kehm-e rede. Jol eji bo kahne no re, yebli eno, bo ten-e tv o. Nnene limm, no bahke ma bung bade et'tohngo eje. Tibre elkpin ene kpeem li go njini nyia.”
44008034	Nne noo o kehm bahbe Filip re, “Anv, nnyehnamahr Esowo bungu bada nyehne? Á bungu bade elnea, afi bada nne nondikandiki?”
44008035	Filip kehm bomo elbungu bade edi nwer Esowo ji á jo lung, fere tiing-e nnoobo etib bada Jisos.
44008036	Eji bo jo sehng asongo, bo kehm song rehng go ebgba abehng. Nne noo kehm soro bung re, “Nyehn ebgba ana! Jen ji bahke wahnge n k'bel ewohngalahb!”
44008037	(Filip kehm faange re, “A li ma bel ewohngalahb anv, a l'taame eltim eltim ena kpee.” Nne noo kehm faange re, “Me n taame re, Jisos Kraist wo li Mmon Esowo.” )
44008038	Á kehm limi re ntrok nyio yiimi. Filip, a nne noo, bo kehm badde yel go ebgba. Filip kehm-e wohngo alahb.
44008039	Eji bo lohngo alahb mao, etohko ji Ntul Esowo kehm soro rod Filip, tahm a ne. Nne noo we kpeem nyehn. Á kehm soro asi eljen asongo a eyebatahng.
44008040	Bo kehm nyehne Filip go Asdod. Á kehm soro asi asongo go Sisaria, jo bung alum Esowo mbang mbang go ejahbe ajehng ajehng ji jolo go mbang.
44009001	Ngare nyio Sol kp'kpeke nyam abat'toono Ntul a Jisos re á bahke wulu bo. Á kehm tahme goji ntubesi abalimajom,
44009002	kehm song tong-e re á ka-e awer, á tahm a nya, song tib go ntahk ero nyi li go Damaskus, eji jol afi á nyehne ane bao ba kp'toono mbang nyio nyi nfenfe, á l'bob bo aneblum, a anebkal anebkal, feere a bo go Jerusalem.
44009003	Eji Sol ma kabbe go Damaskus, ellennge kehm lohngo go elbung ya tub-e.
44009004	Á kehm fooro gbo ndi, fere wuk nne no jo bung a ne re, “Sol, Sol, jen ji wahng ka a kp-m nohko anae?”
44009005	Sol kehm bahbe re, “Wo nne awo, Ntul?” Á kehm faange re, “Me Jisos wo, ji a kp'nohko.
44009006	Mehl, wo song ejahbe jio, owo bo bahk-a tibi ji a bahke limi.”
44009007	Ane bao ba jo jen a ne, wuku ellum ellum. Nnene bo nyehnem. Kehm kpoko bo esi, bo yiimi na yiimi anyo kaa.
44009008	Sol kehm mehle. Eji á lennge amahr enye, ejumjum á kpeem jo ma nyehn. Bo kehm-e jabbe ebo, tahm a ne go Damaskus.
44009009	Á kpeem jo nyehn tete nfung era, jol ejumjum á kpeem jo li, alahb á kpeem jo wo.
44009010	Nt'toono Jisos awohng jolo go Damaskus, no bo jo lung-e re Ananayas. Á nyehne Ntul a Jisos kp-e lungu re, “Ananayas!” Á kehm faange re, “Me ga, Ntul.”
44009011	Ntul a Jisos kehm bungu tong-e re, “Mehl, wo song go etahk Judas ji li go efak ji bo kpo lung re Ntoorambang, wo song kpiri nne no lohng go Tarsus, no bo kpo lung-e re Sol. Á kpi ero kak.
44009012	Sol nyehne nne go nlem, no bo kpo lung-e re Ananayas kp'bake re á ba kun-e ebo, eji á l'kpe nyehn.”
44009013	Ananayas kehm faange re, “Ntul, ane gbalee ma-m tub eka bada nne noo, ana á ma sahb n'nohk ane eba go Jerusalem.
44009014	Anv ana, á ko nsahm goji atubesi abalimajom, eji á l'ba bob ane kpee ba kp'kake ero go ega mbing.”
44009015	Ntul a Jisos kehm bungu tong-e re, “Song na song! M m-e yehke re á lok-m, eji mbing enyame l'yeere goji ane ba ki nyi Esowo, a atul, go abone Israel.
44009016	M bahk-e tibi ajoobo arem nya á bahke nyehne tib go egame esi.”
44009017	Ananayas kehm soro tahm song rehng go etahk jio, sehng song yel ekp'kpa, kehm song kunu Sol ebo ebe, kehm bungu re, “Egban Sol, Ntul a Jisos ji a nyehn-e go mbang nyi a lohngo no jo ba, ye wo ma-m tum a, eji a l'kpe nyehn, Etingi Etohko fere rur go ega eltim.”
44009018	Amahr Sol kehm soro lennge, jolo ana ebl'lu bi laad-e no. Á kehm soro nyehn saang, kehm soro tahm, bel ewohngalahb.
44009019	Á kehm lehke nsol, fere kpe bel eko, fere kang abon afung ntiil a abat'toono Jisos go Damaskus.
44009020	Sol kehm soro tahm go ntahk ero, song kehme eltibi bada Jisos re, ye wo li Mmon no Esowo.
44009021	Ane kpee ba jo wuk-e, kehm kpoko bo esi. Bo kehm kehme elbungu re, “Nne noa sang jo wul ane ba jo taame tv mbing nyia go Jerusalema? Ji wahnge á ba a, á ba re á ba bob bo, feere a bo song ka atubesi abalimajom.”
44009022	Sol kpe gbal na, bel eko go alum Esowo abungu. Jus ji jolo go Damaskus, jo fohko bo nkv, tib eji á jo tib re, Jisos wo li Kraist.
44009023	Eji ma kang afung tvv, Jus kehm toobo re bo wul-e.
44009024	Sol kehm sebe kahn ana bo toobo no. Tibre bo jo baab-e go ati mbu atv a njul re bo wul-e.
44009025	Atv, abat'toono ebe kehm-e kake go ejeere, siir-e ekahme ji jolo sennge Damaskus kak, bum njahm ekahme nyehko.
44009026	Eji Sol rehnge go Jerusalem, á jo sebe re, á yel go ellong abat'toono Jisos. Bo jo fahl-e fahl. Bo joom bum re, á tob li nt'toona Jisos.
44009027	Owo Barnabas kehm-e koko ba ane goji abatiingetib Jisos, fere tooro tong bo ana Sol nyehne Jisos go mbang, Jisos fere bung a ne. Á t'tob tong bo ana Sol jo bung alum Esowo go mbing nyi Jisos esahb esahb go Damaskus.
44009028	Sol jo jene a bo, fere jo bung alum Esowo go mbing nyi Jisos esahb esahb go Jerusalem.
44009029	Á kehm tob bung tong Jus ji jo bung Grik. Bo kehm kehme nfaabe lim, fere jo gare ana bo bahk-e wulu.
44009030	Eji abat'toono Jisos bako sebe ano kahn, owo bo kehm koko Sol, tahm a ne go Sisaria, fere tum-e re á song go Tarsus.
44009031	Owo wahnge aneb ero bao ba jolo go Judea, a Galili, a Samaria bele eyebatahng ngare nyio, tibre nfem anyehng anyehng kpeem jol. Ero kpe gbal na go nrur, fere t'tahne. Bo jo jene go elfahle ni Esowo. Etingi Etohko jo kake bo eltim.
44009032	Pita jo yannge, je edi ajehng ajehng. Efung abehng á kehm jeke go Lida, song nyehn aneb Esowo ba jolo go.
44009033	Owo á nyehne nne no bo jo lung-e re Anias ji jolo mbanne. Nnya enehkeni nyi á ki kpe jo ma mehl go edilnong.
44009034	Pita kehm bungu tong-e re, “Anias, Jisos Kraist bahk-a limi, a nob. Mehl, wo tuungu edilnong eja ya!” Tvtv ona Anias kehm soro mehl.
44009035	Eji ane bao kpee ba jolo go Lida, a Seron nyehn-e no, bo kehm taame tv Esowo.
44009036	Nnenkal awohng jolo go Jobba, no bo jo lung-e re Tabita. Á tob jolo nt'toona Jisos. Mbing enye nyi Grik, bo jo lung-e re Dorkas ji lohngo re mbilekpa. Á jo limi nnoobo ngare anyehng anyehng, fere jo kak akpak ebo.
44009037	Ngare nyio á kehm gboko eyam, soro kpo. Eji bo wul-e alahb, bo kehm-e rodo song bum go nkimi nyi jolo go ero enyong.
44009038	Lida jolo kpidi kpidi kohlo Jobba. Eji bo wuku re, Pita li go Lida, bo kehm tumu ane abal tv re bo song tong Pita re, titi, á ba elwaare, á k'laange.
44009039	Owo Pita kehm soro toobo ebjing, tahm toono bo. Eji bo ba no, ba rehng go Lida, bo kehm-e koko tahm a ne go nkimi nyio nyi jolo go ero enyong. Akalebun kpee ba jolo o jo ling, kehm bake ba sennge Pita kak, kehm-e tibi akpawobo, a nsol elliibi nyindiki budu, nyi Dorkas limi no, eji á kpeke li go elkpin.
44009040	Pita kehm tongo bo re bo lohng go nkimi nyio. Á kehm jamme alahng, kehm kake ero, kehm keebe seenge nkvne nyio, kehm bungu re, “Tabita, mehl me!” Á kehm soro lennge amahr enye. Eji á nyehne Pita, á kehm mehle ji.
44009041	Pita kehm-e jabbe go ebo, mehl-e yiimi, kehm lungu aneb Esowo, a akalebun, kehm tibi bo Dorkas ana á ma lohko nyahme.
44009042	Eka jia kehm yeere go Jobba. Ane tvv kehm taame tv Ntul Esowo.
44009043	Pita kange o Jobba afung tvv go etahk Saimon ji jolo nne eltum agunyam.
44010001	Nne awohng jolo go Sisaria, no bo jo lung-e re Kornilius. Á jolo ntubesi a nsoja no jo lim eltum go ellong nsoja nyi bo jo lung re, “Ellong nsoja nyi lohng go Itali.”
44010002	Á jolo nne no Esowo jo kor-e. Á fere jo fahl Esowo, a ane kpee ba jolo go ege a nlaaga. Á jo wehre abo, jo ko akpohko enye, jo lim nnoobo ka ane, fere jo kak ero ka Esowo kpe kpe ngare.
44010003	Jolo ejum nkaranka era nyi elgung, nyi á nyehne enjel nyi Esowo kp'bake, kehm ba lung-e re, “Kornilius!”
44010004	Eji á jo seenge enjel too, anyar kehm-e lamme. Á kehm-e bahbe re, “Jen ji, nsoo?” Enjel nyio kehm-e faange re, “Esowo ma-a buumu, eji á ma nyehn nnoobo enya, fere wuk ero eba.
44010005	Tum ane anv, bo song go Jobba, song lung Saimon ji bo kpo lung-e re Pita.
44010006	Á kpo kang go etahk Saimon, nne eltum agunyam. Etahk eje li go nkpe agburu aya.”
44010007	Eji enjel nyio nyi jo bung a ne ma tahm, Kornilius kehm lungu alokeltum ebe na abal, a nne a nsoja awohng no jolo a ne bad bad, no Esowo jo tob kor-e,
44010008	kehm tongo bo kpee ji ma lim, kehm tumu bo tv go Jobba.
44010009	Etoono efung behko eji bo ma kabbe Jobba ngare efin, Pita kehm wahre go ero etahk re á song kak ero.
44010010	Owo njal kehm-e yame. Á kehm kehme elsebe ejum ji á bahke lehke. Ngare nyi bo jo lam nsol alehke re bo ka-e, Pita kehm nyehne nkpokosi ejum.
44010011	Á nyehne elbung ma lennge, fere nyehn ejum ji kp'badde abake, jolo ana nsubu nyi bo ma jabbe go es'sili emni emni kp'badde beem abake ba rehng go ndi.
44010012	Ajoobo enyam gbalee woomo ona atahng, enyam ana eguumu, a enyo, go ntere.
44010013	Pita kehm wuku nne no bungu a ne re, “Pita tahm, wo wul li!”
44010014	Pita kehm faange re, “E'ee Ntul, n ka li a li esabsab nnyam nyi ki li saang.”
44010015	Á kehm kpe wuk ellum nehko re, “Ji Esowo ma tong re, li saang, ka kpe bung re, li esabsab ejum.”
44010016	Limi ano nkpel na era, tete bo rod nsubu nyio tahm a nyi go elbung.
44010017	Eji Pita nyehne nkpokosi nyio, kehm-e fohko nkv. Ngare nyi á kpi ntiri ntiri bade ana nkpokosi nyio lohngo lohng, ane bao ba Kornilius tumu bo ebba yiimi go mbuga. Tibre bobtohko bahb edi ji etahk Saimon li no.
44010018	Bo kehm lungu ane ba jolo etahk Saimon, fere bahb bo re, joare Saimon ji bo kpo lung-e re Pita noa o.
44010019	Ngare nyio Pita kpi ntiri ntiri bade ejum ji á ma nyehn. Etohko ji Esowo kehm soro tong-e re, “Nyehnee, ane ara baa go, kp-a sebe.
44010020	Mehl, wo badde song! Ka fahl eltoono bo, tibre me wo ma tum bo.”
44010021	Pita kehm badde je goji ane bao, kehm song tong bo re, “Me wo a, ji ń kp-m sebe. Jen ji wahng ka ḿ ba no?”
44010022	Bo kehm faange re, “Kornilius ji li ntubesi a nsoja wo ma-r tum. Á li nnooba nne no kpo fahl Esowo, no Jus kpee kpo kak-e. Enjel nyi Esowo nyi tong-e no re, á tiingi tv-a, wo je go ege etahk, eji á l'wuk ji a bahk-e tongo.”
44010023	Pita kehm tongo ane bao re bo ba, ba kang o. Etoono efung behko Pita kehm tahme toono bo. Abon Esowo bandiki ba jolo go Jobba kehm-e tob toono.
44010024	Njahmfungfu nyehko bo kehm rehnge go Sisaria. Ngare nyio Kornilius ebtiingi ane ebe, a ate ebe re, bo ba ji, jo sik bo.
44010025	Eji Pita yahke yel ekp'kpa ji Kornilius, Kornilius kehm ba wan-e, gbo jamm-e alahng go ege alata, gong kak-e.
44010026	Pita kehm-e tabe yiimi, kehm bungu re, “Mehl yiimi, me nne wo, ana wo.”
44010027	Ngare nyi Pita yele go ekp'kpa, á kpi mbungu mbungu a Kornilius. Á kehm song kpiri ane gbalee ma ba ji edi ajehng.
44010028	Á kehm bungu tong bo re, “Wahnfono antahng kp'kahne re, wahr Jus, ntahm enyahre bungu re, wahr k'jo ji elbong goji ane baka baka ba ki li Jus, fere jo kod abo a bo, jo lim ejum ajehng ajehng. Esowo ma-m tib re, me n k'jo lung nne awohng awohng re nne noka noka. Jol me n k'jo lung nne re, á limm saang.
44010029	Eji ń tumu ane tv-m, m ba na ba. N kp-n bahbe re, Jen ji wahnge ń tumu tum ane tv-m?”
44010030	Kornilius kehm faange re, “Lela nfung eni ngare ny'nehm ana n jo kak ero egame etahk nkaranka era nyi elgung ana n kpo kono ellimi. Nne awohng kehm lohngo ba, ba yiim-m go esamahr. Á kake abarebare nsol nya jo ya na ya.
44010031	Á kehm bungu re, ‘Kornilius, Esowo ma-a buumu, eji á ma nyehn nnoobo enya, fere wuk ero eba.
44010032	Tum ane, bo song go Jobba, song lung Saimon ji bo kpo lung-e re Pita. Á kpo kang go etahk Saimon ji kpo lim eltum agunyam, ji lene go nkpe agburu aya.’
44010033	N kehm soro tum ane tvtv tv-a. Emnob sehng goji a ma taame ba. Owo wahng ka e jehk ana go esamahr bi Esowo kp'siki re wahr wuk ajehng ajehng ji Esowo ma-a tong re wo ba tong-r.”
44010034	Pita kehm kehme elbungu re, “Anv, me n seb kahn re, etingitingi, Esowo kpehme rang nne awohng awohng.
44010035	Nne awohng awohng no l'fahl-e, fere lim mbang nyi kp'nobo, á bahk-e koko.
44010036	Wahn kp'kahne etib bi á tiingi Israel, eji Jisos Kraist ko nnoobo etib bio bi elkoono ba a bi. Ye wo li Ntul no ane kpee.
44010037	Ngare nyi Jon ma tiingi etib bio bi ewohngalahb, bo kehm bomo elbungu alum nya Jisos go Galili. Alum nyao kehm yeere go Judea kpee.
44010038	Wahn kp'kahne ana Esowo yaange etohko eje wohngo Jisos ji Nasaret, fere ka-e nsahm. Jisos jo yannge, fere jo lim nnoobo, jo lim ane bao ba nnehm jo nohk bo, bo jo nob. Tibre Esowo jolo a ne.
44010039	“Wahr ba li atianse go nsol nyio nyi á limi no go Jerusalem kpee tete rehng go nkpohko ejahbe Jus anyehng anyehng. Bo kehm-e kumu lake go ekros, á kpo.
44010040	Esowo kehm-e nyahme go nfung era, fere tib-r ye.
44010041	Ane kpe kpe sang nyehn-e no, sehngem wahr ba nyehn-e no, wahr jia ji Esowo yehk-r no ana atianse enye, wahr jia ji jo li, fere jo wo a ne ngare nyi á ma nyahme go elkv.
44010042	Á tong-r re wahr jo bung alum Esowo tong ane, fere jo yiimi ntianse re, ye wo Esowo m-e yehke re á lam aneb mbir mbir, fere lam ane ba ma kpo.
44010043	Abanyehnamahr Esowo kpee jo bungu bada ne re, nne awohng awohng no l'taame tv-e, á bahke bele eltahmeka go ege abiafem, tib go ege a mbing.”
44010044	Ngare nyio eji Pita kpi mbungu mbungu, Etingi Etohko kehm gboko, bulu ane bao ba wuku alum Esowo nyao.
44010045	Aneb Esowo ba jolo Jus, ba toono Pita je, kehm kpoko bo esi. Tibre Esowo ebtob ka ane baka baka ba ki li Jus Etingi Etohko.
44010046	Bo kehm wuku bo, bo kp'bungu ajahbe nyandikandiki, fere jo tehk Esowo. Pita kehm bungu re,
44010047	“Anv, l'li nyi nne bahke tene re, wahr k'wohngo ane baa alahba? Tibre bobbel Etingi Etohko ana wahr bele no fvfo.”
44010048	Á kehm tongo bo re, bo bel ewohngalahb go mbing nyi Jisos Kraist. Bo kehm-e tongo re, á kang abon afung a bo.
44011001	Abatiingetib Jisos, a aneb Esowo ba lene go Judea, kehm wuku re, ane baka baka ebtob taame tv alum Esowo.
44011002	Eji Pita je no go Jerusalem, ane bao ba jo kor bo re ane baka baka yehke nrur, kehm kehme ntong lim a ne,
44011003	fere jo bahb-e re, “Jen ji wahng ka a kehm jeke goji ane ba kil yehke nrur, fere li nsol a bo?”
44011004	Pita kehm kehme ellennge ejum ajehng ajehng tong bo ana jolo no. Á bungu re,
44011005	“N jolo go Jobba, jo kak ero. N kehm nyehne nkpokosi ejum, nyi bo jabbe go es'sili emni, jo badde abake tete ba rehng egame.
44011006	Eji n seenge no nob nob, n kehm nyehne enyam, bindiki abibbib enyam, bindiki enyam ana eguumu, a enyo, go ntere.
44011007	Owo n kehm wuku ellum ni jo bung tong-m re, ‘Pita tahm, wo wul li!’
44011008	N kehm tene, nde, ‘E'ee Ntul, n ka li a li esabsab ejum ajehng ajehng ji ki li saang tete sik anv.’
44011009	N kehm kpe wuk ellum ni lohng go elbung, ni bungu re, ‘Ji Esowo ma tong re li saang, ka kpe lung re, li esabsab ejum!’
44011010	“Limi anaana nkpel na era, nsubu nyio kehm feere tahm go elbung.
44011011	“Ngare ny'nehm ona, ane ara kehm soro lohng a etahk ji e jolo no. Bo tumu bo go Sisaria tv me.
44011012	Etohko ji Esowo kehm soro tong-m re, me n toono bo, me n k'faabe. Abon Esowo, ane arakera baa t'tob tahm toon-m. E kehm song rehng etahk nne noo.
44011013	“Á tong-r ana á nyehne enjel yim no go ege etahk, nyi bungu re, ‘Tum ane, bo song go Jobba, song lung Saimon ji bo kpo lung-e re Pita, á ba.
44011014	Ye wo bahk-a tiingi etib bi bahke wahnge ka a bel eltahre, a etahk etahk eja kpee.’
44011015	“Eji m bomo elbungu, Etingi Etohko kehm soro gbo, bulu bo, jang jang ana tob lim-r go mbomannahb.
44011016	N kehm soro buumu ellum ni Ntul a Jisos bungu re, ‘Jon jo wohngo ane alahb maka maka, wahn bahke bele ewohngalahb ji Etingi Etohko.’
44011017	“Esowo ka ane baka baka ayare nyao, ana á tob ka-r, eji e taame tv Ntul a Jisos Kraist. Anv, me n li renan ji m bahke kehm sahde Esowo?”
44011018	Eji bo wuku ano me, bo kehm belle na belle soom, kehm kehme Esowo tehk re, “Esowo ebtob ka ane baka baka eyake re bo gbo ndon, fere bel elkpin.”
44011019	Ngare nyi bo wulu Stiven, ebnohko gbale sehng, aneb Esowo y'yaame. Bandiki be rehng go Fenisa, bandiki be rehng go Saiprus, bandiki be rehng go Antiok. Bo jo bungu alum Esowo tong Jus ji ji.
44011020	Aneb Esowo bandiki ba lohngo go Saiprus, a Sirin kehm tahme go Antiok. Bo kehm song bung alum Esowo bade Jisos tong aneb Grik fvfo.
44011021	Nsahm nyi Ntul Esowo jolo a bo. Ellong ane gbalee ba taame no, feere goji Ntul Esowo.
44011022	Aneb ero ba jolo go Jerusalem kehm wuku ana ji ma lim go Antiok. Bo kehm tumu Barnabas tv go Antiok.
44011023	Eltim yeb-e sehng, eji á je no, song nyehn ana Esowo ma fuulu bo. Á kehm rehke bo ane kpee re, bo soro asi go eltoono Ntul a Jisos a ntim a ntim ebo.
44011024	Tibre Barnabas jolo nnooba nne no bele ekakesehk, etohko ji Esowo ruru go ege eltim. Ellong ane gbalee ba kpe jo taame tv Ntul a Jisos.
44011025	Barnabas kehm tahme go Tarsus re á song kpur Sol.
44011026	Eji á nyehn-e no, á kehm-e koko ba a ne go Antiok. Bo kehm jolo ona elya anehng, a aneb ero, jo tib ane gbalee. Go Antiok wo, bo gbo mbang lung abat'toono Jisos re ane ba Kraist.
44011027	Ngare nyio nyi abanyehnamahr Esowo kehm lohngo go Jerusalem ba go Antiok.
44011028	Nne awohng go bo ellong, no bo jo lung-e re Agabus kehm mehle yiimi, kehm kehme elbungu go nsahm nyi Etingi Etohko bade es'song re, egburu njal bahke bake go njini kpee. Njal nyio lohko ba ngare nyi Klodius jolo ntul.
44011029	Abat'toono Jisos bao kehm toobo re bo bahke jo t'tum nsol alehke tv abon Esowo ba li go Judea, ana nne awohng awohng bele no.
44011030	Bo kehm limi ano, kehm kake Barnabas abola Sol nsol nyio go abo re bo ko song ka anebkul ero.
44012001	Ngare nyio nyi Herod kehme aneb ero bandiki nohk.
44012002	Á wulu Jems mmonannyehn Jon go ekahngkahng.
44012003	Á nyehne kan re, eji á limi ano, ebyebe Jus atahng, á kehm kpe bob Pita fvfo. Ejum jia limi ngare elkak ni abred nya ki kpi ayist.
44012004	Eji bo bob-e no, bo kehm-e song kak go ngbekobo. Bo rod-e kak nsoja na eni go ebo, re bo baab-e. Ni ellong bele nsoja ane ani. Herod tiri re, elkak nio ni Pasova l'mal, á kehm-e yehke ba ka Jus.
44012005	Ngare nyio eji Pita kpeke wob go ngbekobo, aneb ero jo kake ero t'tahne ka Esowo tib go esi ji Pita.
44012006	Atv mao ma Herod jo tiri re, á bahke yehke Pita ba ka ane, Pita woomo go elka elka ni nsoja na ebal, jo lal. Bo kak-e agbekobo na abal. Ab'baabe baka yiimi ga mbutahk ngbekobo, jo baabe.
44012007	Owo enjel nyi Ntul Esowo kehm lohngo ba. Ellennge kehm yake go nkimi ngbekobo nyio. Enjel nyio kehm bunu Pita go ebahk, nyahm-e, kehm-e tongo re, “Mehl elwaare!” Agbekobo nyao kehm soro won-e abo gbo.
44012008	Enjel kehm-e tongo re, “Gbaange egbaange eja, wo kak akpaketa enya!” Pita kehm limi ano kpee. Enjel kehm-e kpe tong re, “Konngo nsubu enya, wo tahm toon-m!”
44012009	Pita kehm lohngo toon-e. Á kahnem re, ji enjel jo lim lohko li etingitingi. Pita jo tiri re, á kp'leeme na.
44012010	Eji bo ma sehng ngbokambang a mb'baabe sa, fere sehng etoono sa, bo kehm song rehng go eti mbu ji bo ko akuungu lim, ji nne bahke sehnge o rehng go nfam. Lennge ntahngtahng ka bo. Bo kehm lohngo, jo jen asongo alab mbang. Enjel kehm soro tahm, Pita sa.
44012011	Pita, amahr kehm-e bange, á kehm bungu re, “Anv, me n lohko kahn re, Ntul Esowo ebtum enjel enye, ba tahr-m go abo nya Herod. Á ma-m fere yehke go nfem nyi Jus tiri re bo lim-m.”
44012012	Á sebe kan kahn ana ma jol me, á kehm tahme go etahk Meri nnyehn Jon, Jon jio ji bo jo lung-e re Mak. Owo ane gbalee jolo no, jo kak ero.
44012013	Eji Pita jo kahd go mbutahk, nlokeltum no bo jo lung-e re Roda kehm bake.
44012014	Á liingi kan ellum ni Pita, á bele eyebatahng sehng, jol mbu á lenngem. Á be na be, yel ekp'kpa, kehm song tong ane bako re, “Pita noa, yim go mbutahk.”
44012015	Bo kehm-e tongo re, “Anv, esahl bi kp-a lima?” Á kehm faange re, “Lohko li etingitingi.” Bo kehm bungu re, “Enjel enye nyi ona.”
44012016	Ngare nyio Pita kpi nkahde nkahde go mbutahk. Bo kehm song lennge mbu, kehm-e nyehne. Eji bo nyehn-e no, kpo bo esi sehng.
44012017	Pita kehm bunu bo ebo re bo rahke, bo k'kpe bung. Á kehm kehme eltooro ana Esowo m-e yehke go ngbekobo, kehm bungu re, “Tob tongen Jems, a abon Esowo bako fvfo.” Pita kehm soro tahm eje ejahbe jindiki.
44012018	Eji efungfu se no, ebud nsoja jokko na jokko. Bo kpeem kahn ji ma lim eyaame ji Pita.
44012019	Herod kehm tongo ane ebe re bo song seb Pita. Bo seb-e, bo we tikem nyehn. Á kehm kehme ab'baabe bao abahbe bahb, kehm tongo re bo wul bo. Herod kehm tahme go Judea, sehng song rehng go Sisaria, sa kang go.
44012020	Herod, eltim jo rak-e tob aneb Taya, a Saidon sehng. Bo kehm tahme egom re bo song nyehn Herod. Bo gbo mbang sennge Blastus eltim feere go bo ejang. Blastus jolo ntubesi alokeltum Herod. Bo kehm tahme goji Ntul a Herod, song gboong-e re, “Titi, e ma-a gbo.” Tibre ajahbe ebo belem edi jindiki ji bo jo je, song gunu nsol alehke, sehngem ejahbe ji Herod ji ji bo jo je.
44012021	Efung bio bi Herod kunu tv, á liibi nsol nyi atul kpo liibi, kehm ba ji go eti etul eje, kehm kehme elbungu a ane.
44012022	Ane bao kehm soro rabe re, “O alum nya nne sang, nya Esowo nya!”
44012023	Tvtv ona enjel nyi Ntul Esowo kehm soro gbul Herod tub ndi. Tibre á kaam Esowo ellub. Aroongo kehm-e lehke, á kpo.
44012024	Alum Esowo kehm kpe yeere, fere gb'gbal.
44012025	Barnabas, a Sol, eji bo ma mal eltum ebo go Jerusalem, bo kehm koko Jon Mak tahm a ne kehnge.
44013001	Abanyehnamahr Esowo jolo go ero bio bi Antiok, a at'tibi fvfo. Abing ebo, noko, bo jo lung-e re Barnabas, noko Simeon ji bo jo lung-e re Naija, noko Lusius ji jolo nne a Sirin, noko Manaen ji bo jolo nlaaga anyehng a ntul a Herod tete bo gbal, noko Sol.
44013002	Eji bo jo kak Esowo, fere jo bade elbo njal, Etingi Etohko kehm bungu tong bo re, “Yaken Barnabas, a Sol, bo jo lim eltum ni n yehke bo.”
44013003	Bo kehm bade elbo njal, fere kak ero, kunu bo abo, kehm tumu bo re bo song.
44013004	Ana etohko ji Esowo tumu bo, bo kehm tahme go Silusa. Ona wo bo yele go egbang, tahm go Saiprus.
44013005	Eji bo rehnge go Salamis, bo kehm kehme alum Esowo bung go ntahk ero nyi Jus. Jon Mak jolo a bo, jo kak bo ebo go eltum.
44013006	Eji bo jo yannge ejahbe jio ji li elka alahb, bo kehm song rehng go Pafos. Owo bo kpiri nne a ntaane awohng no bo jo lung-e re Barjisos. Á jolo nne a Jus no jolo nkimfahnga nnyehnamahr.
44013007	Á jolo a ntubesi ejahbe no bo jo lung-e re Serjes Polos ji jolo ekahnkahn nne. Ntubesi noo kehm lungu Barnabas, a Sol, tibre á jo sebe re á wuk alum Esowo.
44013008	Nne a ntaane noo no bo jo lung-e go alum Grik re Elimas joom taame tv Bab Sol. Á jo sebe re, á sennge ntubesi noo eltim, á k'taame.
44013009	Sol ji bo jo lung-e re Pol ji etohko ji Esowo rur-e go ege eltim, kehm seenge nne a ntaane noo too,
44013010	kehm bungu re, “Wo mmon a nnehm noa, wobgbal go enehm sehng, a ab'bi. A kpo ko etingitingi ekv. A kpo seb re, wo yaange etingitingi ji Esowo, fere kak efahnge.
44013011	Erakatahng ji Esowo bahke gboko tub-a anv, a bahke wake amahr. A nehm kpe waka nyehn njul nyia.” Tvtv ona ejannge kehm soro gbo-e, á kehm kehme ane seb, ba bahk-e jabbe go ebo, jo tib-e mbang.
44013012	Ntubesi noo kehm taame, eji á nyehne ejum ji ma lim. Tibre eltibi nio ni Esowo jo kpo-e esi sehng.
44013013	Pol, a ane ebe bako, bo kehm yele egbang go Pafos, song rehng go Perga ji Pamfilia. Jon Mak kehm beke bo sa, feere eje go Jerusalem.
44013014	Bo kehm tahme go Perga, sehng song rehng go Antiok ji Pisidia. Eji efung Esabat rehnge no, bo kehm tahme go etahk ero ji Jus, song ji.
44013015	Eji ane bao ma lung atahm nya Moses, fere lung alum nya abanyehnamahr Esowo nyono no, atubesi etahk ero jio kehm lungu bo re, “Abonanee, joare ń kp'kpi elle anehng anehng ni ḿ bahke tubu ane, tuben bo!”
44013016	Pol kehm mehle yiimi, faake ebo, kehm bungu re, “Anebe Israel, a wahn jia ji kpi Esowo fahl, wuungen atung!
44013017	Esowo bio bi Israel, ye wo yehke babnso ejahre, fere lim bo, bo rur, eji bo jolo go Ijipt. Esowo kehm yehke bo go Ijipt ege a nsahm.
44013018	Á le bo go elka emahng ejum nnya atahl abal.
44013019	Esowo tane ejahbe na ebsehma go ndi nyi Kenan, faake a ndi nyio bak bo.
44013020	“Owo á kehm kake bo abalamalam ba jo lam alam ane bao go ejum nnya atahltahl atahl abal a nnya ewubu, tete kehm song rehng go ngare nyi nnyehnamahr Samuel.
44013021	Bo jo sebe re bo bel ntul. Esowo kehm kake bo ntul no bo jo lung-e re Sol mmon a Kis, no lohng go et'tohngo ji Benjamin. Á jolo ntul go nnya atahl abal.
44013022	“Eji Esowo ma fak Sol, á kehm fere lim Devid jol ntul abo. Alum nya Esowo bungu bade Devid li re, ‘Devid ji mmon a Jesi wo li elkohn nne no kor-m no, no bahke limi ajehng ajehng ji n l'tong-e re á lim.’
44013023	“Go et'tohngo ji Devid wo, Jisos lohng no. Esowo lim-e nt'tahre no Israel ana á nyame no.
44013024	Re Jisos kehm bake, Jon ebtohko tiingi etib bi ewohngalahb, tong anebe Israel kpee re bo gbo ndon go bo abiafem.
44013025	Eji eltum ni Jon yahke mal, á kehm bungu tong bo re, ‘Anv, n kp'tir re, me n li elkohn nne awo? Me sang li nne no ń kp-e siki, no kp'bake go, jol me n tohkem f'fuumu re, me n fannge alehke akpaketa enye.’
44013026	“Abonanee, abon Ebraham, a ane ba wob go egahne ellong, ba kp'fahle Esowo, wahr ba wahnge etib bia bi eltahre ma ba.
44013027	“Tibre ane ba jolo go Jerusalem, a atubesi ebo, tib esi ji bo ki-e liingi re ye nt'tahre wo, jol alum nya abanyehnamahr nya bo jo lung go efung Esabat abehng abehng bo kahnem, bo lohko lim ebung ji enyehnamahr jio jol go etingitingi ji bo kimi elam re bo wul-e.
44013028	Jol eb'bi ajehng ajehng bo nyehnem ji kehn fuumu re bo wul-e. Tvtv ona bo tongo Pailet re á yak-e ka nsoja, bo wul-e.
44013029	Eji bo ma lim kpee, ana nwer Esowo bungu no bada ne, bo kehm-e fono go ekros, song kak elahm.
44013030	Esowo nyahm-e go elkv.
44013031	Afung tvv nya á jo kpiri ane ba jo lohng go Galili, jo toon-e tahm go Jerusalem. Bao ba li atianse enye anv.
44013032	“Wahr ko nnoobo etib ba abi, bi Esowo nyame no tong babnso ejahre.
44013033	Ana Esowo nyame no tong bo, ano wo á ma lim ka wahr ji li abon ebo, eji á nyahme Jisos go elkv. Ano wo fvfo bo tob nyon go nwer ebal nyi Saams re, “ ‘Wo wo li mmon ewame, lela wo a ma jini.’
44013034	“Ano wo Esowo bungu no bade elnyahme ni Jisos go elkv, fere bung bade ana á l'k'bol go ndi re, ‘Elfuulu ni m bahk-e fuulu bahke jolo etingitingi elfuulu ni kp'bare saang, ni n nyame tong Devid.’
44013035	“Edi nwer a Saams jehko kpe bung re, ‘A nehm taame re nnooba nlokeltum ewa bol go ndi.’
44013036	“Tibre Devid go ege a ngare á loko Esowo, fere jo lim ejum ajehng ajehng ji Esowo sebe re á lim, tete á kpo. Bo kpa-e kak kohlo alahm nya babnsoo. Á b'bol go ndi.
44013037	Ye ji Esowo nyahm-e go elkv, á bolem go ndi.
44013038	“Owo nobo re wahn kahn abonanee re, nne noo wo wahng ka e kp-n tiingi etib bi eltahmeka go abiafem.
44013039	Nne awohng awohng no l'taame tv-e, á bahk-e limi, á for go ege abiafem kpee. Tibre atahm nya Moses nehm ma lim nne, á for go ege abiafem.
44013040	“Kunen ekpu, goji ejum ji abanyehnamahr Esowo bungu no l'ki-n lim, ji bo bungu re,
44013041	“ ‘Wahn ane ba nsol kil jo lub-n, nyehne nkpokosi, wahn kpo, k'kahn. Tibre ejum ji m bahke limi go egahne ngare, ń nehm tiki taame, jol afi nne lennge na ka-n.’ ”
44013042	Eji Pol, a Barnabas jo lohng ekp'kpa ero jio, ane bao kehm gboongo bo re, bo kpe feere ba efung Esabat behko, kpe ba tib bo budu.
44013043	Eji ane ma lohng ekp'kpa ero, Jus gbalee, a ane baka baka ba jo kak Esowo ana Jus, bo kehm toono Pol, a Barnabas. Bab Pol kehm tibi bo, fere rehke bo re bo soro asi, yiimi ano go nnoobo nyi Esowo.
44013044	Etoono Esabat jehko, ka riki ejahbe jio kpee kame na kam ba rur, jo wuk alum Esowo.
44013045	Eji Jus nyehne ellong ane ana bao, ala kehm kehme bo teele. Alum nya Pol jo bung, jo sabe bo sehng, bo kehm-e jahre alum, fere jo su-e.
44013046	Pol, a Barnabas, bo jo kpe bung na esahb esahb re, “Fuumu re bo tohko bung alum Esowo tong-n. Eji ḿ ma ten, wahn eblam elnahne antahng re, kpeem fuumu re wahn bel elkpin ni li go njinanjini.
44013047	Tibre Ntul Esowo tong-r re, “ ‘M ma-n yehke re wahn jol ellennge ka ane ba ki nyi Esowo, goji eltahre l'rehng go ejang njini abehng abehng.’ ”
44013048	Eji ane baka baka wuku ano, eltim yebe bo sehng. Bo kehm kehme alum Esowo tehk. Ane bao ba Esowo ma yehke re bo bel elkpin ni li go njinanjini, bo t'taame.
44013049	Alum Ntul Esowo kehm yeere na yeere go ejahbe jio kpee.
44013050	Jus kehm kehme atubesi nfam nyare, fere nyare anebkal ba ki jol Jus, ba jo kak Esowo, ba jolo aj'jok ane. Bo kehm kehme Pol a Barnabas gbak, fere kam bo re bo tahm ejahbe jio song.
44013051	Bab Pol kehm kumu ebtohko go bo akpade tv bo, fere tahm go Ikonium.
44013052	Abat'toono Jisos ba jolo o, etohko ji Esowo ruru bo go bo a ntim, bo fere bel eyebatahng.
44014001	Eji bo rehnge go Ikonium, Pol, a Barnabas, bo song yel go ekp'kpa ero ji Jus. Bo bungu sehng, toono o, Jus gbalee taame, a ane baka baka gbalee fvfo.
44014002	Jus ji ki taame, kehm kehme ane baka baka nyare, fere sennge bo ntim tob aneb Esowo.
44014003	Abatiingetib Jisos bao kange ona afung tvv. Bo jo bungu a esahb esahb bada Ntul Esowo no yiimi ntianse ka alum nyao nya nnoobo enye, eji á ka bo nsahm re bo jo lim akpokosi.
44014004	Ane ba jolo go ejahbe jio kehm yabe. Egom jindiki jolo ka Jus, egom jehko jolo ka abatiingetib Jisos.
44014005	Owo ane baka baka, a anebe Jus, go atubesi ebo kehm toobo re, bo nohk Pol, a Barnabas, fere tuubu bo atal.
44014006	Bab Pol wuku kan ano me, bo kehm soro be tahm go Listra, sehng o song rehng go Derbe, a abon ajahbe ba Likaonia ba tob jol o fvfo.
44014007	Owo bo bungu alum Esowo.
44014008	Nne jolo go Listra, no ki jo ma jen. Á jolo mbanne bomo ngare nyi bo jel-e na jel.
44014009	Á ji, jo wuungu atung go alum Esowo nya Pol jo bung. Pol k'kahn re, nne noo ebtaame elkohn eltaame ni á bahke nobo. Owo á kehm-e soro seenge too,
44014010	kehm bungu wahre wahre tong-e re, “Mehl yiimi?” Á kehm soro mehl, kehme eljene.
44014011	Eji ellong ane bao nyehne nkpokosi nyi Pol ma lim, bo kehm kehme elrabe go alum nya Likaonia re, “Esowo ebbadde ba go elfoongo ni nne!”
44014012	Bo lungu Barnabas re Sus, fere lung Pol re Hermes, tibre Pol wo jolo mb'bungu.
44014013	Nlimajom no elom ji bo jo lung re Sus kehm koko efong, a at'tul, tahm a nya go eti mbu, tibre bo si etahk elom jio go esi mbang. Owo bo je no re bo song lim njom ka abatiingetib Jisos bao.
44014014	Eji Pol, a Barnabas wuku ji bo yahke song lim, bo kehm yare awobo ebo, be song yel go ellong ane bao, kehm kehme elrabe re,
44014015	“Wahn jia, jen ji wahnge ń kp'limi ana? Wahr li ane ana wahn! E ko nnoobo etib ba a bi, eji ń l'sennge njahm go nsol nyi li mbol mbol, feere goji Esowo bi li go elkpin, bi limi elbung, a ndi, a aya, go nsol kpee nyi li no.
44014016	Mahne mahne Esowo yake ane kpee, bo jo jen go mbang nyi koro bo.
44014017	Tvtv o, á kpo lennge elne go anobonobo nsol nya á kpo lim, ana elahb ji kpo lohng go elbung, na ka-n, ana nsol enyahne nyi kpo lak go ngare. Á kpo ka-n nsol alehke, fere ka-n eyebatahng.”
44014018	Sa ntiil ane bao lim njom ka bo, jol eji bo jo b'bung alum nyao tong bo.
44014019	Jus jindiki lohngo go Antiok ji Pisidia, bandiki lohng go Ikonium, ba sennge ane bao ntim, feere goji bo. Bo tuubu Pol atal, tohng-e, lohng a ne go esi mbang. Tibre bo jo tiri re, yebkpo.
44014020	Eji abat'toono Jisos ba no, ba rur senng-e kak, Pol kehm soro mehl, tahm go nla ejahbe. Etoono efungfu behko Pol, a Barnabas kehm tahme asongo go Derbe.
44014021	Bo kehm bungu alum Esowo go Derbe. Ane gbalee ba taame no o. Bab Pol kehm feere go Listra, sehng song rehng go Ikonium, sehng o kehm song rehng Antiok ji Pisidia.
44014022	Bo jo kake abat'toono Jisos ba jolo o eltim, fere jo rehke bo re bo soro asi ano ano go mbang nyi Esowo. Bo jo tibi ane re, “E bahke tiki nyehn erem, kehm yele go ejahbetul Esowo.”
44014023	Bo jo yehke anebkul ero go ero abehng abehng, fere rod bo kak Ntul Esowo bi bo ma taame tv-e go ebo, jo kak ero, fere jo bade elbo njal.
44014024	Bo kehm sehnge asongo go Pisidia, fere sehng o rehng go Pamfilia.
44014025	Eji bo ma bung alum Esowo go Perga, bo kehm tahme asongo go Atalia.
44014026	Owo bo yele go egbang asongo go Antiok, ejahbe jio ji bo rodo bo, kak Esowo go ebo, tib go eltum ni bo ma lim mal.
44014027	Eji Pol, a Barnabas ma ba rehng go Antiok, bo kehm lungu aneb ero kpee, ba kono edi ajehng, kehm tooro nsol nyi Esowo ma ko bo lim, tong bo ana Esowo ma lennge mbang ka ane baka baka re bo tob taame.
44014028	Bo kange afung tvv a abat'toono Jisos bao.
44015001	Ane bandiki lohngo go Judea ba go Antiok, ba kehme abon Esowo ba li o tib re, “Tohko tiki jol re, ń yehke nrur ana ntahm nyi Moses tibi no, ń nehm tiki bel eltahre.”
44015002	Pol, a Barnabas, bo jo limi nfaabe a bo bada nsol nyio, edi jooko na jooko. Ano wo wahnge bo toobo no re, Pol, a Barnabas, a aneb Esowo bandiki ba li go Antiok, bo song go Jerusalem, song kpiri abatiingetib, a anebkul ero, bo toobo nfem nyio.
44015003	Aneb ero kehm tumu bo, bo kehm tahme, song sehng go Fenisa, a Samaria. Edi ajehng ajehng bo jo tooro ana ane baka baka kp'gboko ndon go bo abiafem, feere goji Esowo. Eji abat'toono Jisos bao wuku ano, ntim yebe bo sehng.
44015004	Eji Bab Pol song rehng go Jerusalem, aneb Esowo, a abatiingetib a anebkul ero vvrv bo sehng. Bo kehm tooro nsol nyi Esowo ma ko bo lim, tong bo.
44015005	Aneb Esowo bandiki ba woomo go ellong Farisis kehm mehle yiimi, kehm bungu re, “Tiki li re, bo tiki yehke nrur, fere bum atahm nya Moses.”
44015006	Abatiingetib Jisos, a anebkul ero kehm bake ba ji edi ajehng re bo toobo nfem nyia.
44015007	Eji bo ma bung tetete, Pita kehm mehle yiimi, kehm bungu re, “Abonanee, ń kp'kahne re, ebkang ji Esowo yehk-m no go egahne ellong re, go egama nnyo wo ane baka baka bahke wuku nnoobo etib, fere taame.
44015008	“Esowo bi kp'kahne ntim ane. Ye wo yiimi ane baka baka ntianse, eji á ka bo Etingi Etohko ana á tob ka-r.
44015009	Elyaange anehng anehng limm, wahr a bo. Yebtahm ka bo go bo abiafem, tib eji bo ma taame.
44015010	“Anv, jen ji wahnge ń kp'gare Esowo? Jia li ana e kp'rodo elsol ni nnen si ane baka baka, elsol ni jol babnso ejahre ki ma sol, awahr awahr fvfo.
44015011	Wahr kp'taame re, nnoobo nyi Ntul a Jisos nyi kpo wahng ka e bel eltahre, ano wo fvfo bo ma tob bel.”
44015012	Ellong ane bao kpee belle na belle, eji bo wuku Barnabas, a Pol kp'tooro bade akpokosi nya Esowo ka bo re bo lim go ellong ane baka baka ba ki li Jus.
44015013	Bo bungu kan a rahke, Jems kehm bungu re, “Abonanee, wuungen atung?
44015014	Saimon Pita kp'na bungu anv anv re, Esowo ebgbo mbang tib elkoro ene goji ane baka baka, tibre yebyehke ane go bo ellong re bo jol ane ebe.
44015015	Alum nya abanyehnamahr Esowo bungu no ebwane a nya Pita, ana nwer Esowo bungu no re,
44015016	“ ‘Nyaa l'sehng, owo m bahke feere ba tuungu etahk ji Devid ji ma gbo, si. M bahke tuungu nkultahk nyio si,
44015017	goji egom ane bako l'seb Ntul Esowo, a ane baka baka kpee, ba li abehn nyanyame.
44015018	Ano wo Ntul Esowo bungu no, eji á lennge nsol nyia mahne mahne.’ ”
44015019	Owo Jems kehm kpe soro asi go elbungu re, “Egame, kor-m re wahr k'jo gbiingi ane baka baka ba kp'taame tv Esowo.
44015020	Ji li no li re, wahr nyon nwer tong bo re, bo k'jo li nsol nyi bo ma ko jom eblom, nyi ki li saang, bo jo jahng as'sa, bo k'jo li nnyam nyi bo kahn-e ekehd, á kpo, bo k'jo li alung.
44015021	Tibre atahm nya Moses, bo bomo ellungu mahne mahne go ntahk ero enyahre efung Esabat abehng abehng. Alum nyao, ejahbe ajehng ajehng limm, ji bo kala bung.”
44015022	Abatiingetib Jisos, a anebkul ero, a aneb ero kpee, bo toobo re bo yehke ane go bo ellong tum tv go Antiok. Bo yehke Judas ji bo jo lung-e re Barsabas, fere yehke Sailas, ane abal baa ba jo sahb l'lub aneb ero bao. Bo toono Pol, a Barnabas.
44015023	A wo li nwer nyi bo tumu no, nyi bo nyono re, “Wahr abatiingetib Jisos, a anebkul ero, ba li abonanee ejahne, e ma-n kak nnyo, wahn abonanee ba ki li Jus, ba lene go Antiok, a Siria, go Silisia.
44015024	Wahr ebwuk re, ane ebahre bandiki ebba ba bung alum nya ma-n bil amahr, fere joob-n go egahna ntim. Elle anehng anehng e tubem bo re bo ba bung elkohn alum ana nyao.
44015025	Wahr ebkono edi ajehng, yehke ane re wahr tum bo tv-n. Bo bahke toono akpondahme enyahre Pol, a Barnabas,
44015026	bo ji ma taame elkv go esi ji Ntul a Jisos Kraist.
44015027	E yehke Judas, a Sailas re bo ba tong-n nsol ny'nehm go nnyo a nnyo ana e nyono no.
44015028	Etingi Etohko, a wahr ebtaame re, e nehm si-n elsol ni nnen, sehngem re akahmekahme nsol nyaa, nya nya fuumu re wahn k'jo lim.
44015029	Kana jo li nsol nyi bo ma ko jom eblom, nyi ki li saang. Kana jo li alung. Kana jo li nnyam nyi bo kahn-e ekehd, á kpo. Jo jahngen as'sa. Ń tohko jo lim nsol nyia, ḿ bahke jolo nob nob. E ma-n kak nnyo.”
44015030	Bo kehm tumu ane ba bo yehke bo, bo song rehng go Antiok, kehm song lung aneb Esowo bao, ba kono edi ajehng, kehm kake bo nwer nyio.
44015031	Eji bo lungu no, eltim yebe bo sehng go erehke ji bo kake bo.
44015032	Judas, a Sailas, bo ji jolo abanyehnamahr Esowo kehm kehme bo rehke, fere jo kak bo eltim.
44015033	Eji bo ma kang abon afung o, ane bao kehm tongo bo re, bo feere song kehnge a eyebatahng goji ane ba tumu bo.
44015034	(Sailas kehm tiri re, ye bahke jolo o).
44015035	Pol, a Barnabas, bo sa ona Antiok, fere jo tib ane alum Esowo, fere jo bung alum Esowo tong ane. Ane gbalee bako jo t'tob bung fvfo.
44015036	Eji ma kang abon afung ntiil, Pol kehm tongo Barnabas re, “Ba wahr feere tahm goji aneb Esowo ba li go ajahbe nya e bungu alum Esowo, song nyehn ana bo li no.”
44015037	Barnabas jo sebe re, Jon Mak toono bo.
44015038	Pol kehm bungu re, “Nobem re wahr kpe-e ko, tibre á tahm-r sa go Pamfilia. Á jolem a nahre tete e lim eltum mal.”
44015039	Bo kehm kehme nfaabe lim t'tahne bo bo, kehm yaame. Barnabas kehm koko Mak, bo yel egbang tahm go Saiprus.
44015040	Pol yehke Sailas. Aneb Esowo kehm jabbe bo kak Ntul Esowo go ebo, bo kehm soro tahm.
44015041	Pol je go Siria, fere sehng song rehng go Silisia, jo kak aneb ero eko.
44016001	Pol kehm soro asi rehng go Derbe, a Listra. Nt'toona Jisos awohng jolo ona, no bo jo lung-e re Timoti. Nnyehn jolo nne a Jus. Á tob jolo mmon Esowo. Nde jolo nne a Grik.
44016002	Abon Esowo ba jolo go Listra, a Ikonium jo tehke Timoti sehng.
44016003	Pol jo sebe re Timoti toon-e. Á kehme koko, song yehk-e nrur, tib go esi ji Jus ji jolo adi nyao. Tibre bo kpee jo kahne re, nde Timoti jolo nne a Grik.
44016004	Eji bo jo sehng ajahbe nyao o, bo jo tongo bo re bo jo bum alum nya abatiingetib Jisos toobo no go Jerusalem, a anebkul ero.
44016005	Aneb ero bao ona gbale na, fere yiimi t'tahne go mbang nyi Esowo. Ane jo kpe rur na efung abehng abehng, ba jo taame.
44016006	Bo jo yannge go Frigia, a Galesa. Etingi Etohko joom taame re bo bung alum Esowo go Esia.
44016007	Eji bo ma kabbe Misa, owo bo kehm gare re bo sehng go Bitinia. Etohko ji Jisos taamem.
44016008	Bo sehnge go nkpe ejahbe nyi Misa rehng go Troas.
44016009	Pol kehm nyehne nkpokosi anyehng atv. Á nyehne nne a Masedonia yim no, kp-e gboongo re, “Ba ga Masedonia, wo ba kak-r ebo!”
44016010	Pol nyehne kan nkpokosi nyio o, wahr ane kpee, e kehm soro toobo ebjing, tahm go Masedonia. Tibre wahr ebseb kahn re, Esowo bi ma-r lung re wahr song bung alum enye tong bo.
44016011	E yele egbang go Troas tete song rehng go Samotres. Etoono efung behko e rehng go Neapolis.
44016012	Owo e sehnge no song rehng go Filipai ji jolo ngbokambang ejahbe go Masedonia. Ejahbe jio woomo go elwo ni Rom. Owo e kange abon afung.
44016013	Efung Esabat e kehm lohngo ejahbe jio, tahm go nkpe aya. Tibre e tiri re, edi jio ji li edi ero akake. E kehm jehke, kehm kehme elbungu a anebkal bao ba ba no, ba kono edi ajehng.
44016014	Nnenkal awohng jolo ona, no bo jo lung-e re Lidia ji jolo nne a Tiatira. Á jo jene are abomo nya nno, fere jo kak Esowo. Á jo wuungu atung go alum nya Pol jo bung, tibre Esowo bi lennge eltim ene.
44016015	Owo Lidia, a aneb etahk ebe kehm bele ewohngalahb. Á kehm soro tong-r re, “Joare wahn ebbum re, me n lohko taame tv Esowo, baan, wahn ba jol go egame etahk.” Á kehm jo gbiing-r re wahr tiki je.
44016016	Efung abehng eji e jo tahm go edi ji bo kpo kak ero, e kehm nyehne mmonse no nkal no jolo nju. Á bele ebi etohko ji amahr anyehne. Á jo limi akpohko gbalee ka ane bao ba jo fil-e, eji á jo nyehn ane amahr.
44016017	Á jo toono Pol, a wahr, jo rabe tiim re, “Ane baa, alokeltum Esowo bi li go ero ba! Bo kpo tib-n mbang nyi ḿ bahke sehnge kehm bele eltahre!”
44016018	Alum nyaa á jo kono elbungu nkpel a nkpele. Pol, eltim kehm-e rake, á kehm keebe, kehm bungu tong ebi etohko jio re, “N kp-a tongo go mbing nyi Jisos Kraist re, wo lohng go ege a ngubjing!” Á kehm soro lohng ngare ny'nehm o.
44016019	Eji afono nju nyio sebe no kahn re, mbang anyehng anyehng nyi bo bahke kpe ting akpohko kpeem li, bo kehm soro bob Pol, a Sailas, tahm a bo go are, edi ji atubesi nfam jolo no.
44016020	Eji bo ma ko bo, je go esamahr atul esub, bo kehm bungu re, “Ane baa a, anebe Jus ba. Bo kp'sebe nfem go egahre ejahbe.
44016021	Bo kpi eljini tib, ni ki nob re wahr aneb Rom, wahr leeme, fere jo lim.”
44016022	Ane bako ba jolo o, kehm nake ba bulu bo. Abalamalam bao kehm tohngo bo awobo yare. Bo yehke bo awobo nyao, kehm soro ka ane bao nsahm re bo dv bo go nr'rare.
44016023	Eji bo ma dv bo gbalee, bo kehm kake bo go ngbekobo, tong mb'baabe agbekobo re á baabe bo n'nob.
44016024	Eji á wuku ano me, á kehm kake bo go nkimi nyi li atahng atahng, fere kak bo afung go akpade.
44016025	Nlum atv, Pol, a Sailas kehm kehme ero kak, fere jo yim ase, jo tehk Esowo. Aneb agbekobo bako jo wuungu atung, jo wuk.
44016026	Tvtv ona ndi kehm kehme elgbehke na gbehke. Nnahb ekahme nyio nyi ngbekobo jo gb'gbehke. Abutahk ngbekobo kpee kehm soro lennge. Agbekobo kehm soro won bo ane kpee gbo.
44016027	Mb'baabe agbekobo noo nyahme kan a me, á kehm ba nyehn abutahk ma lennge. Á kehm soro rod ntahme enye, yahke wul elne. Tibre á jo tiri re, anv, aneb agbekobo ebbe kpee fi.
44016028	Pol kehm soro bung wahre wahre re, “Ka bom elna! Wahr baa ane kpee.”
44016029	Mb'baabe agbekobo noo kehm lungu ane re, bo ko agun ba. Á kehm beke yel ekp'kpa ngbekobo jio, kehm kehme elfahle, jo k'kahm, gbo jamme Pol, a Sailas alahng go alata.
44016030	Á kehm lohngo a bo go elatahk, kehm bahbe bo re, “Anv, jen ji m bahke limi, kehm bele eltahre?”
44016031	Bo kehm-e faange re, “Taame tv Ntul a Jisos, a bahke bele eltahre, a etahk etahk eja.”
44016032	Bo kehm bungu alum Esowo tong-e, a ane kpee ba jolo go ege etahk.
44016033	Mb'baabe noo kehm koko bo atv manehm o, tahm a bo, song ru bo alok nyao kpee, kehm soro bel ewohngalahb, a ane ebe kpee.
44016034	Á kehm koko bo tahm a bo go ege etahk, song ka bo nsol alehke. Á bele eyebatahng, a etahk etahk eje, tib eji á ma taame tv Esowo.
44016035	Etoono efungfu behko abalamalam kehm tumu mbehresi re bo ba yehke ane bao yake, bo song.
44016036	Mb'baabe agbekobo noo kehm tooro tong Pol re, “Abalamalam ebtiingi tv re wahn song. Lohngen anv, wahn song go eyebatahng.”
44016037	Pol kehm bungu tong mbehresi nyio re, “Bo dv-r go elkab ane. Elam jolem, jol ebi ajehng ajehng e liim. Bo kak-r go ngbekobo, wahr ji li na anebe Rom. Anv, bo kehm fere weele na, yehk-r mbehr mbehr re wahr song. E'ee, ano sang. Nong, bofono antahng ba, ba yehk-r.”
44016038	Mbehresi nyio kehm song tooro alum nyao tong abalamalam bao. Eji bo wuku re, bo anebe Rom ba, bo kehm kehme elfahle.
44016039	Bo kehm bake ba gboongo bo, kehm yehke bo yake re bo tahm ejahbe jio song.
44016040	Bab Pol kehm lohngo go ngbekobo tahm song nyehn Lidia, a aneb ero bako, kak bo eltim, kehm soro tahm.
44017001	Bo kehm tahme go Amfipolis, sehng song rehng go Apolonia, soro song rehng go Tesalonaika, edi ji etahk ero ji Jus jolo no.
44017002	Pol kehm song yel go ekp'kpa ero, ana á jo kono ellimi. Aneb Jus jo limi nfaabe a ne bada nwer Esowo tete biingi Esabat na ebra.
44017003	Á jo lennge bo, fere jo tib bo re, “Tiki jol re, Kraist nyehn erem, kpo, fere nyahme go elkv.” Á kehm kpe bung re, “Jisos jia ji n kp'bungu bada ne, Kraist wo.”
44017004	Egom jindiki l'lennge bo, bo taame, fere jo toono Pol, a Sailas. Ano wo fvfo ellong aneb Grik gbalee ba jo kak Esowo, a atubesi anebkal bandiki gbalee tob taame, jo toono bo.
44017005	Ala kehm kehme aneb Jus teele. Bo kehm lungu abi ane bandiki tum, bo song lung ane ba kono edi ajehng, kehm kehme edi sohko na sohko. Bo kehm song yel ekp'kpa Jeson, jo seb Bab Pol re, bo ko bo ba ka ane bao.
44017006	Eji bo ki nyehn bo, bo kehm tohngo Jeson, a abon Esowo bako gona, tahm a bo goji atubesi nfam, fere jo rabe re, “Ane bao ba ma rod njini nyia kpiidi akpade go ero, bobkpe ba a.
44017007	Jeson wo ma ko bo ba kak go ege etahk. Bo ba kpi atahm nya ntul a Rom range. Bo kpo bung re, Ntul noko noa, no li Jisos.”
44017008	Eji ellong ane bao, a atubesi nfam wuku ano, ntim kehm jokko na jokko bo.
44017009	Bo kehm tongo Jeson, a ane bako re bo ba ka akpohko nkpaneka. Eji bo ma ka akpohko nyao, bo kehm yake bo.
44017010	Eji atv behde no, aneb Esowo bao kehm tumu Pol, a Sailas tv go Berea. Eji bo rehnge o, bo kehm sehnge tahm go etahk ero ji Jus.
44017011	Aneb Jus bao ba ga nob sehnge ane bao ba jolo go Tesalonaika. Bo ko alum Esowo nyao kak go bo a ntim, fere jo kak ekpuku, jo feede go nwer Esowo efung abehng abehng, joare lohko li ano.
44017012	Owo wahnge ane gbalee go bo ellong taame no. Go bo ellong o, aj'jok anebkal Grik tob woomo o semme aneblum.
44017013	Eji Jus ji jolo go Tesalonaika wuku re, Pol ebtob bung alum Esowo go Berea, bo kehm tob je o fvfo, song kehme ane nyare. Nfam kehm kehme eljokko na jokko.
44017014	Abon Esowo bao kehm soro tong Pol re á song go mbang nyio nyi agburu aya li no. Sailas, a Timoti, bo sa ona Berea.
44017015	Ane bao ba jo tv Pol, ko-e tete song rehng a ne go Atens. Bo ko elle goji Pol, ni jolo re, Sailas, a Timoti gulu eljeke song kpir-e. Bo kehm feere kehnge go Berea.
44017016	Eji Pol ji go Atens, jo sik Sailas, a Timoti, eltim rak-e sehng, tibre ejahbe jio alokelom tv sehng.
44017017	Á jo bungu a anebe Jus go bo etahk ero, fere jo bung a ane baka baka ba ki jol Jus, ba jo kak Esowo. Efung abehng abehng á jo je go are, jo song bung tong ane ba jo ba si are.
44017018	At'tibi bandiki ba jo toono eltibi ni Epikur, a at'tibi bako ba bo jo lung bo re Stoik, kehm tob song kpiri Pol. Ane bandiki kehm bungu re, “Jen ji á kp'b'bung o? Akpaale abuuru nyaa lohngo renan?” Ane bandiki re, “Li are á kp'bungu bade ajen eblom bi ane bamongo.” Tibre Pol jo bungu bada Jisos, a elnyahme ngubjing go elkv.
44017019	Bo kehm koko Pol tahm ane go edi ji bo jo lung re Areopagus, kehm-e tongo re, “E kp'sebe re wahr kahn eltibi nia ni nfenfe, ni a kp'bungu bade.
44017020	Nsol enya nyi a kp'tibi, nyindiki li-r nfenfe go egahre atung. E kp'sebe re wahr kahn ana nsol nyio lohngo lohng.”
44017021	Ane kpee ba lene go Atens, a ajenne fvfo jo rannge ngare ebo re bo jo wuk aka nfenfe nya nya, fere jo tub.
44017022	Pol jo yiimi go elka ane bao ba jo kono nkon go Areopagus, jo bung re, “Aneb Atens wahn, me n nyehn re, ń li ane ba kp'gare area re wahn sehng go mbang nyi Esowo.
44017023	Eji n jo sehng abake, n nyehne eblom bi ń kp'kake. N tob nyehne edi njom alimi ji bo nyono re, ‘Jia li ka Esowo bi e kil-e elkahne.’ Esowo bio bi ń kpo kak-e, bi ń kil-e elkahne, bi bi n yahk-n tong bada ne anv.
44017024	“Esowo bi limi njini, a nsol kpee nyi li no. Ye wo li ntul no elbung abola ndi. Á kpehme lene go ntahk ero nyi ane si no.
44017025	Esowo, ejum ajehng ajehng we kpehme rin ji nne bahk-e kake, tibre ye wo kpo ka ane elkpin, go nsol alehke, a ejum ajehng ajehng.
44017026	Go et'tohngo nne awohng no á lim-e no, owo ane ba li njini nyia kpee lohng no. Á limi bo re bo jol go njini nyia kpee. Eji á limi bo, á ka bo ngare ana nyi bo bahke kpini, fere bak bo adi ndi nya bo bahke jo lene,
44017027	eji bo l'seb Esowo. Fundiki bo bahk-e nyehne, eji bo kp-e sebe nkamme nkamme. Jol fee á limm go egahre.
44017028	Tib go ege esi wo wahnge, e li go elkpin, fere kp'jene tete sik anv. Li ana akahnkahn ane ebahne bandiki bungu no re, ‘Wahr lohng go ege et'tohngo.’
44017029	Eji wahr lohng go et'tohngo ji Esowo, wahr k'jo tir re, Esowo li go elfoongo ni agul, a ni asilva, a ni atal, a ni nsol nyi ane kpo lim abo, nyi lohng go bo a ntir atahng.
44017030	“Ngare nyio nyi ane ki liingi Esowo, Ntul Esowo kpooro na. Anv, yebtong nne awohng awohng go edi ajehng ajehng re á gbo ndon go ege abiafem.
44017031	Tibre yebkunu afung nya á bahke njini nyia kpee lam nob nob go nnyo mi nne no á ma yehke. Esowo eblennge jia ka nne awohng awohng, eji á nyahme nne noo go elkv.”
44017032	Eji bo wuku bade elnyahme ngubjing go elkv, egom jindiki kehm-e elnyoko. Egom jindiki re, “E bahke kpe wuk ana a bahke kpe bung efung bindiki.”
44017033	Owo Pol kehm soro lohng ekp'kpa nkon jio.
44017034	Egom ane bandiki t'taame toon-e. Nne awohng no bo jo lung-e re Dionisius ji woomo go ellong ane ba jo kono nkon go Areopagus tob woomo go ellong ane ba taame no, a nnenkal awohng no bo jo lung-e re Damaris, a egom ane bandiki fvfo.
44018001	Owo Pol kehm tahme Atens, song rehng go Korint.
44018002	Owo á song mahnge nne a Jus awohng no bo jo lung-e re Akwila ji bo jel-e go Pontus. Ngare nyio á kp'na lohngo na lohng go Itali, a nkal ewe Priskilla ba. Tibre ntul a Klodius kame anebe Jus re bo tahm go Rom song. Pol kehm tahme song nyehn bo.
44018003	Á song jolo a bo, bo jo limi eltum edi ajehng. Tibre elkohn eltum n'nehm ni bo jo lim. Eltum ni bo jo lim, bo jo ko atapul, jo jamme kpee, ko jo si ntahk.
44018004	Efung Esabat abehng abehng Pol jo je go etahk ero ji Jus, jo song bung a ane, fere jo sennge Jus ntim, a Grik fvfo.
44018005	Eji Sailas, a Timoti lohngo go Masedonia ba kpiri Pol go Korint, Pol rodo ngare enye kpee kak go alum Esowo abungu, fere jo yiimi ntianse tong Jus re, Jisos wo li Kraist.
44018006	Eji bo jo ten alum enye, fere jo su-e, á kehm kumu ebtohko go ege ewobo, kehm faange bo re, “Joare wahn ebten, ebi jio bahke kuumu wahn, me sang. Bomo anv asongo, me n fi goji ane baka baka ba ki li Jus.”
44018007	Á kehm tahme eje song rehng go etahk nne no bo jo lung-e re Taitus Justus ji jo kak Esowo. Etahk eje jolo kohlo etahk ero ji Jus.
44018008	Krispus ji jolo ntubesi etahk ero ji Jus t'taame tv Ntul Esowo, a etahk etahk eje kpee. Ane gbalee ba lene go Korint, eji bo wuku etib bi Pol, bo t'taame, fere bel ewohngalahb.
44018009	Atv amehng Ntul Esowo kehm bungu a Pol go nkpokosi a mbang re, “Ka fahl! Jo bung, ka belle!
44018010	Tibre n li a na. Nnene limm, no bahke sahbe, lak-a ebo, fere lim-a ejum. Tibre ane ebame baa gbalee go ejahbe jia.”
44018011	Pol kange ona elya kunu nnyahng erakera, jo tib bo alum Esowo.
44018012	Ngare nyi Gallio jolo ntubesi go Akaya, nyi nyi aneb Jus na, bulu Pol, bob-e tahm a ne go ekp'kpa esub.
44018013	Bo kehm bungu re, “Nne noa ana kpo sennge ane ntim re bo kak Esowo go mbang nyi kpo range atahm enyahre.”
44018014	Eji Pol tahme re á bung, Gallio kehm tongo Jus re, “Li re yebseb nfem, fere lim ebi, kehn elgbiingi enahne ni ń kp-m gbiingi me jolem kpene.
44018015	Eji li nfem nyi alum abungu, a abing, go atahm enyahne, limen antahng. Me n nehme seb re, me n lam alam nyaa.”
44018016	Á kehm kame bo re bo lohng ekp'kpa esub song.
44018017	Jus kehm soro bob Sostenes ji jolo ntubesi go bo etahk ero, fere dv-e go esamahr Gallio. Jol Gallio we lubem.
44018018	Pol kpe kang afung gbalee a abon Esowo go Korint, kehm tahme bo sa. Go Kenkrea Pol kehm soro kpud esi o, tibre á nyame ejum tong Esowo. Pol, bo kehm yele egbang, ye a Akwila, a Priskilla, jo tahm go Siria.
44018019	Bo kehm sehnge song rehng go Efesus. Pol kehm tahme Akwila, a Priskilla sa o, kehm song yel go ekp'kpa ero ji Jus, jo bung a bo.
44018020	Eji bo jo tong-e re á kpe kang a bo afung tvv, á t'ten.
44018021	Eji á jo tahm bo sa, á kehm bungu tong bo re, “Esowo l'taame, m bahke feere egahne a.” A kehm kpe yel egbang o Efesus asongo.
44018022	Eji á song rehng go Sisaria, á kehm sehnge song rehng go Jerusalem, song kak aneb ero nnyo, kehm soro tahm go Antiok.
44018023	Eji á ma kang abon afung o, á kehm tahme, jo yannge edi ajehng ajehng go Galesa, a Frigia, jo kak abat'toono Jisos eltim.
44018024	Nne a Jus awohng no bo jo lung-e re Apollos ji bo jel-e go Aleksandria kehm bake go Efesus. Á jolo nne no sahb k'kahn nwer Esowo, fere jo mal elbungu.
44018025	Bo tib-e mbang nyi Ntul Esowo nob nob. Á jo bungu nsol nyi li bade Esowo eltim eltim ene, fere jo tib jang jang ana lohko jol, tvtv o á kahne ewohngalahb ji Jon ji ji.
44018026	Á jo bungu esahb esahb go etahk ero ji Jus. Eji Akwila, a Priskilla, bo wuk-e no eji á jo bung, bo kehm-e koko tahm a ne, kpe song tib-e mbang nyi Esowo budu.
44018027	Eji á sebe re á yel egbang tahm go Akaya, abon Esowo bao t'taame re á song. Bo kehm fere nyon nwer tv abat'toono Jisos bako go re, á l'rehng go, bo ko-e. Eji Apollos rehnge go, á jo kake abon Esowo ebo area, ba ma taame tib go nnoobo nyi Esowo.
44018028	Á jo bungu area, fere jo ga anebe Jus go elkab ane, eji á jo lennge nwer Esowo ka bo re, Jisos wo li Kraist.
44019001	Eji Apollos jolo go Korint, Pol kehm sehnge go alab ejahbe nya Esia, kehm song rehng go Efesus. Owo á ba nyehn abat'toono Jisos bandiki.
44019002	Á kehm bahbe bo re, “Eji ń tiki taame tv Esowo, wahn ebtiki bel Etingi Etohka?” Bo kehm-e faange re, “E'ee, jol e ka wuk a wuk na re Etingi Etohko jia.”
44019003	Á kehm bahbe bo re, “Elkohn ewohngalahb aji ḿ bele no?” Bo kehm-e faange re, “Ewohngalahb ji Jon ji.”
44019004	Pol kehm bungu re, “Jon jo wohngo ane alahb ma egbokondon, fere jo tong bo re bo taame tv nne no kp'bake toon-e, no li Jisos.”
44019005	Eji bo wuku ano, bo kehm tuungu bel ewohngalahb go mbing nyi Ntul a Jisos.
44019006	Pol kunu kan bo ebo, bo kehm soro bel Etingi Etohko, jo bung go ajahbe nfenfe, fere jo nyehn amahr.
44019007	Bo kpee jolo ejum ewubu aneblum abal.
44019008	Pol jo je go etahk ero ji Jus, jo song bung alum Esowo tong ane esahb esahb go nnyahng era. Á jo bungu bade etul bi Esowo, fere jo gare ana á bahke sennge bo ntim.
44019009	Ane bandiki jolo atahnsi ane, bo joom taame. Bo jo su na mbang nyi Esowo go esamahr ane kpee. Owo Pol kehm koko abat'toono Jisos tahm a bo, tahm atahnsi ane bao sa, fere jo tib ane efung abehng abehng go ekp'kpa ji Tirannus.
44019010	Á limi anaana nnya ebal tete Jus, a Grik kpee ji lene go Esia wuk alum nya Ntul a Jisos.
44019011	Esowo jo ko Pol, jo lim ajoobo akpokosi gbalee, nya kala l'lim.
44019012	Ane jo ko afiafong nya Pol bele no, a abomo enye, jo tahm a nya goji aneb ayam, bo jo nob ayam ebo, abi atohko fere jo lohng bo.
44019013	Jus jindiki ji jo yannge, jo kam ane abi atohko yehke, bo jo gare re bo lim nsol nyio go mbing nyi Ntul a Jisos. Bo jo bungu tong abi atohko nyao re, “N kp-n tongo go mbing nyi Jisos re wahn lohng, Jisos jio ji Pol kpo bung bada ne.”
44019014	Nne awohng jolo go no bo jo lung-e re Skiva ji jolo ntubesi abalimajom. Á bele abon ba nlum na asehma, ba jo lim nsol nyio.
44019015	Ebi etohko jio kehm faange bo re. “Jisos, n kp-e kahne. Pol, n kp-e kahne. Anv, wahn ane aba?”
44019016	Nne no bele ebi etohko jio kehm kehme elyebbe, jo nyede bo tv ndi, fere dv bo. Bo kehm soro be etahk jio, tahm ebo ebun ebun, a alok alok.
44019017	Jus kpee ji jolo go Efesus, a Grik kpee wuku kan nsol nyio, bo kehm kehme elfahle, bo ane kpee, fere jo tehk mbing nyi Jisos.
44019018	Aneb Esowo gbalee ba ma taame, kehm bake ba kehme elfvvrv, jo tooro nsol nyi bo ma lim.
44019019	Egom ane bandiki gbalee ba jo lim ntaane, kehm rodo awer ebo kpee, ba luk edi ajehng, jamme fi go esamahr ane kpee. Bo kehm gabe ekun ana bi bo ka go awer nyao, jolo ekpa akpohko atahl awubu.
44019020	Owo alum Esowo kehm kpe gbal, fere ny'nyab, fere tahne.
44019021	Eji nsol nyio ma sehng kpee, Pol kehm tiri re, á bahke sehnge go Masedonia rehng go Akaya, sehng song rehng go Jerusalem. Á kehm bungu re, “N l'je o, m bahke tob rehng go Rom.”
44019022	Á kehm tumu alokeltum ebe na abal, Timoti abola Erastus tv go Masedonia, yefono sa, kang abon afung ntiil ga Esia.
44019023	Ngare nyio nyi egburu ntong nyi nnen a nnen gbo go Efesus tib mbang nyi Esowo.
44019024	Nne awohng jolo go, no bo jo lung-e re Demetrius. Á jolo nne etahl no jo ko asilva, jo tahl abontahk elom ba Artemis, jo gungu. Alokeltum ebe ba jolo a ne, jo limi akpohko sehng.
44019025	Á kehm lungu bo kpee, fere lung ane bako ba eltum ebo tob jol ana ni bo, kehm tongo bo re, “Ń kp'kahne re, eltum nia ni kpi-r afang ka.
44019026	Anv, nde, ń kp'nyehne, fere jo wuk ana ji Pol kp'limi. Á kpo bung re, alokelom nya ane kp'rahme, fuumem re nne kak. Jol go Efesus wo wo sang, á ma sennge ane gbalee ntim, ka riki Esia kpee ji á ma sennge bo ntim.
44019027	N kp'fahle re, eltum enahre nia bahke bele ebi mbing. Etahk elom ejahre ji Artemis bahke tob jol mbol mbol. Jol egburu mbing enye nehm kpe lohng, elom jia ji nne awohng awohng go Esia kpo jom, a njini kpee.”
44019028	Eji ellong ane bao wuku ano, eltim kehm rake bo s'sehng. Bo kehm kehme elrabe re, “Elom ejahre, Artemis ji aneb Efesus, ji ji li nj'jok elom!”
44019029	Ejahbe jio kpee kehm kehme eljokko na jokko. Bo kehm bobo Gayus abola Aristarkus, bo ji lohng go Masedonia, jo jen a Pol, tahm a bo go ekolo. Ane kehm kame song rur.
44019030	Pol jo sebe re á woomo go ellong ane bao. Abat'toono Jisos taamem.
44019031	Ane bandiki ba jolo atubesi ejahbe, ba jolo atem Pol, kehm tiingi etib tv-e re á k'lohng je go ekolo.
44019032	Egom ane bandiki jo rabe eje eje, egom jehko jo rabe eje eje. Nkon nyio jolo jokko jokko jokko. Ane tvv joom kahn es'si ji wahnge wahng bo je no, song kono edi ajehng.
44019033	Eji egom ane bandiki ba woomo go ellong nio nyehne Jus kp'tehme Aleksanda re á lohng song bung ka bo, bo kehm-e tohngo yehke re á lohng. Aleksanda kehm faake ebo ebe, tibre á jo sebe re á bung a ane bao, tahre Pol yake.
44019034	Bo kahne kan a re á jolo nne a Jus, bo kpee kehme elrabe nnyo nnyo amehng re, “Elom ejahre Artemis ji aneb Efesus, ji ji li nj'jok elom!” Bo rabe ano ano rehng awa na abal.
44019035	Es'kohro, nne no kpo nyon nsol nfam kehm male sahde bo ewok, kehm bungu tong bo re, “Aneb Efesus wahn, nne awohng awohng kp'kahne re, Efesus ji li ejahbe ji kpo kuuru etahk elom jia ji nj'jok Artemis, a mbarebare eltal ni lohngo go elbung gbo.
44019036	Nnene limm, no bahke ma faabe nsol nyia a. Jolen soom, kana lim ejum ajehng ajehng sohk sohk.
44019037	Jol ane baa ka v elom ejahre. Jol elom ejahre, bo ka su a su. Wahn ebko na ko ane baa, ba a bo.
44019038	“Demetrius, a alokeltum ebe, joare nne ebsoodo bo, afung elam nyaa, nya bo kpo lam alam. Atubesi ane baa. Go esamahr elam wo, fuumu re bo bung nfem nyia.
44019039	Joare ejum jindiki ji ń kp'sebe na, bo bahke lame elam jio go nkon nyi nfam kpo kono ngare anyehng anyehng.
44019040	N kp'fahle re, bo bahk-r ebi ka go nfem nyi e ma lim lela. Ejumjum limm, ji e bahke ma laange kunu, tib go nfem nyi e ma lim a.”
44019041	Eji á bungu ano mal, á kehm yaame ane bao.
44020001	Eji nfem nyio o ma mal, Pol kehm lungu abon Esowo, bo ba kono edi ajehng. Á kake kan bo eltim mal, á kehm tahme bo sa, tahm go Masedonia.
44020002	Eji á jo yannge ajahbe nyao, jo kak aneb Esowo eltim, fere jo bung alum gbalee, á kehm tahme go Gris.
44020003	Owo á kange nnyahng era. Á jo toobo ebjing bi á bahke tahme go Siria. Eji á sebe no kahn re, Jus kp'lame kak-e, owo á kehm toobo re, elfeere, á bahke sehnge mbang a Masedonia.
44020004	Owo Sopater mmon a Pirus ji lohng go Berea kehm tahme toon-e, a Aristarkus, go Sekundus, bo ji lohng go Tesalonaika, a Gayus ji lohng go Derbe, go Timoti, a Tikikus, a Trofimus, bo ji lohng go Esia.
44020005	Ane bao kpee kehm gboko mbang song ji go Troas, jo sik-r.
44020006	E yele egbang go Filipai, eji elkak ni abred nya ki kpi ayist ma sehng. Kange nfung elon, e kehm song rehng go Troas, song kpiri bo. Owo e kange nfung esehma.
44020007	Ngbokambang efung go erahde e kehm song kono asi edi ajehng re wahr bakke ebred. Pol kehm kehme elbungu a ane bao. Á bungu na bung bung bung tete nlum atv kul, tibre njahmfungfu wo, á toobo re á bahke tahme.
44020008	Bo nyaale at'rekahng gbalee bum go ero enyong, edi ji e kono no.
44020009	Njangkun anyehng nyi bo jo lung-e re Yutikus ji go eyake ewindu. Eji Pol kpi mbungu mbungu, á kehm lale kp'kpoodo kp'kpoodo. Eji á ma sahb l'lal, á kehm fooro go ero enyong song gbo ndi. Bo song rod-e ekpakv.
44020010	Pol kehm soro badde go ero enyong, song rehng go ndi, kehm song gbo konng-e, fere wall-e, kehm bungu re, “Kana kpe fahl, á kpeke li go elkpin.”
44020011	Pol kehm kpe feere song wahr go ero enyong, kehm bakke ebred, bo li. Á bungu a bo tetete efungfu se, á kehm soro tahm eje.
44020012	Nkpokosi nyia nyi kake bo eltim, eji bo rodo njangkun nyio kehnge a ne, á kpeke li go elkpin.
44020013	E yele go egbang song rehng go Assos, tibre owo e sebe re wahr song kak Pol go egbang, tib eji á tong-r re wahr lim ano, ye kp'sehnge egbuk egbuk song rehng go.
44020014	Eji á kpir-r go Assos, e kehm-e kake go egbang, song rehng go Mitilin,
44020015	kehm soro asi asongo. Etoono efung behko e sehng kohlo Kayos. Njahmfungfu nyehko e kehm song rehng go Semos. Etoono efung behko e soro rehng go Miletus.
44020016	Pol tiri re á sehng Efesus sa, eji á l'k'kpe rannge ngare go Esia. Tibre á jo foomo re á gulu elrehnge go Jerusalem, á l'mal, efung Pintikost kehm rehnge.
44020017	Go Miletus wo, Pol tiingi etib tv anebkul ero go Efesus re bo ba kpir-e o.
44020018	Eji bo ba no, á kehm bungu tong bo re, “Wahnfono antahng kp'kahne elkpin ni n jo lim ngare anyehng anyehng eji n jolo a nahne bomo gona ngbokambang efung bi n gbo mbang rehng go Esia,
44020019	ana n jolo rede rede, jo loko Ntul Esowo a abonngo abonngo go amahr, fere jo bel elgaare go nsol nyi Jus jo lam kak-m.
44020020	Ń kp'kahne re, ejum ajehng ajehng limm, ji m behre no, ji li ji nno ka-n, eji n jo tib-n elkab ane, fere jo tib-n etahk ajehng ajehng.
44020021	N jo lennge tong Jus, fere tong Grik re bo gbo ndon go bo abiafem, feere goji Esowo, fere jo taame tv Ntul a Jisos Kraist.
44020022	“Anv a, n kp'tahme go Jerusalem, tibre Etingi Etohko ji ma-m mehl. N nehme kahn ji bahk-m limi go Jerusalem.
44020023	Ajehng ji n kp'kahne li re, go ejahbe ajehng ajehng ji n sehnge no Etingi Etohko ji jo tong-m re, ngbekobo nyia go es'song kp-m siki, a erem.
44020024	Elkpin ename, ejum elkoko sang, lohngem ejumjum ka-m. Ji li no li re, me n gohro lim eltum ni Ntul a Jisos ka-m no mal, gohro be abahl enyame, fere tong ane alum nya nnoobo nyi Esowo.
44020025	Wahn ane kpee, n jo yannge go nlaaga anyehng anyehng enyahne, jo bung alum Esowo tong-n bade etul bi Esowo. Anv a, n kp'kahne re, me ń nehm kpe nyehn enyehnenyehne.
44020026	N kp'bungu go esamahr Esowo lela re, Nne awohng awohng ewahne no l'tan tib go ege abiafem, ebi ejame sang.
44020027	Ellum Esowo anehng anehng limm, ni m behr-n no. M ma-n tong kpee.
44020028	Baaben elnahne, a ejoro bi Esowo kpee, bi Etingi Etohko ma-n ka re wahn baabe. Leen abon Esowo ba Jisos ma gunu bo, ka alung eme.
44020029	N kp'kahne re, ngare nyi m ma tahm, abibbib enyam ana agabe bahke ba yel egahne ellong. Njoro anyehng anyehng limm, nyi bo bahk-e sehnge sa, k'gare re bo wul-e.
44020030	Ane bandiki ba bahke lohngo go egahne ellong. Bo bahke jolo akimfahnge at'tibi, fere jo gare re bo sennge abon Esowo ntim, bo fere jo toono bo.
44020031	Jo kunen ekpu! Buumen ana n jolo a nahne nnya era, jo rehke nne awohng awohng ewahne a abonngo go amahr atv a njul.
44020032	“Anv, m ma-n rod, kak Esowo go ebo, a alum enye nya kpo tib nnoobo enye, nya bahk-n ma lim, ń gbal, fere ka-n elfuulu ni Esowo ma kuuru bum ane ebe ba á ma ru ntim ebo.
44020033	N ka baare nne awohng awohng amahr re á ka-m akpohko, jol á ka-m abomo.
44020034	Wahnfono antahng kp'kahne re, abo enyame nyaa nya n kpo ko, jo lim eltum, kehm jo ting nsol alehke li, a ane ebame.
44020035	Go nsol nyia kpee nyi n jo lim, m ma-n tib ana nne bahke jo bade, jo lim eltum, jo kak ane ba kil tahne ebo. Buumen alum nya Jisos bungu no re, ‘Elfuulu ga li ka nne no kp'kake, sehnge nne no kp'koko.’ ”
44020036	Eji Pol ma bung alum nyaa kpee mal, á kehm jamme alahng a bo, kehm kehme ero kak.
44020037	Bo kpee kehm kehme ellingi, eji bo bingi Pol.
44020038	Bo bele erakatahng sehng go ekahmekahme ellum nio ni á bungu re, bo we nehm kpe nyehn enyehnenyehne. Bo kehm song tv-e, á yel go egbang.
44021001	E kehm tongo bo re, “Wahn jol o,” egbang kehm soro wob a nahre o, tete song rehng go Kos. Etoono efung behko e rehnge go Rodes. E kehm kpe sehng o, song rehng go Patara.
44021002	Owo e nyehne egbang bi jo tahm go Fenisa. E kehm soro yel tahm.
44021003	Eji e nyehne Saiprus go ejang ebobkal, e kehm maake song rehng go Siria. Go Taya wo, e yiimi no, tibre owo bo raade nsol are go egbang.
44021004	E nyehne abat'toono Jisos ona, kehm kange a bo nfung esehma. Go nsahm nyi Etingi Etohko nyi bo tongo Pol re á k'je go Jerusalem.
44021005	Eji afung enyahre biingi no, e kehm soro tahm, soro asi go egahre eljen asongo. Bo kehm bake ba tv-r go esi mbang, a akal ebo, a abon abon ebo. Eji e rehnge go nkpe agburu aya, e kehm jamme alahng, kehme ero kak.
44021006	E kehm soro kak atemtem nnyo, kehm song yel egbang. Bo soro yaame ebo kehnge.
44021007	E kehm kpe soro asi go Taya asongo, kehm song rehng go Ptolemais. Owo e song kak aneb Esowo nnyo, jol a bo efung kohro kohro.
44021008	Njahmfungfu e kehm tahme song rehng go Sisaria. Owo e song rehng etahk Filip ji jolo mbungalum Esowo, kehm jolo a ne. Á jolo nne no woomo go ellong ane asehma ba bo yehke bo go Jerusalem.
44021009	Á bele abon ba nkal na ani, ba kala bal alum. Bo jo nyehne amahr nya Esowo.
44021010	Eji e ma kang abon afung ntiil ona, nnyehnamahr no bo jo lung-e re Agabus kehm lohngo go Judea ba.
44021011	Eji á ba no, ba rehng egahre, á kehm rodo egbaange ji Pol, gbade elne abo, a akpade, kehm bungu re, “Ejum ji ana, ji Etingi Etohko ma bung re, ‘Ana wo Jus ji li go Jerusalem bahke gbake nfono egbaange noa, rod-e kak ane baka baka go ebo.’ ”
44021012	Eji e wuku ano, wahr, a ane bako ba jolo o, kehm kehme Pol gboongo re á k'je go Jerusalem.
44021013	Pol kehm faange re, “Jen ji wahnge ń kp'lingi ana, jo lim eltim jo maang-m! Me n toobo ebjing kpee, jol afi ngbekobo nyi, jol afi elkv ni m bahke kpoko go Jerusalem tib go esi ji Jisos.”
44021014	E kpe-e tahre re á k'je, á ten. Owo e kehm soro yak-e abo, kehm bungu re, “Nong, mbang Esowo lim, ana kor-e no.”
44021015	Owo e kehm toobo ebjing, tahm go Jerusalem.
44021016	Abat'toono Jisos bandiki ba jolo go Sisaria t'tahm toon-r, fere ko-r, song rehng go etahk Mneson ji jolo nne a Saiprus, ye ji bomo eltoono Jisos wuku wuku. Go ege wo, e song jol.
44021017	Eji e song rehng go Jerusalem, aneb Esowo bao gbaam-r sehng go eyebatahng.
44021018	Etoono efung behko Pol kehm tahme a nahre re wahr song nyehn Jems. Anebkul ero kpee jolo ona.
44021019	Pol kehm kake bo nnyo, kehm fere tooro ajehng ajehng ana ji Esowo ka-e re á lim ka ane baka baka ba ki li Jus.
44021020	Eji bo wuku ano, bo kehm kehme Esowo tehk, kehm bungu tong Pol re, “Egban, a kp'nyehne re, anebe Jus atahl nku a nku ba ma taame. Bo kpeke li ane ba kp'sahb b'bum atahm.
44021021	Bobtooro gana re, a kp'tibi Jus kpee ji lene go ajahbe nyandiki re, bo yake atahm nya Moses, k'kpe yehke abon ebo nrur, k'kpe lim eljini ni Jus.
44021022	Jen ji e bahke limi anv a? Bo bahke tiki seb kahn re, wobrehng a.
44021023	“Anv, lim ana ji e bahk-a tongo. E kpi ane ani a, ba ma nyam enyam tong Esowo.
44021024	Song toono ane bao, wahn song bum elnahne saang, wo fere kpi akpohko go bo esi, eji bo l'mal kpud ebsi ebo. Owo nne awohng awohng bahke kehm kahne re, nyao kpee nya bo bungu bada na etingitingi sang, fere kahn re, a kp'lohko bum atahm nya Moses.
44021025	Bade ane baka baka ba ma taame tv Esowo, wahr ebtum nwer tv bo, ana e ma toobo re, bo k'jo li nsol nyi bo ma ko jom eblom, nyi ki li saang, bo k'jo li alung, bo k'jo li nnyam nyi bo kahn-e ekehd, á kpo, bo jo jahng as'sa.”
44021026	Pol kehm soro ko ane bao. Etoono efung behko, bo kehm bumu elbo saang, kehm tahme go etahk Esowo, eji bo l'tong bo afung ana nya bahke kange, elbumu elbo saang nio kehm male. Ngare nyio wo, bo bahke limi njom tib esi ji Pol, a ji ane bako.
44021027	Eji nfung esehma nyio yahke biingi, anebe Jus bandiki ba lohng go Esia ba, kehm ba nyehn Pol go etahk Esowo. Bo kehm soro nyare ellong ane re, bo song bob Pol. Bo kehm-e soro bob.
44021028	Bo kehm kehme elrabe re, “Israel wahn, kaken ebo! Á wo li nne no kp'yannge edi ajehng ajehng, jo tib nne awohng awohng, fere jo bung tob anebe Israel, a atahm nya Moses, a etahk Esowo jia. Yebgohro ko aneb Grik ba kak go etahk Esowo jia, fili edi jia kp'rannge.”
44021029	Tibre bo tohko nyehn Trofimus ji lohng go Efesus go nla ejahbe a Pol. Owo wahnge bo kehm tiri re, Pol m-e ko ba kak go etahk Esowo.
44021030	Edi kehm kehme eljokko na jokko, ane kehm fere kam song rur edi ajehng, kehm bobo Pol, tohng-e yehke go etahk Esowo. Tvtv ona bo kehm soro bam abutahk nya etahk Esowo.
44021031	Eji bo jo gare ana bo bahke wulu Pol, nne kehm tahme song tooro tong ntubesi a nsoja nyi Rom re, “Ga Jerusalem edi kp'jokko area.”
44021032	Ntubesi a nsoja noo kehm soro ko atubesi nsoja, a nsoja nyindiki gbalee, tahm a bo. Eji Jus nyehne ntubesi, a nsoja enye kp'foomo abake, bo kehm rahke Pol go eldohko.
44021033	Ntubesi a nsoja kehm bake, a nsoja enya, ba tong bo re, bo bob Pol, kak-e agbekobo abal. Á kehm bahbe re, “Anv, ye nne awoo! Jen ji á ma lim?”
44021034	Egom jindiki jo rabe eje eje, egom jehko jo rabe ebo ebo. Eji ntubesi noo ki kahn ejum ji ma gb'gbo tib go eljokko no bo jo jokko edi, á kehm tongo re, bo ko Pol song a ne go bo ebud.
44021035	Eji bo ba rehng mbuga, nsoja nyio kehm mehle Pol, sol, tibre ellong ane bao jo gbiingi bo sehng.
44021036	Bo jo jene a bo bad bad, jo rabe re, “Wulen na ye!”
44021037	Eji nsoja yahke rehng a Pol go bo ebud, Pol kehm tongo ntubesi noo re, “N kp'sebe re me m bung a na.” Ntubesi kehm bahbe re, “Anv, a kpo m'ma bung Grika?
44021038	Wo nne a Ijipt sanga, no bomo ebta anoko a nahre nyanjehla, no jake akpuuru ane atahltahl nkpel ewubu, ba fili nsol ebta, song biiri go elka emahnga?”
44021039	Pol kehm faange re, “Ee, me nne a Jus wo. N li nne a Tarsus ji li go Silisia. N li nfono ejahbe no lohng go egburu ejahbe, titi, nong me n tohko bung a ane bao.”
44021040	Ntubesi noo kehm taame. Pol kehm yiimi go mbuga, kehm faake ebo ebe. Bo kehm naange kp'tii, are alahb ma. Pol kehm bungu go alum Hibru re,
44022001	“Babnsoo, abonanee, ane ebame wahn, wuungen atung, eji n yahke lennge elname ka-n.”
44022002	Eji bo wuk-e no, á kp'bungu go alum Hibru, bo kehm sahb n'naange kp'tii. Pol kehm bungu re,
44022003	“Me nne a Jus wo. Bo jel-m go Tarsus ji Silisia. Bo ko-m ntiil ntiil, ba a name go Jerusalem. Gamaliel wo jolo nt'tibi ewame. Bo tib-m tib atahm nya babnso ejahre nseenga nseenga. N rod elname kpee nob nob ka Esowo jang jang ana wahn ji li a lela.
44022004	N jo nohko ane ba jo toono mbang nyi Jisos. N jo bobo aneblum, a anebkal anebkal, jo kak bo afarebok, tum bo ngbekobo, egom jindiki n jo wul na bo.
44022005	Ntubesi abalimajom, a anebkul nfam, bo kpee kp'kahne re, n kp'bungu etingitingi. Bo jo ka-m awer re me n song ka aneb Jus ebahre ba li go Damaskus. N kehm jeke re me n song bob ane ba Jisos ba jolo o, kak bo afarebok, feere a bo go Jerusalem, eji bo l'kak bo erem.
44022006	“Eji e ma tahm asongo, yahke ba elrehnge go Damaskus, ngare nyio jolo ngare efin, n kehm nyehne egburu ellennge ni lohngo go elbung, ya tub-m.
44022007	“N kehm fooro gbo ndi, kehm wuku ellum ni bungu re, ‘Sol, Sol, jen ji wahng ka a kp-m nohko anae?’
44022008	“N kehm faange re, ‘Wo nne awo, Ntul?’ “Á kehm bungu tong-m re, ‘Me Jisos ji Nasaret wo, ji a kp'nohko.’
44022009	“Ane ba jene a name nyehne ellennge ellennge. Bo wukem ellum ni nne noo jo bung a name.
44022010	N kehm-e soro bahb re, ‘Jen ji m bahke limi, Ntul?’ “Ntul a Jisos kehm-m tongo re, ‘Tahm, wo song go Damaskus. Owo bo bahk-a tongo ejum ajehng ajehng ji Esowo ma toobo bum-a re wo lim.’
44022011	“Eji amahr wa-m no tib go egburu ellennge ni n nyehne no, ane ba jene a name kehm-m jabbe go ebo, rehng a name go Damaskus.
44022012	“Nne awohng jolo o, no bo jo lung-e re Ananayas. Á jo fahle Esowo, fere jo bum atahm enyahre. Jus kpee ji lene go Damaskus jo kak-e sehng.
44022013	Á kehm bake go egame, ba yiimi kohl-m, kehm bungu re, ‘Egban Sol, kpe nyehn!’ “Tvtv ona amahr enyame kehm soro lennge n kehm-e nyehne.
44022014	“Ananayas kehm bungu re, ‘Esowo bi babnso ejahre ma-a yehke re wo kahn mbang enye, fere nyehn Etingitingi Nne ewe, fere wuk alum enye go ege a nnyo antahng.
44022015	Tibre wo bahke jolo ntianse enye, fere tong nne awohng awohng nsol nyi a ma nyehn, fere w'wuk.
44022016	Anv, jen ji wahnge a kp'kpeke laange? Tahm, wo bel ewohngalahb, fere gboong-e go ege a mbing, eji á l'ru eltim abiafem ena.’
44022017	“Eji n feere go Jerusalem, n song kehme ero kak go etahk Esowo, n kehm nyehne nkpokosi.
44022018	Nkpokosi nyi n nyehne no, n nyehne Ntul a Jisos kp'bungu a name re, ‘Foomo elwaare, wo tahm a Jerusalem. Tibre ane ba li a, nehm taame tv ntianse ny'nya, nyi a bahke yiimi ka-m.’
44022019	“N kehm faange re, ‘Ntul, bofono antahng kp'kahne re, n jo je go etahk ero ajehng ajehng, jo song bob ane ba kp'taame tv-a, jo dv bo, fere kak bo ngbekobo.
44022020	Eji bo wulu Stiven, nne a ntianse ewa, mefono antahng tob jolo o. N t'taame, eji bo wul-e no, fere jo baabe abomo nya ane ba wul-e no.’
44022021	“Ntul a Jisos kehm bungu tong-m re, ‘Song, m bahk-a tumu fee goji ane baka baka ba ki li Jus.’ ”
44022022	Bo wuung-e atung tete rehng alum nyao. Bo kehm kehme elrabe wahre wahre re, “Tahmen a ne, wahn song wul-e! Kpeem fuumu re, elkohn nne ana noa kpe jol go elkpin!”
44022023	Bo jo rabe wahre wahre wahre, jo fokko abomo, fere jo kpu at'to, jo saade tv go ero.
44022024	Ntubesi nsoja kehm tongo nsoja enye re bo ko Pol song a ne go ebud, song dv-e, eji bo l'seb kahn ji wahnge Jus kp'r'rabe ano tob-e.
44022025	Eji bo m-e gba alehke re bo dv-e, Pol kehm bungu tong mmontubesi a nsoja noko no yiimi kohl-e re, “Anv, f'fuumu re, wahn dv nne a Rom, eji bo kala kahn ejum ji á limi noa!”
44022026	Mmontubesi noo wuku kan ano me, á kehm tahme goji ntubesi no nnen, kehm song tong-e re, “Jen ji a yahke lim? Nne noa ana, nne a Rom wo.”
44022027	Ntubesi noo kehm bake goji Pol, kehm ba bahb-e re, “Tong-m anv, a lohko li nne a Roma?” Pol kehm taame.
44022028	Ntubesi noo kehm faange re, “Re me n kehm jolo nne a Rom, n ka akpohko gbalee.” Pol kehm bungu re, “Bo jel-m ana nne a Rom.”
44022029	Tvtv ona ane bao ba ba re bo ba bahb Pol abahbe, kehm soro jeere, fere njahm. Ntubesi noo kehm kehme elfahle, eji á sebe kahn re, Pol jolo nne a Rom, tibre á m-e gba alehke.
44022030	Ntubesi noo jo sebe re, á kahn etingitingi, ana ji wahnge Jus ka Pol ebi. Etoono efung behko á kehm tongo atubesi abalimajom, a anebkul nfam kpee re bo ba kono edi ajehng. Á kehm yehke Pol agbekobo, ko-e ba yiimi go esamahr ane bao kpee.
44023001	Pol kehm seenge ellong ane bao too, fere kehme elbungu re, “Abonanee, atahng ala enyame kp'bare saang go esamahr Esowo, bomo wuku wuku tete sik anv.”
44023002	Ntubesi abalimajom no bo jo lung-e re Ananayas kehm tongo ane bao ba yiimi kohlo Pol re bo rum-e go nnyo.
44023003	Pol kehm bungu tong-e re, “Esowo bahke tob rum-a, wo jia ji li ana ekahme ji bo taame efem. A jehk ana re wo lam-m ana ntahm bungu no, wobfere gbo ntahm, eji a tongo re, bo rum-m.”
44023004	Ane ba yiimi kohlo Pol kehm bungu re, “A kp'suku ntubesi abalimajom no Esowo!”
44023005	Pol kehm faange re, “Abonanee, n kahnem re, ye wo li ntubesi abalimajom. Tibre nwer Esowo bungu re, nne k'jo bung ebi tob ntubesi ejahbe ewe.”
44023006	Eji Pol sebe no kahn re, egom jindiki jolo Sadusis, egom jehko Farisis, á kehm soro bung wahre wahre tong ane bao re, “Abonanee, me nne a Farisi wo, babnsoo, Farisis ba. N yim esamahr elam a, tib eji n kp'taame re, akvne bahke nyahme go elkv.”
44023007	Pol bungu kan ano mal, Farisis, a Sadusis kehm kehme eltaange, nkon kehm yabe, jol ejang ebbal.
44023008	Tibre Sadusis jo bungu re, “Elnyahme ngubjing go elkv limm, jol enjel limm, jol atohko limm.” Farisis jo t'taame tv nsol nyio kpee.
44023009	Edi kehm kehme elwahle. At'tibi ba atahm bandiki ba woomo ellong Farisi kehm mehle yiimi, kehm kehme eltaange a Sadusis re, “Ebi ajehng ajehng e ka nyehn ji nne noa ma lim. Ma etohko ji ma bung a ne nji, ma enjel nyi nji.”
44023010	Nfaabe kehm kpe gbal, are yahke gbo abohng. Owo ntubesi kehm kehme elfahle re, fundiki bo bahke tohngo Pol yare. Á kehm tongo nsoja enye re, “Badden song, wahn song yehke Pol go ellong ane bao, song a ne go ebud.”
44023011	Etoono atv mako, Ntul a Jisos kehm lohngo ba yiimi kohlo Pol, kehm bungu re, “Bob eltim! Wobyiimi ntianse ka-m go Jerusalem. A bahke tob kpe yiimi ntianse go Rom fvfo.”
44023012	Etoono efungfu behko Jus kehm song kono edi ajehng, jo lam kak Pol, fere nyam t'tahne re, bo tohko tiki wul Pol, bo nehm li nsol, jol alahb bo nehm wo.
44023013	Ane bao ba lame no, bo jolo ejum ane atahl abal k'kunu.
44023014	Bo kehm jeke goji atubesi abalimajom, a anebkul nfam, kehm song tong bo re, “Wahr ebnyam t'tahne re, nsol alehke anyehng anyehng e nehm li, tete e wul Pol.
44023015	Anv, nobo re wahn, a abalamalam, wahn tiingi tv ntubesi a nsoja no nnen re á ko Pol ba a ne. Limen awak, wahn tong-e re, ń kp'sebe re, wahn kpe lennge elam eje. E bahk-e wulu go mbang. E nehm taame, á rehng ga.”
44023016	Mmon no mmonannyehn Pol no nkal wuku kan ana bo lame no, á kehm tahme song rehng go ebud, kehm song tong Pol.
44023017	Pol kehm lungu ntubesi a nsoja awohng, kehm-e tongo re, “Ko mmonse noa, song a ne goji ntubesi a nsoja no nnen, tibre á kpi ejum ji á bahk-e tongo.”
44023018	Owo á kehm-e koko tahm a ne goji ntubesi no nnen, kehm song tong-e re, “Pol nne a ngbekobo, ye wo lung-m no, fere tong-m re, me n ko mmonse noa ba a ne go ega, tibre á kpi ejum ji á bahk-a tongo.”
44023019	Ntubesi noo no nnen kehm jabbe mmonse noo go ebo, tahm a ne go nkpohko, edi ji nnene l'k'wuk. Owo á kehm-e bahbe re, “Ejum aji a yahk-m tong!”
44023020	Mmonse noo kehm bungu re, “Jus ebtoobo re, bo ba bahb-a re, wo ko Pol je a ne behna go elam. Bo kp'limi awak re bo kp'sebe re bo kpe lennge elam eje.
44023021	Ka taame tv bo! Tibre ane baa, ba ma biiri go ekane kpi Pol sik. Bo li ane atahl abal k'kunu. Bobnyam t'tahne re, bo tohko tiki wul Pol, ejumjum bo nehm tiki li, jol alahb bo nehm wo. Anv, bobtoobo ebjing kp'siki re wo lim ana bo bahk-a bahbe.”
44023022	Ntubesi a nsoja noo kehm bungu re, “Ka tong nne awohng awohng ji a ma-m tong a!” Á kehm-e tongo re á song.
44023023	Ntubesi noo no nnen kehm lungu atubesi bako ba nse, ane na abal, kehm tongo bo re, “Yehken nsoja atahl awubu, bo toobo ebjing tahm go Sisaria nkaranka esehmwubu nyi atv, wahn tob yehke ane atahl ara ane awubu ba bahke kuumu go any'nya, a ane atahl awubu ba bahke fili nkong.
44023024	Tooben any'nya nyandiki, wahn bum Pol kuumu, wahn ko-e song rehng a ne goji ntul a Feliks, ejumjum ki-e lim go mbang.”
44023025	Ntubesi a nsoja noo no nnen kehm nyono nwer nyi bungu re,
44023026	“Me Klodius Lisias, Feliks ntul ewame, m ma-a kak nnyo.
44023027	Jus bobo nne noa, bo jol-e wulu. N sebe kahn re, á jolo nne a Rom, n k'ko nsoja enyame song tahr-e.
44023028	Eji n sebe re me n kahn ji wahnge bo jo ka-e ebi, n kehm-e koko je a ne go bo elam.
44023029	N sebe kahn re, bo jo ka-e ebi tib go esi atahm ebo. Eb'bi ajehng ajehng á limem ji fuumu re bo wul-e, jol bo kak-e ngbekobo.
44023030	Eji bo lennge no ka-m re, Jus kp'lame kak-e, owo n kehm-e soro tum tv-a. N tongo ane ba jo ka-e ebi re, bo ba tooro tong-a ji wahnge bo kp-e kake ebi.”
44023031	Nsoja nyio kehm soro ko Pol, tahm a ne go Antipatris atv, ana ntubesi tongo bo.
44023032	Eji efungfu se no, nsoja nyehka kehm feere ga ebud. Nsoja nyi kuumu any'nya soro asi asongo a Pol.
44023033	Eji bo song rehng go Sisaria, bo kehm koko nwer nyio song ka ntul a Feliks, kehm-e soro tib Pol.
44023034	Eji ntul noo ma lung nwer nyio kpee, á kehm bahbe Pol ejahbe ji á lohng no. Á kahne kan a re, á lohng go Silisia,
44023035	á kehm bungu tong-e re, “M bahke wuku elam eja nob nob ngare nyi ane ba kp-a kake ebi ma ba.” Á kehm tongo re, bo ko Pol song kak-e go etahk ji ntul a Herod, fere jo baab-e.
44024001	Eji ma kang nfung elon, ntubesi abalimajom no bo jo lung-e re Ananayas kehm bake go Sisaria, a anebkul nfam bandiki, go nne no jo kahn atahm kpee, no bo jo lung-e re Tertullus. Bo kehm tahme song kpiri ntul a Feliks, kehm kehme Pol tooro tong ntul.
44024002	Eji bo ma lung Pol, á ma ba, owo Tertullus kehm kehme Pol ebi ka, kehm bungu re, “Nj'joka ntul ewahre Feliks, elkahne ena ni a kp-r male elfili ebko elkoono gbalee ba ka-r. Wo wo ma kehme ejahbe ejahre tuungu, owo wahnge ejahbe ejahre ma kehme elnobo.
44024003	Kpee nsol nyi a ma kehme ellimi go edi ajehng ajehng kp-r atahng yebe tob-a sehng, e kp-a kake saam.
44024004	Anv, me n nehme kpe seb re me n kpe rannge ngare enya. N kp-a gboongo re, lub kor-a, wo tohk-r wuungu atung ntiil.
44024005	“Wahr ebseb kahn re, nne noa nsebantong a nne wo. Á li nkakanyooda nne no kpo jen ejang njini abehng abehng bi Jus li no, jo seb afem. Ye wo li ntubesi go ellong ane ba bo kpo lung bo re Nasarin.
44024006	Á gare re á rannge etahk Esowo, k'kpe jol saang, e kehm soro bob-e. E jol-e lame ana ntahm enyahre bungu no.
44024007	Ntubesi a nsoja no bo kpo lung-e re Lisias, a ane ebe kehm bake ba taar-r ye go eko tahm a ne.
44024008	Lisias kehm tongo re, ane ba kp-e kake ebi, bo ba go ega. A l'bahb nne noo abahbe, owo a bahke kehm kahne ejum ajehng ajehng antahng ji wahnge e kp-e ebi ka.”
44024009	Jus kehm taame kpee re, “Ebi ji e kp-e kake a, lohko li ano.”
44024010	Ntul noo kehm soro mahk Pol re á bung. Pol kehm soro faange re, “N kp'kahne re, woblam ejahbe jia go nnya tvv. Eltim kp-m yebe sehng re me n lennge elname ka-a.
44024011	A li ma seb antahng kahn, tibre ka sehng ewubu a nfung ebal nyi n je go Jerusalem re me n song kak Esowo.
44024012	Jus me nyehnem ana n jo lim nfaabe a nne awohng awohng, fere jo tong ane re bo song seb nfem go etahk Esowo, jol go ntahk ero, jol go nfam.
44024013	Bo nehm ma tib ekahmekahme ejum ji wahnge bo kp-m kake ebi.
44024014	Ejum jia a, ji n kp-a tongo, n kp-a tongo gbul gbul gbuul re, n kp'kake Esowo bi babnso ejahre, eji n kp'toono mbang nyi ane bao ba bo kp'suku bo re, mmollong abvvrv ane. N kpo taame tv ejum ajehng ajehng ji atahm nya Moses bungu no, fere taame tv alum nya abanyehnamahr Esowo nyono no.
44024015	Ekunukpu ji n kpi no, j'nehm ji bo tob kpi, ji li re, Esowo bahke nyahme ane kpee go elkv, anoobo ane, a abi ane.
44024016	N kpo nok mbang anyehng anyehng re, atahng ala enyame jol saang go esamahr bi Esowo, a bi ane.
44024017	“Eji m ma kang nnya tvv go adi nyandiki, n kehm feere go Jerusalem, ba ka ane ebame akpohko, fere lim njom ka Esowo.
44024018	Eji n jo lim ano, bo kehm ba kpir-m go etahk Esowo, eji m ma bum elname saang. Ellong ane jolem a name, nfem anyehng anyehng jolem.
44024019	Jus jindiki ji lohngo go Esia jolo o. Bo ba fuumu re bo ba go ega esamahr ba ka-m ebi, joare n li go nfem a bo.
44024020	Eji ane bao ki li, nong, ane baa tooro ebi ji bo nyehn-m, n limi no, eji n yiimi go bo esamahr elam,
44024021	sehngem ejum na ajehng jia ji m bungu no, eji n yiimi go bo esamahr. Tib go esi jio ji elnyahme ngubjing go elkv, ji ji wahnge lela n wob esub a.”
44024022	Feliks ji kahne mbang nyi Jisos nob nob, kehm bulu elam jio, kehm bungu re, “Lisias ntubesi a nsoja l'ba, owo m bahke elam ejahne lam, fere kimi.”
44024023	Á kehm tongo ntubesi a nsoja noko re á baabe Pol. Á jo ka Pol eyake, jo taame ate ebe jo ba nyehn-e, fere ka-e ejum ajehng ajehng ji l'rin-e.
44024024	Eji ma kang abon afung ntiil, Feliks kehm koko nkal ewe ba a ne, no jolo nne a Jus. Mbing enye, bo jo lung-e re Drusilla. Feliks kehm tumu tv Pol re á ba, ba tong-e bada mbang nyi Jisos Kraist.
44024025	Eji Pol kehme elbungu bade ana nne bahke lehke eno go esamahr Esowo, fere bung bade ana nne bahke jo bob elne, a elam ji kp'bake go es'song, Feliks, ala kehm-e teele. Á kehm faange re, “A li ma song anv. N l'bel eyake, m bahk-a kpe lung.”
44024026	Á jo tiri re, Pol bahk-e kake ngu. Esi jio ji wahnge á jo lung-e ngare anyehng anyehng, bo jo tub aka.
44024027	Eji ma kang nnya ebal, Porsius Festus kehm koko nji etul nyi Feliks. Feliks jo sebe re á lim nnoobo ka Jus, owo eji á tahme no, á tahme Pol sa go ngbekobo.
44025001	Eji Festus ma ba go ejahbe ji á bahke fili, eji ma kang nfung era, á kehm tahme go Sisaria, sehng song rehng go Jerusalem.
44025002	Atubesi abalimajom, a atubesi Jus kehm tooro Pol tong-e, fere gboong-e re,
44025003	á lim bo nnoobo, ko Pol ba a ne go Jerusalem. Tibre bobtohko lam wuku wuku re bo biiri go mbang wul-e.
44025004	Festus kehm faange re, “Pol noa, kpeke wob ngbekobo go Sisaria. N kp'sebe re me n gulu eljeke ona.
44025005	Nong, atubesi ejahbe ejahne toon-m song rehng go Sisaria, song ka-e ebi, joare yeblim ebi ajehng ajehng.”
44025006	Festus kehm kange a bo ejum nfung enehkeni, fundiki nfung ewubu, kehm soro tahm song rehng go Sisaria. Etoono efung behko á kehm jehke go ege a nji elam, kehm tongo re, bo ko Pol ba a ne.
44025007	Eji Pol ba no, Jus ji lohng go Jerusalem ba, kehm ba yiimi sennge Pol kak, jo kpu agburu afem tvv kun-e. Bo tikem ma tib ekahmekahme ejum.
44025008	Pol kehm kehme eltooro re á yehke elne. Á bungu re, “Atahm nya Jus n gboom. Etahk Esowo n soodem, jol ntul a Rom we n soodem.”
44025009	Festus jo sebe re á lim nnoobo ka Jus. Owo wahnge á kehm bahbe Pol re, “Anv, a kp'sebe re, wo je go Jerusalem, bo kpe lam elam eja go egame esamahra?”
44025010	Pol kehm faange re, “Anv, n yim go esamahr eti elam ji ntul a Rom. A wo nobo re bo lam-m. Wofono antahng kp'kahne re, ebi ajehng ajehng limm, ji n limi Jus.
44025011	Joare me n gbo ntahm, fere lim eb'bi ajehng ajehng ji fuumu re bo wul-m, n nehme seb re me n for go elkv nio. L'fere jol re bo kp-m ebi ka mbol mbol, eji n ki lim ejumjum, nnene limm, no bahk-m ma rod kak bo go abo. N kp'sebe re me n lennge elam ejame tv goji ntul a Rom.”
44025012	Festus kehm toobo a abalamalam ebe, kehm faange re, “Woblennge elam eja tv go Rom. Go wo a bahke jeke goji ntul a Rom.”
44025013	Kange kan abon afung ntiil, ntul Agrippa, a Bernis kehm bake go Sisaria re bo ba kak ntul a Festus nnyo.
44025014	Eji bo ma kang abon afung ntiil o, Festus kehm jo lennge elam ji Pol ka bo re, “Nne awohng li ana, no Feliks tahm-e no sa go ngbekobo.
44025015	Eji n jolo go Jerusalem atubesi abalimajom, a anebkul Jus jo tong-m bada ne, fere tong-m re me n kimi ebi ka-e.
44025016	N kehm faange bo re, ‘Eljini enahre, wahr anebe Rom, e kpehme ka na ka nne ebi, sehngem re nne noo tohko kpiri ane bao ba ko nfem kun-e, fere bel eyake ji á bungu, yehke elne.’
44025017	Eji bo ba no, n laangem nkpel anyehng anyehng. Etoono efung behko n kehm soro ji go eti elam, kehm tongo re bo ko Pol ba a ne.
44025018	“Eji ane ba jo ka-e ebi mehle no yiimi, jo tooro, n wukem ebi ajehng ajehng ji á limi no, ana n tiri no.
44025019	Jolo na jol nfaabe alimi nyi nyi bada mbang nyi bo kp'kake Esowo, a elkohn nne awohng no kpo no, no bo jo lung-e re Jisos, ji Pol jo bung re á kpeke li go elkpin.
44025020	N joom kahn ana m bahke l'lim, kehm kahne nsol nyio o. Owo n kehm bahbe Pol re, joare á bahke jeke go Jerusalem, kpe song lennge elam eje go.
44025021	Pol jo sebe re á lennge elam eje tv goji ntul a Rom. Á fere tong re, bo nong-e, á sa woomo go ngbekobo. Owo n kehm tongo re, bo jo baab-e tete me n tum-e tv goji ntul a Rom.”
44025022	Ntul Agrippa kehm bungu tong Festus re, “Kor-m kor re, me n tob wuk-e go ege a nnyo antahng.” Festus kehm faange re, “Behna wo, a bahk-e wuku.”
44025023	Etoono efung behko Agrippa abola Bernis kehm bake a egburu ellub, sehng song yel go ekp'kpa esub, go atubesi nsoja, a atubesi nfam. Festus kehm tumu ane re bo song ko Pol ba a ne.
44025024	Festus kehm bungu re, “Ntul Agrippa, a ane bako wahn, nyehnen nne no Jus kpee ji li a, a ji li go Jerusalem jo gbiing-m, fere jo rabe re, á kpeem fuumu re á jol go elkpin.
44025025	Ji n sebe no kahn li re, ejumjum á limem ji fuumu re bo wul-e. Ana yefono tongo re, á bahke lennge elam eje tv go Rom, n kehm taame re, m bahk-e tumu tv goji ntul a Rom.
44025026	N nehme kahn akahmekahme alum nya m bahke ny'nyon go nwer tum tv ntul a Rom. Owo wahng ka m m-e ko ba a ne go egahne esamahr, asehngesehnge wo ntul Agrippa. Ngare nyi e l'bahb-e abahbe kpee, owo fundiki m bahke bele ejum ji m bahke nyono.
44025027	Egame, n kp'tiri re, nobem re nne tum nne a ngbekobo tv, eji á ki lennge ebi ji bo m-e ka.”
44026001	Ntul Agrippa kehm bungu tong Pol re, “Anv, a li ma bung yehke elna.” Pol kehm soro tanne ebo ebe, kehm kehme elbungu re á yehke elne. Á bungu re,
44026002	“Ntul Agrippa, n kp'tiri re esi ma-m nob lela, eji m ma bel eyake ji m bahke bungu yehke elname go ega esamahr bada nsol nyi Jus kp-m kake ebi.
44026003	Tibre a kp'kahne eljini ni Jus, a afemfem ebo kpee. Owo wahng ka n kp-a gboongo re wo lub wuung-m atung.
44026004	“Jus kpee kp'kahne eljini ename, bomo ngare nyi n jolo ntiil. Tibre n jo kono eljolo a ane ebame go Jerusalem.
44026005	Bo kp'kahne go wuku wuku re, n jo limi eljini ni Farisis ji jo sahb b'bum atahm enyahre, joare bo kp'sebe re bo yiimi ntianse go nsol nyio.
44026006	“Anv, n yim eti elam jia, tibre n kp'kunu ekpu go nsol nyi Esowo nyame no tong babnso ejahre,
44026007	nsol nyio nyi ane ebahre, ewubu et'tohngo ebbal, jo kunu ekpu re bo bahke bele, eji bo kp'kake Esowo atv a njul, a ntim a ntim ebo. Ntul Agrippa, ekunukpu jio ji wahng ka, Jus kp-m kake ebi.
44026008	Jen ji wahnge, wahn Jus, kp-n riidi ana re wahn taame re, Esowo kpo nyahme akvne?
44026009	“Me fvfo, n jo tob tiri re, m bahke tiki lim mbang anyehng anyehng, eji mbing nyi Jisos ji Nasaret l'tan.
44026010	N jo limi ano go Jerusalem. N jo ko nsahm goji atubesi abalimajom, fere jo song bob aneb Esowo gbalee kak bo ngbekobo. Eji bo jo gohro lam elam, fere kimi re bo bahke wulu bo, n jo t'tob taame.
44026011	Nkpel tvv n jo song kake bo erem go ntahk ero nyi Jus. N jo gare re me n sennge bo ntim, bo su Kraist. Eltim jo rak-m tob bo sehng, owo wahnge n jo tob je ajahbe nyandiki, song nohk bo fvfo.
44026012	“Esi jio ji wahng ka, n kehm jeke song ko nsahm goji atubesi abalimajom, kehm tahme go Damaskus.
44026013	Ntul, ano wo jolo no. Eji e jo jen asongo ngare efin, n kehm nyehne ellennge ni lohngo go elbung, ni jo sahb y'ya sehnge njul, kehm yake tub-m, a ane ba jo jen a name.
44026014	Wahr ane kpee kehm gboko go ndi. N kehm wuku nne no bungu a name go alum Hibru re, ‘Sol, Sol, jen ji wahng ka a kp-m nohko anae? Bahke wofono antahng yam ana nfong nyi kpo sahn ekpade tv nfono, eji bo m-e kahn nlehke go ekpade.’
44026015	“N kehm bahbe re, ‘Wo nne awo, Ntul?’ “Ntul a Jisos kehm soro bung re, ‘Me Jisos wo, ji a kp'nohko.
44026016	Mehl yiimi! M ma-a kpiri lela, fere yehk-a re, wo jol nlokeltum ewame, fere jo yiimi ntianse enyame go nsol kpee nyi a ma nyehn lela, a nsol nya m bahk-a kpe tib go es'song.
44026017	M bahk-a tahre yehke go abo nya aneb Israel, fere yehk-a go abo nya ane baka baka ba m bahk-a tumu tv bo.
44026018	A bahke bo amahr lennge, eji bo l'fere lohng go ejannge, feere ga ellennge, eji bo l'fere lohng go elwo ni nnehm, feere goji Esowo. Bo l'fere taame tv-m, bo bahke bele eltahmeka go bo abiafem, fere bel eyake go ellong ane ba Esowo ma yehke.’
44026019	“Ntul Agrippa, ano wo wahnge n ki faabe alum nya n wuku no, nya lohngo go elbung.
44026020	M bomo alum Esowo abungu go Damaskus, sehng song rehng go Jerusalem sehng asongo tete rehng go ajahbe nya li go Judea, fere tob bung tong ane baka baka ba ki li Jus re, nne awohng awohng gbo ndon go ege abiafem, feere goji Esowo, fere jo lim eljini ni bahke jo tib re, yeblohko gbo ndon.
44026021	Esi jia ji wahnge Jus bob-m no go etahk Esowo, jo gare ana bo bahk-m wulu.
44026022	“Tete sik anv Esowo kp-m nkake nkake ebo. Owo wahng ka n yim ana go egahne esamahr, kpi ntianse yiimi, fere tong nne awohng awohng, afi jolo mmonse, afi jolo nnenkul. Ejumjum limm, ji n kp'bungu, sehngem nyao nya Moses, a anyehnamahr Esowo bungu no re bahke limi, nya nya n kp'tob bung,
44026023	nya li re, Kraist bahke nyehne erem kpo, fere jol ngbokambang a nne no bahke nyahme go elkv, eji á l'tiingi Jus etib bio bi bahke kake bo ellennge, a ane baka baka ba ki li Jus fvfo.”
44026024	Pol gohro bung kan ano me, Festus kehm rabe re, “Pol, wobgbo esahl! Egburu elkahne ena ni kp-a bumu esahl!”
44026025	Pol kehm faange re, “Egburu ntul a Festus, esahl n ka gbo. Alum enyame nya n kp'bungu, n kp'bungu nseenga nseenge, li go etingitingi.
44026026	Tibre ntul Agrippa kp'kahne nsol nyia, owo wahng ka n kp'bungu a ne gbul gbul gbuul. N kp'sahb k'kahn re, ejumjum limm, ji á ki jo wuk, fere kahn. Tibre nsol nyio limem go nkpohko.
44026027	Ntul Agrippa, anv, a kp'taame tv abanyehnamahr Esowoa? N kp'kahne re, a kp'taame.”
44026028	Agrippa kehm faange Pol re, “Mmongare ana noa, a kp'tiri re, a bahk-m ma sennge eltim n jol nne a Kraista?”
44026029	Pol kehm faange re, “Afi mmongare ntiil wo, afi fere labe na ekidi, n kp'kake ero ka Esowo, jol wo ntahngtahng sang, wahn ane kpee ba wuk-m no lela re wahn jol ana me n li no, sehngem agbekobo nyaa nya ń l'k'woomo.”
44026030	Ntul Agrippa, ntul a Festus, a Bernis, bo kehm mehle yiimi, a egom ane bako fvfo,
44026031	kehm lohngo ekp'kpa jio, fere jo bung atemtem re, “Ejumjum limm, ji nne noa limi no, ji fuumu re á woomo go ngbekobo, jol ji fuumu re bo wul-e.”
44026032	Agrippa kehm bungu tong Festus re, “Li re nne noa ka lennge elam eje tv goji ntul a Rom, kehn e jol-e ma yehke yake.”
44027001	Eji bo toobo no re, wahr yel go egbang tahm go Itali, bo kehm koko Pol, a aneb agbekobo bako, kak ntubesi a nsoja awohng go ebo, no bo jo lung-e re Julius ji woomo go ellong nsoja nyi bo jo lung re, ellong nsoja nyi ntul Agostos.
44027002	E kehm yele egbang bi lohngo go Adramitium ba, bi yahke tahm go ajahbe nyao nya li go Esia, nya li nkpe alahb, adi nyao nya agbang kpo kono eltehme. E kehm tahme asongo. Aristarkus ji lohng go Tesalonaika ji Masedonia t'tob toon-r fvfo.
44027003	Etoono efung behko e kehm song rehng go Saidon. Julius jo bumu Pol ndok ndok, fere jo yak-e re á song nyehn ate ebe, eji bo l'ka-e ejum ajehng ajehng ji m-e rin.
44027004	E kehm tahme o asongo, song sehng Saiprus sa go ebobkal. Tibre nfeb jo gbiing-r sehng.
44027005	E kehm siiri aya ma li kohlo Silisia, a Pamfilia, fere sehng o song rehng go Mira nyi li go Lisa.
44027006	Owo ntubesi a nsoja nyehne egbang bi lohngo go Aleksandria kp'tahme go Itali. Á kehm-r kake go egbang bio, e tahm.
44027007	Ngare nyio jolo ejahkjahk ngare area. Egbang bio jo jene beem. Eji ma kang afung tvv, e kehm song rehng kohlo Knidus. Nfeb nongem re, wahr sehng asongo. E kehm fere tannge, feere go Salmone, sehng Krit sa go eboblum.
44027008	Eji e jo sehng nkpe egbuk nkpe egbuk nyi Krit, ngare nyio kpe jol ejahkjahk ngare area, tete e kehm song rehng go edi ji bo jo lung re, Edi ji nobo eljolo, ji agbang kpo tehme, ji li kohlo Lasea.
44027009	E kange afung tvv ona. Ngare nyio efin gbale go aya sehng. Tibre efung bi Jus jo bade njal ebsehng. Owo Pol kehm tubu bo elle re,
44027010	“Babnsoo wahn, n kp'kahne re, eljen enahre ni e fi a, bahke gbale efin sehng, a erem. Fundiki egbang bahke wake, nsol tan, fundiki ane bake tane elkpin ebo.”
44027011	Alum nya nfono egbang, a nya ntubesi egbang, nya nya ntubesi a nsoja jo ga wuungu atung sehnge nya Pol.
44027012	Edi jio ji egbang bio jolo no gaam nob re agbang jol o ngare elkoko. Ane gbalee ba tubu bo elle re bo wob tahm, eji fundiki bo l'nok ano ano rehng Feniks, song jol o tete elkoko nio mal. Feniks tob li ejahbe Krit. Edi jio li edi ji nfeb kil jo lohng ba.
44027013	Eji mmonfeb no nse bomo ellimi go ejang aya bio, ane bao kehm tiri re, bo li ma lim ana bo toobo no. Owo bo kehm wobo akuungu nya jolo ana nlo, nya bo tubu kak alahb re egbang yiimi, jo fing nkpe egbuk nkpe egbuk nyi Krit.
44027014	Tvtv ona nfeb nyi nnen a nnen nyi bo jo lung re nfeb egbuk kehm soro lohng egbuk ba, kehm kehme ellimi.
44027015	Nfeb jo yehke na yehke egbang asongo. Bo joom kpe ma soongo esi egbang. E kehm fere yake elsoongo, tibre nfeb jo yehke na yehke egbang tv edi ajehng ajehng.
44027016	Eji e song rehng go mmojahbe no li go elka alahb, no bo kpo lung re Kloda, e kehm fere jo sehng nkpe egbuk nkpe egbuk. Owo nfeb kehm tele ntiil. Bo kehm noko, tahre egbang bi nse bi laake nkpe,
44027017	rod kak atahng egbang bi nnen. Bo kehm sebe alehke, te egbang bi nnen t'tahne t'tahne. Tibre bo jo f'fahl re egbang li ma bahm go erikehndi ji li go nkpe egbuk nyi Libia. Owo bo kehm soro fannge afara go egbang, yake egbang jo fab asongo.
44027018	Eji nfeb tahne sehng, egbang kehm kehme elgbiingi na gbiingi go alahb. Owo etoono efung behko bo kehm kehme nsol are nyi bo kake go egbang raade, tuubu kak go alahb.
44027019	Etoono efung behko bo kehm kehme nsol egbang raade, tuubu kak alahb fvfo.
44027020	Afung tvv e kpeem jo nyehn njul, a alonlo. Nfeb jo limi na lim lim lim, tikem rahke. E joom kpe kunu ekpu re e bahke kpe kpin.
44027021	Eji ane bao ma ji njal ekidi ma lab. Pol kehm song bung tong bo re, “Ate ebame wahn, ń jol-m wuku, eji n tong-n no re, wahn k'tahm go Krit, kehn nsol ana nyia jolem tane, jol kehn erem ana bia e jolem nyehne.
44027022	N kp-n tongo re, wahn bob eltim. Nnene limm, no bahke tane elkpin ene, sehngem re egbang bi bahke tane.
44027023	Nyaane atv, enjel nyi Esowo bi n tohk-e no, fere kp-e kake yiimi kohl-m,
44027024	kehm bungu re, ‘Pol, ka kpe fahl! A bahke tiki yiimi go esamahr ntul a Rom. Esowo ma-a ka elkpin ane baa kpee, ba wob a na go egbang, tib go ege a nnoobo.’
44027025	Owo wahnge n kp-n tongo re, wahn bob eltim, ate ebame wahn. N kp'taame tv Esowo re, bahke lohko lim jang jang ana n wuku no.
44027026	Nfeb bahke yehke egbang song rehng a nahre go ejahbe ji li go elka alahb.”
44027027	Eji ma kang ewuba nfung eni, ngare nyio egbang kpi nfabe nfabe asongo go aya ma bo kpo lung re Adria, nlum atv, abafingegbang kehm kehme eltiri re, bo yahke ba elrehnge go egbuk.
44027028	Owo bo kehm gare, kahn ana alahb rahbe no. Jolo efut atahl arakera. Eji bo kpe fab ntiil rehng es'song, bo kehm yake nlehke, kpe kak, kehm sebe kahn re, jolo efut atahl ani a ngbahk ewubu.
44027029	Bo kehm kehme elfahle re, egbang ebahre bahke fabe, song kahd kak atal. Owo bo kehm fannge ekuungu emni bi jolo ana nlo, kak alahb, kehm kake ero re, edi lub lennge.
44027030	Abafingegbang kehm kehme elgare re bo weele ebo be. Ngare nyio nyi bo kehme mmogbang noo fannge re bo kak alahb, fere lim awak re bo fi song fannge akuungu nyao nya li ana nlo go esi egbang, kak alahb.
44027031	Pol kehm bungu tong ntubesi a nsoja, a nsoja enye re, “Tohko tiki jol re abafingegbang baa, woomo go egbang bi nnen, ń nehm ma tahre elkpin enahne.”
44027032	Nsoja nyio kehm soro kiimi alehke nya bo gbade egbang bi nse, egbang bi nse fooro yel alahb, fab tahm.
44027033	Ngare nyio edi yahke lennge. Pol kehm tongo bo kpee re, bo li nsol alehke. Á kehm bungu re, “Lela ewubu a nfung eni nyi a, nyi ḿ ma ji njal, ń kala kpe li ejumjum.
44027034	Anv, n kp-n gboongo re, wahn li nsol. Bahk-n eko ka. Jol ellv esi enahne anehng anehng nehm tan.”
44027035	Á bungu kan ano mal me, á kehm soro rod ebred, kak Esowo saam go esamahr ane kpee, kehm kehme elbakke li.
44027036	Bo ane kpee kehm bobo eltim, tob li nsol.
44027037	E jolo ane atahl awubu atahl ara ane elku a nne awohng ba woomo go egbang bio.
44027038	Ngare nyio eji nne awohng awohng ma li nsol wohngo, bo kehm yehke nkohl nyi bo kake egbang, saade kak go alahb, eji l'lim egbang yaare, k'ga kpe lub.
44027039	Eji efungfu se no, bo tikem liingi edi ji bo yahke rehng. Ji bo nyehne no, bo nyehne edi ana nkpohko aya, a elga ona ni jolo erikehndi erikehndi. Owo bo kehm tiri re, bo l'fere mal, bo bahke fingi egbang song rehng go egbuk.
44027040	Bo kehm soro kiimi alehke akuungu nyao nya jolo ana nlo, nya bo kake go alahb, fere song fannge alehke nya bo gbade ejum ji bo kpo ko soongo egbang, fere song tab afara nya jolo go esi egbang wahre, fere nyange, eji nfeb l'gbul egbang tahm a bi go elga.
44027041	Esi egbang kehm soro song bahm go erikehndi, joom kpe ma yuudu. Nnahb egbang kehm wake, tib go nsahm ebuku.
44027042	Nsoja nyio kehm toobo re bo wul aneb agbekobo bao, eji nne awohng awohng l'k'be ngare nyi bo l'kehme alahb nyok.
44027043	Ntubesi a nsoja noo jo sebe re á tahre Pol. Owo á kehm soro sahde bo re, bo k'lim ano. Á kehm tongo ane ba jo mal alahb anyoko re, bo gbo mbang nyok song rehng go egbuk,
44027044	fere tong egom jehka re, bo jabbe ajang nti, a ajang egbang toono bo. Ano wo jolo no, e kehm tahre elkpin enahre, rehng go egbuk.
44028001	Eji wahr ane kpee, e ma nyok lohng, owo e kehm kahne re, ejahbe jio bo kpo lung re Malta.
44028002	Afono ejahbe bao ona jo gbaam-r sehng. Bo kehm kono agun ka-r. Tibre ngare nyio elahb ebbom elnake, alohk jo f'fili.
44028003	Eji Pol song rak nkun ba a nyi re á ba kak agun, nnyo kehm soro lohng nkun nyio, kpenng-e go ebo. Tibre agun nyao jo fubu sehng.
44028004	Eji afono ejahbe nyehne nnyo nyio m-e kpennge go ebo, bo kehm kehme elbungu atemtem re, “Nne noo lohko li nwulane, nfaabe anyehng anyehng limm. Jol eji á ma f'for aya, Esowo m-e demme na o.”
44028005	Pol kehm soro mahd nnyo nyio kak agun, jol ejumjum we limem.
44028006	Ane bao jo siki re bo nyehn, joare Pol bahke tungu, fundiki á bahke tuulu gbo kpo. Eji bo ma seenge, ekidi ma lab, eji ejumjum kil-e eltiki lim, bo kehm fere yaange nnyo, fere jo bung re, “Ye Esowo bi.”
44028007	Ebgbe jolo o kpidi kpidi, bi ntubesi ejahbe no bo jo lung-e re Publius bahme no. Á kehm-r gbaame, ko-r tahm a nahre go ege etahk. E kange nfung era a ne.
44028008	Ngare nyio nyi nde a Publius noongo go edilnong jo yam arumbum, fere jo yam ala alung. Pol kehm jeke song nyehn-e, fere kak ero, kun-e ebo, á nob eyam ebe.
44028009	Eji nkpokosi nyia limi no, aneb ayam bako kpee ba jolo ejahbe jio kehm bake, bo nobo ane kpee.
44028010	Bo kehm-r yare ka nsol gbalee. Re wahr kehm yele egbang tahm, bo kak-r nsol gbalee go egbang, nyi rin-r no.
44028011	Eji ma kang nnyahng era, e kehm yele go egbang bi jolo o ngare elkoko, bi lohngo go Aleksandria ba. Egbang bio o bele elokelom ji bo jo lung re Ayafele.
44028012	Eji e rehnge go Sirakus, e kehm kange o nfung era,
44028013	kehm wobo tahm song rehng go Regium. Etoono efung behko nfeb kehm kehme ellimi, nyi jo lohng go ejang Malta. Owo eji ma kang nfung ebal e kehm rehnge go Puteoli.
44028014	E nyehne abon Esowo o, bo kehm-r tongo re, wahr kang a bo nfung esehma. Owo e kehm soro sehng, song rehng go Rom.
44028015	Abon Esowo ba jolo go Rom, eji bo wuku re, wahr ebba, bo kehm bake ba wan-r go are ma Appius. Bandiki wan-r go Tres Taberna. Eji Pol nyehne bo, á kehm kake Esowo saam, fere bob eltim.
44028016	Eji e song rehng go Rom, bo kehm yake Pol re á jol edi j'je eje eje, a nne a nsoja awohng no jo baab-e.
44028017	Eji ma kang nfung era, Pol kehm lungu atubesi Jus ba jolo go Rom. Bo ba kono kan edi ajehng, á kehm bungu tong bo re, “Abonanee, jol eji n ki l'lim ane ebahre ejumjum, jol atahm nya babnso ejahre n soodem, bo bohk na bohk bob-m kak go ngbekobo go Jerusalem, fere faak-m kak anebe Rom go ebo.
44028018	Eji bo ma lam elam ejame, bo kehm tahme re bo yehk-m yake, tibre bo sebe kahn re, ejumjum limm, ji bahke wahnge bo wul-m.
44028019	Eji anebe Jus tene re bo ki-m yehke yake, jol eji ki-m k'kor re me n lennge elam ejame tv goji ntul a Rom, n lennge na lennge, jol ejumjum m belem ji m bake bungu tob ane ebame.
44028020	Owo wahng ka, n sebe re me n nyehn-n fere bung a nahne. Tibre nne noo no Israel kp-e kunu ekpu, ye wo wahnge bo ma-m kak agbekobo nyaa.”
44028021	Bo kehm-e faange re, “E ka tiki bel nwer anyehng anyehng nyi lohng go Judea, nyi bungu bada na. Jol nne ejahbe ewahre awohng awohng limm, no ma lohng go ba ana ba bung eb'bi ajehng ajehng bada na.
44028022	E kp'sebe re wahr kahn ntir atahng enya. Tibre wahr kp'kahne re, edi ajehng ajehng ane kp'bungu tob mmollong ane bao ba a wob no.”
44028023	Bo kehm kunu afung, ellong ane gbalee kehm bake go etahk Pol. Á kehm kehme eltooro, bomo efungfu tete elgung ba, fere lennge atahm nya Moses, a awer nya abanyehnamahr Esowo nyono no, tong bo bade etul bi Esowo, eji á l'sennge bo ntim, bo feere goji Jisos.
44028024	Egom jindiki t'taame tv alum nya á jo bung. Egom jehko taamem.
44028025	Jus kehm kehme nfaabe lim atemtem, eji Pol ma gohro bung alum nyaa re, “Etingi Etohko lohko bung etingitingi, eji á bungu sehng go nnyo mi nnyehnamahr Aisaya tong babnso ejahre re,
44028026	“ ‘Song goji ane bao, wo song tong bo re, Etingitingi, ḿ bahke jo wuk na wuk, ń nehm kahn ana lohngo no. Ḿ bahke jo seenge na seenge, ń nehm nyehn.
44028027	Tibre asi ane bao ebfere tahne. Bobsahde atung ebo. Bobbulu amahr ebo. Ki li ano, kehn bo kp'nyehne, fere jo wuk, kahn, fere sennge, feere go egame, eji n l'lim bo, bo nob.’ ”
44028028	Pol kehm kpe bung re, “Nobo re wahn kahn re, etib bia bi eltahre ni Esowo, bobtiingi ane baka baka ba ki li Jus. Bo bahke wuungu atung.”
44028029	Pol bungu kan ano mal me, Jus kehm tahme a nfaaba nfaabe asongo.
44028030	Pol kange nnya ebal go etahk ji á yaame no. Á jo gbaame ane kpee ba jo ba, ba nyehn-e.
44028031	Á jo bungu alum Esowo bade etul bi Esowo, fere jo tib ane bada Ntul a Jisos Kraist gbul gbul gbuul. Nnene jolem no jo sahd-e.
45001001	Me Pol, me wo kp'nyono nwer nyia, me ji li nlokeltum no Jisos Kraist, ji Esowo lung-m no re me n jol ntiingetib, fere yehk-m re me n tiingi nnoobo etib bi Esowo,
45001002	bi Esowo nyame no mahne mahne sehng go anyo nya abanyehnamahr ba nyono no kak go mbarebara nwer Esowo.
45001003	Nnoobo etib bio li bada Mmon ewe. Ana nne, bo jel-e kak go et'tohngo ji Devid.
45001004	Go eyaame ji Etingi Etohko ji li eje eje, á jolo Mmon no Esowo, Jisos Kraist Ntul ewahre. Esowo tibi jia go ege egburu nsahm, eji á nyahm-e go elkv,
45001005	ye ji ma wahnge Esowo ma-r ka nnoobo, fere ka-r eltum ni nnoobo etib atiingi, eji e l'wahnge egom ane bandiki go nnahb anyehng anyehng nyi li go njini taame, fere jo wuk Esowo tib esi mbing nyi Jisos.
45001006	Wahn tob wob go ellong nio, wahn ji Jisos Kraist ma-n lung.
45001007	N kp'nyono tv wahn ane kpee, ba kpo kor Esowo, wahn ji li go Rom. Á ma-n lung re wahn jol ane babe. Nong, Esowo Nso ejahre, a Ntul a Jisos Kraist ka-n nnoobo, a elkoono.
45001008	N kp'gboko mbang kak Esowo ebame saam sehng goji Jisos Kraist tib wahn ane kpee. Tibre njini kpee ebwuk bade ana ḿ ma taame tv Esowo.
45001009	Esowo bi n kpo lok-e a eltim eltim ename kpee, eji n kp'tiingi nnoobo etib bi Mmon ewe, ye wo kp-m yiimi ntianse re n kpo gahm-n gahm go egame ero ngare anyehng anyehng.
45001010	Ero ebame bi n kpo kak, n kpo gboongo Esowo ngare anyehng anyehng re, l'fere kor-e, á lim mbang anv, me m ba nyehn-n.
45001011	Tibre kp-m sahb k'kor re me n nyehn-n, eji n l'kak-n ebo bio bi etohko, ń fere tahne.
45001012	Jia lohngo re, e bahke jo kak atemtem eltim. Ekakesehk ejahne bahk-m eltim kak, ekakesehk ejame tob kak-n eltim.
45001013	Abonanee, n kp'sebe re wahn kahn re, nkpel tvv n jo toobo re me m ba go egahne, eji n l'ba, ba bong akab nti nyamongo go egahne, jang jang ana m bongo goji ane bako ba tob li ane baka baka. Ejum ji kpan-m re me n k'ba go egahne tete sik anv.
45001014	Tibre n kpi aneb Grik mbong, a aneb ekulugbe, a akahnkahn ane, a ane ba kil kahne ejumjum.
45001015	Owo wahnge n kp'noko re me n tob ba go Rom, ba tiing-n nnoobo etib fvfo.
45001016	N nehme be ndon go eltiingi nnoobo etib bi Kraist. Tibre kpi nsahm nyi Esowo nyi kpo tahre nne awohng awohng no l'taame, gbo mbang tahre Jus, kehm tob tahre Grik.
45001017	Tibre nnoobo etib bi kpo lennge ana nne bahke ma li eno go esamahr bi Esowo. Li ka nne no kp'taame, fere soro asi ano. Ana nwer Esowo bungu no re, “Etingi nne bahke bele elkpin tib go ege eltaame.”
45001018	Tibre Esowo eblennge ana erakatahng eje bahke lohngo go ege ejahbetul ba gbo tub abi ane, fere gbo tub ane kpee ba kil-e elkake. Go bo ab'bi wo, bo kpo kpan etingitingi jia.
45001019	Ji ane bahke ma kahn bade Esowo eblennge bo, tibre Esowo bi ma tib bo.
45001020	Bomo wuku wuku eji Esowo limi njini, ane ebnyehn nsahm enye nyi li go njinanjini, fere nyehn sange sange ana á lohko li Esowo go nsol nyi á limi no, jol eji nne l'k'ma nyehn Esowo. Owo wahnge bo l'k'ma laange kunu ejum ajehng ajehng.
45001021	Tibre bo k'kahn Esowo, jol bo we kaam ekpunu ji kehn bo jol-e kake. Jol saam bo we kakem. Ntir nyi bo kp'tiri anv, bo kp'fere tir mbol mbol. Ntim ebo li ekpakekpake, ebfere gbo ejannge.
45001022	Eji bo kp'rodo elbo bum ana akahnkahn, bobfere jol agboolo.
45001023	Bobfere yaange ellub ni Esowo bi l'k'tiki kpo, fere ko alokelom nya li go elfoongo nne no bahke kpoko, a ni nruk, a ni enyam, a ni enyo, fere kp'kake.
45001024	Owo Esowo ma yake bo re bo jo lim nsol nyi ki li saang, nyi kpo kor bo go ellimi, fere jo ko agubjing ebo, jo lim nsol ndon atemtem.
45001025	Tibre bobyaange etingitingi ji Esowo, fere ko efahnge, kp'kake nsol nyi Esowo limi no, fere jo loko nsol nyio, kehn nyi bo jol kake Esowo bi limi lim nsol nyio, bi fuumu re ane jo tehk-e go njinanjini. Emen.
45001026	Esi jio ji wahnge Esowo ma yake bo re bo jo lim nsol ndon nyi kpo kor bo go ellimi. Anebkal ebyaange eljini ni bo, fere kp'noongo atemtem.
45001027	Ano wo fvfo aneblum ma tob yake eljini ni bo jo lim a anebkal, fere kp'sahb jo m'melle bo go bo a ntim re bo jo noongo atemtem. Aneblum kp'limi nsol ndon atemtem, owo wahnge bo kp'nyehne etingitingi erem bi fuumu a bo go bo agubjing tib go bo ab'bi.
45001028	Bo joom seb re Esowo fili ntir atahng ebo. Owo wahnge á kehm yake bo re, abi ntir jo fili ntim ebo, eji bo l'fere jo lim ji ki fuumu re bo lim.
45001029	Elkohn ab'bi anyehng anyehng ebrur bo go bo a ntim, ana abi nsol alimi, amahr abaare, ebi ntir, ala ateele, ane awulu, etul arake, enehm, eblum alimi, a areyi alimi.
45001030	Bo kpo kiimi afahnge lake ane. Esowo kpo sab bo. Bo kpo lim agadagv, fere jo lim agabbe, fere jo wor anyo. Bo kpo fum ab'bi. Bo kpehme kak babnde, a babnnyehn.
45001031	Bo li agboolo. Ekakesehk bo kpimm. Elkoro bo kpimm. Ndon bo kpimm.
45001032	Jol eji bo kp'kahne ntahm nyi Esowo nyi bungu re, ane ba l'lim elkohn nsol ana nyia fuumu re bo kpo, bo kpo kpe soro na asi, jo lim nsol nyia, fere jo taame re, ane bako tob jo lim ano.
45002001	Fvfo, a l'jo lam nne noko, a nehm ma laange kunu ejum ajehng ajehng, afi a jolo elkohn nne awo. Tibre eji a kp'lame nne noko, a kpi elna ebi ka. Tibre wo j'nehm o ji kp'lame, a kpo tob lim nsol ny'nehm.
45002002	E kp'kahne re, Esowo kp'limi go nseenge, eji á kp'lame ane ba kpo lim nsol ana nyia.
45002003	Mbi, anv, a kp'tiri renan? A l'lam ane bako ba kpo lim elkohn nsol ana nyio, eji wofono antahng kp'tob lim ano, anv a bahke ma be for go elam ji Esowoa?
45002004	Afi a kpo rod afang nya nnoobo nyi Esowo, a elkpooro ene, a elkpuumu ene, jo lim mbene? Anv, a nehme kahn re, nnoobo nyi Esowo kpo tib nne mbang nyi egbokondona?
45002005	A kpi etahnsi ji a kil gboko ndon. Eji a kp'limi ano, a kp'kuuru na erem bum elna sik efung erakatahng ji Esowo bahke tibi re á kpo lam etingitingi elam.
45002006	Tibre Esowo bahke tuuru nne awohng awohng jang jang ana á limi no.
45002007	Ane bandiki ba kpi ekakesehk go nnoobo alimi, fere jo seb ellub ni Esowo, a ekpunu, a elkpin ni ki kpi es'kohlo, bo ba Esowo bahke tuuru bo, ka elkpin ni li go njinanjini.
45002008	Ane bandiki, agubjing ebo nya kpo ga kor bo, bo fere jo ten etingitingi, fere jo toono ebi mbang, bo ba Esowo bahke tuuru bo, ka egburu erakatahng eje.
45002009	Nne awohng awohng no l'lim ab'bi, á bahke nyehne erem, fere jol ndon ndon. Jus ji bahke gboko mbang, Grik toono.
45002010	Wo, nne no l'lim ji kp'nobo, Esowo bahk-e kake ellub, a ekpunu, go elkoono. Jus ji bahke gboko mbang, Grik toono.
45002011	Tibre Esowo kpehme rang nnene.
45002012	Ane ba limi abiafem, ba ki kahn atahm na Moses, bo bahke tane, jol eji bo ki w'woomo go elwo ni atahm. Ane ba limi abiafem, ba kp'kahne atahm, atahm nyao nya bahke bo lam.
45002013	Tibre ane ba kp'wuku atahm sang bahke lehke eno go esamahr Esowo. Ane ba kp'bumu atahm, bo ba bahke lehke eno.
45002014	Ane baka baka ba ki nyi atahm, bo l'fere lim ji atahm bungu no, ana bo tiri no go bo a ntim, li ana bo kpi atahm go bo a ntim, jol eji bo kil kahne atahm nya Moses.
45002015	Bo kpo tib go bo elkpin re, ji atahm bungu no, Esowo ny'nyon go bo a ntim. Ntir atahng ebo kpo tob yiimi ntianse re, jio lohko li go etingitingi. Tibre nkpel nyindiki ntir atahng ebo kpo ka bo ebi, nkpel nyindiki yiimi bo njahm.
45002016	Ano wo bahke jolo go efung bi Esowo bahke lame nsol nyi wob ane go atahng sehng goji Jisos Kraist. Ejum jia ji n kpo kono eltiingi go egama nnoobo etib.
45002017	A kpo lung elna re, wo nne a Jus. A kpehme bum atahm, wobtahm tonngo na tonngo go atahm, fere kp'geere kak Esowo.
45002018	A kp'kahne mbang nyi Esowo. A kp'male elyehke ji kp'nobo, tibre bo ma-a tib atahm.
45002019	Woblohko kahn go etingitingi re, a bahke ma jo tib awakamahr mbang, fere kahn re, a li ana ellennge ka ane ba jehk go ejannge,
45002020	a ntubelle no agboolo ane, a nt'tibi no abonse, eji a ma kahn atahm nya nsol kpee, a etingitingi wob no, nyi li ka nne re á kahn.
45002021	Eji a kpo tib ane bako, jen ji wahnge a kil tob tib elna? A kpo bung alum Esowo re, “Ka jo v ejv!” Jen ji wahnge wofono antahng kp'vohko ejv!
45002022	A kpo bung re, “Ka jo lim erehbe!” Jen ji wahnge wofono antahng kp'limi erehbe? Eblom kpo sahb sab-a sab. Jen ji wahnge a kpo v ji li ka Esowo!
45002023	A kpo geere kak atahm. Jen ji wahnge a kpo daange Esowo eji a kpo soodo atahm enye?
45002024	Ana nwer Esowo bungu no re, “Wahn Jus, wahn ba wahnge, ane baka baka kpo bung ebi bada mbing nyi Esowo.”
45002025	A l'jo bum atahm, nrur nyi a ma yehke bahke nobo a na. A l'fere soodo atahm, nrur nyi a yehke no li ana a kala yehke nrur.
45002026	Anv, nne no kala yehke nrur l'jo bum atahm, Esowo we nehm ko ana nne no ma yehke nrura?
45002027	Ane baka baka ba kala yehke nrur, ba kp'bumu atahm, bo bahk-a ebi ka, wo ji ma yehke nrur, fere soodo atahm Esowo nya bo nyono no, nya a kpi no.
45002028	Nne no li nne a Jus go ngubjing wo wo, ye etingitingi nne a Jus sang. Nrur nyi bo kpo yehke go ngubjing, etingitingi nrur ayehke sang.
45002029	Etingitingi nne a Jus li nne no li nne a Jus go ege atahng. Etingitingi nrur ayehke li nrur nyi nne yehke go ege eltim. Li ejum etohko, ji ngubjing sang. Elkohn nne noo, Esowo bi bahk-e tehke, ane sang.
45003001	Anv, ejum ajehng ajehng jia, ji Jus kpi no sehnge ane baka bakaa? Nsehng anyi li go nrur ayehke?
45003002	Nsehng nyia gbalee go mbang anyehng anyehng go etingitingi. Ngbokambang, Esowo yake alum enye kak Jus go ebo.
45003003	Anv, egom ji ki jo taame tv mee? Ek'taame ebo ji bahke wahnge Esowo k'kpe bel ekakesehka?
45003004	E'ee, ano sang, Esowo li go etingitingi. Ane kpee ba kpo soodo. Ana nwer Esowo bungu re, “O Esowo, alum nya a kpo bung, ane bahke nyehne re, lohko li go etingitingi. Bo l'kak-a elam, a bahke lehke eno.”
45003005	Alum nya n yahke bung a, n kp'bungu go mbang nyi ane kpo bung. Anv, ab'bi enyahre l'tib re, Esowo li nne no ma li eno, e li ma bung re, Esowo ebsoodo, eji á kak-r erema?
45003006	E'ee. Li re li ano, kehn Esowo bahke ma lam njini renan?
45003007	Anv, nsoodo enyame l'lim re, etingitingi ji Esowo kpe gbal na budu, fere ka-e ellub, jen ji wahnge á kp-m lungu re nne abiafem, fere jo ka-m ebi?
45003008	Jen ji wahnge e l'k'lim ab'bi, eji nnoobo l'lohng ona? Ane bandiki kpo kiimi afahnge, jo lak-r, fere jo ka-r ebi re, wahr ba kpo bung nsol nyia. Ebi ji bo bahke lehke, bo bahke lehke go nseenge.
45003009	Anv, wahr Jus, wahr ba ga nob sehnge ane baka bakaa? E'ee. M ma-n tohko tib re, Jus, a ane baka baka wob go elwo ni abiafem.
45003010	Ana nwer Esowo bungu no re, “Jol nne na awohng ana w'wohng limm, no li go etingitingi.
45003011	Nnene limm, no kp'kahne. Nnene limm, no kp'sebe Esowo.
45003012	Ane kpee ebsennge Esowo njahm. Bobtan mbang, bo ane kpee. Nnene limm, no kpo lim nnoobo, jol na awohng limm.
45003013	Alum nnyo nya bo li ana es'svv ji kpo lohng elahm bi bo ki bulu. Nliki ebo nyi bo kpo ko, jo nehm ane. Alum nnyo nya bo kpi afa ana nya enyo.
45003014	Anyo ebo li akuk akuk, a asabsab alum.
45003015	Bo kpehme jahk ane wul.
45003016	Edi ajehng ajehng ji bo l'je, elrannge, a erem kp'toono bo njahm.
45003017	Mbang elkoono bo nyimm.
45003018	Bo kpehme fahl Esowo go mbang anyehng anyehng.”
45003019	E kp'kahne re, ejum ajehng ajehng ji atahm bungu no li ka ane ba wob go elwo ni atahm, eji nne awohng awohng l'k'ting ejum ji á bahke laange kunu, eji njini kpee l'kahn re, bobgbo atahm nya Esowo.
45003020	Tibre nnene limm, no bahke lehke eno go esamahr bi Esowo, tib eji á limi ji atahm bungu no. Tibre Esowo ka atahm, eji ane l'kahn re, bo li aneb abiafem.
45003021	Anv, Esowo ebtib ane mbang nyi bo bahke ma li eno go ege esamahr. Mbang nyio, mbang atahm sang. Atahm, a anyehnamahr Esowo yiimi ntianse re,
45003022	ane kpo li eno go esamahr bi Esowo tib go eltaame ni bo kp'taame tv Jisos Kraist. Eno jio li ka ane kpee ba l'taame tv-e. Elyaange anyehng anyehng limm,
45003023	tibre ane kpee eblim abiafem. Ellub ni Esowo ebrin bo.
45003024	Anv, bobli eno tib go ayare nya nnoobo nyi Esowo, nya sehnge go abo nya Kraist Jisos ji ma fak bo yake,
45003025	ye ji Esowo yak-e no ka, eji alung eme l'wahnge eltim naang-e, á fere tahm ka bo go bo abiafem, bo l'taame tv-e. Eji Esowo yake Jisos ka, á sebe re á tib mbang nyi ane bahke ma li eno go ege esamahr. Tibre wuku wuku Esowo jo kpuumu abiafem nya bo jo lim fere gbake bum go nkpe.
45003026	Wo anv, Esowo ebtib re, ye li go etingitingi, fere tib eno eje. Nne no l'taame tv Jisos, ye wo bahke lehke eno go ege esamahr.
45003027	Ejum aji e bahke woro nnyo kunu? Ejumjum. Jen ji wahnge? Tibre e kpehme bel eltahre tib go eltum alimi, e kpo bel eltahre tib go eltaame.
45003028	Tibre e kp'sahb b'bum re, nne bahke lehke eno tib go eltaame, á nehm li eno tib go atahm abumu.
45003029	Anv, Esowo li Esowo bi Jus bi bia? Á tobem li Esowo bi ane baka baka fvfoa? E'ee, á tob li Esowo bi ane baka baka!
45003030	Tibre Esowo li na abehng, bi bahke koko ane ba ma yehke nrur, a ba kil jo yehke nrur. Bo bahke lehke eno go ege esamahr tib go bo eltaame.
45003031	Anv, wahr ebrange na atahm nya Moses tib go eltaame niaa? E'ee! E kp'yiimi atahm njahm.
45004001	Jen ji e bahke bungu bade Ebraham nso ejahre, no e lohng go ege et'tohngo?
45004002	Li re Ebraham li eno go esamahr bi Esowo tib go nsol nyi á limi no, kehn á jol bele ejum ji á jol jo wor nnyo kunu. Go esamahr bi Esowo, nsol nyio, nyi nnyo aworo sang.
45004003	Nwer Esowo bungu renan? Bungu re, “Ebraham taame tv Esowo. Owo wahnge Esowo fang-e kak go ellong ane ba ma li eno go ege esamahr.”
45004004	Tibre nne no l'lim eltum, bo l'kpi-e, akpohko nyao bo we yarem na. Li ana mbong.
45004005	Nne no kil jo lim eltum atahm, á l'bum Esowo go etingitingi, bi kpo lim abi ane, bo li eno, eltaame ene ni bahke wahnge Esowo ko-e ana nne no ma li eno.
45004006	Devid fvfo tob bungu bade elfuulu ni nne kpo bel, no Esowo m-e fange kak go ellong ane ba ma li eno, ba ki lim eltum atahm.
45004007	Á bungu re, “Elfuulu li a ane ba Esowo ma tahm ka bo go bo abiafem, fere bulu ab'bi ebo.
45004008	Elfuulu li a nne no Ntul Esowo kil ebkpe fange abiafem enye kak go nwer.”
45004009	Anv, elfuulu nia li ka ane ba ma yehke nrur ba baa, afi tob li ka ane ba kil jo yehke nrur? E kp'bungu re, Eltaame ni Ebraham taame no, ni wahnge Esowo fang-e no kak go ellong ane ba ma li eno.
45004010	Ngare anyi ejum jia jolo no? Jolo ngare nyi Ebraham kala yehke nrura, afi ngare nyi á ma yehke nrur? Jolem ngare nyi á ma yehke nrur, jolo ngare nyi á kala yehke nrur.
45004011	Esowo tong-e re, á yehke nrur, eji l'jol elliingi ni bahke wahnge á kahn re, yebli eno go esamahr bi Esowo tib go ege eltaame ni á taame no ngare nyi á kala yehke nrur. Owo wahnge eltaame ni á taame no ngare nyi á kala yehke nrur. Owo wahnge Ebraham ma jol nde no ane ba ma taame, ba kil jo yehke nrur, eji Esowo l'tob fange bo kak go ellong ane ba ma li eno.
45004012	Á tob li nde no ane ba ma yehke nrur, ba ki yehke nrur nyi nyi, ba tob jo toono mbang eltaame ni Ebraham nso ejahre taame no ngare nyi á kala yehke nrur.
45004013	Esowo nyame tong Ebraham, a abon ebe re bo bahke bele njini ana ejum elehke elkv. Tib eltaame ni Ebraham taame no ni wahnge Esowo ko-e ana nne no ma li eno. Esowo nyamem tong-e tib eji á jo bum atahm.
45004014	Li re ane ba kpo bum atahm bahke bele ji Esowo nyame no, kehn eltaame ejumjum limm, fvfo kehn enyam bi Esowo li mbol mbol.
45004015	Tibre atahm kpo ko erakatahng ji Esowo ba a ji. Edi ji atahm ki li, owo atahm agboko kil jo jol.
45004016	Esowo nyame re, á bahke kake ane ba ma taame tv-e njini, eji l'jol ejum ayare ji nnoobo enye ka abon ba Ebraham kpee. Limm ka abon ba kpo bum atahm ba ba, tob li ka abon ba kp'taame elkohn eltaame nio ni Ebraham. Tibre ye wo li nso ejahre, wahr ane kpee.
45004017	Ana nwer Esowo bungu no re, “M ma-a lim re, wo jol nde no ajoobo ane tvv.” Ye wo li nso ejahre go esamahr bi Esowo, bi á taame tv-e, ye ji kpo ka akvne elkpin, fere lim nsol nyi kala j'jol.
45004018	Ebraham taame tv Esowo, fere jo kunu ekpu go ejum ji kehn nne l'k'tiki kunu ekpu, ji jolo re, á bahke jolo nde no ajoobo ane tvv. Ana nwer Esowo bungu no re, “Abon eba bahke ruru sehng.”
45004019	Ngare nyio sa ntiil Ebraham kang nnya atahl alon. Jol eltaame ene tikem gbod, jol eji á kahne re, yebkul sehng go mmon ajele, fere kahn re, Sera nkal ewe jolo ngum.
45004020	Á tikem bel ek'taame go ege eltim, fere faabe enyam bi Esowo. Á yiimi t'tahne go mbang nyi á taame no tv, fere jo ka Esowo ellub.
45004021	Á sahb k'kahn re, nne no ma nyam tong-e bahke ma lim.
45004022	Ano wo wahnge Esowo ko-e “ana nne no ma li eno tib go ege eltaame.”
45004023	Alum Esowo nya bo nyono re, “Esowo ko Ebraham ana nne no ma li eno,” bo nyonem tib esi Ebraham ntahngtahng.
45004024	Bo tob nyono tib wahr ji Esowo bahk-r tob ko ana ane ba ma li eno, wahr ji ma taame tv nne no nyahme Jisos Ntul ewahre go elkv,
45004025	ye ji kpo no tib go egahre abiafem, Esowo fere nyahm-e go elkv, eji e l'li eno go ege esamahr.
45005001	Anv, eji e ma li eno go esamahr bi Esowo tib go egahre eltaame, wahr ebjol go elkoono a Esowo, ni sehnge go abo nya Jisos Kraist ntul ewahre.
45005002	Ye wo ma ba yang mbang ka-r, nyi li song kak go nnoobo nyi Esowo, nyi e yim no anv, fere kp'geere kak ekunukpu re e bahke bele ellub ni Esowo.
45005003	Jol ano ano sang, e kp'tob geere kak erem ebahre, tibre e kp'kahne re, erem kpo ko elkpuumu ba a ni.
45005004	Elkpuumu kpo lim mbang Esowo jo kpuuru ane. Elkpuuru nio ni kpo ko ekunukpu ba a ji.
45005005	Esowo bi e kp-e kunu ekpu, á nehm tiki kane. Tibre Esowo ebyaange Etingi Etohko kak go egahra ntim, ji á yar-r no ka. Owo wahng ka elkoro ni Esowo ma rur go egahra ntim.
45005006	Ngare nyi e kpeke li na li, e ki kpi ekakebo ajehng ajehng, Kraist ba kpo go ngare nyi nno ka ane ba ki nyi Esowo.
45005007	Bahke riidi re nne kehm kpoko go esi etingitingi nne. Fundiki nne nondiki bahke taame elkv go esi nnooba nne.
45005008	Wo, Esowo ebtib ana wahr kp-e koro. Tibre ngare nyi e kpeke li aneb abiafem, Kraist ba kpo ka-r.
45005009	Eji e ma li eno go esamahr bi Esowo tib go alung ma Jisos, l'lim renan, á ki-r tahre yehke go ege erakatahng?
45005010	Ngare nyio nyi e jolo anebekv ba Esowo, Esowo ba limi etem a nahre tib go elkv ni Mmon ewe. Anv, eji e ma jol atem ba Esowo, bahke limi renan, e l'k'bel eltahre tib go ege elkpin?
45005011	Jol ano ano sang, e kp'tob geere kak Esowo tib Jisos Kraist Ntul ewahre no ma-r lim re wahr jol go etem a Esowo.
45005012	Nne awohng wo wahnge abiafem ba go njini. Abiafem nyao nya ko elkv ba a ni. Elkv kehm sehnge ane kpee. Tibre ane kpee eblim abiafem.
45005013	Etingitingi, abiafem tohko jol go njini, Esowo kehm kake atahm. Atahm tohko jol, nnene nehm fange abiafem kak go nwer.
45005014	Bomo ngare nyi Adam tete ba rehng ngare nyi Moses, elkv ni jo fili ane. Jo tob fili ane ba ki lim elkohn abiafem ana ni Adam limi no, ji jolo go elfoongo ni nne no kp'bake.
45005015	Ane abal baa limm jang jang. Tibre ayare nya Esowo ka mbol mbol limm ana abiafem nya Adam. Ane gbalee ba ma kpo tib elsoodo ni nne awohng. Wo, nnoobo nyi Esowo nyi ga gbal, a ayare enye nya á ma yare ane gbalee ka mbol mbol tib nnoobo nyi nne noo na awohng, Jisos Kraist.
45005016	Ayare nya Esowo ka mbol mbol limm jang jang ana abiafem nya nne noo na awohng. Tibre eji Esowo ma lam elsoodo nio na anehng, njini kpee ebli ebi. Wo anv, eji ane gbalee ma soodo nsoodo gbalee, Esowo ebka ayare enye, eji njini l'li eno.
45005017	Elsoodo ni nne awohng ni wahnge elkv jo fili ane tib nne awohng noo. Wo anv, ane kp'bele nnoobo nyi Esowo nyi ma tv, a ayare enye nya á ka mbol mbol nya li eno alehke. Bo bahke tob bel elkpin, fere jol atul tib nne awohng noo no li Jisos Kraist.
45005018	Ana elsoodo ni nne awohng wahnge re ane kpee li ebi, ano wo fvfo nne awohng no limi ejum ajehng ji jolo go etingitingi ma tob wahnge re ane kpee li eno, fere bel elkpin.
45005019	Ana nne awohng no ki wuk Esowo limi re ane gbalee jol aneb abiafem, ano wo fvfo nne awohng no wuku Esowo ma tob lim, eji ane gbalee bahke lehke eno.
45005020	Esowo ka atahm, eji ane l'kahn re abiafem ebtv sehng. Eji abiafem ma kpe tv, nnoobo ebkpe tv budu.
45005021	Ana abiafem jo fili ane go nsahm nyi elkv, ano wo fvfo nnoobo nyi Esowo kp'fili ane go nsahm nyi etingitingi, fere ka bo elkpin ni li go njinanjini ni sehnge go abo nya Jisos Kraist Ntul ewahre.
45006001	Anv, ejum aji e bahken b'bung? Anv, nobo re wahr soro asi go abiafem, eji nnoobo l'tv-a?
45006002	E'ee! Jen ji wahnge wahr ji ma kpo elkv ni e ma sehnge abiafem, bahke kpe lim elkpin ni abiafem?
45006003	Ń nehme kahn re, wahr kpee ji ma bel ewohngalahb re wahr jol ajehng a Kraist Jisos, e bele ewohngalahb ji e ma kpo a nea?
45006004	Ewohngalahb jia lohngo re, wahr ebkpo, bo ma-r kpa kak a ne, eji e l'jol go elkpin ni nfenfe, ana Kraist nyahme go elkv tib go ellub ni nde.
45006005	L'jol nyi e ma kpo ana ye, fere jol ajehng a ne go elkv ni á kpo no, e bahke tob nyahme ana ye, fere jol a ne go elkpin ni nfenfe.
45006006	E kp'kahne re, nk'kulu elkpin enahre bobkum go ekros a Jisos eji elkpin enahre ni abiafem l'mal, e k'kpe jol aju nya abiafem.
45006007	Tibre ye ji ma kpo ano ebfor go abiafem.
45006008	L'jol nyi e ma kpo a Kraist, e kp'bumu re, e bahke tob jol go elkpin a ne.
45006009	Fvfo, e kp'kahne re, eji Kraist ma nyahme go elkv, á nehm kpe tiki kpo ekpokokpoko. Elkv, nsahm anyehng anyehng kpeem kpi nyi bahk-e ma kpe fili.
45006010	Elkv ni á kpo no, á kpo nkpelkpel anyehng sehnge abiafem. Wo, elkpin ni á li a ni anv, ni Esowo ni.
45006011	Ano wo fvfo ḿ bahke tob rod elnahne bum ana ane ba ma kpo sehnge abiafem, fere bel elkpin ni Esowo ni li goji Kraist Jisos.
45006012	Fvfo, nong, abiafem k'jo fili agubjing enyahne nya bahke kpoko, eji ń l'k'jo toono abi nsol nya kpo melle ane go bo a ntim.
45006013	Kana tiki yake ejum ngubjing ajehng ajehng tv abiafem, eji nnehm l'k'rod, jo lim ab'bi. Yaken elnahne ka Esowo ana ane ba bo ma yehke bo go elkv, feere a bo go elkpin. Yaken agubjing enyahne ka Esowo, eji á l'rod, jo lim nsol nyi li go etingitingi.
45006014	Tibre abiafem wahn nehm kpe jo fili, eji ń ki kpe wob go elwo ni atahm, ń fere wob go elwo ni nnoobo nyi Esowo.
45006015	Anv, jen ji e bahke limi? Wahr lim abiafema, tib eji e ki wob go elwo ni atahma, e wob go elwo ni nnoobo nyi Esowoa? E'ee! Nong, k'jol ano!
45006016	Ń nehme kahn re, nne no ń l'yake elnahne ka-e ana aju, fere jo lok-e, ye ji ń kp-e loko, ye wo ń li aju enyea? Ń l'jol aju nya abiafem, nsehng enyahne, elkv ni. Ń l'fere jol aju nya Esowo, fere jo lok-e, nsehng enyahne nyi ḿ bahke lehke, ḿ bahke lehke eno go esamahr bi Esowo.
45006017	Me n kak Esowo saam, tibre wuku wuku ń jolo aju nya abiafem, wo anv, wahn ebfere jol ane ba kp'toono etingitingi eltibi a ntim a ntim enyahne kpee, ni ḿ ma yake elnahne ka.
45006018	Esowo ma-n lim, wahn eblohng go abiafem, fere for. Wahn ebfere jol aju nya nsol nyi li go etingitingi.
45006019	Mbang nyi nne nyi n kp'bungu a. Tibre n tohko bung ano, ń nehm kahn ana lohngo no. Wuku wuku ń yake agubjing enyahne ka, fere jol aju nya nsol nyi ki li saang, ń jo gbale go ab'bi. Anv, yaken agubjing enyahne ka, wahn fere jol aju nya nsol nyi li go etingitingi, eji ń l'jol ejahne ejahne.
45006020	Tibre ngare nyi ń jolo aju nya abiafem, ń joom ma lim nsol nyi li go etingitingi.
45006021	Anv, nsehng anyi ń jo li, eji ń jo lim nsol nyio nyi wahnge ndon kp-n fili anv? Tibre ane ba kpo lim nsol nyia, es'kohlo ebo, elkv ni.
45006022	Anv, eji Esowo ma-n tahre yehke go abiafem, wahn ebfere jol aju enye, nsehng enyahne nyi ḿ bahke lehke, nyi nyi li re, ḿ bahke jolo ejahne ejahne ka Esowo. Es'kohlo, ḿ bahke bele elkpin ni li go njinanjini.
45006023	Tibre nsehng nyi abiafem, elkv ni. Ayare nya Esowo ka-r mbol mbol, elkpin ni li go njinanjini ni, ni sehnge go abo nya Jisos Kraist Ntul ewahre.
45007001	Abonanee, ń kp'kahne ji n yahke ba elbungu, tibre n kp'bungu a ane ba kp'kahne atahm. Ngare nyi nne kpeke li go elkpin, nyi nyi á kpo woomo go elwo ni atahm.
45007002	Ana nnenkal no kpi nlum, ntahm li re, nnenkal noo bahke tiki jol ajehng a nlum ewe, ngare nyi nlum ewe kpeke li go elkpin. Wo, nnenlum l'kpo, nnenkal ebfor go ntahm nyi limi bo re bo jol ajehng.
45007003	Á l'tahm song bal nnenlum nondiki, eji nlum ewe kpeke li go elkpin, bo bahke jo lung-e re nlimerehbe. Nlum ewe l'kpo, yebfor go ntahm nyio. Á l'fere song bal nnenlum nondiki, ye nlimerehbe sang.
45007004	Abonanee, ano wo fvfo ḿ ma tob kpo, lohng go elwo ni atahm tib go ngubjing nyi Kraist, eji ń l'jol ka ye ji ma nyahme go elkv, fere kab akab ka Esowo.
45007005	Ngare nyi e jolo ka ngubjing, atahm nya wahnge ekor abiafem jo mell-r go egahra ntim, jo lim eltum go egahre agubjing re jo kab akab ka elkv.
45007006	Wo anv, wahr ebfor go atahm, eji e ma kpo, lohng go elwo ni ejum ji fil-r no, eji e l'k'kpe loko Esowo go nk'kula mbang ana nyi bo nyono go atahm, e l'fere lok-e go mbang nyi nfenfe nyi etohko ji Esowo kpo tib.
45007007	Ejum aji e bahke bungu? E bahke bungu re, atahm ejum abiafem jia? E'ee, ano sang li no. Tibre ki li atahm, kehn n jolem kahne ana abiafem li li. Ki li ntahm bungu no re, “Ka jo baare amahr go ejum nne!” kehn n jolem kahne ana amahr abaare li li.
45007008	Atahm nya wahnge abiafem bele eyake, jo mell-m go eltim. Owo wahnge n jo baare amahr go nsol kpee. Ki li atahm, kehn abiafem ekpakv ejum ji.
45007009	Wuku wuku eji n ki kahn atahm, n jolo go elkpin. Wo eji atahm ba no, abiafem kehm nyamme, toono o, n kpo.
45007010	Atahm nya kehn jol koko elkpin ba a ni, nya nya ma fere wahnge m ma kpo.
45007011	Atahm nya wahnge abiafem bele eyake ba nehm-m, fere ko atahm ba wul-m.
45007012	Etingitingi, atahm li saang. Nsol kpee nyi atahm bungu no li saang, li go etingitingi, fere n'nob.
45007013	Anv, lohngo re nnoobo ejum nyi ma ko elkv ba ka-ma? E'ee, ano sang. Abiafem nya wahnge no. Tibre abiafem ko ejum ji kp'nobo ba wul-m, eji ane l'lohko nyehn re, abiafem lohko li abiafem, eji atahm l'fere tib re, abiafem sabe s'sehng.
45007014	E kp'kahne re, atahm, ejum etohko ji. Wo, me n li ka ngubjing nyi nyi. Bo ko-m, gungu abiafem ana nju.
45007015	N nehme kahn ji n kpo l'lim. Tibre n kpehme lim ji kpo kor-m re me n lim. N kpo lim ji kpo sab-m.
45007016	N l'lim ji ki-m kor re me n lim, lohngo re me n taame re, atahm kp'nobo.
45007017	Fvfo, mefono antahng sang kp'limi ano. Abiafem nya wob-m go atahng nya kp'limi.
45007018	Tibre n kp'kahne re, ejum ji nno ajehng ajehng limm, ji wob-m go atahng, ji li go egama ngubjing. Kpo kor-m re me n lim ji kp'nobo, wo, n kpehme ma lim.
45007019	Tibre n kpehme lim nnoobo nyi n kp'sebe re me n lim. Ab'bi nya n kil sebe re me n lim, nya nya n kpo fere lim.
45007020	N l'lim ji ki-m kor re me n lim, lohngo re mefono antahng sang limi, abiafem nya wob-m go atahng nya.
45007021	Ana wo kpo kono eljolo. N l'tahm re me n lim ji kp'nobo, abiafem li a name o.
45007022	Atahm nya Esowo kpo yeb-m go atahng.
45007023	Me n kpe nyehn ntahm nyehko nyi wob go egama ngubjing, nyi li ntahm abiafem, nyi nyi ma-m lim nne a ngbekobo ewe, ebfere kp'noko ebta a ntahm nyi kpo yeb-m go atahng.
45007024	Nyehn ana n li erem erem! Nne awo bahk-m tahre yehke go elwo ni ntahm nyi wahnge ngubjing enyame bahke kpoko?
45007025	Me n kak Esowo saam, Jisos Kraist Ntul ewahre wo. Ana wo eljini ename li no. Etingitingi, mefono antahng n kpo bum ntahm nyi Esowo go egame atahng. Ngubjing enyame kpo bum ntahm nyi abiafem.
45008001	Fvfo, ane ba li ka Kraist Jisos nehm kpe li ebi ajehng ajehng go esamahr bi Esowo.
45008002	Tibre ntahm nyi etohko jio ji kpo ka elkpin ni Kraist Jisos, nyi nyi ma-m lim, m ma for go ntahm nyio nyi abiafem, fere for go elkv.
45008003	Tibre Esowo eblim ji atahm ki ma lim, tib eji ngubjing kp'leenge. Esowo tumu Mmon ewe antahng antahng ana nne no kpi ngubjing nyi abiafem. Á tum-e tib go esi ji abiafem, eji á l'ka abiafem ebi go ngubjing nyi Jisos.
45008004	Eji Esowo limi ano, á limi kpee ji atahm bungu no, biingi go nseenge ka-r, wahr ji kp'jene go mbang nyi etohko, e kil eljene go mbang nyi ngubjing.
45008005	Ane ba li go elkpin ni ngubjing, bo kpo yehke amahr ebo kunu go nsol nyi li ka ngubjing. Ane ba li go elkpin ni etohko, bo kpo yehke amahr ebo kunu go nsol nyi li ka etohko.
45008006	Nne l'yehke amahr enye kunu go nsol nyi li ka ngubjing, o mbang elkv nyi. Nne l'yehke amahr enye kunu go nsol nyi li ka etohko, o mbang elkpin nyi, a nyi elkoono.
45008007	Tibre nne no l'yehke amahr enye kunu go nsol nyi li ka ngubjing, á li nnekv no Esowo. Á kpehme bum atahm nya Esowo, jol á nehm ma tiki bum.
45008008	Ane ba li ka ngubjing kpehme kor Esowo.
45008009	Wo, wahn limm ka ngubjing, ń li ka etohko, l'jol nyi etohko ji Esowo lohk-n wob go atahng. Nne awohng awohng no ki kpi etohko ji Kraist, ye nne ewe sang.
45008010	Kraist l'woom-n go egahne atahng, afi ngubjing enyahne ebkpo tib abiafem, atohko enyahne nyaa go elkpin, tibre wahn ebli eno go esamahr bi Esowo.
45008011	Etohko ji nne no nyahme Jisos go elkv l'woom-n go egahne atahng, owo nne no nyahme Kraist Jisos go elkv bahke koko etohko eje ji wob-n go egahne atahng, ka agubjing enyahne nya bahke kpoko elkpin.
45008012	Abonanee, e kpi mbong. Ngubjing sang e kpi-e mbong nyi bahke wahnge e jol ka-e.
45008013	Tibre ń l'jol go elkpin ni koro ngubjing, ḿ bahke kpoko. Ń l'fere ko etohko, jo wul nsol nyi li ka ngubjing, ḿ bahke bele elkpin.
45008014	Tibre ane kpee ba kp'jene go mbang nyi Etingi Etohko kp'tibi bo, bo ba li abon ba Esowo.
45008015	Ḿ belem etohko ji lim-n, ń jol aju, fere kpe jo kehme elfahle. Ḿ bele etohko ji lim-n, ń jol abon ba Esowo, fere jo rabe re, “Abba, Nsoo!”
45008016	Etohko ji Esowo, a etohko j'jahre kpo yiimi ntianse re, wahr abon Esowo ba.
45008017	Eji e li abon ebe, e tob li abalehkelkv ba Esowo. E bahke lehke elkv ano a Kraist. Tibre etingitingi, e l'nyehn erem a ne, e bahke tob bel ellub a ne.
45008018	N kp'tiri re, erem bi e kp'nyehne anv, ebse sehng, jol nne nehm ma ko gare a ellub ni Esowo bahke lennge ka-r.
45008019	Tibre nsol nyi Esowo limi no kpee kp'sahb s'sik efung bi Esowo bahke lennge abon ebe.
45008020	Tibre nsol nyi Esowo limi no wob go elwo ni elkv. Lohngem re bo sebe re bo jol ano. Esowo bi kake bo go elwo nio, fere ka bo ekunukpu ji
45008021	bo bahke foro go eju bio bi elrannge, ana abon Esowo bahke foro, fere bel ellub.
45008022	E kp'kahne re, nsol nyi Esowo limi no kpee kpi ntahnge ntahnge etahng ejel tete sik anv.
45008023	Nsol nyio nyi nyi sang, wahr ji kpi Etingi Etohko ji Esowo ka-r no ana ngbokambang ayare, e kp'tob tahng go egahre atahng, eji e kp'siki Esowo re á lim-r, wahr jol abon ebe, fere fak agubjing enyahre yake.
45008024	Tibre wahr ebbel eltahre ana ejum ji e kp'kunu ekpu. E l'nyehn ji e kp'kunu ekpu, o ekunukpu sang. Nne awo no kpo kunu ekpu go ejum ji á kp'nyehne?
45008025	E kpo kunu ekpu go ejum ji e kil elnyehne, fere kpooro, jo sik.
45008026	Mbang ny'nehm nyi Etingi Etohko kpo kak-r ebo, wahr jia ji kp'leenge. Tibre e nehme kahn ana fuumu re wahr jo kak ero. Etingi Etohko antahng antahng ji kpo gboongo Esowo ka-r go mbang nyi nne l'k'ma bung go nnyo.
45008027	Esowo bi kpo rab ntim ane, á kp'kahne ntir atahng nyi Etingi Etohko. Tibre Etingi Etohko ji kpo gboongo Esowo ka aneb Esowo go mbang nyi kpo kor Esowo.
45008028	E kp'kahne re, nsol kpee kpo jen a nnoobo ka ane ba Esowo kpi bo kor, bo jio ji á ma lung bo ana á toobo no.
45008029	Tibre ane ba á kahne bo wuku wuku, á tob yehke bo re bo jol go elfoongo ni mmon ewe, eji Mmon ewe l'jol ngbokambang a mmon go ellong abonanyehn ba li gbalee.
45008030	Ane ba á ma jak bo, yebtob lung bo. Bo ji á lungu bo, á limi bo re bo jol atingitingi ane go ege esamahr. Ane ba á ma lim bo re bo jol atingitingi ane, yebtob ka bo ellub ene.
45008031	Anv, eyaame jia e bahke bungu renan? Eji Esowo li a nahre, nne awo bahke kpe mal a nahre?
45008032	Ye ji ki nok Mmon ewe bum, á yak-e no ka tib go egahre esi, wahr ane kpee, anv, wahr á nehm tob ka nsol kpee buda?
45008033	Nne awo bahke ma ka ane ba Esowo ma yehke ebi? Esowo bi ma bung re, bobli eno!
45008034	Nne awo bahke ma bung re, bobli ebi? Kraist Jisos wo kpo no, fere nyahme go elkv, ye jio ji jehk go eboblum Esowo kp'gboongo Esowo ka-r.
45008035	Nne awo bahk-r ma yaame go elkoro ni e kp'koro Kraist? Anv, erem bahk-r ma yaama, afi afemfem, afi ebnohko, afi njal, afi ekpak, afi efin, afi elkv?
45008036	Ana nwer Esowo bungu no re, “Tib go ega esi wo e kp'kpoko efung kohro kohro. Bo kp-r bumu ana ejoro bi bo bahke wulu.”
45008037	E kp'sehnge nsol nyia kpee, fere yiimi go nsahm nyi Kraist ji e kor-e no.
45008038	N kp'sahb k'kahn re, ejumjum limm, ji bahk-r ma yaame go elkoro ni e kp'koro Esowo, afi jolo elkv, afi fere jolo elkpin, afi jolo babenjel, afi fere jol atubesi ba li go ejahbetul Esowo, afi jolo ba li ga njini, afi fere jolo nsol nyi li anv, afi nyi kp'bake,
45008039	afi jolo nsol nyi li go ero, afi nyi li ga ndi, afi fere jolo ejum ajehng ajehng jehko ji Esowo limi no. Nsol nyia kpee wahr nehm ma yaame go elkoro no e kp'koro Esowo, ni li goji Kraist Jisos Ntul ewahre.
45009001	N kp'bungu go etingitingi. N li ka Kraist, efahnge sang n kp'kimi. Ntir atahng enyame nyi Etingi Etohko wob no kp-m yiimi ntianse re,
45009002	eltim ename ebgbal ndon ndon. Ala kpi-m nteele nteele.
45009003	Tibre mefono antahng, n jo sahb s'seb re me n jol ejum nkuk, fere yaame a Kraist tib esi ji abonanee ba e lohng ano a bo,
45009004	ba li abon Israel, ba Esowo ko bo ana abon ebe, fere ka bo ellub ene, a agbanngalung enye, a atahm, fere tib bo ana bo bahke jo kak-e, fere nyam anyam tong bo.
45009005	Bo lohng et'tohngo ajehng a babnso ejahre ba mahne mahne. Go eyaame ji ngubjing, Kraist tob lohng ano a bo, ye ji ejum ajehng ajehng wob-e go elwo, ye ji li Esowo bi e kp-e tehke go njinanjini. Emen.
45009006	Ane kpee ba lohng go et'tohngo ji Israel sang li ane ba Esowo yehke no. Jia lohngem re, alum Esowo ebfere jol mbol mbol.
45009007	Ane kpee ba lohng go et'tohngo ji Ebraham sang li abon ba Ebraham. Tibre Esowo tongo Ebraham re, “Ane ba bahke lohngo go et'tohngo ji Aisik ba ba, bo bahke jo lung bo re abon eba.”
45009008	Jia lohngo re, abon ba bo jele bo go mbang nyehka nyehka sang li abon Esowo. Abon ba Esowo nyame no tong re bo bahke jele bo, bo ba li atingitingi abon.
45009009	Tibre ana wo Esowo nyame no re, “Yabv, ngare ny'nehm ana nyi m bahke feere. N l'ba, Sera ebjel mmon.”
45009010	Jol ye ntahngtahng sang. Ejum j'nehm a, ji tob lim Rebekka nkal Aisik, nso ejahre, ngare nyi á sa ela.
45009011	-
45009012	Ngare nyio á ka jel abon bao. Jol ejumjum bo ka lim ji kp'sabe, a ji kp'nobo. Esowo tongo Rebekka re, “Ngbokambang a mmon bahke jo loko nkalla,” eji ntoobo nyi Esowo l'yiimi, ye ji kpo lung ane ba á ma yehke bo. Esowo kpehme yehke ane tib go eltum ni bo kp'limi.
45009013	Ana nwer Esowo bungu no re, “Jekob wo jo kor-m, Eso jo sab-m.”
45009014	Anv, e bahke bungu renan? Esowo limm go etingitinga? E'ee, ano sang!
45009015	Tibre á bungu tong Moses re, “Nne no l'kor-m, ye wo m bahke tahme ka-e. Nne no l'kor-m wo bahk-m fili ndon.”
45009016	Fvfo, ane ba Esowo kpo yehke, bo limm ane ba kpo kor na bo. Jol bo limm ane ba kpo lim eltum tib esi jio. Esowo kpo yehke ane ba kpo fil-e ndon.
45009017	Tibre nwer Esowo bungu tong Fero re, “M bob-a etul, eji n l'ko-a, jo tib nsahm enyame, mbing enyame fere lohng go njini kpee.”
45009018	Fvfo, Esowo, nne no kor-e no, ye wo kpo fil-e ndon. Á kpo lim ane bel etahnsi ana kor-e no.
45009019	Nne ewahne awohng li-m ma tong re, “Jen ji wahnge Esowo kpo ka nne ebi? Nne awo bahke ma kpan Esowo go nsol nyi á kp'limi?”
45009020	Mbi, anv, wo elkohn nne awo no bahke ma faange Esowo go nnyo? Anv, etu kpo bahb nt'toko re, “Jen ji wahnge a ma-m to ana?”
45009021	Ntokatu sang kpi nsahm nyi á bahke koko ndi, to etu ana kor-e noa? Á li ma ko ndi ny'nehm ona nyi á ma mong, to etu ji nno, a ji kp'sabe.
45009022	Kpo kor Esowo re á tib erakatahng eje, fere lim ane kahn re á kpi nsahm. Owo wahnge á kpo kpuumu, fere jo kpooro tib go esi ane ba kpo lim re atahng jo rak-e, bo jio ji á ma toobo bo bum re á rannge bo,
45009023	eji á l'lim ane kahn afang nyao nya ellub ene ni á bahke kake ane ba jo fil-e ndon, bo ji á ma toobo bo bum re bo bel ellub ene.
45009024	Wahr ba li ane bao ba á ma lung, Jus ji ji sang, ane baka baka fvfo.
45009025	Ana Esowo bungu sehng go nnyo mi nnyehnamahr Hosea re, “Ane ba ki jol ane ebame, m bahke lungu bo re ane ebame. Nnenkal no ki-m jo kor, m bahke jo lung-e re Akor-m.
45009026	Edi ji bo tongo bo re, wahn ane ebame sang! Edi j'nehm ona ji, bo bahke fere jo lung bo re, abon ba Esowo bi li go elkpin.”
45009027	Aisaya jo rabe bade Israel re, “Abon Israel l'rur ana asahknti, ebsake bi bi bahke bele eltahre.
45009028	Tibre Ntul Esowo bahke gohro lam ejahbe jio elwaare elwaare. Elam eje bahke jolo ji nno.”
45009029	Ana Aisaya tohko bung re, “Ki li re Esowo bi Sebaot tahre ebsake bum, kehn wahr ebfere jol ana Sodom, a Gomorra.”
45009030	Anv, ejum aji e bahke bungu? Ane baka baka ba ki jo seb re bo li eno go esamahr bi Esowo, bobli eno ji ane ba ma taame kpo li.
45009031	Wo, abon Israel ba Esowo yehke bo, bo jo noko re bo li eno ji ane ba kpo bum atahm kpo li. Jol bo liim.
45009032	Jen ji wahnge bo ki li eno? Tibre bo jo gare re bo li eno go eltum atahm abumu, go eltaame sang. Owo bo kehm sele gbo go eltal elsele nio ni li Jisos,
45009033	ni nwer Esowo bungu no re, “Nyehnen, n kp'bumu eltal go Sayon, ni ane bahke jo seele. Ekpartal jio wo, bo bahke jo gbo. Nne no l'taame tv-e, bo we nehm riki ndon.”
45010001	Abonanee, ntir enyame ga li re Israel bel eltahre. Ejum ji ona ji, n kpo kak ero ka Esowo.
45010002	N kp'yiimi bo ntianse re bo kpo kak ekpuku go eltum Esowo alimi, wo, bo kpo lim aji aji.
45010003	Bo joom kahn eno alehke ji Esowo. Eji bo jo gare re bo li eno go bo a ngang antahng, bo tene eno ji Esowo.
45010004	Tib eji Kraist ma ba, eying ji atahm ebmal. Nne awohng awohng no l'taame tv-e, á bahke lehke eno go esamahr bi Esowo.
45010005	Moses bungu bade eno alehke ji atahm re, “Nne no l'bum atahm, atahm nya bahke wahnge á bel elkpin.”
45010006	Nwer Esowo bungu bade eno alehke ji eltaame re, “Ka jo bung go ega eltim re, ‘Nne awo bahke wahre song rehng go ejahbetul?’ ” Jia lohngo re, á song ko Kraist badde a ne.
45010007	“Ka bung re, ‘Nne awo bahke badde song rehng ejahbe akvne?’ ” Jia lohngo re, á song nyahme Kraist ba a ne.
45010008	Anv, nwer Esowo bungu renan? Bungu re, “Alum Esowo li a na bad bad, kun-a go nnyo rib rib, fere wob-a go eltim.” Alum nyaa alum eltaame nya, nya e kpo bung.
45010009	Tibre a l'fere yiimi ntianse re, “Jisos Ntul wo,” fere taame go ega eltim re, “Esowo nyahm-e nyahme go elkv,” a bahke bele eltahre.
45010010	Tibre nne no ma taame go ege eltim, ye wo ma li eno go esamahr bi Esowo. Nne no kp'yiimi ntianse ka Jisos, ye wo ma bel eltahre.
45010011	Tibre nwer Esowo bungu re, “Nne awohng awohng no l'taame tv-e, bo we nehm riki ndon.”
45010012	Elyaange anehng anehng limm, afi jolo Jus, afi jolo Grik. Ntul nonehm wo li Ntul no ane kpee, no kpo ka ane afang enye, ba l'gboong-e go ege a mbing.
45010013	Ana nwer Esowo bungu no re, “Nne awohng awohng no l'gboongo Esowo go mbing nyi Ntul, á bahke bele eltahre.”
45010014	Anv, ane bahke limi renan kehm gboongo Esowo, eji bo kala taame tv-e? Bo bahke limi renan kehm taame tv-e, eji bo kala w'wuk bada ne?
45010015	Anv, ane bahke limi renan kehm bungu alum Esowo, eji bo ki tum bo? Ana nwer Esowo bungu no re, “Elbake ni ane ba kpo tiingi nnoobo etib kp'bake, emnob sehng.”
45010016	Ane kpee sang ma taame tv nnoobo etib bio. Tibre Aisaya bungu re, “Ntul, nne awo no ma taame tv etib ebahre bi e tiingi no?”
45010017	Eltaame kpo lohng go elwuku ni ane kp'wuku nnoobo etib. Nnoobo etib bio kpo lohng go alum nya Kraist.
45010018	N kp'bahbe re, Anv, bo ka wuk etib bioa? E'ee, bobwuk! Ana nwer Esowo bungu no re, “Alum nya alokeltum Esowo bungu no ebgan go njini kpee, ebyeere rehng nkpohka njini anyehng anyehng.”
45010019	N kp'kpeke bahb re, Anv, abone Israel kahnem ana lohngo noa? Moses gbo mbang bung re, “M bahke limi, aneb mbol mbol jo teel-n ala. M bahke koko agboolo ane, jo lim atahng jo rak-n.”
45010020	Aisaya tob bungu a esahb esahb re, “Ane ba ki-m jo seb, bo ma-m nyehn. Me n lennge elname tib ane ba n ki jo lub bo.”
45010021	Esowo bungu bada Israel re, “Efung kohro kohro bi n nyange abo enyame re me n vvrv ane ba ki-m jo wuk, ba jo faang-m go nnyo.”
45011001	N kp'bahbe re, anv, Esowo ebten ane ebea? E'ee! Mefono antahng, me nne Israel wo. Me mmon no Ebraham wo. N lohng go et'tohngo ji Benjamin.
45011002	Esowo ka ten ane ebe, ba á tohko kahn bo, bo kehm jini. Ń nehme kahn edi nwer Esowo ji Elaija bungu a Esowo bada Israela?
45011003	Á bungu re, “Ntul, bobwul abanyehnamahr eba, fere wa adi njom alimi enya. Me n sa ntahngtahng, gana bo kp'sebe re bo wul-m.”
45011004	Anv, Esowo faang-e renan? Á faang-e re, “Me n kuuru ane atahltahl nkpel elkubal ane atahl awubu (7,000) bum elname, ba kala jamme alahng, kak Baal.”
45011005	Ano wo fvfo tob li ngare ny'nehm ana. Ebsake ane ba Esowo ma yehke tib go ege a nnoobo.
45011006	L'fere jol re á yehke bo tib go ege a nnoobo, o lohngo re, go bo eltum sang. Tohko jol ano, nnoobo kpeem li nnoobo.
45011007	Jia lohngo renan? Israel tikem bel ji bo jo seb. Ane ba Esowo yehke bo ba bele. Erik ane jehko bele etahnsi.
45011008	Ana nwer Esowo bungu no re, “Esowo ebkak bo etohko jio ji ellu alale, fere kak bo amahr nya bo l'k'kpe jo nyehn, fere ka bo atung nya bo l'k'kpe jo wuk tete rehng lela.”
45011009	Devid kpe bung re, “Nong, nkak ebo nyi bo kpo lim siingi nlehke, a ekpoko bi bo bahke gboko, a esiti mbang ji bo bahke seele, eji l'jol eltuuru ebo.
45011010	Nong, amahr ebo bamme, eji bo l'k'kpe jo nyehn. Si bo elsol ni nnen, bo jo jen ano ngare anyehng anyehng.”
45011011	N kp'bahbe re, Anv, bobsel elsel ni bo bahke gboka? E'ee! Eb'bi ebo ji wahnge eltahre ma rehng goji ane baka baka, eji bo l'jo teele Israel ala.
45011012	Eji abiafem nya Israel ko afang ba ka njini, fvfo ekpak bi bo gbo no bi ma lim ane baka baka ma gbo afang, elfuulu bahke gbale sehng ngare nyi Israel kpee bahke feere goji Esowo.
45011013	Anv, n kp'bungu a nahne wahn ji ki li abone Israel. Eji n li ntiingetib no Esowo tum-m tv ane baka baka, n kp'geere kak eltum ename,
45011014	eji limi limi kan n l'lim ala jo teele ejahbe ejame, n fere tahre egom ebo jindiki.
45011015	Tibre eji eltene ni Esowo tene Israel limi re, njini jol go etem a Esowo, jen ji bahke jolo ngare nyi Esowo l'kpe ko bo? Bahke jolo elkpin ka akvne.
45011016	Ngbokambang l'fere jol ka Esowo, ane ebe bako kpee tob li ka-e fvfo. Nlohk eti l'jol ka Esowo, ab'bo tob li ka ye fvfo.
45011017	Esowo ebgbakke ab'bo oliv nyandiki go oliv ji á bahme go ege etahngga. Owo wahnge á kehm-a koko, wo ji li ana mb'bo oliv ji li go ekulugbe, ba lak-a edi ji á gbakke ab'bo nyako, eji a l'tob jo bel alahb ma kpo lohng go alohk, fere bel afang nyao nya oliv jio.
45011018	Owo wahnge a l'k'jo daange ab'bo nyako nya bo ma gbakke tub go. Á l'fere lim ano, jo buumu re, wo mb'bo, wo sang kpo ka nlohk elkpin. Nlohk nyi kpo ka-a elkpin.
45011019	A bahke bungu re, “Esowo gbakke ab'bo nyako, eji á l'bel eyake, ko-m ba lake.”
45011020	Jio lohko li go etingitingi. Ab'bo nyao Esowo gbakke tib go bo ek'taame. Eltaame ena ni wahnge a kpeke yim. Ka jo geere! Ga nob re wo jo fahl.
45011021	Esowo tahrem ab'bo nya tohko jol o bum. Anv, a kp'tiri re á bahke wo tahre buma?
45011022	Nyehnen, nnoobo nyi Esowo, a elbibi ene ni á kpo bib. Á kpo bib a ane ba ma gbo, fere jo tib-a nnoobo, a l'soro asi go ege a nnoobo. Tohko jol ano á bahk-a tob gbahk tub go fvfo.
45011023	Ab'bo nyako tohko sa ano ano go bo ek'taame, Esowo bahke kpe feere a bo, ba lake, tibre á kpi nsahm nyi á bahke ma lim ano.
45011024	Esowo eblim ejum ji ane l'k'tiki lim, eji á song kim-a, wo ji li ana mb'bo oliv ji li go ekulugbe, fere ko-a ba lake go oliv ji á bahme go ege etahngga. L'lim renan, á l'k'ko ab'bo nya tohko jol o, feere a nya ba lake go bo etii?
45011025	Abonanee, n kp'sebe re wahn kahn ejum jia ji li mbehr mbehr, eji ń l'k'jo geere kak elnahne. Ejange Israel ajehng ebfere tahne asi. Etahnsi jio bahke jolo tete rehng ngare nyi nfange ane baka baka ma biingi, ba bahke bake goji Esowo.
45011026	Owo Israel kpee bahke kehm bele eltahre, ana nwer Esowo bungu no re, “Nt'tahre bahke lohngo go Sayon ba, ba yehke ab'bi nya wob go et'tohngo ji Jekob.
45011027	A wo li egbanngalung ji m bahke limi a bo. Ngare nyio nyi m bahke ruku abiafem ebo.”
45011028	Tib eji bo tene nnoobo etib, owo wahnge bo ma fere jol anebekv ba Esowo tib go egahne esi. Tib eji Esowo ma yehke bo, bo kpeke li akpondahme enye tib go esi ji babnde ebo.
45011029	Tibre Esowo kpehme yaange ntir atahng enye bade ane ba á l'yehke bo, a ayare enye.
45011030	Wahn ane baka baka, wuku wuku ń taamem tv Esowo. Anv, Esowo ma-n tib ndon enye tib go bo ek'taame.
45011031	Ano wo fvfo bo ki tob taame tv Esowo, eji Esowo l'tob tib bo ndon enye, ana á ma-n tib.
45011032	Tibre Esowo eblim ane kpee ebwoomo go ngbekobo nyi ek'taame ebo, eji á l'tib bo ane kpee ndon enye.
45011033	Afang nya Esowo, elkahne ene, a elgbere ene ebsehnge eso. Nne awo bahke ma ko Esowo elfono? Nne awo bahke ma kahn mbang nyi Esowo kpo lim nsol enye?
45011034	Ana nwer Esowo bungu no re, “Nne awo kp'kahne ntir nyi Ntul Esowo? Nne awo tub-e elle?
45011035	Nne awo ma k'ka Esowo ejum ji Esowo bahk-e gale?”
45011036	Nsol kpee lohng go ege. Ye wo wahnge nsol kpee li no. Nsol kpee li ka ye. Nong, ellub jol ka-e go njinanjini. Emen.
45012001	Fvfo, abonanee, n kp-n gboongo tib go ndon nyi Esowo re, wahn yake agubjing enyahne ka ana ejum njom ji li go elkpin, ji bahke jolo ka Esowo bi bi, jio ji á bahke koko. Ano wo fuumu re wahn jo kak Esowo.
45012002	Kana jol jang jang ana njini nyia. Jo belen ntir atahng nyi nfenfe, eji elkpin enahne l'jo yaange. Ana wo ḿ bahke jo kahn mbang nyi Esowo, fere kahn ji kp'nobo, ji kpo kor Esowo, ji li go nseenga nseenge.
45012003	Tib go nnoobo nyi Esowo ma-m ka, nyi nyi wahnge n kp'gboongo nne awohng awohng ewahne re, á k'jo geere kak ejum ji á ki kpi. Jo tiren nob nob, wahn kahn ji ḿ bahke jo lim go ayare nya Esowo ma-n ka, ana nya nne awohng awohng ewahne ma bel.
45012004	E li ana ngubjing anyehng nyi kpi ajoobo gbalee. Wo, eltum anehng sang bo kpi no.
45012005	Ano wo fvfo wahr tob li ngubjing anyehng a Kraist, jol eji e li li egom. Ejum ngubjing ajehng ajehng bobjabbe kono edi ajehng.
45012006	Nong, wahr ko ajoobo ayare nya Esowo ma-r ka, jo lim eltum, ana á ma-r ka nnoobo. Afi jolo ayare nya amahr anyehne, nong, wahr lim jang jang ana e ma bel.
45012007	L'fere jol elloko, nong, wahr jo loko. Nne no kpo tib, nong, á jo tib.
45012008	Nne no kpo kak erehke, nong, á jo rehke. Nne no kpo yare ane ka nsol, nong, á jo ka go eltim eltim anehng. Nne no li ntubesi, nong, á jo kak ekpuku go ejum ajehng ajehng. Nne no kpo lim nnoobo, nong, á jo lim go eyebatahng.
45012009	Nong, elkoro enahne jol elkohn ni li go etingitingi, ab'bi jo sab-n, wahn fere tahm tonngo go nsol nyi kp'nobo.
45012010	Belen elkoro atemtem nio ni abonanyehn nne. Nong, nne awohng awohng jo bum ntem ana nj'joka nne.
45012011	Jo kaken ekpuku go eltum alimi. Kana jo gbo ewon! Jo kaken esi go nsol nyi etohko, wahn jo loko Esowo.
45012012	Jo belen eyebatahng go nsol nyi ń kp'kunu ekpu. Jo kpuumen erem, wahn fere jo kak ero ngare anyehng anyehng.
45012013	Jo kaken aneb Esowo ebo, ba li go elehng nsol, wahn fere jo vvrv ajenne.
45012014	Jo biren nnoobo tv ane ba kp-n nohko. Jo biren na nnoobo tv ane, kana jo su bo!
45012015	Jo tob belen eyebatahng a ane ba kpi eyebatahng, wahn tob jo ling a ane ba kp'lingi.
45012016	Jolen go ntir na anyehng! Kana jo nok re wahn lim nsol elgahm! Jo jenen a ane ba li rede rede. Kana jo geere kak elkahne enahne!
45012017	Nne awohng awohng no l'lim-n ebi, kana jo ko ebi, feer-e. Jo garen ana ḿ bahke jo lim nsol nyi ane kpee kp'kahne re kp'nobo.
45012018	Jo noken go mbang anyehng anyehng, eji limi limi kan, ń l'jol go elkoono a ane kpee.
45012019	Akpondahme enyame, kana jo bongo afem enyahne antahng. Yaken ka erakatahng ji Esowo. Tibre nwer Esowo bungu re, “Me wo li mb'bongo. Me wo bahke bongo afem. Ana wo Ntul Esowo bungu no.”
45012020	Ga nob re wahn lim ji nwer Esowo bungu no re, “Nnekv ewa, njal l'yam-e, ka-e, á li. Alahb l'kor-e, ka-e, á wo. A l'lim ano, li ana a ma kpar akal ngun kun-e go esi.”
45012021	Ka taame, ab'bi ga-a. Ko nnoobo, wo ga ab'bi.
45013001	Nong, nne awohng awohng jo woomo go elwo ni atubesi ejahbe. Tibre ntubesi awohng awohng limm, no Esowo ki-e ka nsahm. Ye wo yehke atubesi kpee bum.
45013002	Fvfo, nne no l'ten atahm nya atubesi jehke no, yebtob ten Esowo bi ma yehke atubesi bao bum. Ane ba l'ten bo, bo bahke nyehne erem.
45013003	Tibre ane ba kpo lim nob nob, limm re bo kpe fahl atubesi. Ane ba kpo lim ab'bi, bo ba bahke jo fahl atubesi. Anv, a kp'sebe re wo k'jo fahl atubesia? L'lun, lim ji kp'nobo, bo bahk-a tehke.
45013004	Tibre bo alokeltum Esowo ba, tib eji l'nob a na. A l'lim ebi, n'nob re wo jo fahl. Tibre Esowo kaam bo nsahm nyi erem akake mbol mbol. Bo ba li alokeltum ba Esowo yehke no bum re bo jo kak nne no kp'limi eb'bi erem.
45013005	Owo wahnge nobo re wo woomo bo go elwo. Ka woomo go bo elwo, tib eji a kp'sebe re wo for go erem. Jo woomo bo go elwo, eji a l'bel eltim ni nno go esamahr bi Esowo.
45013006	Esi j'nehm ji wahnge ḿ bahke jo tahb etak. Tibre atubesi, alokeltum Esowo ba kpi nlimi nlimi eltum nio asongo.
45013007	Jo kaan bo ane kpee ji fuumu re wahn ka bo. Jo tahben etak ka ane ba fuumu a bo, wahn jo tob kpi akpohko go nsol nyindiki nyi atubesi l'tong-n re wahn kpi. Jo fahlen nne no fuumu re wahn fahl-e, wahn jo kak nne no fuumu re wahn kak-e.
45013008	Kana bel nne awohng awohng mbong, sehngem elkoro no ḿ bahke bele atemtem. Tibre nne no, nne noko l'jo kor-e, yebbum atahm nya Esowo kpee.
45013009	Atahm nya li re, “Ka lim erehbe, ka wul nne, ka v ejv, ka jo baare amahr go nsol ane”, a ntahm anyehng anyehng nyehko gona, nne li ma fadde, fere bung ellumlum anehng re, “Nne ebjing ewa jo kor-a ana ebjing eba.”
45013010	Nne awohng awohng no nne noko l'kor-e, we á nehm soodo. Fvfo, elkoro ni li atahm Esowo abumu.
45013011	Jo limen jia, tibre ń kp'kahne ana ngare nyia li no. Ngare ebbiingi nyi ḿ bahke nyahme go ellu. Tibre anv wo, eltahre ma-r ga kabbe, sehnge ngare nyi e gbo mbang taame tv Esowo.
45013012	Ejannge kpeem ga li. Efungfu yahke se. Owo wahnge nobo re wahr yaken nsol nyi li ka ejannge, fere kak nsol ebta nyio nyi ellennge.
45013013	Nong, wahr jo jen nob nob ana ane ba kp'jene ngara njul, ba ane kpi bo kpur. Kana jo jen, jo bahn ase yannge, fere jo wo amahm, jo lim ana kor-n no, fere jo kon anebkal, jo nok abohng, fere bel eteelala.
45013014	Kaken Ntul a Jisos Kraist ana ewobo, wahn k'jo yehke ekpu kunu go ngubjing, eji ngubjing l'k'jo lim ji kp-e koro.
45014001	Jo koon nne no kil tahne go mbang nyi Esowo. Kana jo lim nfaabe a ne bada nsol nyi á kp'taame tv.
45014002	Nne nondiki kpo taame re, nne li ma li nsol alehke anyehng anyehng. Nne no kil tahne go mbang nyi Esowo, á kpo li anyane anyane.
45014003	Nong, nne no kpo li ejum ajehng ajehng k'jo daange nne no kil jo li. Nne no kil jo li, á k'jo lam nne no kpo li ejum ajehng ajehng. Tibre Esowo m-e ko.
45014004	Wo elkohn nne awo, no bahke lame nlokeltum no nne noko? Yefono nde wo bahke kahne antahng, joare nlokeltum noo bahke yiimi, afi á bahke gboko. Á bahke yiimi. Tibre Esowo bi li nde no we bahk-e ma lim, á yiimi.
45014005	Nne nondiki kpo tir re, efung bindiki bi ga li egburu efung sehnge afung nyako. Nne noko tir re, afung kpee li jang jang.
45014006	Nne no kpo bum ekahmekahme efung, á kpo lim tib esi ji Ntul Esowo. Nne no kpo li ejum ajehng ajehng, á kpo lim ano tib esi ji Esowo, tib eji á kpo kak Esowo saam go nsol alehke nyio. Nne no kil jo li nsol nyindiki, á kpo tob lim ano tib esi ji Esowo, fere jo kak-e saam.
45014007	Tibre nne ewahre awohng awohng limm, no kpi elne antahng, jol afi á li go elkpin, afi á kpo na.
45014008	Afi e li go elkpin, e li ka Ntul Esowo. Afi e kpo na, e kpo, ka ye. Afi e li go elkpin, afi e fere kpo na, e li ka Ntul Esowo.
45014009	Ji wahnge Kraist kpo no, á kpo, fere nyahme, jol go elkpin, eji á l'jol ntul no akvne, a aneb mbir mbir.
45014010	Jen ji wahnge a kpo lam mmonanne? Wo jia, jen ji wahnge a kpo daange mmonanne? Tibre wahr ane kpee bahke yiimi go eti elam ji Esowo.
45014011	Tibre nwer Esowo bungu re, “Ntul Esowo ebtir elne re, Ana n li go elkpin, nne awohng awohng bahk-m jamme alahng, fere taame re, me Esowo bi.”
45014012	Fvfo, Esowo bahke bahbe nne ewahre awohng awohng antahng bade ana á limi no.
45014013	Fvfo, nong, wahr kiin kpe lam atemtem. Ga nob re wahr jo kunu ekpu, eji e l'k'wahnge mmonanne ejahre sel, tohko jol ano á gbo yel abiafem.
45014014	Eji n li ka Ntul a Jisos, n kp'sahb k'kahn re, ejumjum limm, ji ki li saang. Nne l'fere bum re, ejum jia limm saang, ejum jio ebfere jol ejum ji ki li saang ka-e.
45014015	Ejum ji a kp'lehke l'sab mmonanne, lohngo re, a nehme kpe jen go mbang nyi elkoro. Nong, ejum ji a kp'lehke k'wahnge nne no Kraist kpo ka-e, rannge.
45014016	Ka taame, ejum ji a kp'kahne re kp'nobo bel ebi mbing.
45014017	Tibre etul bi Esowo wobem go nsol alehke, wobem go elwoko. Li go mbang nyi nne kp'limi nsol nyi li go etingitingi, fere bel elkoono, a eyebatahng ji Etingi Etohko kpo ka.
45014018	Nne l'loko Kraist go mbang nyia, Esowo bahk-e koko, ane bahke jo tehk-e tehk.
45014019	Nong, wahr jo noken, jo lim nsol nyi bahke koko elkoono ba a ni, fere jo kak atemtem ebo, eji e l'gbal.
45014020	Ka jo rannge eltum ni Esowo kp'limi tib nsol alehke. Ejum ajehng ajehng li saang. Nobem re nne li ejum ajehng ajehng ji bahke limi nne noko á gbo yel go abiafem.
45014021	Nobo re á k'jo li nnyam, fere jo wo amahm, fere jo lim ejum ajehng ajehng ji bahke wahnge mmonannyehn gbo.
45014022	L'jol re a kp'sahb k'kahn re, nsol nyimongo nyi a kp'limi li nob nob go esamahr Esowo, nong, jol-a go ega atahng, wo a Esowo. Eyebatahng li a nne no kil lame elne, eji á kp'limi ji á kp'kahne re kp'nobo.
45014023	Nne no l'jo faabe, á l'fere li nsol nyio, yebli ebi. Tibre ji á limi no lohngem go elkahne ni á ma kahn mbang nyi Esowo. Wo, ejum ajehng ajehng ji tohko lohng go elkahne nio, abiafem nya.
45015001	Wahr ji ma tahne go mbang nyi Esowo, nobo re wahr jo kaken ane ba kil tahne ebo. Nong, wahr k'jo lim ji bahke jo kor wahrfono antahng.
45015002	Ga nob re wahr jo lim ji bahke jo kor mmonanne ejahre, eji l'jo nob a ne, á fere gbal go mbang nyi Esowo.
45015003	Tibre Kraist joom lim ji jo kor yefono antahng. Ana nwer Esowo bungu no, “Akuk nya bo jo su Esowo, nya nya ma fere gbo kuum-m.”
45015004	Tibre ejum ajehng ajehng ji bo nyono go nwer Esowo wuku wuku, bo nyono re, jo ka-r elle, eji e l'bel ekunukpu tib go elkpuumu ni nwer Esowo kp-r tibi, a ekakeltim eje.
45015005	Nong, Esowo bi elkpuumu, bi kpo kak ane eltim, lim-n, wahn jol go elkoono atemtem, ana Kraist tibi no,
45015006	eji ń l'jo tehk Esowo wahn ane kpee nnyo nnyo amehng, ye ji li nde no Jisos Kraist ntul ewahre.
45015007	Fvfo, nobo re wahn jo ko atemtem, jang jang ana Kraist ko-n no, eji Esowo l'bel ellub.
45015008	Tibre n kp-n tongo re, Kraist b'ba, ba jol nlokeltum no Jus, eji l'tib re, Esowo li nkakesehk a nne, fere lim enyam bi á nyame tong babnso ejahre,
45015009	eji ane baka baka l'ka Esowo ellub tib go ege a ndon. Ana nwer Esowo bungu no re, “M bahk-a tehke go ellong ane baka baka, fere yim ase, jo tehk mbing enya.”
45015010	Nwer Esowo kpe bung re, “Ane baka baka, belen eyebatahng a aneb Esowo!”
45015011	Nwer Esowo kpe bung re, “Tehken Ntul Esowo, wahn ane baka baka kpee. Nong, ane kpee tehk-e.”
45015012	Aisaya kpe bung re, “Nlohk nyi Jesi bahke bake, ye ji bo bahk-e mehle wahre re á fili ane baka baka. Ye wo, ane baka baka bahke jo kun-e ekpu.”
45015013	Nong, Esowo bi li nfono ekunukpu gohr-n ruru eyebatahng, a elkoono tib eji ḿ ma taame tv-e, eji ekunukpu ejahne l'jo gbal asongo tib go nsahm Etingi Etohko.
45015014	Abonanee, mefono antahng kp'sahb k'kahn re, nnoobo ebrur go egahna ntim, a elkahne kpee, fvfo, ḿ bahke ma tob jo rehke atemtem.
45015015	Nwer nyia, n nyono esahb esahb, eji n l'buum-n nsol nyimongo tib go nnoobo nyi Esowo ma-m ka re,
45015016	me n jol nlokeltum no Kraist Jisos ka ane baka baka. N kp'limi eltum ana nlimajom, eji n kp'tiingi nnoobo etib bi Esowo re me n ko ane baka baka ba ka Esowo ana ayare nya Esowo bahke koko, nya Etingi Etohko ma lim re, jol eje eje ka Esowo.
45015017	Eji n li ajehng a Kraist, n li ma geere kak eltum ni n kp'limi ka Esowo.
45015018	Tibre n nehme sahb bung ejumjum, sehngem ji Kraist ma-m ko lim, ji ji m bahke jo bung, eji ane baka baka l'taame tv Esowo, fere jo wuk-e, tib go nsol nyi n kp'bungu, fere jo lim.
45015019	Tibre Esowo ka-m nsahm re me n tib nliingi, fere lim akpokosi go nsahm nyio nyi Etingi Etohko. Owo n kehm tahme song tiingi nnoobo etib bi Kraist, tong nne awohng awohng, bomo go Jerusalem, woor tete song rehng Illirikum.
45015020	Ntir enyame ga li re, me n song tiingi nnoobo etib go adi nya bo kala kahn mbing nyi Kraist, eji n l'k'jol ana nne no kpo si kunu go nnahb ekahme nyi nne nondiki ma bum.
45015021	Ana nwer Esowo bungu no re, “Ane ba, bo kala t'tong bo bada ne, bahke nyehne. Ane ba kala w'wuk, bahke kahne.”
45015022	Ejum ji ana, ji kpo kon-m elkpane re me n k'ba go egahne.
45015023	Ebkang nnya tvv nyi m bomo elsebe re me m ba go egahne, ba nyehn-n, wo anv, eji eltum ename ma mal go ajang ajahbe nyaa,
45015024	me m bum re, m bahk-n nyehne, eji n kp'sehnge tahm go Spein. N kp'bumu re, ḿ bahk-m song tv, ngare nyi m ma ba kang a nahne abon afung ntiil, fere bel eyebatahng.
45015025	Anv, n yahke ba eltahme go Jerusalem re me n song kak aneb Esowo ebo.
45015026	Tibre aneb ero ba li go Masedonia, a Akaya ebkor bo re bo tahb akpohko nya bo bahke kake aneb Esowo ba li go Jerusalem, ba li akpak.
45015027	Jo koro bo re bo lim ano. Etingitingi, bo kpi bo mbong. Eji ane baka baka ma tob bel elfuulu ebo ni etohko, li ka bo re bo tob kak Jus ebo go nsol nyehka nyehka.
45015028	Ngare nyi m ma lim ajehng ajehng mal, fere ka bo akpohko nyao, m bahke ba sehng go egahne, tahm go Spein.
45015029	N kp'kahne re, n l'ba go egahne, m bahke bake a elfuulu ni Kraist kpee.
45015030	Abonanee, n kp-n gboongo, tib eji ń kp'kahne Jisos Kraist, Ntul ewahre, fere kahn elkoro ni Etingi Etohko kpo ka, re wahn jo nok, jo tob-m go ero akake ka Esowo,
45015031	eji Esowo l'tahr-m yehke go abo nya ane ba kala taame tv-e ba li go Judea, eji aneb Esowo ba li go Jerusalem l'ko ekakebo ji m bahke bo ka go eyebatahng.
45015032	Owo m bahke kehm bake go egahne a eyebatahng, Esowo l'taame, fere ba bel ekakeltim a nahne a nahne.
45015033	Nong, Esowo bi elkoono jol a nahne, wahn ane kpee. Emen.
45016001	N kp'lennge mmonanne ejahre no nkal ka-n, no bo kpo lung-e re Fibi. Á li nlokeltum ero go ero bi li go Kenkrea.
45016002	Á l'ba, koon ye go mbing nyi Ntul a Jisos, ana fuumu re aneb Esowo jo lim, wahn jo kak-e ebo go ejum ajehng ajehng ji á l'seb. Tibre yebkak ane gbalee ebo, a mefono fvfo.
45016003	Kaken Priska, a Akwila nnyo, ba e kpo lim eltum anehng a bo, ni Kraist Jisos.
45016004	Bobtaame elkv tib go egame esi. N kp'kake bo saam, jol me ntahngtahng sang na, aneb ero baka kpee ba ki li Jus fvfo kp'tob kak bo saam.
45016005	Kaken aneb ero ba kpo kono nkon go bo etahk nnyo. Kaken Epanetus ekpondahme ejame nnyo, ye ji gbo mbang taame tv Kraist go Esia.
45016006	Kaken Meri nnyo, ye ji jo kak eko, jo lim eltum ka-n.
45016007	Kaken Andronikus nnyo, a Junias, bo ji e wob ngbekobo ano, ba tob li Jus ana me, bo ji abatiingetib kpo kak bo. Bo ba gbo mbang taame tv Kraist ka me.
45016008	Kaken Ampliatur nnyo, ji li ekpondahme ejame go ejang bi Ntul a Jisos.
45016009	Kaken Uranus nnyo, ji kpo tob lim eltum ni Kraist ana wahr. Kaken Stakis, ekpondahme ejame nnyo.
45016010	Kaken Apelles nnyo, ye ji ma lohko tib re, ye li ka Kraist. Kaken ane ba lene etahk Aristobolus nnyo.
45016011	Kaken Herodion nnyo, ye ji tob li nne a Jus ana me. Kaken aneb Esowo nnyo, ba li etahk Narsisus.
45016012	Kaken Trifena, a Trifosa nnyo, bo ji kp'limi eltum ni Ntul Esowo. Kaken Persis ekpondahme ejame nnyo, ye ji ma sahb k'kak eko go eltum Esowo alimi.
45016013	Kaken Rufus nnyo, ye ji kp'gaka lim eltum Esowo, a nnyehn no tob li nnee.
45016014	Kaken Asinkritus nnyo, a Flegon, Hermes, Patrobas, Hermas, a abonanee ba li a bo.
45016015	Kaken Filologus nnyo, a Julia, Nereus, a mmonannyehn no nkal, go Olimpas, a aneb Esowo bako kpee ba tob li a bo o.
45016016	Kaken atemtem nnyo go nnyo asodo ana abonanyehn nne. Aneb ero ba Kraist kpee kp-n kake nnyo.
45016017	Abonanee, n kp-n gboongo re, wahn jo gbere ane ba kpo ko ny'yabe ba a nyi, fere jo kpan eltum ni Esowo, eji bo kp'tibi eltibi nindikandiki, ni bo kal-n t'tib. Yaamen a bo.
45016018	Tibre elkohn ane bao kpehme loko Ntul a Jisos Kraist. Bo kpo loko bofono antahng. Bo li ayebe anyo ane ba kpo foolo anyo, jo nehm ane ba kil jo tir re, ane bako kpi ebi eltim.
45016019	Nne awohng awohng ebwuk bade ana n kpo lim jang jang ana nwer Esowo bungu no. Ji ji wahnge n kp'geere kak-n. N kp'sebe re wahn jol akahnkahn ane ba kp'kahne ana bo bahke jo lim nnoobo, fere jol ana abonbili ba kil kahne ab'bi.
45016020	Owo Esowo bi elkoono bahke kehm wade nnehm elwaare, wahn kun-e akpade. Nong, nnoobo nyi Ntul a Jisos Kraist jol a nahne.
45016021	Timoti ji e kpo lim eltum ano, kp-n tob kak nnyo. Lusius kp-n kake nnyo, a Jeson, a Sosipater, bo ji tob li Jus ana me.
45016022	Me Tersus ji kp'nyono nwer nyia, n kp-n kake nnyo go mbing nyi Ntul Esowo.
45016023	Gayus kp-n tob kak nnyo, ye ji n li go ege etahk, ye jio ji aneb ero kpo ba kono nkon go ege etahk. Erastus kp-n kake nnyo, ye ji kpo kuuru akpohko nfam. Mmonanne ejahre Kwartus kp-n tob kak nnyo.
45016024	Nong, nnoobo nyi Ntul a Jisos Kraist jol a nahne. Emen.
45016025	Nong, wahr kaan Esowo ellub, ye ji bahk-n ma lim ń yiimi t'tahne, ń l'toono nnoobo etib bi n kp'tiingi, bi li alum Esowo bada Jisos Kraist, ana Esowo ma lennge nsol nyia nyi á behre no mahne mahne.
45016026	Anv, nsol nyia eblennge gbuul sehng go alum nya abanyehnamahr Esowo nyono no, ane kpee ebkahn ana Esowo bi li go njinanjini tongo no re bo taame tv-e, fere jo wuk-e.
45016027	Nong, Esowo bi kpi elkahne ntahngtahng bel ellub go njinanjini, ni kpo sehng go abo nya Jisos Kraist. Emen.
46001001	Me Pol wo, ji koro Esowo, á yehk-m no re me n jol ntiingetib no Kraist Jisos, awahr a mmonannee Sostenes,
46001002	e kp'nyono nwer nyia tv aneb Esowo ba li go Korint, bao ba Kraist Jisos ma ru ntim ebo, fere yehke bo re bo jol ebo ebo ka Esowo, budu ane bao ba kp'kake ero edi ajehng ajehng go mbing nyi Ntul a Jisos Kraist ji li ntul abo, a ntul ewahre fvfo.
46001003	Nong, Esowo Nso ejahre, a Ntul a Jisos Kraist ka-n nnoobo, a elkoono.
46001004	N kpo kak Esowo saam ngare anyehng anyehng tib wahn, tib go nnoobo nyi Esowo ma-n ka, eji á ka-r Kraist Jisos.
46001005	Tib eji ń li ajehng a Jisos, owo wahnge ḿ ma fang go alum abungu kpee, a elkahne anehng anehng.
46001006	Alum nya Kraist nya wob-n go egahne atahng ebgbal, fere tahne.
46001007	Ano wo wahnge nnoobo anyehng anyehng nyi Esowo ka-r no kil-n ebkpe rin, ana ń kp'siki re bo lennge Ntul a Jisos Kraist ka-n.
46001008	Á bahk-n kuuru tete rehng go es'kohro efung, eji ń l'li eno go efung bio bi Ntul a Jisos Kraist.
46001009	Tibre Esowo kpi ekakesehk, ye ji yehk-n no re wahn ba jol ajehng a Mmon ewe Jisos Kraist Ntul ewahre.
46001010	N kp-n rehke abonanee go mbing nyi Ntul a Jisos Kraist re wahn ane kpee jo bung, bum nnyo amehng, ny'yabe anyehng anyehng k'kpe jol go egahne ellong. Sahb jolen jol ajehng go eltim anehng, a ntir anyehng.
46001011	Tibre, abonanee, ane ba li etahk Kloe ma-m tong re, wahng kp'taange atemtem.
46001012	Ellum ni n kp'bungu a, n kp'bungu bade ane bandiki ba kpo bung re, bo li ka Pol, bandiki re, bo li ka Apollos, bandiki re, bo li ka Pita, bako re, bo li ka Kraist.
46001013	Anv, Kraist ebyab, jol ag'gabe ag'gaba? Pol wo bo kum-e go ekros ka-na? Anv, wahn bele ewohngalahb go mbing nyi Pola?
46001014	Me n kak Esowo saam, eji n ki wohngo nne awohng awohng ewahne alahb, sehngem Krispus, a Gayus, bo ba n wohngo bo alahb.
46001015	Nnene limm, no bahke ma bung re á bele ewohngalahb go egama mbing.
46001016	Oo, n t'tob wohngo Stefanas alahb fvfo, a aneb etahk ebe. N nehme kpe buumu, joare n kp'kpe wohngo nne nondiki alahb budu.
46001017	Tibre Kraist me tumem re me m ba wohngo ane alahb. Á tum-m re me n song tiingi nnoobo etib. Limm re me m bung ana nne no kpo mal alum abungu go elkahne ni ane, tib eji nsahm nyi elkv ni Kraist kpo no go ekros l'k'gbod.
46001018	Alum nyao nya li bade ekros ji Kraist kpo no, li agboolo nsol go ejang ane bao ba kp'tane. Go egahre ejang, wahr jia ji kp'bele eltahre, alum nyao li nsahm nyi Esowo.
46001019	Tibre bo nyono go nwer Esowo re, “Esowo bungu re, M bahke rannge elkahne ni akahnkahn ane, fere yehke ntir nyio nyi aneb ngbere, ro go.”
46001020	Anv, kehm jolo renan bade akahnkahn ane bao, a aneb ngbere fvfo? Kehm jolo renan bada nne no kpo ware go nnyo go njini nyia? Esowo ebrod elkahne ni njini nyia bum ana egboolo ejum.
46001021	Tibre Esowo go ege elkahne wo, á kpane ane re bo ki-e kahn go bo elkahne. Kpo kor Esowo re á tahre ane ba l'taame tv etib bi e kpo tiingi, bi kpo jol ane bako ana egboolo ejum.
46001022	Jus kpo seb re bo nyehn akpokosi. Grik kpo seb elkahne.
46001023	Ana wahr, wahr kpo tiingi etib bi Kraist ji bo kum-e go ekros. Go ejang bi Jus, etib bia li ana esiti mbang. Go ejang bi ane ba ki li Jus, li egboolo ejum.
46001024	Go ejang ane bao ba Esowo ma yehke bo, bo li ma jol Jus, bo li ma jol ane baka baka, etib bia ana, Kraist wo, ji li nsahm nyi Esowo, a elkahne.
46001025	Etib bio bi Esowo, bi kpo jol egboolo ejum go esamahr ane, nobo sehnge elkahne ni ane. Nsol nyio nyi Esowo nyi kpo jol aleenge nsol go esamahr ane, tahne sehnge eko ji ane.
46001026	Abonanee, buumen ana ń jolo no, eji Esowo lung-n no. Egom ejahne ntiil ji jolo akahnkahn ane. Egom ejahne ntiil ji jolo aj'jok ane, fere jol agburu ane ba bele ellub go njini nyia.
46001027	Esowo ebyehke nsol nyi li agboolo nsol go esamahr njini nyia ko, riki akahnkahn ane ndon, fere yehke nsol nyi kil tahne go esamahr njini nyia, ko, riki aj'jok ane ndon.
46001028	Esowo ebyehke nsol nyi li rede rede, nyi kil jo lub ane ba li go njini nyia, nyi bo kpo fere bung re, “Ejumjum o lohngem!” eji á l'rede nsol nyi njini kpo tir re li atahntahn nsol, eji l'k'kpe jol ejumjum.
46001029	Jia lohngo re, nnene limm, no bahke ma wor nnyo go esamahr bi Esowo.
46001030	Ye wo ka-n Jisos Kraist, eji ń l'jol go elkpin n'ne. Kraist wo, Esowo m-e ko, lim-r e ma jol akahnkahn, fere li eno go ege esamahr, fere jol ejahre ejahre. Ye wo ma-r fak yake.
46001031	Ano wo fvfo bo nyono go nwer Esowo re, “Nne no l'kehme nnyo wor, á wor nnyo tib go nsol nyi Ntul Esowo ma lim.”
46002001	Abonanee, eji m ba go egahne ba yiimi ntianse ka Esowo, n joom bung ayebeyebe alum, fere jo bung go elkahne nehka nehka.
46002002	N tiri go egame eltim re, n nehm kpe bung ejum ajehng ajehng jehka jehka tong-n, m bahke jo bung bade Kraist wo wo, asehngesehnge elkv ene ni m bahke jo ga bung.
46002003	Eji n jolo a nahne, n leenge sehng, jo fahl, fere jo k'kahm.
46002004	Etib bi n tiingi no, a alum nya m bungu no, m bungem ana nne no kpo sahb m'mal elbungu go elkahne ni nne. N fere jo tib nsahm nyio nyi etohko ji Esowo,
46002005	goji eltaame enahne l'k'kuumu go elkahne ni nne, eji l'kuumu go nsahm nyi Esowo.
46002006	Tibre alum nya n kpo bung kpi elkahne ka ane ba ma gbal go ejang bi Esowo. Elkahne nia lohngem go njini nyia. Elkahne nia limm elkahne ni ane ba kpi njini nyia fili, bo jio ji bahke tane.
46002007	Elkahne ni n kp'bungu a, elkahne ni Esowo ni, ni ki li gbuul, ni Esowo behre no. Bomo go mbomannahb, njini kehm jolo, Esowo yehke elkahne nio re jol ellub n'nahre.
46002008	Ntul awohng awohng limm go njini nyia, no kahne elkahne nia. Li re bo k'kahn, kehn bo jolem kumu Ntul no kpi ellub go ekros.
46002009	Nwer Esowo bungu re, “Nsol nyi nne kala ny'nyehn, fere w'wuk, nyi nne kala t'tir go ege eltim re bahke jolo, nyi nyi Esowo ma toobo bum ane bao ba ye kpi bo kor,”
46002010	ny'nehm nyi Esowo ma lennge ka-r go ege etohko. Tibre etohko ji Esowo ji kpo rab ejum ajehng ajehng, fere jo rab nsol Esowo nyi li go mbiiri.
46002011	Nne, etohko eje ji ji kp'kahne kpee bade ana á li no. Ano wo fvfo, etohko ji Esowo kp'tob kahn kpee bade Esowo. Nnene limm, no kp'kahne.
46002012	Wahr belem etohko ji njini nyia ana, e bele etohko ji Esowo tumu no tv, eji e l'kahn ayare nya Esowo ma-r ka.
46002013	E kpehme bung alum nya nne tib-r no go ege elkahne. E kpo bung alum nya Etingi Etohko tib-r no, eji e kp'tooro nsol nyi etohko, tong ane bao ba kpi etohko ji Esowo.
46002014	Nne noka noka no ki kpi etohko ji Esowo, á nehm ma bel nsol nyi etohko. Tibre á nehm tiki kahn, eji li agboolo nsol go ege esamahr. Tibre elkahne nio ni nne bahke kahne nsol nyio, elkahne ni etohko ni.
46002015	Nne no kpi etohko jio ona ji Esowo, á bahke ma lam elam ajehng ajehng. Yefono antahng, nnene limm, no bahk-e ma lam.
46002016	Nwer Esowo bungu re, “Nne awo li nne no kp'kahne ntir nyi Ntul Esowo, nyi á bahk-e tubu elle?” Wahr ba kpi ntir nyi Kraist.
46003001	Abonanee, etingitingi, m maam bung a nahne ana n jol bungu a ane ba kpi etohko ji Esowo. M bungu a nahne ana n jol bungu a ane ba njini nyia, a abonbili ba li go ejang bi Kraist.
46003002	N jo le-n go alahbbel, wahn n joom le go nsol alehke nyehka ga nyi kp'tahne. Tibre ń joom ma li. Jol tete sik anv, ń nehme ma li.
46003003	Tibre ń kpeke li na li jang jang ana ane baka baka. Ń l'fere bel eteelala atemtem, fere jo taange, jia nehme tib re ń kp'limi eljini ni ane baka baka ba li njini nyiaa?
46003004	Nne noka l'tong re, ye li ka Pol, noko re, ye li ka Apollos, lohngem re ń kp'limi eljini ni ane baka bakaa?
46003005	Nne awo li li Apollos? Nne awo li li Pol? Bo alokeltum Esowo ba, bo ba wahnge ń taame tv Esowo. Bo, nne awohng awohng kp'limi eltum ni Ntul ka-e re á lim.
46003006	Me wo jo bahm, Apollos jo toomo alahb, Esowo bi kpo ka nlak.
46003007	Nne no kpo bahm nsol, a nne no kpo toomo alahb, ejumjum goji bo limm. Esowo ntahngtahng bi li elahmlahm ejum, tibre ye wo kpo ka nlak.
46003008	Nne no kpo bahm, a nne no kpo toomo alahb, bo li jang jang. Nne awohng awohng bahke bele eltuuru ene, ana á limi eltum.
46003009	Wahr ebkod abo, lim eltum ka Esowo. Wahn ba li edi egbe ji Esowo. Wahn tob li etahk ji Esowo.
46003010	Nnoobo nyi Esowo ma-m ka, nyi nyi m ma ko bum nnahb ekahme nyia, ana etingitingi nsehketahk no nno a nno. Nne noko kp'lange ero. Nong, nne awohng awohng jo kunu ekpu ana á kp'lange.
46003011	Nnahb ekahme anyehng anyehng limm, nyi bo bahke kpe bum, sehngem nyi bo ma si b'bum, nyi li Jisos Kraist.
46003012	Egom jindiki bahke koko agul, fundiki asilva, fundiki atal nya nno a nno, lang kunu go nnahb ekahme nyio. Egom jindiki bahke koko ajang nti, fundiki amang, fundiki akomo si.
46003013	Eltum nne awohng awohng, bo bahke nyehne. Efung bio bi Kraist, agun nya bahke tibi ana eltum ni nne awohng awohng jolo no. Agun nyao bahke wuungu eltum anehng anehng, joare n'nob, afi nobem.
46003014	Ejum ajehng ajehng ji nne l'si, kunu go nnahb ekahme nyio, l'sahb agun, nne noo wo bahke bele eltuuru.
46003015	Nne awohng awohng no eltum ene l'fi, yeblim eltum mbol mbol. Yefono antahng bahke bele eltahre ana nne no ma bohngo lohng go agun.
46003016	Anv, ń nehme kahn re, wahn ba li etahk ji Esowo, ji Etingi Etohko ma ba lene tob-na?
46003017	Nne awohng awohng no l'rannge etahk ji Esowo, Esowo bahk-e tob rannge. Tibre etahk ji Esowo li mbarebare ejum ji li saang. Etahk jio, wahn ba.
46003018	Nong, nne awohng awohng k'nehm elne. Nne awohng awohng go egahne ellong no l'tong re, ye li ekahnkahn nne go njini nyia, nong, á fere jol egboolo nne, eji á l'fere jol ekahnkahn nne ji nno a nno.
46003019	Tibre elkahne ni njini nyia, go ejang bi Esowo li egboolo ejum. Ana nwer Esowo bungu re, “Á kpo bob akahnkahn ane go bo elkahne.”
46003020	Edi nwer Esowo jehko kpe bung re, “Ntul Esowo kp'kahne re, ntir nyio nyi akahnkahn ane lohngem ejumjum.”
46003021	Nong, nne awohng awohng k'geere kak ejum ajehng ajehng ji nne. Ejum ajehng ajehng jia ana, j'jahne ji.
46003022	Pol, a Apollos, go Pita, njini nyia, elkpin, elkv, eying jia ji anv, a eying ji es'song, kpee nsol nyia, ny'nyahne nyi.
46003023	Wahn, Kraist wo kpi-n. Kraist, Esowo bi kpi-e.
46004001	Nobo re nne ko-r ana alokeltum Kraist, ba Esowo ma kak bo nsol enye go ebo, nyi á behre no.
46004002	Ejum ajehng ji li ka nlokeltum li re, á jo lim ji nde tong-e no.
46004003	Egame, me nehme lub, jol afi ḿ bungu renan bada name, afi njini nyia fvfo bungu renan bada name. Jol me n kpehme lam elname.
46004004	Jol n nehme kahn ebi ejum ji m ma l'lim. Jia lohngem re, me n li eno. Tibre Ntul Esowo ntahngtahng wo bahk-m lame.
46004005	Owo wahng ka nobo re wahn k'jo lam nne awohng awohng, ngare nyio kehm rehnge, nyi Ntul ewahre bahke bake. Nsol nyi li mbehr mbehr go ejannge, á bahke lohngo a nyi go edi ji li gbuul. Nsol nyi wob go ntim ane, á bahke lennge, nne awohng awohng nyehn. Owo Esowo bahke kehm tehke nne awohng awohng ana fuumu re á tehk-e.
46004006	Abonanee, esi ejahne ji wahnge n limi ntugare nyia bade Apollos a me, eji ń l'kpili ejum go egahre, ji li re, wahn kahn ana ḿ bahke jo jen, jang jang ana nwer Esowo bungu no. Nong, nne awohng awohng ewahne k'jo geere kak nne noko, fere jo daange nne noko.
46004007	Nne awo tong-a tong re wobnob sehnge ate eba? Ejum aji a kpi no, ji ki li Esowo ka-a no? Anv, jen ji wahnge a kp'woro nnyo kunu ejum ji a kpi no? Esowo sang ka-aa?
46004008	Anv, wahn ebbel ejum ajehng ajehng ji ń kp'sebe. Wahn ebfang, wahn ebfere jol atul. Wahr ka jol. Kp-m koro re, wahn lohko jol atul, goji wahr l'tob jol atul a nahne a nahne.
46004009	Li re Esowo ma-r lim re, wahr jol akahlenjahm ane, wahr ji li abatiingetib ebe, ana ane ba bo kp'gohro lam es'kohro elam ji bo bahke wulu bo. Tibre bo kp-r sono go elkab ane, fere son-r go esamahr bi babenjel, a esamahr ane kpee.
46004010	Wahr agboolo ane ba tib go esi ji Kraist. Wahn akahnkahn ane ba go ejang bi Kraist. Wahr li lenge lenge, wahn kp'tahne. Wahr, bo kpo daang-r daange, wahn, bo jo kak-n.
46004011	Tete sik anv, e kpo jen njal njal, alahb fere jo kor-r. E kpo kak ajakensol go ngubjing. Bo kpo dv-r. Ekehnge ajehng ajehng e kpimm.
46004012	E kpo sahb l'lim eltum abo gbalee, jo le elnahre. Bo l'su-r, e kpo biri nnoobo tv bo. Bo l'nohk-r, afi bo lim-r ejum ajehng ajehng, e kpo kp'kpuumu.
46004013	Bo l'kiimi afahnge lak-r, e faange bo go mbang nyi e bahke koono. Wahr ebjol ana nkahr nyi njini nyia, fere jol ana akpake mbang tete rehng anv.
46004014	Eji n kp'nyono ana tv-n, lohngem re n kp'sebe re me n rik-n ndon. N kp-n kake na erehke ana abon ebame antahng antahng.
46004015	Afi ḿ bele at'tibi gbalee ba ki li go nfange, ń kpi nde awohng. Me n jol nso ejahne tib go alum nya Kraist Jisos nya m bungu no tong-n.
46004016	N kp-n gboongo re, wahn toono eljini ename.
46004017	Owo wahnge m ma tum Timoti tv-n, ye ji kpi ekakesehk. Ye wo li ekorokoro mmon ewame go ejang bi Ntul a Jisos. Ye wo bahk-n buumu ana eljini ename li no go ejang bi Kraist. Nsol nyi o, nyi n kpo tib go ero abehng abehng bi li edi ajehng ajehng.
46004018	Egom ejahne jindiki ebkehme elgeere. Bo kp'tiri re, me n nehme kpe ba go egahne.
46004019	M bahke gulu elbake go egahne, Ntul Esowo l'taame. Owo m bahke ba seb antahng kahn elkohn nsahm ana nyi aneb elgeere bao kpi no, jol alum nnyo ebo sang.
46004020	Etul bi Esowo limm ejum ji nne bahke bungu go nnyo a nnyo, li na ejum ji nne bahke tibi nsahm.
46004021	Anv, jen ji ń kp'sebe? Me m ba go egahne ebti go eboa, afi me m ba go elkoro ana nnaanga nne?
46005001	Nne awohng awohng ebwuk re, nne noa, wob go egahne ellong, no ma lim erehbe ana bio bi jol ane ba ki nyi Esowo kala l'lim. Tibre bo tong-m re, nne awohng go egahne ellong kpo noongo a nkal a nde.
46005002	Bahke limi renan, ń kehm g'geere? Ji ga nob li re, wahn jo guunu. Yehken ye jio ji ma lim elkohn ejum ana jio go egahne ellong!
46005003	Jol afi go ngubjing n li fee, etohko ejame li a nahne o. Me n lam nne noo no limi elkohn ejum ana jio go mbing nyi Ntul a Jisos, ana n jolo na o a nahne.
46005004	Ana ń kpo kono asi edi ajehng, n kpo tob ba jol a nahne o go egame etohko. Nsahm nyi Ntul a Jisos nyia, a nahre.
46005005	Owo nobo re, wahn yake nne noo, kak nnehm go ebo, goji ngubjing enye l'rannge, etohko eje l'fere bel eltahre efung bio bi Ntul a Jisos.
46005006	Elgeere enahne ni ń kp'geere nobem. Ń ka wuk a wuk elgan ni bungu re, “Abons'sohko amohk ayist kpo lim ebred kohro kohro tunga?”
46005007	Nobo re wahn yehke nk'kulu eyist nyio nyi abiafem, eji ń l'jol ebred ji nfenfe, ji ki kpi etoongo eyist ajehng ajehng. N kp'kahne re, ń lohko li go etingitingi. Tibre Kraist ji li mmon a njoro no Pasova ejahre, ye wo, bo m-e rod lim njom.
46005008	Nong, wahr k'ko ebred jio ji kpi nk'kulu eyist nyio nyi eblum alimi, a ab'bi, li elkak nio. Nong, wahr ko ebred ji ki kpi eyist, li elkak nio. Ebred jio ji li saang, ji li etingitingi.
46005009	Go egame nwer nyi n nyono tv-n, n nyono re, wahn k'jo kod abo, lim ejum ajehng ajehng a ane ba kpo noongo a ane.
46005010	N nehme bung bade ane baka baka, ba kpo noongo a ane, ba li go njini nyia, ane ba kpo baare amahr go nsol ane, a awajv, go abajomeblom. Re wahn kehm lohngo go ellong ane bao, kehn ḿ bahke lohngo go njini nyia abo akpade akpade, tahm edi jimongo.
46005011	Nwer nyi n nyono tv-n, n nyono re, wahn k'jo kod abo, lim ejum ajehng ajehng a nne no kpo tong re, ye mmonanne ejahne wo, fere jo noongo a ane, jo baare amahr go nsol ane, jo jom eblom, fere jo kiimi afahnge lake ane, jo wo amahm, jo v ejv. Kana jo li nsol alehke a elkohn nne noo!
46005012	Tibre limm ka-m re, me n jo lam ane baka baka. Aneb ero ba, nobo re wahn jo lam bo.
46005013	Esowo bi kpo lam ane baka baka. Tibre nwer Esowo bungu re, “Kamen ebi nne yehke go egahne ellong!”
46006001	Nne awohng awohng no nfem l'gbo bo a mmonannyehn, á bahke sahbe song kak-e elam goji ane baka baka ba ki li aneb Esowoa? Nong, aneb Esowo toobo nfem nyio o.
46006002	Ń nehme kahn re, aneb Esowo ba bahke lame njini nyia aa? L'fere jol re wahn ba bahke lame njini nyia, jen ji wahnge ń l'k'ma toobo abon afem ana bao?
46006003	Ń nehme kahn re wahr ba bahke lame babenjela? Jia bahke jolo renan, eji ń kil ma toobo abon nsol ba njini nyia a?
46006004	Anv, nfem ana nyio l'gbo, jen ji wahnge ḿ bahke yake ka ane bao ba ki wob ero, ba kil jo lub aneb ero?
46006005	Ndon a nahne! Anv, lohko li re, nnene limm go egahne ellong no kp'kahne ana á bahke ma toobo nfem nyi ma gbo go ellong aneb Esowoa?
46006006	Anv, n'nob re mmon Esowo noko kak mmon Esowo noko go esuba, eji ane baka baka l'lam-ea?
46006007	Jol nobem na re wahn kak atemtem go elam. Ga nob re wahn taame go ebi ji bo ka-n mbol mbol, nyehn erem, fere taame re bo taare nsol enyahne ko.
46006008	Wahnfono antahng kpo soodo ane, fere taare bo nsol go eko, jol abonane ejahne ń kpo lim bo ano.
46006009	Ń nehme kahn re, abi ane nehm yel ejahbetul Esowoa? Kana jo nehm elnahne! Ana ane bao ba kpo noongo a ane, abajomeblom, abalimerehbe, ane ba kpo lim ab'bi nyao nya bo kpo noongo atemtem, nya aneblum kpo noongo atemtem, anebkal noongo atemtem,
46006010	awajv, ane ba kpo baare amahr go nsol ane, aneb nw'woko, ane ba kpo kiimi afahnge lake ane, a ane ba kpo taare ane nsol go eko, bo nehm tiki yel go ejahbetul Esowo.
46006011	Egom ejahne jindiki jolo elkohn ane bao. Anv, Esowo ebru ntim enyahne, wahn ebjol ejahne ejahne ka Esowo, wahn ebli eno go esamahr Esowo tib go mbing nyi Jisos Kraist ntul ewahre, a etohko ji Esowo.
46006012	Nne nondiki li ma tong re, “N li ma lim ejum ajehng ajehng, nsahde limm.” Nsol kpee sang kpo kak nne ebo. Etingitingi, n li ma lim ejum ajehng ajehng, sehngem re, n nehme seb re, me n jol nju go eyaame ajehng ajehng.
46006013	Nne nondiki li ma bung re, “Nsol alehke li ka ala, ala li ka nsol alehke.” Esowo bahke limi nsol ebal ebal nyio tan. Ngubjing limm ka ab'bi, li ka Ntul Esowo. Ntul Esowo tob li ka ngubjing.
46006014	Esowo bi nyahme Ntul a Jisos go elkv, á bahke tob nyahm-r go ege a nsahm.
46006015	Ń nehme kahn re, ngubjing enyahne li ejum ngubjing nyi Kraista? Anv, n'nob re me n ko ejum ngubjing nyi Kraist, kono edi ajehng a ngubjing nyi nne as'saa? Nobem ano!
46006016	Ń nehme kahn re, nne no noongo a nnenkal as'sa, bo li ngubjing anyehnga? Tibre nwer Esowo bungu re, “Ane abal bao bahke fere jol ajehng.”
46006017	Nne no l'ya laake Ntul a Jisos, á li ajehng a ne go etohko.
46006018	Jahngen as'sa! Tibre abiafem nyako kpee lim ka ngubjing. Nne no l'lim abiafem nyao nya á noongo a nne, á limi tob ngubjing enye.
46006019	Anv, ń nehme kahn re, ngubjing enyahne nyi li etahk ji Esowo, ji Etingi Etohko lene no, ji Esowo ma-n kaa? Ń kpimm elnahne antahng. Esowo bi kpi-n no.
46006020	Á gun-n ka ekun. Owo nobo re wahn ka Esowo ellub go egahne agubjing.
46007001	Anv, n yahke bung bada nsol nyi ń nyon-m no go egahne nwer. Nobo re nnenlum jol, k'bel nkal.
46007002	Tib go enoongo ane ji ane kpo kono elgboko yel, nnenlum awohng awohng nobo re á bel nkal. Nnenkal awohng awohng nobo re á bal nlum.
46007003	Nlum a nne fuumu re á jo fili nkal ewe nob nob. Nkal a nne fuumu re á jo fili nlum ewe nob nob. Nne awohng awohng jo ka ntem ajehng ajehng ji á sebe no.
46007004	Nnenkal sang li nfona ngubjing enye. Nnenlum wo kpi. Nnenlum sang li nfona ngubjing enye, nnenkal wo kpi.
46007005	Kana jo lahm atemtem elnong, sehngem re no, ń tohko toobo na re, wahn lim ano mmongare ntiil, eji ń l'bel ngare nyi ḿ bahke jo kak ero. Owo nobo re wahn fere ba kono, eji nnehm l'k'ba, ba gar-n. Tibre ń nehm ma bob elnahne antahng.
46007006	Alum nya m bungu a, m bungem na ana ntahm. M bungu tibre n kp'kahne re nne li lenge lenge.
46007007	Kor-m kor re nne awohng awohng jol ana me n li no. Nne awohng awohng kpi akahmekahme ayare nya Esowo m-e ka. Nne noko kpi elkohn ayare nyaka, noko kpi elkohn ayare nyako.
46007008	Alum nya n yahke bung a, n kp'bungu tong aneblum ba kala ko akal, a anebkal ba kala bal alum, go akalebun. Nobo ka bo re, bo sa ano, ana me n li no.
46007009	Bo tohko sahb ji ano, fuumu re aneblum ko akal, anebkal bal alum. Ga nob re nnenlum ko nkal, nnenkal bal nlum, sehnge re nnenlum jo gbo ngbabohngo a nnenkal, nnenkal jo gbo ngbabohngo a nnenlum.
46007010	Alum nya n yahke bung a, n kp'bungu tong aneblum ba ma bel akal, a anebkal ba ma bal alum. Alum nya n yahke bung a, nyanyame sang, nya Ntul Esowo nya, nya li re, nnenkal, bo k'yaame abola nlum ewe.
46007011	Tohko jol ano, á sa ano ntahngtahng, tohko fere jol ano, á feere goji nlum ewe. Nnenlum k'kam nkal ewe.
46007012	Alum nya n yahke bung a, Ntul Esowo sang bungu no, mefono antahng wo kp'bungu tong egom ane bako re, nne awohng awohng no ma bel nkal, no ki li nne Esowo, nnenkal noo l'fere taame re á bahke jolo a ne, nobem re á kam-e.
46007013	Nnenkal Esowo awohng awohng no ma bal nlum no ki li nne Esowo, nnenlum l'fere taame re á jol a ne, nobem re nnenkal noo be-e sa.
46007014	Nnenlum no ki li nne Esowo, Esowo m-e ko ano, tib go esi ji nkal ewe. Nnenkal no ki li nne Esowo, Esowo m-e ko ano, tib go esi ji nlum ewe no li nne Esowo. Tohko jol ano abon ebahne nehm jol ka Esowo. Tib go esi jio, Esowo ebko bo ano.
46007015	Ye jio ji ki li nne Esowo l'seb re elbal nio mal, nong, jol ano. Mbang nyio o, nnenkal Esowo no elbal ma mal bo a nlum ewe, yebfor. Nnenlum Esowo no elbal ma mal bo a nkal ewe, yebfor. Tibre Esowo ma-r yehke re wahr jol go eyebatahng.
46007016	Nnenkal, a bahke limi renan kehm kahne, joare a bahke ma tahre nlum ewa? Nnenlum, a bahke limi renan, kehm kahne, joare a bahke ma tahre nkal ewa?
46007017	Nong, nne awohng awohng jol ana Ntul Esowo ka-e no, ana á jolo no ngare nyi Esowo lung-e no. Nsol nyi ana, nyi n kpo tib go ero abehng abehng.
46007018	Nne awohng awohng no yehke nrur, Esowo kehm-e lungu, nong, á samme sa ano. Nne awohng awohng no ki yehke nrur, Esowo kehme lungu, nong, á k'kpe yehke nrur.
46007019	Afi nne y'yehke nrur, afi á yehkem, ejumjum limm. Ji li no li re, nne jo bum atahm Esowo.
46007020	Nne awohng awohng jol ana á jolo ngare nyi Esowo lung-e no.
46007021	A jolo nju, eji Esowo lung-a noa? Ka tiiri! A l'bel eyake ji a bahke foro, lim ano!
46007022	Nne no Ntul Esowo lung-e no, no li nju, á li nne no ma for go ejang bi Ntul Esowo. Nne no ki jol nju ngare nyi Ntul Esowo lung-e no, ye nju nyi Kraist nyi.
46007023	Esowo gun-n na, ka ekun. Kana fere jol aju ka ane.
46007024	Abonanee, elkohn anehng anehng ni n jolo no, Esowo kehm-n lungu, saan ano a Esowo.
46007025	Bade agol ane, ntahm anyehng anyehng limm, nyi m ma ko goji Ntul Esowo. M bahk-n tongo ji n kp'tiri, me jia ji Esowo ma-m lim re, ane jo bum-m go etingitingi.
46007026	Tib go etahntahn ngare ana nyia, me n tir re, nobo re nne sa ano ona, ana á li no.
46007027	A kp'kpi nkala? Ka seb mbang ana nyi a bahk-e yehke elbal. Nne no kala bel nkal, á k'seb nnenkal.
46007028	A l'fere ko nkal, abiafem anyehng anyehng a limem. Nnenkal l'bal nlum, abiafem sang á ma lim. Ane bao bahke jo kono afem nyaka nyaka bel, a erem. Kor-m kor re wahn k'jol ano.
46007029	Abonanee, jia m bungu tib eji ngare ki kpe li gbalee. Bomo anv a asongo, nobo re ane ba ma bel akal, bo jol ana bo kala bel.
46007030	Ane ba kp'guunu, nobo re bo jol ana ba kil guunu. Ane ba li go eyebatahng, nobo re bo jol ana ba ki li go eyebatahng. Ane ba kpo gunu nsol, nobo re bo jol ana ane ba ki kpi nsol.
46007031	Ane ba kpo lim nsol nyi njini nyia a, nobo re bo jol ana ane ba ki kpi nsol nyio nyi njini. Tibre njini nyia ana nyi li anv bahke tane.
46007032	Kp-m koro re, wahn k'gbo yel go at'tiiri nya nsol njini nyia. Nne no kala ko nkal kpo ga tiiri eltum Esowo, ana á bahke limi ji bahke Ntul Esowo kor.
46007033	Nne no ma bel nkal kpo ga tiiri nsol nyi njini, ana á bahke limi ji bahke nkal ewe kor.
46007034	Nnenkal no ma bal nlum, a nnenkal no kala bal nlum, elyaange nia. Nnenkal no kala bal nlum, afi ngbahme nyi, á kpo ga tiiri eltum Esowo, ana á bahke jolo saang go ngubjing, a etohko. Nnenkal no ma bal nlum kpo ga tiiri bada nsol nyi njini nyia, ana á bahke limi ji bahke nlum ewe kor.
46007035	N kp'bungu alum nyaa re me n kak-n na ebo, lohngem re n kp-n kpane na. N kp'sebe re wahn sahb j'jol nob nob, eji ń l'sahb r'rod elnahne kpee ka Ntul Esowo, k'kpe jo kaake.
46007036	Nnenlum no ma lam elbal a mmongungu a nnenkal, eji kp-e sahb k'kor re á ko nkal, nnenkal l'fere kang sehnge ana á jol-e koko, nong, á ko-e ano, á jol nkal ewe. Abiafem sang na, á ma lim.
46007037	Nnenlum noo l'fere tir go ege eltim re, á nehm ko nkal, ana á bungu no nehm tiki kane, nnenkal no á ma lam elbal a ne, nong á jol, á ki-e kpe ko, ano wo á ma lim nob nob. Tibre ana kor-e no wo, á limi no, nnene we kpanem.
46007038	Nne no l'ko nkal, á limi nob nob. Nne no tohko ko nkal, ye wo ga lim nob nob.
46007039	Nnenkal no kpi nlum, á ka for, eji nlum ewe kpeke li go elkpin. Nlum ewe l'kpo, yebfor. Á li ma kpe bal nlum awohng awohng no kor-e no, no li nne Esowo.
46007040	Egama ntir li re, á bahke bele eyebatahng sehng, á l'sa ano, ana á li no. N kp'bumu re, me fvfo n tob kpi etohko ji Esowo.
46008001	Anv, bada nsol alehke nyi bo ko jom eblom, e kp'kahne re wahr ane kpee kpi elkahne. Elkahne kpo bum ane elgeere. Elkoro ni kpo lim ane gbal.
46008002	Nne awohng awohng no l'tir re, ye kp'kahne ejum, á nehme kahn ana fuumu re á kahn.
46008003	Nne no Esowo l'kor-e, Esowo kp-e kahne.
46008004	Bada nsol alehke nyi bo kpo ko jom eblom, e kp'kahne re, elom, ejum ji ane kpo fum ji, sehngem re Esowo na abehng bi li ejum.
46008005	Tibre nsol nyia tvv, nyi ane kpo lung re Esowo, nyindiki li go elbung, nyindiki li go ndi. Eblom ana bio bi ane kpo lung re Esowo, fere jo lung re Atul bia, lohko li go etingitingi.
46008006	Egahre, li Esowo na abehng ab'behng bi li Nso ejahre no limi nsol kpee, ye jio ji e li ka-e, go Ntul na awohng no li Jisos Kraist, ye jio ji wahnge nsol kpee kehm jolo, ye j'nehm ji kp'wahnge e kp'kpini.
46008007	Fvfo, nne awohng awohng sang kp'kahne etingitingi jio. Ane bandiki, eblom ajomo kpuuru bo sehng. Anv, bo l'kehme nsol alehke nyio li, bo kpo kpe tir re, nsol alehke nyio li ka eblom. Eji ntir atahng ebo kil ga tahne, owo eltim ebo kil eljolo saang.
46008008	Nsol alehke, ebo abehng abehng wahr nehm kak go ejang bi Esowo. E tohko li, ejum ajehng ajehng limm, ji bahk-r tane. Afi e li na, nsehng anyehng anyehng limm, nyi bahk-r kake.
46008009	Kunen ekpu go elforo nio ni ḿ ma for, eji l'k'wahng ka ane bako ba kala tahne, gbo yel go abiafem.
46008010	Nne no ntir atahng enye kala tahne l'nyehn-a, wo ji kpi elkahne, a kp'lehke nsol go etahk elom, jio nehm tob lim-e re á tob li nsol alehke nyi bo ko jom ebloma?
46008011	Ano wo elkahne ena bahke wahnge, nne no kala tahne kpo, tan, ye jio ji li mmonanne, no Kraist kpo, ka-e.
46008012	A l'lim elkohn abiafem ni bahke rannge ntir atahng nyi abonane ejahne ba kala tahne, woblim abiafem, soodo Kraist.
46008013	Nsol alehke l'fere wahng mmonannee gbo yel abiafem, n nehm kpe li nnyam nkpel anyehng anyehng, eji me n l'k'jol nne no bahke wahnge mmonannee gbo yel abiafem.
46009001	Anv, me n limm nne no ma fora? Anv, me n ntiingetib a Jisos sanga? Anv, n ka nyehn Jisos Ntul ewahra? Wahn sang li eltuuru go eltum ename ni n kp'limi ka Ntula?
46009002	Afi ane bako me kpehme bum ana ntiingetib a Jisos, wahnfono antahng kp'taame re, me ntiingetib a Jisos wo. Tibre wahn ba li ane ba kp'tibi re, me n lohko li ntiingetib no Ntul a Jisos.
46009003	Ana wo n kpo kono elbungu yehke elname, ane l'kehm-m abahbe bahb.
46009004	Anv, nobem re, bo jo ka-r nsol alehke, wahr lia, fere ka-r alahb, wahr wo go eltum ni e kp'lima?
46009005	Anv, fuumem re, wahr tob ko akala, jo tob yannge a bo, ana abatiingetib Jisos bako, a abonanyehn Ntul a Jisos, go Pitaa?
46009006	Anv, Barnabas a me, wahr wahr ba bahke jo lim eltum go aboa, kehm jo bel nsol alehke lia?
46009007	Nne awo ma w'wuk bada nne a nsoja no kpo kpi elne akpohko go eltum nsoja ni á kp'limi? Nne awo ma w'wuk bada mbahmgbe no kpo bahm egbe, k'li ejumjum go ege egbe? Afi wahn ebw'wuk bada mbaabebul no kp'baabe ebul ebe, k'li nnyam a mbul?
46009008	Anv, alum nyaa n kp'bungu go egame ekoa? Anv, ntahm bungem ano jang janga?
46009009	Tibre bo nyono go atahm nya Moses re, “Kana jo gba nfong nnyo ngare nyi á kpi nkohl dv.” Anv, Esowo kpo tiiri efonga?
46009010	Esi ejahre sang wahnge á bungu ellum nioa? Esowo nyono jio tib wahr. Nne no kpo bahm, a nne no kpo kpa, bo kpi ekunukpu re bo bahke bele eltuuru.
46009011	Eji e ma bahm amohk nti nyao nya etohko go egahne ellong, anv, nobem re wahn tuur-r eltuuru nehka nehkaa?
46009012	Anv, ane bako l'bel nsahm nyi bo kpo ko nsol enyahne, wahr mee? Wahr ebyake nsahm enyahre bum go. Ga nob re wahr nyehn erem abehng abehng, sehnge re wahr gbahk eti, sahd mbang nyio nyi nnoobo etib bi Kraist.
46009013	Anv, ń nehme kahn re, ane bao ba kpo lim eltum go etahk Esowo kpo bel nsol alehke ebo oa? Ane bao ba kpo lim eltum ajom alimi, bo kpo bel eltahme.
46009014	Ano wo fvfo Ntul a Jisos tongo re, ane ba kp'tiingi nnoobo etib, nong, bo bel nsol alehke o.
46009015	Me n yake nsahm anyehng anyehng nyio bum go. N nehme nyon nwer nyia tv-n, eji ń l'jo ka-m nsol. Ga nob re me n kpo, sehnge re nne awohng awohng rannge elgahm ename nia.
46009016	Tibre elbungu ni n kp'bungu alum Esowo, me nehme ka ejum ajehng ajehng ji bahke wahnge n geere. Tibre li ka-m re me n tiki lim ano. Eyuu a name, n tohko kpe bung alum Esowo.
46009017	Li re eltum nia n'name ni, ni n yehke re me n lim, kehn m bahke jo kunu ekpu re me m bel eltuuru. Eji ki li eltum ename, nobo re me n lim ana bo kak-m go ebo re me n lim.
46009018	Anv, jen ji li eltuuru ename? Eltuuru ename li re, me m bung alum Esowo tong nne awohng awohng mbol mbol, k'jo kunu ekpu re me m bel nsol nyi li ka-m re me m bel go eltum ni alum Esowo abungu.
46009019	Me n li nne no ma for. N kpeem li nju, jol eji m ma r'rod elname ka nne awohng awohng ana nju, eji n l'ga were ane tvv ka Esowo.
46009020	N l'kehme eljene a Jus, n kpo tob jol ana nne a Jus, eji n l'mal were Jus ka Esowo. N l'kehme eljene a ane ba kpo bum atahm nya Moses, jol eji n ki wob go elwo nio ni atahm, n kpo tob jol ana mbumatahm, eji n l'mal were ababumatahm ka Esowo.
46009021	N l'kehme eljene a ane ba ki nyi atahm, n kpo tob jol ana nne no ki nyi atahm, eji n l'mal were ane bao ba ki nyi atahm ka Esowo. Jia lohngem re, n li na li, ntahm anyehng anyehng n kpimm go esamahr bi Esowo. Ntahm nyi Kraist nyi n kp'bumu.
46009022	N l'kehme eljene a ane ba kala tahne, n kpo tob jol ana bo, eji n l'mal were ane ba kala tahne ka Esowo. N kpo lim eljini ni nne awohng awohng, eji limi limi kan, n l'lub lim egom jindiki lub bel eltahre.
46009023	Nsol nyia kpee n kpo lim tib go esi ji alum Esowo, eji n l'tob bel elfuulu ene.
46009024	Ń nehme kahn eljini ni abahl abeka? Ane kpee ba kpo be, nne awohng wo kpo bel eltuuru. Been, goji ń l'bel eltuuru!
46009025	Mbekabahl awohng awohng kpo kuuru ngubjing enye, fere jo kunu elne ekpu go mbang anyehng anyehng, eji á l'bel ekpasi eltuuru ji bahke rannge na. Wo, wahr kpo tob lim eljini nio, eji e l'bel ekpasi eltuuru ji l'k'tiki rannge erannge rannge.
46009026	N nehme be na be, k'kahn edi ji n kp'beke asongo re me n song rehng. N nehme fokko agbaji ana nne no kp'fohko agbaji nehme nehme.
46009027	N kpo fili ngubjing enyame ana nde nne no kpo fili abon ebe nyaame nyaame. Tibre n nehme seb re me m bung alum Esowo tong ane bako, mefono antahng fere gbo.
46010001	Abonanee, n kp'sebe re me m buum-n re, babnso ejahre kpee woomo go nla ekparesemsem, fere jen sehng go Abilaya.
46010002	Bo bele ewohngalahb ji Moses go ekparesemsem, a aya mao, bo ane kpee.
46010003	Bo jo li nsol alehke nyi etohko, bo ane kpee.
46010004	Bo kpee wo alahb mao ma etohko. Tibre bo jo wo alahb go ekpartal ji etohko ji jo jen a bo. Ekpartal jio ji jolo Kraist.
46010005	Jol tvtv ona egom ane jindiki gbalee, Esowo, atahng we joom yebe tob bo. Bo jo kpo go elka emahng, edi ajehng ajehng ji bo l'je.
46010006	Nsol nyio kpee nyi li erehke ka wahr, eji e l'k'jo kunu amahr enyahre go ab'bi nsol nya bo jo lim.
46010007	Kana jo jom eblom ana egom ebo jindiki jo lim. Ana bo nyono go nwer Esowo re, “Ane bao kehm jehke, jo li, fere jo w'wo, fere tahm, jo bahn ase.”
46010008	Jol nong wahr k'jo famme yannge ana egom ebo jindiki limi no, toono o, efung abehng bo kpo ane atahltahl nkpel atahl abal, a nkpel elku ebal, a atahl awubu (23,000).
46010009	Wahr k'jo gare Ntul a Jisos ana egom ebo jindiki jo gar-e. Enyo kehm kehme bo tokko wul.
46010010	Kana jo memme ana egom ebo jindiki jo memme. Nr'rannge kehm rannge bo kpee.
46010011	Nsol nyia kpee limi bo, eji l'jol elliingi ka-r. Nsol nyia kpee bo nyono, eji l'jol erehke ka wahr ji kp'siki es'kohro ngare nyi yahke ba elkabbe.
46010012	Owo wahnge nne no l'bum re á yim na, nobo re á kunu ekpu, tohko jol ano á bahke gboko.
46010013	Elgaare anehng anehng limm, ni ma ba go egahne, ni kala b'ba goji ane bako. Esowo kpehme kane enyam ebe. Owo wahng ka á l'k'lim elgaare gbal sehnge elwo enahne. Ngare elgaare nyio Esowo bahke limi eyake jio ji elbeke for, eji ń l'mal elkpuumu.
46010014	Akpondahme enyame, owo nobo re wahn yake eblom ajomo.
46010015	N kp'bungu tong wahn ji kp'bange. Tiren antahng bade alum nya n yahke bung.
46010016	Nkob nyio nyi elfuulu nyi e kpo kak Esowo saam, fere wo, anv, tibem re wahr wob go ellong ane ba bo ma bak bo alung ma Kraista? Ebred ji e kpo kono elbakke, fere li, tibem re wahr wob go ellong ane ba bo ma bak bo ngubjing nyi Kraista?
46010017	Tibre li ebred na ajehng. Wahr kpee eji e li go egom, e li ngubjing anyehng. Tibre wahr kpee, bo ma-r bak ebred jio.
46010018	Nyehnen eljini ni anebe Israel jo kono ellimi. Ń nehme kahn re, ane bao ba jo li nsol nyi bo jo ko lim njom ka Esowo, bo jolo ajehng a edi njom alimi jioa?
46010019	Anv, jia lohngo renan? Anv, elom l'lohng ejuma, afi nsol alehke nyi bo kpo ko jom elom nyi lohngo ejum?
46010020	E'ee. Ji n kp'bungu li re, ajomjom nya ane ba ki nyi Esowo kpo jom, bo kpo jom ka eblehm. Bo kpehme jom ka Esowo. N nehme seb re wahn jol ajehng a eblehm.
46010021	Ń nehm ma jo wo go nkob nyi Ntul Esowo, fere jo wo go nkob nyi eblehm. Ń nehm ma jo li nsol go ekp'kuru ji Ntul Esowo, fere jo li go ekp'kuru ji eblehm.
46010022	Anv, e kp'sebe re wahr lim, ala jo teele Esowoa? Anv, e kp'tahne sehnge yea?
46010023	Ane bandiki kpo bung re, “Wahr ebfor. E li ma jo lim ejum ajehng ajehng ji kor-r no.” Ee, lohko li ano. Wo, nsol kpee sang kpo kak nne ebo. Wahr ebfor. E li ma jo lim ejum ajehng ajehng. Lohko li ano. Fvfo, nsol kpee sang li nsol nyi kpo lim nne gbal.
46010024	Nne awohng awohng k'jo tiiri elne, nong, á jo tiiri nne noko.
46010025	Jo liin nnyam anyehng anyehng nyi bo kpo gungu go are. Kana jo tohko bahb, tib esi ji ntir atahng enyahne.
46010026	Tibre njini nyia kpee, a ejum ajehng ajehng ji li no, Ntul Esowo wo kpi.
46010027	Nne no ki li nne Esowo l'tiing-a re wo je song li nsol alehke, j'jol re a bahke jeke, ajehng ajehng ji bo l'ka-a, li. Ka ji, bahb abahbe, tib esi ji ntir atahng enya.
46010028	Nne noo l'fere tong-a re, “Nsol alehke nyia, bo ko jom eblom,” ka li nsol nyio, tib go esi ji nne no tong-a no, a esi ji ntir atahng.
46010029	Lohngem re ntir atahng enya, nyi nne noko nyi. Nne nondiki li ma bahb re, “Jen ji wahnge n l'k'lim ana kp-m koro, tib esi ji ntir atahng nyi nne noko?
46010030	N l'kak saam go nsol alehke enyame, jen ji wahnge nne nondiki bahke bungu eb'bi tob-m, eji n kpi nsol alehke enyame li, nyi n kake Esowo saam?”
46010031	Ajehng ajehng ji ń l'fere lim, afi ń li na, fere w'wo, limen, goji Esowo l'bel ellub.
46010032	Jolen nob nob, eji ń l'k'soodo Jus, fere soodo Grik, fere tob soodo aneb Esowo.
46010033	Jo limen ana n kpo lim. N kpo seb re nne awohng awohng bel eyebatahng go ejum ajehng ajehng ji n kp'limi. N kpehme seb re, jo nob a name. N kpo seb re, jo nob a ane bako, eji bo l'bel eltahre.
46011001	Toonen eljini ename jang jang ana n kp'toono eljini ni Kraist.
46011002	N kpo tehk-n, tibre ń kpo buum-m ngare anyehng anehng, fere toono eltibi ename ni n tib-n no.
46011003	N kp'sebe re wahn kahn re, nne awohng awohng wob Kraist go elwo, nkal a nne wob nlum a nne go elwo. Kraist wob Esowo go elwo.
46011004	Nnenlum awohng awohng no l'kak ero, afi á nyehne amahr nya Esowo, á l'bulu esi eje, yebdaange Kraist ji á wob-e go elwo.
46011005	Nnenkal awohng awohng no l'kak ero, afi á tob nyehne amahr nya Esowo, k'bulu esi eje, yebdaange nlum ewe, no á wob-e go elwo. Nnenkal noo li ana nnenkal no ma kpud esi eje.
46011006	Nnenkal no l'tong re á nehm bulu ejum go esi, nong, á kpud esi eje. Eji li ejum ndon re nnenkal kpud esi, nobo re á bulu na esi eje.
46011007	Fuumem re nnenlum bulu esi eje, eji á li ef'tu ji Esowo, fere kp'tibi ellub ene. Nnenkal kpo tib ellub ni nnenlum.
46011008	Tibre nnenlum lohngem goji nnenkal. Nnenkal wo lohng na goji nnenlum.
46011009	Tibre Esowo limem nnenlum tib go esi ji nnenkal. Nnenkal wo, á lim-e no tib go esi ji nnenlum.
46011010	Owo wahng ka nobo re nnenkal jo bulu ejum go ege esi, tib go esi ji babenjel.
46011011	Go ejang bi Ntul Esowo, ki li nnenkal, kehn nnenlum jolem jo jini. Ki li nnenlum, kehn nnenkal jolem go jini.
46011012	Tibre nnenkal lohng goji nnenlum. Anv, nnenlum, nnenkal wo kpo fere jel-e. Nsol kpee lohng goji Esowo.
46011013	Tiren antahng go, anv, n'nob re nnenkal kak ero ka Esowo, k'bulu esi ejea?
46011014	Anv, go amahr nyaka nyaka, ń nehme ma nyehn re, li ejum ndon ka nnenlum re, alv esi tahb-e jvva?
46011015	Nnenkal no alv l'fere tahb-e, á bahke geere na. Tibre alabelabe alv enye Esowo ka-e ana ejum elbulu esi.
46011016	Nne awohng awohng no l'seb re á lim nfaabe go alum nyaa, nong, á kahn re, ano e kpehme lim, a aneb ero bako go fvfo.
46011017	Go etoono erehke jia, wahn n nehme tehk. Tibre akon enyahne nya ń kpo lim re kak-n ebo, kp'fere rannge na.
46011018	Go ngbokambang, bo tong-m re wahn ebyab, jol ag'gabe ag'gabe. Me m bum re, li ma jol etingitingi.
46011019	Tibre ḿ bahke tiki jol ag'gabe ag'gabe, eji bo l'liingi ane bao ba li atingitingi ane.
46011020	Ngare nyi ń kpo je song kono edi ajehng, elkak ni elbuumu Ntul a Jisos sang ń kpo song li.
46011021	Ane bandiki kpo ko nsol alehke ebo ba li go esamahr ane bako, jol nne ne bo nehm sik, wo fere jo b'buumu. Nne nondiki li o, njal kp-e yame.
46011022	Anv, ntahk ń kpimm na, nyi ḿ bahke jo li nsol, fere wo alahba? Ń kpo daange aneb Esowo, fere jo riki akpak ndon. Jen ji m bahke b'bung a nahne anv? Anv, me n tehk-n naa, afi? E'ee, wahn n nehm tehk.
46011023	Nsol nyi n kpili goji Ntul a Jisos, nyi nyi n yahk-n tib a. Atv mao ma bo gungu Ntul a Jisos, á rodo ebred.
46011024	Eji á ma kak Esowo saam, á kehm bakke, kehm bungu re, “A wo li ngubjing enyame nyi bo ma bakke ka-n. Jo limen anaana, eji ń l'jo buum-m.”
46011025	Eji bo ma li nsol mal, á kehm kpe rod nkob, kehm bungu re, “Nkob nyia nyi li egbanngalung ji nfenfe ji alung emame. Jo limen ana go egame elbuumu ngare anyehng anyehng nyi ń l'jo wo go nkob nyia.”
46011026	Ngare anyehng anyehng nyi ń jo li ebred jia, fere wo go nkob nyia, ń kp'tiingi etib bi elkv ni Ntul a Jisos, tete á feere ba.
46011027	Nne awohng awohng no l'li ebred jio, fere wo go nkob nyio nyi Ntul a Jisos, eji á ki lim go mbang nyi nno, á bahke lehke ebi, goji á ma lim abiafem, soodo ngubjing nyi Ntul a Jisos, fere soodo alung ma Jisos.
46011028	Nong, nne tohko jo gbo mbang rab ala enye, kehm jo li ebred jio, fere wo go nkob nyio.
46011029	Tibre nne awohng awohng no l'li, fere w'wo, k'bum re ngubjing nyi Kraist nyi, li ana á ma li, fere lung elam tv elne.
46011030	Owo wahnge egom ejahne gbalee kil eltahne, egom jindiki gbalee kpo yam, jindiki kpo.
46011031	Li re e kp'lame elnahre antahng, kehn Esowo wahr nehm lam.
46011032	Ntul Esowo l'lam-r, jia lohngo re, á kpi-r erem kak, eji e l'k'li ebi semme a njini nyia.
46011033	Abonanee, nobo re ń l'ba kono edi ajehng re ń yahke li elkak ni elbuumu Ntul a Jisos, jo jiin sik ate ebahne.
46011034	Nne awohng awohng no njal l'yam-e, á jo li nsol go etahk, eji á l'k'ba nkon, fere li ebi. Nsol nyehko nyi kpe li budu, n l'ba go, ba toobo, n kehm-n tongo.
46012001	Abonanee, n kp'sebe re wahn kahn go etingitingi bade ayare nya etohko ji Esowo kpo yare nne.
46012002	Ń kp'kahne re, ngare nyio nyi ń kala kahn Esowo, eblom bi kil jo bung bi jo fil-n, bi bi jo wahng ń jo jen ana akamma ane.
46012003	Owo wahnge no n kp'sebe re wahn kahn re, nne awohng awohng limm, no kp'jene go etohko ji Esowo, no bahke suku Jisos. Nnene limm, no bahke ma bung re, “Jisos Ntul wo”, tohko tiki jol re, etohko ji Esowo ji jolo a ne.
46012004	Ajoobo ayare nya etohko nyaa gbalee. Etohko na ajehng aj'jehng ji kpo ka ayare nyao.
46012005	Ajoobo abang nyaa tvv, nya Ntul aloko. Li Ntul na awohng aw'wohng no e kpo lok-e.
46012006	Ajoobo ane baa, ba Esowo kpo ko bo lim ajoobo ntum enye. Esowo b'nehm bi kpo lim nsol nyia kpee.
46012007	Nne awohng awohng ebbel ayare enye nya Etingi Etohko m-e ka, eji l'nob ka ane kpee.
46012008	Etohko j'nehm ji kpo lim nne noko jo bung alum nya nne a ngbere, j'nehm ji kpo tob lim nne noko jo bung alum elkahne,
46012009	j'nehm ji kpo tob ka nne noko eltaame, j'nehm ji kpo tob ka nne noko nsahm nyi elimanenob ayam ebo,
46012010	fere ka nne noko nsahm nyi akpokosi alimi, ka nne noko enyehnamahr ji Esowo, ka nne noko elkahne ni á bahke jo liingi etohko ji Esowo, fere liingi atohko nyandiki, fere lim nne noko jo bung ajoobo ajahbe nfenfe, fere ka nne noko elkahne ni á bahke jo tooro ana alum nyao lohngo no.
46012011	Etohko j'nehm na ajehng ji kpo ka ayare nyaa, á kpo yare nne awohng awohng ana kor-e no.
46012012	Kraist li ana ngubjing anyehng nyi kpi ajoobo gbalee. Li ngubjing na anyehng any'nyehng, jol eji kpi kpi ajoobo gbalee.
46012013	Go etohko na ajehng wo, e ma bel ewohngalahb, fere jol ngubjing anyehng, wahr ane kpee, Jus, a Grik, a aju, go ane ba ki li aju. Wahr kpee bo ma-r ka etohko na ajehng.
46012014	Tibre ngubjing kpimm ejoobo ejum ajehng, kpi ajoobo gbalee.
46012015	Ekpade l'tong re, “Eji n ki li ebo, me ejum ngubjing sang,” lohngem re, ano wo bahke wahnge ka ekpade l'k'kpe jol ejum ngubjing.
46012016	Etung l'fere tong re, “Eji n ki li elmahr, me ejum ngubjing sang,” lohngem re, ano wo bahke wahnge ka etung l'k'kpe jol ejum ngubjing.
46012017	Li re ngubjing kpee kpi amahr amahr, kehn á bahke ma wuk renan? Li re ngubjing kpee kpi atung atung, kehn á bahke ma wuk es'svv renan?
46012018	Esowo kake ejum ngubjing ajehng ajehng edi ji kor-e no.
46012019	Li re ngubjing li ejumjum ajehng, kehn jolem jolo ngubjing.
46012020	Ana wo li no, kpi ajoobo gbalee, wo ngubjing anyehng nyi li no.
46012021	Elmahr nehm ma tong ebo re, “Wa n nehme seb.” Esi nehm ma tong ekpade re, “Wa n nehme seb.”
46012022	A l'kpur nyehn, ano limm, ejum ngubjing jio ji lenge lenge, ji ji li etahntahn ejum.
46012023	Ejum ngubjing ji kil jo lub, ji ji e kpo ga kpunu. Ejum ngubjing ji ki fuumu re jol gbuul, ji ji ga kpi ano.
46012024	Wo, ejum ngubjing ji li gbuul kpehme seb ano. Eji Esowo limi ngubjing, á ka ejum ngubjing ji kil-r ga lub ekpunu sehnge ejum jehko,
46012025	eji ny'yabe anyehng anyehng l'k'jol go ngubjing, eji ejum ngubjing ajehng ajehng l'jo kak ejum jehko ebo.
46012026	Ejum ngubjing ajehng l'nyehn erem, ngubjing kpee bahke nyehne erem. Ejum ngubjing l'bel ellub, ngubjing kpee bahke bele eyebatahng.
46012027	Wahn ane kpee, ngubjing nyi Kraist nyi. Nne awohng awohng ewahne li ejum ngubjing nyio.
46012028	Go ero, Esowo gbo mbang yehke abatiingetib, kehm kpe yehke abanyehnamahr, fere yehke at'tibi, go ane ba kpo lim akpokosi, go ane ba kpo lim ane nob ayam ebo, a ane ba kpo kak ebo go eltum, a ane ba kpo fili ane, budu ane ba kpo bung ajoobo ajahbe nya nfenfe.
46012029	Anv, ane kpee abatiingetib baa? Afi ane kpee anyehnamahr ba? Afi ane kpee at'tibi ba? Anv, ane kpee ba kpo lim akpokosia?
46012030	Anv, ane kpee ba kpo mal ane lim, bo nob ayam eboa? Anv, ane kpee ba kpo bung ajahbe nyandika? Afi ane kpee ba kpo tooro ana alum nyao lohngo no?
46012031	Jo noken, eji ń l'bel ayare nyao nya ga tahne. Anv, m bahk-n tibi mbang nyi ga nob.
46013001	N l'bung go ajahbe nfenfe, fere jo bung alum enjel, k'bel elkoro, n li ana esoongo ji kpo lim ewok ewok, fere jol ana egbang bi kp'gbiki na gbik.
46013002	Afi m bele nsahm nyi amahr anyehne, fere jo kahn ejum ajehng ajehng ji li mbehr mbehr, fere bel ellennge kpee, bel eltaame kpee ni bahke jo melle awong, k'bel elkoro, n tohkem l'li ejumjum.
46013003	Afi n yake nsol enyame kpee ka go, fere yake elname ka re bo jahm-m fi, k'bel elkoro, nsehng anyehng anyehng limm, nyi m bahke lehke.
46013004	Elkoro ni kpo lim nne á mal elkpooro, fere jol soom. Elkoro kpimm ala ateele, kpimm ejum nnyo aworo, kpimm elgeere.
46013005	Nne l'bel elkoro, á kpehme lim esabsab eljini. Á kpehme lim mbang ny'nye. Eltim we kpehme rak sohk sohk. Á kpehme kud afem kak ala.
46013006	Á kpehme geere kak ebi ejum. Á kpo geere kak ejum ji nno.
46013007	Nne l'bel elkoro, á kpo kpuumu ejum ajehng ajehng. Á kpo taame tv ejum ajehng ajehng. Á kpi ekunukpu go ejum ajehng ajehng. Á kpo kpooro go mbang anyehng anyehng.
46013008	Elkoro es'kohlo kpimm. Enyehnamahr bahke male. Elbungu go ajahbe nfenfe bahke male. Elkahne fvfo bahke tob mal.
46013009	Tibre ellennge enahre, a enyehnamahr ejahre nehm biingi go nseenga nseenge.
46013010	Ji biingi go nseenge l'si b'ba, ji ki biingi bahke male.
46013011	Eji n jolo mmonse, n jo bungu ana mmonse, fere jo tir ana mmonse, fere jo lim ese. Eji m ma gbal, jol nne, n kehm soro yake nsol ese nyio tv go.
46013012	Anv, e kp'fahnge go enyehn, jo nyehn advrehndv. Ngare nyio e bahke nyehne saang. Anv, ejang ji n kp'kahne. Efung bio bi m bahke kahne kpee, ana Esowo kp-m tob kahn kpee.
46013013	Nsol nyia na era nyi bahke sake, eltaame, ekunukpu, a elkoro. Elkoro ni ga gbal sehnge nsol nyehko kpee.
46014001	Jo noken, eji ń l'bel elkoro. Gbehden, eji ń l'tob bel ayare nyao nya Etingi Etohko, asehngesehnge ayare nya enyehnamahr ji Esowo.
46014002	Tibre nne no l'bung, eji á ma bel ayare nya elbungu go ejahbe jindiki, á kpehme bung a ane, á kpo bung a Esowo. Tibre nnene limm, no kpo wuk ana á kp'bungu, eji á kpo bung alum nya li mbehr mbehr, nya Etingi Etohko m-e ka.
46014003	Nne no l'nyehn amahr, á kpo bung tong ane, lim bo, bo gbal, kak bo ebo, fere kak bo eltim.
46014004	Nne no l'bung alum ejahbe jindiki, ye kpo kak elne ebo ntahngtahng. Nne no l'nyehn amahr, á kpo kak aneb ero kpee ebo.
46014005	Kp-m koro re wahn ane kpee, wahn bung go ajahbe nyandiki. Kp-m gaka kor re, wahn ane kpee, wahn jol abanyehnamahr Esowo. Nne no l'nyehn amahr, ye wo ga kak ebo sehnge nne no kpo bung go ajahbe nyandiki, sehngem re nne nondiki noa, no bahke ma tooro, eji l'kak aneb ero kpee ebo.
46014006	Abonanee, n l'ba go egahne, fere jo ba bung go ajahbe nyandiki, nnoobo anyi m bahk-n kake? Sehngem re no, m ba, ba tiing-n etib bi Esowo ma lennge ka-m, fere ka-n elkahne, fere ba nyehn amahr tong-n, fere jo tib-n.
46014007	Jol nsol nyi ki kpi elkpin ana efiri abola ebuk, nne tohko ma kub, á l'jo gbehre na gbehre, nne bahke limi renan, kehm kahne ana á kp'k'kub?
46014008	Nne no kpi ntang wor, jo ku ane, á tohko ma wor, á l'wor aji aji, nnene limm, no bahke toobo ebjing bi á bahke tahme ebta.
46014009	Ano wo tob li ka-n. Ń l'bung go ajahbe nyandiki nya ane kil elwuku, bahke limi renan, nne kehm kahne ji ń kp'bungu? Tibre ń kp'bungu na fad.
46014010	Ajoobo alum nyaa gbalee go ajahbe nya njini nyia a. Ejahbe ajehng ajehng limm, ji alum ebo ki lohng ejum.
46014011	Nne no l'lohng ejahbe jimongo l'kehme elbungu, n tohko ma wuk ejahbe jio, n nehm wuk ji nne ejahbe noo kp'bungu. Ye nehm wuk ji me n kp'bungu.
46014012	Ano wo tob li ka wahnfono antahng. Ana ń kp'noko re wahn bel ayare nya Etingi Etohko, gbehden, eji ń l'bel ayare nyao nya kpo lim aneb ero gbal.
46014013	Nong, nne no kp'bungu go ejahbe jindiki jo kak ero, eji á l'bel ayare nyao nya á bahke ma tooro ana lohngo no.
46014014	N l'kehme ero kak go alum ejahbe jindiki, etohko ejame ji kpo kak ero, ntir enyame kpehme kak ebo abehng abehng.
46014015	Anv, jen ji m bahke limi? M bahke kake ero go egame etohko, fere kak ero go egama ntir. M bahke yimi ase go egame etohko, fere yim ase go egama ntir.
46014016	A l'kak Esowo saam go ega etohko, bahke limi renan, nne noka noka no tob li ona, kehm taame re, “Emen” go ero bi a kake no, eji á ki kahn ji a bungu no?
46014017	Eji a jo kak ero bi a jo kak Esowo saam, afi nobo na, nne noko, ebo we a kakem nkpel anyehng anyehng.
46014018	N kp'kake Esowo saam, tib eji me n kpo bung ajahbe nyahndiki sehnge wahn ane kpee.
46014019	N l'jol go ellong aneb ero, n kpo ga tir re me m bung alum alon nya ane bahke ma wuk, eji n l'mal tib ane, sehnge re me m bung alum ejahbe jindiki atahltahl nkpel ebal atahl awubu.
46014020	Abonanee, kana jo rod elnahne bum ana abonse go egahna ntir atahng. Jolen abonbili go abiafem alimi. Go egahna ntir, jolen anebkul.
46014021	Bo nyono go nwer Esowo re, “Ntul Esowo re, M bahke koko ajahmjahm, go bo anyo wo, m bahke bungu a ane ebame. Jol bo me nehm wuungu atung.”
46014022	Owo e bahke kahne re, ayare nya elbungu go ejahbe jindiki limm ka aneb Esowo, li ka ane ba ki li aneb Esowo, eji l'kper bo tib Esowo. Enyehnamahr ji Esowo ji ji li ka aneb Esowo, limm ka ane ba ki li aneb Esowo.
46014023	L'fere jol nyi aneb ero kpee bahke bake, ba kono edi ajehng, nne awohng awohng l'jo bung go alum ejahbe jindiki, ane ba ki li aneb Esowo, afi ajenne l'ba yel egahne ellong, bo nehm tir re, wahn ebgbo esahla?
46014024	Ane kpee l'fere nyehn amahr nya Esowo, nne no ki li nne Esowo, afi njenne l'ba yel, alum nya á wuku no bahk-e kehme ellame go ege atahng, á fere nyehn elne ana nne abiafem.
46014025	Ntir atahng nyi wob-e go ege eltim bahk-e lennge gbuul, á bahke gboko, kohk esamahr ebe go ndi, kak Esowo, fere jo bung re, “Esowo lohko li a nahne a, go etingitingi.”
46014026	Anv, abonanee, jen ji fuumu re wahn lim? Ń l'ba, ba kono edi ajehng, no nne bel ejum. Nne noko yehke ese, nne noko tib alum Esowo, noko tiingi etib bi Esowo ma lennge ka-e, noko bung go alum ejahbe jindiki, noko jo tooro ana lohngo no. Nong, ejum ajehng ajehng jol ekakebo ka aneb ero.
46014027	Elbungu nio go ajahbe nyandiki, nong, jol ane abal, ane ara, noko gbo mbang, noko toono, nne awohng jo tooro.
46014028	Nne awohng awohng tohko jol no bahke ma tooro, nong, nne awohng awohng belle, á k'kpe bung, á fere jo bung go ege eltim a Esowo.
46014029	Go amahr anyehne, nong, ane abal, ane ara jo bung, ane bako jo wuungu atung, joare alum nyao li nseenge.
46014030	Nne no jehk no, Esowo l'ka-e alum re á lennge, nong, nne no yim no kp'bungu rahke.
46014031	Wahn ane kpee ń li ma tooro enyehnamahr ji Esowo esenngesennge, eji nne awohng awohng l'kpili, alum nyao fere kak-e eltim.
46014032	Etohko jio ji abanyehnamahr Esowo kpi no wob bo go elwo.
46014033	Esowo kpehme lim nsol enye jokko jokko jokko. Á li Esowo bio bi elkoono. Go ekp'kpa ero ajehng ajehng ji aneb Esowo l'song kono,
46014034	nobo re, anebkal jo belle. Fuumem re bo jo bung. Tibre anebkal sang kpo fili aneblum, ana ntahm nyi Moses bungu no.
46014035	Ejum ajehng ajehng ji bo l'seb re bo kahn, nong, bo jo bahb alum ebo go etahk. Tibre li ejum ndon sehng re, nnenkal jo bung go ekp'kpa ero.
46014036	Anv, wahn ba, alum Esowo lohng go egahna? Anv, wahn ba wahng ka alum Esowo ba noa?
46014037	Nne awohng awohng no l'tir re, ye nnyehnamahr Esowo wo, afi á tongo re, á kpi etohko ji Ntul Esowo, nong, á taame re, nsol nyi n kp'nyono a, atahm nya Ntul Esowo nya.
46014038	Nne awohng awohng no l'jol ntahnsi a nne, nong, á sa ano.
46014039	Abonanee, noken, wahn jo nyehn enyehnamahr ji Esowo. Kana sahde eyaame ji elbungu go alum ajahbe nyandiki.
46014040	Nong, ejum ajehng ajehng jol songo songo, fere n'nob.
46015001	Abonanee, n kp'sebe re me m buum-n bada nnoobo etib bi n tiing-n no, bi ḿ ma taame tv, fere kp'toono.
46015002	Etib bia ana bi ḿ ma wuk, ń l'soro asi elbumu go etingitingi, bahk-n tahre, tohko jol ano, wahn ebtaame mbol mbol.
46015003	N tohko gbo mbang tong-n nsol nyi n wuku no re, Kraist kpo ka-r tib esi abiafem enyahre, ana nwer Esowo bungu no.
46015004	Á kpo, bo kpa-e kak. Nfung era, Esowo nyahm-e go elkv, ana nwer Esowo bungu no.
46015005	Owo á kehm song kpiri Pita, kehm kpe song kpiri abatiingetib ebe, ewubu ane abal.
46015006	Efung abehng á kehm kpe song kpiri abat'toono bako, ane atahltahl atahl alon s'sehnge. Egom ebo jindiki gbalee jia, kpeke li go elkpin, jindiki ebkpo.
46015007	Owo á kehm song kpiri Jems, kpe song kpiri abatiingetib ebe kpee.
46015008	Es'kohro, á kehm gohro ba kpiri me ji li ana nne no bo jel-e eji ngare ma sehng.
46015009	Me wo li nkahlanjahm a nne go ellong abatiingetib Jisos. N tohkem f'fuumu re bo lung-m re ntiingetib a Jisos, tibre n jo nohko aneb ero ba Esowo sehng.
46015010	Nnoobo nyi Esowo nyi wahnge n li ana li li a. Nnoobo nyi á ka-m no, me á kaam mbol mbol. Ń l'fere nyehn, ga, me n lim eltum sehnge nne awohng awohng go ellong abatiingetib Jisos. Jol me sang na, nnoobo nyi Esowo nyi li a name nyi.
46015011	Afi jolo bo, afi fere jolo me, ana e kpo bung, ano wo ḿ ma tob taame.
46015012	Eji e kpo bung alum Esowo re, Kraist ebnyahme go elkv, jen ji wahnge egom ejahne jindiki kpo bung re, akvne nehm nyahme go elkv?
46015013	Akvne tohko nyahme go elkv, lohngo re, Kraist nyahmem go elkv nkpel anyehng anyehng.
46015014	L'jol re Kraist nyahmem go elkv, lohngo re, alum Esowo nya e kp'bungu li mbol mbol, eltaame enahne fvfo tob li mbol mbol.
46015015	L'jol etingitingi re, akvne nehm nyahme go elkv, lohngo re, e kp'kimi efahnge lake Esowo, tibre e kpo yiimi ntianse re, Esowo nyahme Kraist go elkv, ye ji á ki-e nyahme.
46015016	Re akvne k'nyahme go elkv, lohngo re, Kraist nyahmem go elkv.
46015017	Li re Kraist nyahmem go elkv, kehn lohngo re, eltaame enahne li mbol mbol, abiafem enyahne nyaa, kpeke wob go egahne atahng.
46015018	Ebtob lohng re, ane ba taame tv Kraist kehm kpoko, bobkpo tan.
46015019	Li re ekunukpu ejahre ji e kp'kunu re, Kraist bahk-r kake nnoobo, nnoobo nyio l'fere jol ka elkpin ni e li a ni anv ni ni, kehn e kp'fili ane ndon sehnge nne awohng awohng.
46015020	Li etingitingi re, Kraist eblohko nyahme go elkv, ana ngbokambang a nne no ma gbo mbang nyahme go ellong akvne.
46015021	Ana nne awohng wahnge no elkv ba go njini, ano wo fvfo nne awohng ma tob wahng elnyahme go elkv ma tob ba.
46015022	Ana Adam wahnge no nne awohng awohng bahke kpoko, ano wo fvfo nne awohng awohng bahke tiki bel elkpin tib esi ji Kraist.
46015023	Nne awohng awohng bahke nyahme go ege a ngare. Kraist wo jolo ngbokambang. Ane bao ba li ka Kraist, bo bahke nyahme ngare nyi á l'ba.
46015024	Owo es'kohro ngare bahke kehm rehnge, nyi Kraist bahke taare etul abehng abehng, fere radde atubesi kpee go bo a ntum, fere taare ellub anehng anehng. Owo á bahke kehm faake nji etul enye ka Esowo Nsoo.
46015025	Tibre Kraist bahke tiki fili adi kpee, tete á bob anebekv ebe kpee, kunu bo akpade.
46015026	Nnekv no á bahk-e gohro rannge, elkv ni.
46015027	Tibre nwer Esowo bungu re, “Esowo ebrod ejum ajehng ajehng bum-e re á kunu akpade.” Eji nwer Esowo bungu re, “Ejum ajehng ajehng,” alum nyaa lohngem re, Esowo bi wob Jisos go elwo, tibre Esowo bi yake nsol nyio kpee, kak-e go elwo.
46015028	Eji nsol kpee bahke woomo Kraist go elwo, ano wo fvfo Kraist bahke tob woomo Esowo go elwo, bi yake nsol kpee kak-e go elwo, eji Esowo l'fili kpe kpe.
46015029	Anv, ane bao mee, ba ma bel ewohngalahb tib go esi ji akvne? L'jol re akvne kpehme nyahme, jen ji wahnge ane bao kpo bel ewohngalahb tib go bo esi?
46015030	Jen ji wahnge e kpo kono elgboko yel go efin ngare anyehng anyehng?
46015031	Abonanee, n kp'kpoko efung abehng abehng. N kp'bungu jia tib go elgeere ni n kp'geere kak-n, eji n li ka Kraist Jisos Ntul ewahre.
46015032	N kp'bungu anv go mbang nyi nne. Eji n jolo go Efesus, jo nok a “abibbib enyam bio”, nsehng anyi n li no? L'jol re akvne kpehme nyahme go elkv, nong, wahr limen ana bo tubu elgan re, “Nong, wahr jo liin nsol, fere jo w'wo, tibre behna e bahke kpoko.”
46015033	Nong, nne ki-n nehm! Nne l'jo jen a abi ane, nnoobo eljini ene bahke yaange.
46015034	Nong, amahr enyahne jol sange sange, goji ń l'gbo ntir, rahke abiafem go ellimi. Li ejum ndon sehng re me n tong-n re, Egom ejahne jindiki Esowo, bo nehme kahn.
46015035	Nne nondiki li ma bahb re, “Akvne bahke nyahme renan? Elkohn ngubjing anyi bo bahke bele?”
46015036	Wo egboolo nne jia, ejum ji a l'bahm, tohko tiki bol, nehm tiki mahng.
46015037	Ejum ji a kpo bahm go ndi, elrahnti sang, mmohk eti nyi, fundiki mmohk eti ana mmohk elkohl, fundiki mmohk eti nyindiki.
46015038	Esowo kpo ka mmohk eti anyehng anyehng eljini ngubjing ny'nye ana kor-e no. Mmohk eti anyehng anyehng kpi eljini ngubjing ny'nye eje eje.
46015039	Agubjing nya nsol nyi li go elkpin go njini nyia limm elkohnkohn anehng. Ane kpi elkohn agubjing ni bo. Enyam kpi elkohn agubjing ni bo. Nruk kpi elkohn agubjing ni bo. Nsahre fvfo tob kpi elkohn agubjing ni bo.
46015040	Agubjing nya ejahbetul Esowo nyaa. Agubjing nya njini nyia nyaa fvfo. Agubjing nya li go ejahbetul Esowo kpi ano nya bo eje eje. Agubjing nya li go njini nyia tob kpi ano nya bo eje eje.
46015041	Njul kpi ano nyanye eje eje. Ebareka tob kpi ano nyanye eje eje. Alonlo fvfo tob kpi ano nya bo eje eje. Go ellong alonlo, ano nya bo li nkohn a nkohn.
46015042	Ano wo fvfo elnyahme ngubjing go elkv li no. Ngubjing nyi e kpo kpa kak ndi, bahke bolo. Ngubjing nyi ma nyahme go elkv nehm kpe bol.
46015043	Nyi bo ma kak ndi kp'sabe, nyi ma fere nyahme, ebbel ano. Nyi bo ma kak ndi, ebkpuk, fere leenge, nyi ma fere nyahme, ebtahne, fere bel nsahm.
46015044	Ngubjing nyi bo ma kpa kak, li ngubjing nyehka nyehka, nyi ma fere nyahme li ngubjing ana nyi etohko. Ngubjing nyehka nyehka l'jol, lohngo re, ngubjing nyi etohko nyia, tob li.
46015045	Tibre nwer Esowo bungu re, “Ngbokambang a nne no bo jo lung-e re Adam, Esowo lim-e, ka-e elkpin.” Adam jehko ji gohro ba es'kohro, á li etohko ji kpo ka elkpin.
46015046	Etohko sang gbo mbang ba. Ngubjing nyi gbo mbang ba, etohko kehm bake.
46015047	Ngbokambang Adam, Esowo ko ndi mong-e. Etoono Adam, Ntul ewahre wo, no lohng go ejahbetul Esowo.
46015048	Ana nne no Esowo ko ndi mong-e li no, ano wo fvfo ane ba tob lohng ndi li no. Ana nne ejahbetul Esowo noo li no, ano wo fvfo ane ba ejahbetul Esowo tob li.
46015049	Ana e li anv go elfoongo ni nne no Esowo mong-e go ndi, ano wo fvfo e bahke tob jol go elfoongo ni nne ejahbetul Esowo noo.
46015050	Abonanee, n kp-n tongo jia ana, tibre ngubjing nyehka nyehka nyi kpi alung nehm tiki yel go ejahbetul Esowo. Nsol nyi bahke bolo nehm tiki yel edi ji nsol nyi l'k'tiki bol bahke jolo.
46015051	Wuungen atung, me n tong-n nkpokosi ejum. Wahr ane kpee, e nehm kpo na kpo kpee, wahr ane kpee bahke yaange,
46015052	elwaare elwaare, bahke ware ana ejehbekpakemahr, ngare nyi e l'wuk es'kohro ntang. Tibre bo bahke woro ntang nyi akvne bahke nyahme go elkv, fere ba bel ngubjing nyi l'k'tiki bol. Wahr kpee bahke yaange.
46015053	Jio ji kpo bol, bahke yaange, fere jol ji l'k'kpe tiki bol.
46015054	Ngare nyio nyi jio ji kpo bol ma yaange, fere jol ji l'k'kpe tiki bol, jio ji kpo kpo ma yaange, fere jol ji l'k'kpe tiki kpo, owo alum nwer Esowo kehm jolo go etingitingi, nya bungu re, “Bobnok ebta sehnge elkv, elkv ebmal kpee.
46015055	Elkv, ntahn wo á bahke noko ebta sehnge wahr me? Elkv, etakelehk eja j'na?”
46015056	Etakelehk ji elkv, abiafem nya. Nsahm nyi abiafem, atahm nya.
46015057	Me n kak Esowo saam, eji á ka-r Ntul a Jisos Kraist ji noko ebta ka-r, ga anebekv ebahre.
46015058	Owo abonanee, nobo re wahn jo yiimi t'tahne, eji nne l'ki-n ma nyeenge go mbang anyehng anyehng. Yelen k'kahb go eltum Esowo, wahn jo lim, eji ń kp'kahne re, eltum ni ń kp'limi ka Ntul ewahre, ń nehme lim mbol mbol.
46016001	Bade akpohko nya ń kp'tahbe re wahn song kak aneb Esowo bako ebo, ana n tongo aneb ero ba li go Galesa, tob limen ano fvfo!
46016002	Ngbokambang efung go erahde, nne awohng awohng ewahne jo yehke akpohko ana á bele no, kuuru go, eji n l'ba, ń l'k'tohko kpe ji, tahb na.
46016003	N l'ba, ba rehng go, owo m bahke tumu ane bao ba ḿ ma yehke bo, ka bo awer, eji bo l'ko ayare enyahne, tahm a nya go Jerusalem.
46016004	L'fere nob re me n tob je, bo li-m ma toono.
46016005	N l'rehng go Masedonia, m bahke soro rehng go egahne. Tibre mbang a Masedonia nyi m bahke sehnge.
46016006	Ma m bahke kange a nahne nji. Ma n li ma ba, ba kang a nahne elkoko mal a nji, eji ń l'tv-m edi ajehng ajehng ji n l'kpe je.
46016007	Tibre n nehme seb re me n nyehn-n anv, eji n kp'sehnge na sehng. N kp'sebe re me n kang na abon afung a nahne, Ntul Esowo l'taame.
46016008	M bahke kange ga Efesus tete efung Pintikost rehng.
46016009	Tibre egburu eyake eltum eblennge ka-m, wo gana, anebekv baa gbalee.
46016010	Timoti l'ba go egahne, vvren ye. Tibre á kpo tob lim eltum Esowo jang jang ana n kp'limi.
46016011	Nong, nne awohng awohng ki-e bum reed. Tvvn ye go eyebatahng, eji á l'feere ba tob-m ga. Tibre n kp-e siki re á ba, a aneb Esowo bako go.
46016012	Mmonannee Apollos, n kpo rehk-e re á ba go egahne, a aneb Esowo bako. Anv, we nehme kor re á ba nkpel anyehng anyehng. Á l'bel eyake, á bahke bake.
46016013	Jo baaben! Yiimen t'tahne go egahne eltaame! Belen esahb, wahn bel nsahm!
46016014	Ejum ajehng ajehng ji ń kp'limi, jo limen go elkoro.
46016015	Abonanee, ń kp'kahne re, Stefanas, a nlaaga enye, bo ba gbo mbang taame tv ntul a Jisos go Akaya. Bobrod elbo kak go eltum Esowo, eji bo l'jo kak aneb Esowo ebo.
46016016	N kp-n rehke re, wahn jo wuk elkohn ane ana bao, a nne awohng awohng no kpo tob lim eltum ana bo, fere jo loko.
46016017	Eltim ma-m yebe sehng, eji Stefanas, a Fortunatas, go Akaikus bo ma ba. Tibre bo ba li ane ba limi re, me m bel eyebatahng, eji ń ki li.
46016018	Bo ma-m kak eko, fere tob kak-n eko. Jo kaken ane ba li ana bo.
46016019	Aneb ero ba li go Esia tong-m re, me n kak-n nnyo. Akwila abola Priskilla nkal ewe, a aneb ero kpee ba kpo je song kono asi go etahk Akwila, bo tob tong-m re, me n kak-n nnyo go mbing nyi Ntul a Jisos.
46016020	Aneb ero kpee tongo re, me n kak-n nnyo. Eji ń kp'kake atemtem nnyo, jo soden atem anyo, ana abonanyehn nne.
46016021	Mefono antahng Pol, n kp'nyono nnyo akake mia go egame ebo.
46016022	Nne awohng awohng no Ntul a Jisos Kraist tohk-e kor, nkuk a ne! Maranata! (ji lohngo re, Ntul ewahre, ba!)
46016023	Nnoobo nyi Jisos Kraist Ntul ewahre jol a nahne.
46016024	Elkoro ename ni Kraist Jisos jol a nahne wahn ane kpee. Emen.
47001001	Me Pol ji koro Esowo, á lim-m re me n jol ntiingetib no Jisos Kraist, me a Timoti mmonannee ejahre, e kp'nyono nwer nyia tv aneb Esowo ba li go Korint, a aneb Esowo kpee ba li go Akaya.
47001002	Nong, Esowo Nso ejahre, a Ntul a Jisos Kraist ka-n nnoobo, a elkoono.
47001003	Nong, wahr kaken Esowo saam, bi li nde no Jisos Kraist Ntul ewahre, Esowo bio bi li nfona ndon, ye ji li nfono ekakeltim.
47001004	Á kpo kak-r eltim go egahre afemfem kpee, eji e l'ko ekakeltim eje ji á ma-r kak, fere tob jo mal kak ane eltim, ba wob go elkohn nfem anyehng anyehng.
47001005	Ana e kp'nyehne erem gbalee ana bi Kraist nyehne no, ano wo fvfo e kp'tob bel ekakeltim gbalee, ji kpo sehng go abo nya Jisos Kraist.
47001006	E l'yel go afemfem, li eji ń l'bel ekakeltim, fere kak-n ebo go egahne eltahre. Esowo l'kak-r eltim, li eji ń l'bel ekakeltim, tib ń kpo tob kpuumu erem b'nehm ana bi e kp'nyehne.
47001007	E kp'sahb k'kunu ekpu re, ḿ bahke tob bel ekakeltim ji Esowo kpo kak-r eltim, tib eji ń kp'nyehne erem b'nehm bi e kp'nyehne.
47001008	Abonanee, e kp'sebe re wahn kahn nfem nyi e bele go Esia. Tibre Esowo si-r elsol ni nnen, ni e ki ma sol, owo wahnge e ki kpe kunu ntir re e bahke kpe kpin.
47001009	Jo jol-r ana ane ba bo ma lam elam ebo, kimi re bo bahke bo wul, eji e l'k'kpe tahm tonngo go egahre ntir atahng, e l'tonngo Esowo bi kpo nyahme akvne.
47001010	Á ma-r tahre yehke go ebi elkv ni e jol kpoko. Á bahk-r kpe tahre. Ye wo e kp-e kunu ekpu re á bahk-r kpe tahre,
47001011	eji ń kp-r kake ebo go egahne ero bi ń kp'kake tv-r. Owo ane gbalee bahke kehme Esowo saam kak tib go egahre esi, tib eji á ma faange ero ane gbalee, fere ka-r elfuulu.
47001012	Ejum ji ana, ji e kp'geere kak. Tibre ntir atahng enyahre kp-r yiimi ntianse re, elkpin enahre ni e li a ni go njini nyia, asehngesehnge ngare nyi e jolo a nahne, e jo toono mbang anyehng, a eltim ni li saang. E tonngem go elkahne ni njini nyia, e tonngo go nnoobo nyi Esowo.
47001013	Tibre e nehme nyon na ejum jindiki tv-n, sehngem ji ḿ bahke lungu, fere kahn, ji ji e kp'nyono tv-n. Me m bum re, efung abehng ḿ bahke kahne kpee,
47001014	ane egom ejahne jindiki ma kahn anv re, ń li ma geere kak-r, ana wahr bahke geere kak-n go efung bi Ntul a Jisos Kraist.
47001015	Eji n jo sahb k'kahn ano, owo wahnge n jo seb re me n tohko ba go egahne, eji ń l'kpe bel elfuulu nehko budu.
47001016	N sebe re me m ba sehng egahne o, song rehng go Masedonia, feere kpe ba rehng go egahne, wahn ko-m song tv go Judea.
47001017	Anv, eji n jo tir ano, n li nnyaangannyo a nnea? Anv, n kpo toobo ntoobo enyame ana nne a njini no kpo taame, fere ten tvtva?
47001018	Ana Esowo li nkakesehk a nne, ano wo fvfo alum enyahre nya e bungu tong-n ki li alum nya e taame no, fere ten.
47001019	Tibre Jisos Kraist Mmon Esowo ji e jo bung alum enye tong-n, Silvanus, go Timoti, a mefono, á limm nne no kpo taame, fere ten. Jisos wo li eltaame ni Esowo taame no re “Ee!”
47001020	Ye wo li eltaame ni Esowo taame no re, “Ee, me n lim anyam enyame kpee.” Ye wo wahnge e kpo bung re “Emen”, fere ka Esowo ellub.
47001021	Esowo bi kpo lim wahr a wahn re wahr yiimi t'tahne go mbang nyi Kraist. Á ma-r kak akehng go esi,
47001022	fere kak-r elliingi ene, eji á bom-r esi, kak-r Etingi etohko go egahra ntim.
47001023	N kp'lungu Esowo bi kp'kahne eltim ename re á yiim-m ntianse. N kpeem ba go Korint, tib eji n l'yak-n, ki-n kak erem.
47001024	E nehme seb re wahr jol atul ebahne, tib eji ń yim t'tahne go mbang nyi ń kp'toono Esowo. E kp'limi eltum ano a nahne, eji ń l'bel eyebatahng.
47002001	Owo n kehm toobo antahng re, n nehm kpe ba go egahne ndon ndon.
47002002	Tibre n l'lim-n, ń jol ndon ndon, nne awo bahk-m kake eyebatahng? Nne no n lim-e no, á jol ndon ndon woa?
47002003	Ejum j'nehm ji n nyono go nwer nyehko nyi n tumu tv-n. N joom seb re me m ba, ba jol ndon ndon tib ane bao ba jol-m kake eyebatahng. Tibre n kp'sahb k'kahn re, n l'bel eyebatahng, wahn kpee bahke tob bel eyebatahng fvfo.
47002004	Eji n nyono nwer nyio, n joom bang, eltim jo gbiing-m sehng, n nyono a abonngo go amahr. N nyonem, eji ń l'jol na ndon ndon. N nyono, eji ń l'kahn elkohn egburu elkoro ni ń kp-m koro.
47002005	Joare nne awohng eblim nne noko re á jol go ndon, me sang á lim-m no. Eyaame jindiki á ma-n lim wahn ane kpee, wahn ebjol ndon ndon. N nehme seb re me n rod ejum jio bum ana egburu nfem.
47002006	Anv, ebgbal, eji egom ejahne gbalee ma ka nne noo erem.
47002007	Ga nob re, wahn tahm ka-e, fere kak-e eltim, eji ndon l'ki-e ga jo fili.
47002008	N kp-n gboongo re, wahn lohko tib re, á kp-n lohko kor.
47002009	Ji wahnge n nyono nwer nyio, n nyono re me n kahn ana ń sehnge mbahbe nyio, fere kahn, joare ń kp'limi ejum ajehng ajehng ji n l'tong-n.
47002010	Nne awohng awohng no ń l'tahm ka-e, m bahke tob tahm ka-e. L'jol re, ejum l'lohko jol ji nne noo sood-m no, ejum jio, me n tahm ka-e go esamahr bi Kraist tib go egahne esi,
47002011	eji nnehm l'ki-r ko elfono. Tibre e kp'kahne ji á kp'tiri.
47002012	Eji n rehnge go Troas re me n song tiingi nnoobo etib bi Kraist, Ntul Esowo l'lim eyake ka-m.
47002013	Eltim me tikem naange, eji n ki nyehn mmonannee Taitus ona. Owo n kehm kake bo nnyo, tahm bo sa, song rehng go Masedonia.
47002014	Wahr kaken Esowo saam, bi kpo lim-r re wahr jo ga anebekv ebahre ngare anyehng anyehng, fere jo geere, tib eji e li ajehng a Kraist. Esowo ma-r ko kp'limi, eji ane l'kahn Kraist edi ajehng ajehng, ana es'svv eleenge ji kp'yeele edi ajehng ajehng.
47002015	Wahr ba li ana es'svv eleenge jio ji insens nyi Kraist kp'jahme jo teebe ka Esowo, ji kp'yeele go ellong ane ba kp'bele eltahre, a ane ba kp'tane.
47002016	Go ejang bi ane ba kp'tane, es'svv jio, ejum elkv ji kpo wul nne ji. Goji ane baka es'svv jio, ejum ji kpo ka nne elkpin ji. Nne awo bahke ma jol elkohn nne ana noa?
47002017	E limm ana egom ane bandiki gbalee, ba kpo yaange alum Esowo, fere jo kpiidi a nya. E kpo bung go etingitingi ana ane ba Esowo tumu bo. E kpo bung go esamahr bi Esowo ana alokeltum ba Kraist.
47003001	Anv, jia lohngo re, wahr ebkehme elnahre tehka? Anv, l'li nyi ane bahke jo nyon awer, jo lenng-r ka-n, ana fuumu a ane bandika? Afi l'li nyi ḿ bahke jo nyon awer nya bahke jo lenng-r ka ane bako?
47003002	Wahn ba li nwer enyahre nyi bo ma nyon go egahna ntim, nyi ane kpee kp'kahne, fere kp'l'lung.
47003003	Eblohko tib re, wahn ba li nwer nyi Kraist ko-r nyon. Á nyonem go alahb nwer, á nyono go etohko ji Esowo bi li go elkpin. Á fikem go atal, á nyono kak go ntim ane.
47003004	Ana wo e kpo bum Esowo go etingitingi tib Kraist,
47003005	tibre nsahm enyahre kpo lohng goji Esowo. E kpimm nsahm antahng nyi bahke wahnge e tir re, e bahke ma lim ejum go egahra ngang antahng.
47003006	Esowo bi ma-r ka nsahm re wahr jol alokeltum ba egbanngalung ji nfenfe ji ki li go atahm abumu, ji li egbanngalung ji etohko. Tibre atahm kpo wul na, etohko ji kpo ka elkpin.
47003007	Ngare nyi egbanngalung ji Esowo ka atahm enye nya kpo ko elkv ba a ni, nya á fiki go atal, á tibi egburu ellub ene ni wahnge abone Israel ki jo ma seenge esamahr Moses tib go elnyane ni jo nyane. Elnyane nio jo remme na asongo.
47003008	Ellub ni egbanngalung ji etohko bahke gbale sehng.
47003009	Egbanngalung ji kpo ka ane ebi l'bel ellub ana nio, egbanngalung ji kpo lim nne, á li eno, ellub ene ni bahke ga gbal.
47003010	Etingitingi, ejum ji jo bel ellub, anv, ellub kpeem kpi, tib eji ellub ni ga gbal ma ba.
47003011	Eji ejum ji remme no ba a ellub, ejum ji l'k'mal, bahke bele ellub ni ga gbal.
47003012	Tib eji e kpi elkohn ekunukpu ana jia, wahr ebbel esahb.
47003013	Wahr limm ana Moses ji bulu mbomo go ege esamahr, eji abon Israel l'k'nyehn ejum ji toono ejum ji remme no.
47003014	Asi ebo t'tahne. Tibre bo l'lung awer nya nk'kulu egbanngalung, mbomo m'nehm mi ma tob bulu amahr ebo tete ba rehng anv. Bo l'si t'taame tv Kraist, owo bahke lennge bo.
47003015	Tete ba rehng anv, ngare anyehng anyehng nyi bo l'lung awer nya Moses, mbomo mio kpo konngo bo go bo esamahr.
47003016	Bo l'feere ba goji Ntul Esowo, á bahke lennge bo mbomo mio.
47003017	Ntul Esowo, Etingi Etohko ji. Edi jio ji etohko ji Esowo li no, ane ebfor.
47003018	Wahr ane kpee ba abomo ma-r laade go esamahr, e kp'seenge ellub ni Esowo. Esowo kpo yaang-r, bomo go ellub nehko, song rehng a ni ga gbal, ano ano tete e jol go ege elfoongo. Jia kpo lohng goji Ntul Esowo bi li Etingi Etohko.
47004001	Fvfo, eji Esowo ma-r ka eltum nia tib go ege a ndon, e nehm yini ekpu.
47004002	Wahr ebyake nsol ndon nyi ane kpo lim mbehr mbehr. E kpehme lim awak, fere jo yaange alum Esowo. E kpo lennge etingitingi, fere jo tib nne awohng awohng elnahre, eji bo l'jo kahn go bo a ntir atahng re, e kp'jene go esamahr bi Esowo.
47004003	Nnoobo etib bi e kp'tiingi l'fere jol ana bo ma bulu mbomo, li ano ka ane ba kp'tane ba ba.
47004004	Bo li ane ba kil eltaame, owo wahnge eb'bi Ntul no njini nyia ma wa bo amahr, eji bo l'k'jo nyehn ellennge ni nnoobo etib bi ellub ni Kraist, ye ji li go elfoongo ni Esowo.
47004005	Alum Esowo nya e kpo bung, e kpehme bung re, wahr atul ba. E kpo bung re, Jisos Kraist wo li ntul, wahr alokeltum ebahne ba tib go esi ji Jisos.
47004006	Tibre Esowo b'nehm bi bungu re, “Ellennge jol go ejannge,” b'nehm bi ma kak ellennge go egahra ntim, nio ni elkahne ni ellub ni Esowo go esamahr bi Kraist.
47004007	Wahr ji kpi afang nyaa, e li ana atu, eji egburu nsahm nyio l'jol nyi Esowo, l'k'jol ny'nyahre.
47004008	Bo kpo kohk-r tv, jol bo wahr kpehme ma bob. E kpehme nyehn mbang nyi elbeke for, wo, mbang nyia.
47004009	Bo kp-r kame, jol Esowo wahr ka yake. Bo ma-r rum tub ndi, jol e kpoom.
47004010	Ngare anyehng anyehng e kpo sol elkv ni Jisos kpo no go egahre agubjing, eji ane l'tob nyehn elkpin ni Jisos go egahre agubjing fvfo.
47004011	Eji e kpeke li go elkpin, e li ane ba kpi ntaame ntaame elkv tib go esi ji Jisos, eji ane l'nyehn elkpin ni Jisos go egahre agubjing nya bahke kpoko.
47004012	Etingitingi, elkv wob-r go atahng, kpi eltum ene lim, ana elkpin wob-n go egahne atahng, kpi eltum ene lim.
47004013	E kpi elkohn etohko na ajehng, wahr ji ma taame tv Jisos, a nne no nyono kak go nwer Esowo re, “N t'taame, owo wahnge m bungu no.” Wahr fvfo, wahr ebtob taame, owo wahnge e kp'tob bung.
47004014	Tibre e kp'kahne re, Esowo bi nyahme Ntul a Jisos go elkv, á bahk-r tob nyahme a Jisos, fere ko-r awahn awahn, song yiimi go ege esamahr.
47004015	Nsol nyia kpee li tib go egahne esi, eji Esowo l'bel ellub tib go ege a nnoobo nyi ma gbal gbalee, eji ane gbalee kp-e kake saam.
47004016	Ano wo wahnge e l'k'yini ekpu. Jol eji agubjing enyahre kp'r'rannge asongo, atohko enyahre kp'jolo na nfenfe efung abehng abehng.
47004017	Tibre erem bi e kp'nyehne a, li ntiil, bahke male. Wo, erem bia bahk-r kake egburu ellub ni li go njinanjini, ni nne l'k'ma ko gare a ejum ajehng ajehng,
47004018	eji e kil jo yehke amahr enyahre kunu go nsol nyi nne kp'nyehne, e kpo yehke amahr enyahre kunu go nsol nyi nne kil ma nyehn. Tibre nsol nyi nne kp'nyehne bahke male. Wo, nsol nyi nne kil nyehne li go njinanjini.
47005001	Tibre e kp'kahne re, ebkpatahk bi e wob a, bi li ngubjing enyahre nyi e li a nyi go njini nyia l'rannge, e kpi etahk ji Esowo si no, ji nne ki si go abo, ji bahke jolo go njinanjini go ejahbetul Esowo.
47005002	Anv, e kp'tahnge etahng, eji e kpeke li go ngubjing nyia. E kp'sahb s'seb re wahr bel ngubjing nyio nyi li go ejahbetul Esowo.
47005003	E l'bel, e nehm kpe jol nehme nehme.
47005004	Tibre eji e kpeke li go ngubjing nyia, e kp'tahnge etahng, tib eji e kp'solo egburu elsol. Jia lohngem re, e kp'sebe re wahr lud ngubjing nyia bum, e kp'sebe re wahr kak ngubjing nyio nyi ejahbetul Esowo, eji ngubjing nyi kpi elkpin l'tane ngubjing nyi bahke kpoko.
47005005	Esowo bi li nne no ma-r toobo bum re wahr bel nsol nyia, ye j'nehm wo ma-r bom esi, ka Etingi etohko.
47005006	Fvfo, e kpo bel esahb ngare anyehng anyehng. E kp'kahne re, eji e kpeke li go etahk ji li ngubjing nyia, e ka si r'rehng etahk ji Ntul Esowo.
47005007	Tibre e kpo jen go eltaame eltaame, e kpehme tohko nyehn go amahr.
47005008	Wahr ebbob eltim. Tibre bahk-r koro re wahr yake etahk ji li ngubjing nyia, fere song woomo go etahk ji Esowo.
47005009	Fvfo, afi e jolo go etahk, afi e fere tahme na etahk sa, e kpo nok re wahr lim ji kpo kor-e.
47005010	Tibre wahr ane kpee bahke yiimi go eti elam ji Kraist, eji nne awohng awohng l'bel ana ji á limi no ngare nyi á jolo go ngubjing nyia. Li ma jol ji kp'nobo, li ma jol ji kp'sabe.
47005011	Fvfo, eji e kp'kahne re, Ntul Esowo li nne no fuumu re wahr fahl-e, owo wahnge e kpo gare re wahr sennge ane ntim. Tibre Esowo kp-r kahne kpee ana wahr li no. Wo, n kp'bumu re, ń kp'tob kahn go egahna ntim.
47005012	E nehme kpe tehk elnahre go egahne esamahr, e kp-n tibi na mbang nyi ḿ bahke jo geere kak-r, eji ń l'mal jo faange ane ba kpo geere kak nsol nyi nne kp'nyehne, ba kil jo geere kak nsol nyi wob go eltim nne.
47005013	L'jol re wahr ebgbo esahl, e gbo esahl ka Esowo. E l'jol nseenge, e li nseenge ka wahn.
47005014	Tibre elkoro ni Kraist ni kp-r fili. Eji e ma seb kahn re, nne awohng wo kpo go esi ane kpee, owo fvfo ane kpee ma kpo.
47005015	Á kpo, ka ane kpee, eji ane ba li go elkpin l'k'kpe jol ka elbo antahng. Á kpo, eji bo l'jol ka nne no kpo no, fere nyahme tib go bo esi.
47005016	E kpehme kpe ko ane ana bo li go njini nyia. Ngare anyehng e ko Kraist go eyaame ji nne. Wo anv, e nehme kpe lim ano.
47005017	Fvfo, nne awohng awohng no li ajehng a Kraist, ye nne a nfenfe wo. Ak'kulu nsol ebmal, anv, nya nfenfe nya ma fere ba.
47005018	Nsol nyia kpee lohng goji Esowo ba, ye ji ma lim etem a nahre, wahr ji jolo anebekv ebe. Etem bio sehng goji Kraist, á fere ka-r eltum ni e bahke jo lim ane bako, bo tob jol go etem a ne.
47005019	Ji n kp'bungu a, lohngo re, Esowo woomo Kraist go atahng, fere lim njini jol go etem a ne, bi li re, á nehm kpe fange abiafem ebo. Ye wo ma yake etib bio ka-r, bi kpo tib ana e bahke jolo go etem a ne.
47005020	Anv, wahr ba li ane ba Kraist ma-r kak eltum, ba Esowo ma-r ko kp'rehke ane, fere jo gboongo bo go esi ji Kraist re, “Limen etem a Esowo!”
47005021	Tibre Kraist ji ki lim abiafem, ye wo Esowo ko-e lim ejum abiafem tib go egahre esi, eji e l'li eno go ege esamahr, e l'jol ajehng a Kraist.
47006001	Eji e kp'limi eltum ano a Esowo, e kp-n gboongo re wahn k'jol ane ba ma bel nnoobo nyi Esowo mbol mbol, ba kil rodo lim ejumjum.
47006002	Tibre Esowo bungu re, “M ma-a wuk go ngare nyi nno. N kak-a kak ebo efung bio bi eltahre.” Anv wo li ngare nyi nno, lela wo li efung eltahre.
47006003	E kpo gare re wahr k'soodo nne awohng awohng go ejum ajehng ajehng, eji eltum enahre ni e kp'limi l'k'bel ebi mbing.
47006004	E kpo tib elnahre go ejum ajehng ajehng re wahr alokeltum Esowo ba. E kpo kpuumu erem abehng abehng, afi e yele nfem, afi e yele ejahkjahk ajehng ajehng, afi ejum ajehng ajehng ji kpan-r,
47006005	afi bo dv-r na, afi bo kak-r go ngbekobo, afi bo fere jokko edi, afi e bade lim eltum t'tahne, afi e kange mbir, afi e fere bade elnahre njal.
47006006	E kpo tib elnahre re, wahr alokeltum Esowo ba, eji e li saang, e ma fere bel elkahne, a elkpooro, a nnoobo eljini, a Etingi Etohko, go elkoro ni li go etingitingi,
47006007	a alum abungu go etingitingi, go nsahm nyi Esowo. Eno ji e ma li go esamahr Esowo, ji ji li nsol ebta enyahre, ejum ebta jehko go eboblum, jehko go ebobkal.
47006008	Egom jindiki kpo su-r su, egom jindiki jo tehk-r. Bo kpo ko-r ana anehm ane, na ga, e li go etingitingi.
47006009	Bo kpo ko-r ana ane ba bo ki nyi bo, na nyehne ga, ane kpee kp-r kahne. Bo kpo ko-r ana ane ba kp'kpoko, na ga, e li go elkpin. Bo kp-r kake erem, jol e ka tiki kpo.
47006010	E li ndon ndon, wo tvtv o, e kpo bel na eyebatahng ngare anyehng anyehng. E li akpak, wo tvtv o, e kp'limi na ane gbalee, bo jo gbo afang. E kpimm ejumjum, wo tvtv o, wahr ebbel ejum ajehng ajehng.
47006011	Wahn aneb Korint, wahr eblennge ntir atahng enyahre ka-n. Wahr eblennge ntim enyahre kpee.
47006012	Ń wob-r go egahra ntim, ntim enyahne ń ka lennge.
47006013	Anv, n yahke bung a nahne ana ń li abon ebame. Lenngen ntim enyahne, ana m ma lim ka-n!
47006014	Kana jol ajehng a ane ba ki nyi Esowo! Anv, bahke limi renan re eno, a ebi kehm jolo ajehng? Anv, ellennge abola ejannge bahke ma jol go elkoono renan?
47006015	Anv, Kraist abola nnehm, bo bahke ma bung bum nnyo amehng renan? Anv, ejum aji nne no ma taame tv Esowo, a nne no kala taame, bo kpo kod abo, jo lim?
47006016	Anv, bahke limi renan, etahk Esowo, a eblom kehm jolo jang jang? Tibre wahr ba li etahk Esowo bi li go elkpin. Ana Esowo bungu no re. “M bahke woomo go bo atahng, fere jo jen a bo. M bahke jolo Esowo ebo, bo bahke jolo ane ebame.”
47006017	Ntul Esowo kpe bung re, “Lohngen go bo ellong, wahn jol ejahne ejahne! Kana jo lak ejum ji ki li saang abo, eji n l'ko-n.
47006018	M bahke jolo nso ejahne, ḿ bahke jolo abon ebame. Ana wo Ntul Esowo bi gbale sehng bungu no.”
47007001	Akpondahme enyame, eji Esowo ma nyam elkohn anyam ana nyaa tong-r, nong, wahr ru elnahre, yehke ndahn ndahn go egahre agubjing, a atohko enyahre, fere jol ejahre ejahre ka Esowo abo akpade akpade, tib eji e kp'jene go elfahle ni Esowo.
47007002	Nong, wahr woom-n go egahna ntim. E ka soodo nnene. Jol e ka rannge nne awohng awohng. E ka lim a lim nne awohng awohng amahr.
47007003	M bungem ana re me n ka-n ebi. Ana n tohko bung, ń wob-r go eltim, afi e kpo na, afi e li go elkpin, e bahke jolo ajehng.
47007004	N kp-n sahb b'bum go etingitingi. N kp'sahb g'geere kak-n. Esowo ma-m kak eltim gbalee. Tvtv go erem abehng abehng bi e kp'nyehne, n kp'bele na eyebatahng budu.
47007005	Eji e ba rehng go Masedonia, e belem erekekv ajehng ajehng. E jo bele afemfem edi ajehng ajehng. Ane jo taange a nahre. Elfahle jolo go egahra ntim.
47007006	Esowo bi kpo kak ane ba nfem ma nyede bo eltim, ye wo kak-r eltim, eji Taitus ba no.
47007007	Lohngem re elbake ene ni ni kak-r eltim. Ji á tong-r no bade ana á bobo eltim tib wahn, ji ji tob kak-r eltim. Tibre á tong-r bade ana kp-n sahb k'kor re wahn nyehn-m, ana ń li ndon ndon, ana ń kp-m yiimi njahm. Owo wahnge n kpe bel eyebatahng budu.
47007008	Jol afi nwer enyame nyi n nyono no tv-n lim-n re, wahn jol ndon ndon, ndon me nehme fili. Ndon jol-m fili, eji n sebe kahn re ń jolo ndon ndon, jol eji jolo jol mmongare ntiil.
47007009	Wo anv, me m bel eyebatahng, lohngem re, tib eji m ma-n lim, ḿ ma jol ndon wo. M bele eyebatahng, tib eji ndon enyahne ma-n lim, ḿ ma yaange mbang enyahne. Tibre ndon nyi fil-n no, jolo elkohn ndon nyi kpo kor Esowo. Wahr sang wahng ka ń rannge no go eyaame ajehng ajehng.
47007010	Ndon nyi kpo fili nne go esamahr bi Esowo, nyi nyi kpo lim nne, á yaange mbang enye, fere ko eltahre ba a ni. Ndon nyia kpehme lim nne, á bung re, kehn ndon nyia fuumem a name. Wo, ndon nyi njini nyia kpo ko elkv ba a ni.
47007011	Nyehnen ana ndon nyia nyi fil-n go esamahr Esowo lim-n no re nkpa jo tab-n, wahn fere jo yiim-m njahm, atahng wahn joom yebe, ń jo f'fahl, fere sahb jo s'seb re wahn nyehn-m, jo sahb mell-n melle go egahna ntim re wahn kak nne no ma soodo erem. Wahn ebtib go ejum ajehng ajehng re, ebo ebahne o wobem.
47007012	Tibre eji n nyono nwer nyio tv-n, n nyonem tib nne no soodo no, jol n nyonem tib nne no á sood-e no. N nyono, tib eji l'lenng-n go esamahr Esowo ana ḿ ma yake elnahne ka-r.
47007013	Jia ji ma-r kak eltim. Fvfo, e jo tob bele eyebatahng gbalee budu tib go eyebatahng ji Taitus bele no. Tibre wahn ane kpee eblim eltim m-e naange.
47007014	Nsol kpee nyi n tong-e bada nahne, nyi n woro nnyo kun-n, ndon me ń rikem. Ana ejum ajehng ajehng ji e bungu tong-n jolo go etingitingi, ano wo fvfo nnyo aworo emahre mi e woro tong Taitus ma tob jol go etingitingi.
47007015	Ano wo wahnge elkoro ni ń kp-e koro kp'gbale, eji á kp'buumu ana wahn ane kpee jo wuk-r, fere vvr-e afahlafahle, fere jo k'kahm.
47007016	Me m bel eyebatahng, tibre n kp-n bumu go etingitingi go eyaame ajehng ajehng.
47008001	Abonanee, e kp'sebe re wahn kahn ji nnoobo nyi Esowo ma lim go aro nya li go Masedonia.
47008002	Bo yele go egburu nfem nyi Esowo wuungu bo. Wo tvtv o, bo gbale go eyebatahng sehng. Owo wahnge bo jo wehr abo, jol eji bo sahb gb'gbo ekpak.
47008003	N kp'yiimi bo ntianse re, bo ka ana bo bele no, jol bo ka na b'budu, ana koro bofono antahng.
47008004	Bo gboong-r sehng re, wahr tob nongo bo, bo tob jo kak aneb Esowo ba li go Judea ebo.
47008005	Bo limi sehnge ana wahr tiri no. Tibre bo gbo mbang yake elbo ka Ntul Esowo, kehm fere yake elbo ka-r ana koro Esowo.
47008006	Owo wahnge e kehm rehke Taitus re, á soro asi go ege eltum ni á ma bom, fere kak-n ebo, wahn gohro lim eltum nio ni elkoro.
47008007	Wahn ebfang go ejum ajehng ajehng ana eltaame, alum abungu, elkahne, eko ji ń kp'kak go eltum Esowo kpee, a elkoro ni e kp-n koro. Anv, tob koon gbalee, wahn ka go eltum nio ni elkoro.
47008008	N nehme bung ana nne no kp'jehke ntahm. Eji m ma nyehn eko ji ane bako kp'kake, owo wahnge n kp'sebe re me n wuung-n, joare elkoro enahne li etingitingi elkoro.
47008009	Tibre ń kp'kahne nnoobo nyi Jisos Kraist Ntul ewahre. Jol eji á jolo efange nne, á fere gbo ekpak tib go egahne esi, eji ekpak ebe l'wahng, ń gbo afang.
47008010	Elle ni n kp-n tubu ni a. Bahke nobo a nahne, ń l'gohro lim eltum nio ni ń toobo no re wahn lim, ni ḿ ma bom ellimi, ma kang elya.
47008011	Gohren lim mal! Ana kor-n no, ń toobo no wuku wuku, ano wo nobo re wahn gohro lim, ana ḿ male no.
47008012	Tibre nne no l'kor-e re á ka, ye wo, Esowo bahke koko ayare enye ana nne noo bele no. Esowo nehme seb re á ko ji nne ki kpi.
47008013	Alum nya m bungu a, lohngem re n kp'sebe re me n tele ane bako elsol, fere si wahn, wahn sol elsol ni nnen.
47008014	Nobo re nne awohng awohng jo sol jang jang. Eji ń kpi gbalee anv, nobo re wahn kak ane ba li go elehng nsol ebo, eji ngare nyi bo l'bel gbalee, bo l'tob kak-n ebo, ń l'jol go elehng nsol. Ano wo bahke wahnge, nne awohng awohng bel jang jang.
47008015	Ana nwer Esowo bungu no re, “Nne no jo kpu gbalee luk, joom kpe sa ejum ajehng ajehng. Nne no jo kpu ntiil luk, ejumjum we joom tiki rin.”
47008016	E kp'kake Esowo saam, bi kp'limi Taitus re á jo kak ekpuku ana wahr kp'kake go eltum ni á kp-n kake ebo.
47008017	Eji e gboong-e no, á t'taame. Jol ano ano sang. Eji kp-e sahb k'kor re á kak-n ebo, á kp'bake go egahne ana kor-e antahng.
47008018	E kp'tob tum mmonannee noko re á toono Taitus, no aneb ero kpee kpo tehk-e, tib eji á kpo tiingi nnoobo etib.
47008019	Jol ano ano sang. Aneb ero ba m-e yehke re á toon-r, eji e kp'limi eltum nia ni elkoro, ni li ka ellub ni Esowo, fere tib ana kp-r koro re, wahr kak aneb ero ba li go Judea ebo.
47008020	E kp'kunu ekpu, eji nne awohng awohng l'ki-r ka ebi, tib eji bo ma-r kak agburu ayare nyao go ebo.
47008021	Ntir enyahre ga li re, wahr k'jo lim ji kp'nobo go esamahr bi Esowo bi bi, tob li re, wahr tob jo lim ji kp'nobo go esamahr ane fvfo.
47008022	E kp'tob tum mmonanne ejahre noko re á tob toono bo, no e m-e wuungu gbalee, lohko nyehn ana á kpo kak eko, jo lim ajoobo ntum tvv. Anv, eji á kp-n bumu go etingitingi wo, á kp'sahb kpe k'kak na eko budu, jo kak-n ebo.
47008023	Taitus wo li nne no e kp'limi eltum ano, ye wo li nne no kpo kak-m ebo go eltum ni n kp'limi ka-n. Abonanee bako ba li ane ba aneb ero yehke bo tum, bo ji li ellub nio ni Kraist.
47008024	Tiben bo elkoro enahne ni ń kpi no go esamahr aneb ero kpee, wahn fere tib re, nnyo mi n woro kun-n, lohko li go etingitingi.
47009001	Nsehng anyehng anyehng kpeem li re, me n kpe nyon bade ayare nya ń kp'kake aneb Esowo ba li go Judea.
47009002	Tibre n kp'kahne re, kp-n koro re wahn kak ebo. Owo wahnge n kp'woro nnyo tib wahn go esamahr aneb Masedonia re, “Aneb Akaya toobo ebjing yamahne yamahne.” Ekpuku ji ń kp'kake ji ma melle ane gbalee go bo ellong.
47009003	Anv, n kp'tumu abonanee baa, eji nnyo mi e kp'woro kun-n l'k'jol mbol mbol go eyaame jia, eji ń l'toobo ebjing ana m bungu no re, wahn ebtoobo ebjing,
47009004	tohko jol ano, aneb Masedonia l'toon-m ba, fere ba nyehn ana ń kala toobo ebjing, bahk-r riki ndon, eji m bum-n go etingitingi. Anv, jia wahn nehm tob riki ndona?
47009005	N tiri re, ga li re me n rehke abonanee baa, fere tum bo, bo gbo-m mbang ba rehng go egahne, eji n l'ba, ḿ ma toobo ayare nya ń nyame no bum, ana ayare nya kor-n na antahng. Nong, k'jol ana bo bob-n na.
47009006	Buumen re, nne no l'bahm ntiil, á bahke kpake ntiil. Nne no l'bahm gbalee, á bahke tob kpa gbalee.
47009007	Nong, nne awohng awohng jo ka ana á tiri go ege eltim. Á k'jo ka go ebeke ndon, jol á k'jo ka ana bo bob-e na. Tibre nne no kpo ka go eyebatahng wo kpo kor Esowo.
47009008	Esowo bahk-n ma ka elfuulu anehng anehng, eji ejum ajehng ajehng l'ki-n kpe rin ngare anyehng anyehng, eji ń l'bel gbalee, fere sa-n gbalee nya ḿ bahke jo ko, lim eltum anehng anehng ni nno.
47009009	Ana nwer Esowo bungu no re, “Á kpo wohngo amohk nti enye. Á kpo k'ka akpak. Nnoobo enye li go njinanjini.”
47009010	Nne no kpo ka mbahmgbe amohk nti, fere ka-e ejum alehke, á bahk-n tob ka amohk nti, fere lim, eji l'gbal, fere kab akab gbalee, nya bahke tibi re, wahn ebli eno go esamahr bi Esowo.
47009011	Á bahk-n limi, ń gbo afang kpee, nya ḿ bahke male jo wehr abo ngare anyehng anyehng, eji ane gbalee l'jo kak Esowo saam tib wahr.
47009012	Tibre ekakebo ji ń kp'kake a, ń kp'kake aneb Esowo ebo go nsol nyi ma lehng bo. Jio tob li re, ane gbalee jo sahb k'kak Esowo saam.
47009013	Bo l'bel ayare enyahne nya kp'tibi re wahn ebsehng mbahbe, bo bahke Esowo ellub ka, bo l'nyehn ana ń kp'bumu alum nya nnoobo etib bi Kraist, bi ń kp'yiimi ntianse, fere yare bo gbalee, fere tob yare ane bako kpee.
47009014	Owo bo bahke kehme ero kak ka-n a egburu elkoro tib go nnoobo nyi Esowo nyi ma rur w'wohng go egahna ntim.
47009015	Nong, wahr kaken Esowo saam go ege ayare nya nne l'k'ma bung go nnyo.
47010001	Me Pol, mefono antahng wo kp-n gboongo a, tib esi ji Kraist ji jolo soom, fere bel nnoobo eljini, me ji kpo rede elname, n l'jol go egahne ellong, n kpo sahb-n, eji n li fee,
47010002	n kp-n gboongo re, wahn ki-m lim me m ba, ba bung esahb esahb a nahne ngare nyi n l'ba go egahne, jol eji n kp'k'kahn re, m bahke bungu esahb esahb a ane ba kp'bungu re, wahr kp'jene ana njini.
47010003	Jol eji e li li go njini, e kpehme nok ebta ebahre ana njini.
47010004	Tibre nsol ebta nyi wahr kpo ko, nok ebta limm nsol ebta nyi njini, li nsol ebta nyi Esowo nyi kpi nsahm nyi bahke ma rannge ekum abehng abehng,
47010005	bi li nfaabe alimi, a ejum ajehng ajehng ji ane kpo bum wahre wahre, ji kil jo koono a elkahne ni Esowo. E kpo bob ntir anyehng anyehng, fere rod kak go elwo ni Kraist.
47010006	Ngare nyi ḿ ma lohko tib re, ń kp'lohko wuk Esowo, ngare nyio nyi e bahke kake nne awohng awohng erem, no kil elwuku Esowo.
47010007	Ń kpo kpur ane ana bo li ga njahm elatahk! Nne awohng awohng no l'bum elne re, ye li ka Kraist, nong, á tir antahng re, ana ye li ka Kraist, ano wo fvfo wahr tob li ka-e.
47010008	Tibre n nehme be ndon, jol afi n woro nnyo sehng ana kehn n jol woro kunu go nsahm nyi Ntul Esowo ma-m ka re me n lim-n, wahn gbal. Me á kaam re me n lim-n, wahn rannge.
47010009	N nehme seb re wahn tir re, n kp-n nehke na go egame awer nya m ma nyon tv-n.
47010010	Tibre bo kpo bung re, “Awer nya Pol kpi nsahm, kpo fere lub-r. Á l'jol a nahre, á kpo kooko sehng, alum enye kpehme tohko j'jol ejumjum.”
47010011	Nong, elkohn ane bao kahn re, ana e kpo nyon go egahre awer ngare nyi e ki li, ano wo fvfo e kpo tob lim ngare nyi e l'jol a nahne.
47010012	E kpehme sahb fange elnahre kak go ellong ane ba kpo tehk elbo. E kpehme ko elnahre gare a bo. Bo agboolo ane ba! Bo kpo rod elbo bum ana ejum egare nsol. Bo kpo ko elbo, gare atemtem.
47010013	E kpehme geere kak eltum ni Esowo ki-r ka re wahr lim. E kpo lim eltum ni Esowo ma-r ka ni ni. Eltum ni e kp'limi go egahne ellong tob wob atahng eltum nio.
47010014	Eji wahn li ejang egbe ji Esowo ma-r ka re wahr lim eltum, ngare nyi e ba no re wahr ba tiing-n nnoobo etib bi Kraist, e baam ba lim, ta nnyab.
47010015	E kpehme geere kak eltum ni Esowo ki-r ka, ni nne noko ma lim. E kp'bumu re, ń l'kpe gbal go mbang nyi Esowo, ḿ bahk-m tobo, n kpe kim edi egbe budu,
47010016	eji e l'song tiingi nnoobo etib adi nya li go fee, nne l'sehng Korint sa, wahr kiin geere kak eltum ni nne noko ma lim go ege egbe.
47010017	Ana nwer Esowo bungu no re, “Nne no l'geere, nong, á jo geere kak Ntul Esowo.”
47010018	Tibre nne no l'tehk elne, ye sang Esowo kpo ko-e, sehngem nne no Ntul Esowo tehk-e no, ye wo, Esowo kpo ko-e.
47011001	Kp-m sahb k'kor re, wahn taame, eji n yahke bung abon agboolo alum. Limen ano, titi!
47011002	Tibre ala kpo teel-m tib wahn, ana Esowo, ala kpo teel-e. Tibre wahn ba li ana ngbahme nyi bo kala n'noongo a ne, nyi m bahk-e koko song ka nlum ewe na awohng no li Kraist.
47011003	N kp'fahle re eltim bahk-n bvvrv, ń fere dulu, ń nehm kpe seenge Kraist wo wo, ana Iv ji nnyo nehm-e no go ege awak.
47011004	Nne nondiki l'ba, ba bung bada Jisos go mbang nyindiki nyi e ki bung, ń soro taame tvtv. Ń l'fere bel etohko jindiki ji ń ki bel wuku wuku, fere wuk nnoobo etib bi ń ki taame tv wuku wuku, ń soro taame na taame tv.
47011005	Me m bum re, me sang ga se sehnge aj'jok abatiingetib ebahne.
47011006	Jol afi n limm nne no kpo mal elbungu, n kpi elkahne ni ń jo nyehn go egahre elkpin ngare anyehng anyehng go ejum ajehng ajehng.
47011007	Anv, abiafem nya n limi noa, eji n rede elname re wahn jol wahre wahra? Tibre e jo tiingi nnoobo etib bi Esowo tong-n mbol mbol, ejumjum e joom ko.
47011008	N v aneb ero bako ejv, eji n taame no, ko akpohko nya bo ka-m no re me n ko ba lok-n.
47011009	Ngare nyi n jolo a nahne, eji nsol rin-m no, n tokkem nne awohng awohng. Tibre ejum ajehng ajehng ji rin-m no, abonanee ba lohngo go Masedonia ba, bo ba ba ka-m. Eji n ki-n tokko go mbang anyehng anyehng, ano wo n l'ki-n tiki tokko tete asongo.
47011010	Eji etingitingi ji Kraist wob-m go egame atahng, nnene limm go Akaya, no bahk-m ma lim, n k'kpe geere kak ejum jia.
47011011	Jen ji wahnge n kehm b'bung ana fono? Anv, lohngo re, me ń nehme kora? Esowo kp'kahne re ń kp-m koro.
47011012	M bahke soro asi, jo lim ji n kp'limi anv a, eji n l'kpan abatiingetib bao ba kp'sebe mbang nyi bo bahke woro anyo re, bo kp'limi eltum go mbang nyi wahr kp'limi.
47011013	Tibre elkohn ane bao li akimfahnge abatiingetib ba kpo lim eltum ebo go mbang enehm, fere yaange elbo, jol go elfoongo ni abatiingetib ba Kraist.
47011014	Nkpokosi anyehng anyehng o limm, jol nnehm kpo y'yaange elne, fere jol go elfoongo ni enjel nyi ellennge.
47011015	Etahntahn ejum sang re alokeltum ba nnehm tob yaange elbo, jol go elfoongo ni alokeltum ba Esowo bi li go etingitingi. Go es'kohlo, bo bahke bele eltuuru ebo ana bo limi eltum.
47011016	N kp'kpeke bung re, nne awohng awohng k'tir re, me egboolo nne ji. Ń l'fere tir ano, lub ko-m wahn ana egboolo nne, eji n l'wor nnyo ntiil.
47011017	Ji n kp'bungu ana egboolo nne, eji n yahke ba nnyo wor.
47011018	Tibre ane gbalee baa, ba kpo wor nnyo kunu go nsol nyi njini nyia. Owo wahnge m bahke tob wor nnyo fvfo.
47011019	Eji ḿ ma bel elkahne, ń kpo kpuumu, fere jo taame agboolo ane jol a nahne.
47011020	Ń kpo kpuumu, nne l'ko-n, lim re wahn jol aju, afi á fere taare nsol enyahne, afi á fere li-n nsehng, afi á fere limi akuuku, afi á fere ruum-n nkpal.
47011021	N kp'bungu re, a ejum ndon ji. Wo, wahr sahbem lim ano. N kp'kpeke bung ana egboolo nne re, Nne awohng awohng l'fere sahb wor nnyo kunu ejum ajehng ajehng, me n tob sahb fvfo.
47011022	Anv, ane bao, aneb Hibru baa? Me n tob li mmon no Israel. Anv, bo lohng go et'tohngo ji Ebrahama? Me n tob lohng ona fvfo.
47011023	Anv, bo alokeltum Kraist baa? N kp'kpeke bung ana ngbokesahl. Me wo ga li nlokeltum no nno sehnge bo. Me n lim eltum sehnge bo. Me wo ga woomo ngbekobo sehnge bo. Bo ma-m dv gbalee. Nkpel tvv elkv jo jol a name kpidi kpidi.
47011024	Nkpel elon nyi Jus ma-m dv eltahl a nti elku a nti eni.
47011025	Nkpel era nyi anebe Rom dv-m no. Nkpel anyehng nyi bo tuub-m atal. Nkpel era nyi asohkkahng ma seme a name. Nkpel anyehng n fabe go alahb eltahl awa na ani.
47011026	Go egame eljen tvv ni m ma jen, n jolo go efin efin, efin bio bi aya, a bi awajv, a bi aneb ejahbe ebame, a bi ane baka baka, a efin bi jo jol a name go ajahbe, go elka emahng, go agburu aya, a ellong akimfahnge abonanee.
47011027	N jo bade, jo lim eltum fere jo nyehn erem. Atv gbalee ma n jo kang mbir, njal jo yam-m, alahb jo kor-m. Nkpel tvv n joom bel nsol alehke. Alohk jo fil-m, ejum ebjing m belem.
47011028	Gona erem bi n kpo nyehn go egama ngubjing, gana eltiiri ni n kp'tiiri aneb ero kpee li ana elsol ni nnen ni kp-m nyede tv ndi efung abehng abehng.
47011029	Nne l'leenge, nobem re me n tob leenga? Bo l'lim re á gbo yel abiafem, anv, eltim ki-m raka?
47011030	L'jol nyi m bahke woro nnyo, m bahke woro nnyo kunu nsol nyi kpo tib ana n kp'leenge.
47011031	Esowo, nde no Jisos Kraist Ntul ewahre, ye ji bo bahk-e tehke go njinanjini, á kp'kahne re me n nehme kim efahnge.
47011032	Eji n jolo go Damaskus, ntubesi ejahbe no woomo go elwo ni ntul Aretas yehke ab'baabe kak re bo song baabe ati mbu, eji bo l'bob-m.
47011033	Bo kehm-m kake go ejeere, kanne alehke, yehk-m go ewindu, fere tahr alehke nyao tete n song rehng go ndi go njahm ekahme nyehko ji jolo sennge ejahbe jio kak. N kehm beke for go ege abo.
47012001	M bahke tiki wor nnyo, jol nsehng anyehng anyehng limm, nyi m bahke lehke. Anv, m bahke soro asi, jo bung bade akpokosi nsol nya Ntul Esowo ma-m lim re me n nyehn, a nsol nyi á ma lennge ka-m.
47012002	N kp'kahne nne a Kraist, no bo m-e rod tahm a ne go nkpake elbung nyehko nyi biingi na era. Ewubu a nnya eni nyi ma kang a. Ma bo rod-e a ngubjing a ngubjing nji. Ma bo rod-e go etohko wo wo nji. Esowo bi kp'kahne.
47012003	N kp'kahne re, nne noo, bo rod-e tahm a ne go ejahbetul Esowo. Ma bo rod-e a ngubjing a ngubjing nji. Ma bo rod-e go etohko wo wo nji. Esowo bi kp'kahne.
47012004	Owo á wuku alum nya nne l'k'ma bung, nya ki fuumu re nne bung.
47012005	M bahke woro nnyo kunu nne noo. N nehm wor nnyo kunu elname, sehngem elleenge ename ni ni m bahke jo wor nnyo kunu.
47012006	L'kor-m re me n wor nnyo, n gboolem na, tibre etingitingi ji kehn n jol bungu. Me n yake nnyo aworo bum go, eji nne awohng awohng l'ki-m jo bum wahre wahre go ege a ntir atahng, á l'jo bum-m wahre wahre tib go nsol nyi á kp-m nyehne, n kp'limi, a nsol nyi á wuku go egame.
47012007	Esowo ma-m jahm ejoongo go egama ngubjing, eji n l'k'jo kuudu tib go akpokosi nsol gbalee nya á ma lennge ka-m. Ejoongo jio, enjel nyi nnehm nyi, nyi kpo dv-m, eji n l'k'geere.
47012008	Me n gboongo Esowo nkpel era bade ejum jia re, eji enjel nyio l'lub yak-m abo.
47012009	Wo, Ntul Esowo faang-m re, “Nong, nnoobo enyame jo gbal-a. Tibre nsahm enyame bahke gbale, biingi go nseenge goji ane ba kp'leenge.” Fvfo, atahng kp-m yebe re me n geere kak elleenge ename ni n kp'leenge, eji nsahm nyi Kraist l'ba lene tob-m.
47012010	Esi ji Kraist ji wahnge eltim kp-m yebe, jol afi n leenge na, jol afi bo su-m na, jol afi n nyehne erem, jol afi bo nohk-m na, jol afi n wob go afemfem. Tibre n l'leenge, n kp'tahne na.
47012011	Me n jol egboolo nne. Wahn ba ma-m lim re me n jo wor nnyo. Tibre wahn ba kehn jol jo yiim-m njahm. Tibre aj'jok abatiingetib bao gbalem sehnge me nkpel anyehng anyehng, jol eji n ki l'li ejumjum.
47012012	Etingitingi, wahn ebnyehn ntiingetib no Esowo, no jo tib nliingi go egahne ellong, fere nyehn ana n jo kpuumu. Wahn ebnyehn nliingi, a akpokosi, go agburu nsol.
47012013	Ejum aji ji m ma ga lim ka aneb ero bako ji n kala lim ka-n? Sehngem ji m ma lim, li re, wahn n tokkem. Tahmen ka-m wahn go eb'bi jia!
47012014	Nkpel era nyi a, nyi m ma toobo ebjing re me m ba go egahne. Wahn n nehm tokko, tibre nsol enyahne sang n kp'sebe. N kp'sebe wahnfono antahng. Tibre abon a nne sang fuumu re bo jo kuuru akpohko bum babnde. Babnde nne bo fuumu re bo jo kuuru akpohko abon ebo.
47012015	Atahng kp-m yebe re me n fad ejum ajehng ajehng ji n kpi no, kak a mefono antahng tib go esi ji atohko enyahne, jol eji elkoro ni n kp-n koro ki b'bik a ni wahn kpi me kor.
47012016	Wahn ebtaame re, wahn n tokkem. Wo, egom ejahne jindiki re, n jo dehb-n, jo ko nsol enyahne go awak.
47012017	Anv, n li-n li nsehnga, nyi sehnge goji nne awohng awohng go ellong ane ba n tumu no tv-na?
47012018	N gboongo Taitus re á je, fere tum mmonannee noka, á toon-e. Anv, Taitus li-n li nsehnga? Anv, e joom jen go etohko j'nehm na ajehnga? Anv, ariidakpade nyanehm sang e jo toona?
47012019	Go nsol nyia kpee, ń kp'tiri re, e kp'bungu yehke elnahre go egahne esamahra? Akpondahme enyame, e kpo bung ana ane ba li ka Kraist go esamahr bi Esowo. Tibre ejum ajehng ajehng ji e kp'limi, e kp'limi, eji ń l'gbal.
47012020	Tibre n kp'fahle re, n l'ba, fundiki ń nehm jol ana kor-m no re wahn jol. Mefono antahng nehm jol ana kor-n no re me n jol. Fundiki m bahke ba kpir-n go ntaange, eteelala, erakatahng, elahmetong, afahnge akiimi lake ane, areyi alimi, elgeere, a nsol nyehko kpee nyi ki li nseenge.
47012021	N kp'fahle re, n l'kpe ba, Esowo ebame bahk-m rede go egahne esamahr, m bahke lingi egom ane gbalee ji limi abiafem wuku wuku, ji kala gbo ndon go asabsab nsol nya bo ma lim, a ebi elkpin, go enoongo ane.
47013001	Nkpel era nyi ana, nyi n yahke kpe ba go egahne. N l'ba, “tohko jol re ane abal, ane ara ba yiimi ntianse bung bum nnyo amehng, ellum anehng anehng nehm yiimi,” ana nwer Esowo bungu no.
47013002	N rehke ane ba limi abiafem wuku wuku, fere rehke ane bako kpee. N kp'kpeke rehke bo anv, eji n ki li a bo, ana n limi ngare nyi n jolo a bo, eji n kpe ba go egahne etoono nkpele. N l'kpe ba, n nehm yake na yake bo, bo k'nyehn erem,
47013003	tib eji ń kp'sebe re me n tib-n re Kraist kp'bungu go egame atahng, ye jio ji kil jo leenge go egahne ellong, ye ji ń kpo nyehn nsahm enye go egahne ellong.
47013004	Jol eji bo kum-e kum go ekros ana nne no kp'leenge, anv, á li go elkpin tib go nsahm nyi Esowo. Eji e li ajehng a ne, e kp'leenge. E bahke jolo go elkpin a ne tib go nsahm nyi Esowo, e l'jol go egahne ellong.
47013005	Feeden elnahne, joare ń kp'jene go mbang nyi Esowo! Wuungen elnahne! Ń nehme kahn re, Jisos Kraist wob-n go egahne atahnga? Tohko jol ano, ḿ bahke jo gb'gbo abahbe.
47013006	N kp'bumu re, ḿ bahke sebe kahn re, wahr ka gbo.
47013007	E kp'kake ero ka Esowo re, wahn k'lim ebi ajehng ajehng. E nehme seb re wahr tib re, wahr ebsehng mbahbe. E kp'sebe re wahn lim ji kp'nobo, jol eji li li ana e ma gbo mbahbe.
47013008	Tibre e nehm ma kpan etingitingi. E li ka etingitingi.
47013009	Atahng kp-r yebe, eji e li lenge lenge, wahn kp'tahne. Ji e kp'kake ero bade li re, wahn tuungu ji ma rannge.
47013010	N kp'nyono nsol nyia, eji n ki li a nahne, eji n l'ba, n l'k'ba bib a nahne tib go nsahm nyi Ntul Esowo ma-m ka re me n jo lim ane, bo gbal. M-e á kaam re me n jo lim bo, bo rannge.
47013011	Abonanee, anv, wahn jol me! Tuungen mbang enyahne, wahn jo bum alum enyame! Jo belen ntir atahng na anyehng, wahn jol go elkoono atemtem, owo Esowo bi elkoro, a bi elkoono bahke kehm jolo a nahne.
47013012	Jo kaken atemtem nnyo go nnyo asodo ana abonanyehn nne. Aneb Esowo kpee kp-n kake nnyo.
47013013	Nong, nnoobo nyi Ntul a Jisos Kraist jol a nahne, a elkoro ni Esowo, a elkoono nio ni Etingi Etohko.
48001001	Me Pol wo ji li ntiingetib no nne ki-m tum. Jisos Kraist, a Esowo Nsoo bi nyahm-e go elkv, bo ba tum-m. Bo sehngem goji nne.
48001002	Me, a abonanee kpee ba li a name, e kp'kake aneb ero ba li go Galesa nnyo.
48001003	Nong, nnoobo, a elkoono jol a nahne, ni lohng goji Esowo Nsoo, a Jisos Kraist Ntul ewahre,
48001004	no yake elne ka tib go egahre abiafem, eji á l'tahr-r yehke go ebi eying jia ji anv, tib ana wo koro Esowo Nso ejahre.
48001005	Nong, ellub jol n'ne go njinanjini. Emen
48001006	Kp-m kpoko esi sehng, eji ḿ ma tahr y'yake ye ji lung-n no re wahn toono nnoobo nyi Kraist, ḿ ma fere yaange kp'toono etib bindiki.
48001007	Lohngem re nnoobo etib bindiki bia. Ane bandiki ba kpo lim re amahr jo bil-n, bo ba kp'sebe re bo yaange nnoobo etib bi Kraist.
48001008	L'fere jol wahr, afi fere jolo enjel nyi lohng go ejahbetul Esowo ba tiing-n etib bindikandiki bi ki li jang jang ana bi e tiing-n no, nkuk a ne!
48001009	Ana e ma tohko bung, ano wo n kp'kpeke bung a. Nne awohng awohng no l'fere tiing-n etib bi ki li ana bi ḿ ma tohko taame tv, nkuk a ne!
48001010	Anv, n kp'sebe re me n jol ntem no anea, afi ntem no Esowo? Anv, n kp'sebe re me n lim ji kp'koro anea afi? Li re n kp'kpeke lim ji kp'koro ane, kehn me nlokeltum no Kraist sang.
48001011	Abonanee, n kp'sebe re wahn kahn re, nnoobo etib bi n tiingi no, bi nne sang.
48001012	N koom goji nne, jol nne sang tib-m no. Jisos Kraist antahng antahng wo lennge no ka-m.
48001013	Tibre wahn ebwuk bade ana elkpin ename jolo no, eji n jo toono eljini nio ni Jus, ana n jo sahb n'nohk aneb Esowo, fere jo gare re me n tane ero.
48001014	Me wo jo ga toono eljini ni Jus sehnge ane ebame bako gbalee, ba e jolo nkpake anyehng ano a bo, eji n jo sahb k'kak ekpuku, jo toono eltibi ni babnso ejahre.
48001015	Esowo yehk-m ngare nyi n kpeke wob nnee go ala, fere lung-m go ege a nnoobo re me m ba lok-e.
48001016	Wo, eji kor-e no re á lennge mmon ewe ka-m, eji n l'song tiingi nnoobo etib bada ne go ellong ane baka baka, n jeem goji nne awohng awohng re me n song ko elle.
48001017	Jol n jeem go Jerusalem goji ane ba gbo mbang jol abatiingetib ka me. N tahme ejame, song rehng go Arebia, kehm feere song rehng go Damaskus.
48001018	Eji ma kang nnya era, n kehm tahme go Jerusalem, eji n l'song mahnge Pita. Eji n je no, n kange a ne nfung elku.
48001019	N kpeem nyehn ntiingetib awohng awohng gona, sehngem Jems mmonannyehn Ntul a Jisos wo n nyehne-e no.
48001020	Ji n kp'nyono a, n kp'nyono go esamahr bi Esowo. Efahnge n nehme kim.
48001021	Owo n kehm tahme go ejang bi Siria, a bi Silisa.
48001022	Ngare nyio aneb ero ba li go Judea ba ma taame tv Kraist me ka nyehn a nyehn.
48001023	Bo wuku na wuk ji ane bako jo bung re, “Nne no jo nohk-r wuku wuku, anv, á kp'fere tiingi nnoobo etib re ane taame tv Jisos, Jisos jio ji á jo gare wuku wuku re, á tane ero ebe.”
48001024	Bo kehm kehme Esowo ellub ka tib me.
48002001	Eji ma kang ewubu a nnya eni, n kehm kpe je go Jerusalem, a Barnabas. N tob ko Taitus fvfo, je a ne.
48002002	N je, tib eji Esowo lennge ka-m re me n je. Eji e song kono edi ajehng a atubesi ero wahr wahr, owo n kehm tooro tong bo ana nnoobo etib bi n jo tiingi ane baka baka li no. N joom seb re eltum ni n jo lim wuku wuku, a ni n kp'limi anv jol mbol mbol.
48002003	Jol Taitus ji jolo a name, bo we bobem re á yehke nrur, jol eji á jolo jol nne a Grik.
48002004	Akimfahnge abonanee bandiki jo sebe re bo lim ano. Bobweele ba yel re bo ba seb kahn elkohn elforo ni e ma for go ejang bi Kraist Jisos, eji bo l'lim-r, e jol aju.
48002005	Jol e tikem naange tv bo nkpel anyehng anyehng, tib eji e l'kuuru etingitingi jio ji nnoobo etib bum-n.
48002006	Ane bandiki baa, ba bo jo bum bo ana atubesi. Jol afi bo jolo elkohn ani, me nehme lub. Tibre Esowo kpehme rang nne awohng awohng. Jol atubesi bao me tibem ejumjum budu.
48002007	Bo sebe na kahn re, Esowo ebyake nnoobo etib ka-m re me n song tiingi ane ba kil jo yehke nrur, jang jang ana á yake nnoobo etib ka Pita re á jo tiingi ane ba kpo yehke nrur.
48002008	Tibre ye jio ji jo lim eltum a Pita, eji Pita jo tiingi ane ba kpo yehke nrur nnoobo etib, ye j'nehm wo jo tob lim eltum a name, eji n jo tiingi ane baka baka nnoobo etib.
48002009	Eji Jems, Pita, a Jon, ba bo bumu bo ana atubesi nyehne nnoobo nyi Esowo ma lim ka-m, bo kehm kake Barnabas a me ebo bi elkoono. Owo e kehm toobo re wahr bahke jo lim eltum go ellong ane baka baka, bo jo lim eltum go ellong ane ba kpo yehke nrur.
48002010	Ejum jia ji ji bo tong-r no re wahr jo buumu akpak ebo. Ejum j'nehm ana ji n jo nok re me n lim.
48002011	Eji Pita ba go Antiok, n ka-e ebi go elkab ane, tibre á s'soodo.
48002012	Re ane ba Jems tumu no kehm ba rehng go Antiok, Pita jo li nsol a ane baka baka. Eji bo ba no, á kehm yabe elne, á kpeem tiki jo li nsol a bo, tibre á jo fahle ane ba jo seb re ane baka baka tob yehke nrur.
48002013	Erik Jus jehko ji jo toono Pita, jo t'tob lim awini. Barnabas fvfo, awini nyanehm nya tob wer-e.
48002014	Eji n sebe kahn re, bo nehme jen go nseenge, fere jo toono etingitingi nnoobo etib, owo n kehm bungu tong Pita go esamahr ane bao kpee re, “Wo ji li na nne a Jus, a l'fere jo lim eljini ni ane baka baka, k'kpe jo lim eljini ana ni nne a Jus, anv, a bahke ma bob ane baka baka renan, bo kehm limi eljini ni Jus?”
48002015	Wahrfono antahng, wahr Jus ji dahb dahb dahb. Wahr ane baka baka sang, ba li aneb abiafem.
48002016	Wo, e kp'kahne re, nne kpehme li eno go esamahr bi Esowo tib go atahm abumu, sehngem re no, á l'taame tv Jisos Kraist. Jol wahr jia fvfo, wahr ebtob taame tv Jisos Kraist, eji e l'li eno go esamahr bi Esowo tib go eltaame ni e ma taame tv Kraist, limm go atahm abumu. Tibre nnene limm, no bahke ma li eno tib go atahm abumu.
48002017	E l'gare re wahr li eno go esamahr bi Esowo, tib eji e ma taame tv Kraist, bo fere jo tong-r re, wahr aneb abiafem ba, anv, jia lohngo re Kraist nlokeltum no abiafem woa? E'ee, ano á limm!
48002018	N l'fere kpe kehme atahm jehke, nya m ma range, mbang nyio me n tib elname ana ngbokatahm.
48002019	Wahr ebmal a atahm. Tibre atahm nya wahnge n kpo no, eji n l'kpin ka Esowo.
48002020	Bo ma-m kum lake go ekros a Kraist. Mefono antahng sang kpeke li go elkpin, Kraist wo li go elkpin go egame atahng. Elkpin ni n li a ni anv go egama ngubjing, n'nehm ni m ma ko kp'jene go mbang nyi Mmon Esowo no n kor-e no, á ba yake elne ka tib go egame esi.
48002021	N kpehme ten nnoobo nyi Esowo. L'jol re nne kpo li eno go esamahr bi Esowo tib go atahm abumu, lohngo re, elkv ni Kraist kpo no, á kpo mbol mbol.
48003001	Wahn aneb Galesa, jen ji wahnge ń kp'gboolo ano? Nne awo ma-n nehm, wahn ji m ma-n tib Jisos Kraist, á ma fere jol are bo kum-e go ekros go egahne esamahr?
48003002	Ejum ajehng ji ji n kp'sebe re wahn tong-m. Anv, ḿ bele Etingi Etohko tib eji ń jo bum atahma, afi eji ń wuku alum Esowo, fere taame?
48003003	Jen ji wahnge ḿ ma gboolo ano? Ḿ bomo gona etohko, anv, ń kp'sebe re wahn gohro lim go egahne ekoa?
48003004	Anv, erem bi ḿ ma nyehn o, ń nyehne mbol mbola? Li ma jol mbol mbol.
48003005	Wo anv, eji Esowo ma-n ka Etingi Etohko, fere kp'limi akpokosi go egahne ellong, á kp'limi ano tib eji ń kp'bumu atahma, afi tib eji ń kp'wuku alum Esowo, fere taame?
48003006	Nwer Esowo bungu bade Ebraham re, “Á taame tv Esowo, owo Esowo ko-e ana nne no ma li eno.”
48003007	Nobo re wahn kahn re, ane ba kp'taame tv Esowo ba li abon ba Ebraham.
48003008	Alum Esowo tohko nyehn amahr, ngare kehm rehnge re, Esowo bahke koko ane baka baka ana ane ba ma li eno tib go bo eltaame. Á tohko tiingi Ebraham nnoobo etib re, “Elfuulu ni ane kpee ba li go njini bahke bele, bahke sehnge go ega.”
48003009	Owo fvfo, ane ba kp'taame tv Esowo ma bel elfuulu a Ebraham ji tob taame.
48003010	Tibre ane kpee ba ma tahm tonngo go nsol nyi bo kp'limi, eji bo kpi atahm bum, bobbel nkuk. Tibre nwer Esowo bungu re, “Nne awohng awohng no tohko jo lim nsol kpee nyi bo nyono go nwer atahm, yebbel nkuk.”
48003011	Anv, ebsahb l'lennge re, nne nehm ma li eno go esamahr bi Esowo tib eji á kp'bumu atahm. Tibre nwer Esowo bungu re, “Nne no ma li eno bahke jolo go elkpin tib go ege eltaame.”
48003012	Atahm kpehme tonngo go eltaame. Tibre nwer atahm bungu re, “Nne no l'lim ejum ajehng ajehng ji atahm bungu no, á bahke kpini tib eji á ma lim ano.”
48003013	Kraist wo ma-r fak yake go nkuk nyi ntahm ko no ba ka-r, eji á jolo ejum nkuk tib go egahre esi. Tibre nwer Esowo bungu re, “Nkuk li a nne awohng awohng no bo tohk-e go eti.”
48003014	Kraist taame, jol ejum nkuk, eji ane baka baka l'bel elfuulu ni Ebraham ni li Jisos, eji wahr l'bel Etingi Etohko ji Esowo nyame no re á bahke kake ane ba l'taame.
48003015	Abonanee, nong, me n lim ntugare nyi li feere go eyaame ji nne. Nne l'si g'gahm nne no bahke lehke elkv ene, fere tob lim ane bako kahn, nnene limm, no bahke ma ten alum nyao, jol nnene limm, no bahke ma budu.
48003016	Esowo nyame enyam bia tong Ebraham, fere tong mmon ewe. Esowo bungem re, “Abon ebe,” ba kehn jol tibi re bo li gbalee. Á bungu bada nne na awohng noo re, “Bahke jolo ka mmon ewa,” no li Kraist.
48003017	Ejum ji a, ji n kp'bungu. Atahm nya ba na, eji ma kang nnya atahltahl kunu eltahl a nnya ewubu nehm ma sahde ntoobo nyi Esowo toobo no wuku wuku bum, nyi á ma lim re yiimi. Atahm nehm ma lim re, ji Esowo nyame no kane.
48003018	L'jol re atahm nya bahke wahnge nne bel nsol elehke elkv nyi Esowo, lohngo re á nehm bel tib go enyam bi Esowo. Esowo k'ka Ebraham elfuulu nio, tibre á nyame na tong-e re á bahke bele.
48003019	Jen ji wahnge atahm li li? Esowo budu atahm tib abiafem, eji atahm l'jol tete ba rehng ngare nyi mmon no Ebraham noo bahke bake, ye ji Esowo nyame tong-e re, á bahk-e fuulu. Esowo yake atahm ka babenjel re bo ko ba a nya, nya sehnge go abo nya nne no yiimi go elka elka ni Esowo, a ane.
48003020	Njahm ebal ebal tohko jol, nne nehm ma yiimi go elka elka. Fvfo, Esowo li na abehng.
48003021	Anv, atahm kpehme koono a enyam bi Esowoa? E'ee. Li re Esowo ka atahm nya bahke ma ka ane elkpin, kehn ane bahke lehke eno tib go atahm abumu.
48003022	Wo, nwer Esowo bungu re, njini kpee wob go elwo ni abiafem, eji ane ba kp'taame tv Jisos Kraist l'bel ji Esowo nyame tong ane ba ma taame.
48003023	Re eltaame kehm bake, e woomo go ngbekobo nyi atahm, nya gbaang-r no tete ngare biingi nyi Esowo lennge eltaame tib.
48003024	Atahm nya jolo ana nt'tibi ewahre, tete Kraist ba, eji e l'li eno tib go eltaame.
48003025	Anv, eji eltaame ma ba, e kpeem wob go elwo ni nt'tibi noo.
48003026	Tibre wahn kpee, abon Esowo ba, tib go eltaame ni ń kp'taame tv Jisos Kraist.
48003027	Tibre nne awohng awohng ewahne no ma bel ewohngalahb, fere jol ajehng a Kraist, yebrod Kraist kak ana ewobo.
48003028	Anv, elyaange anehng anehng kpeem li, afi jolo aneb Jus, afi fere jolo ane baka baka, afi jolo aju, afi fere jolo ane ba ki li aju, afi jolo aneblum, afi fere jolo anebkal, wahn kpee li ajehng a Kraist Jisos.
48003029	Ń l'jol ka Kraist, ń tob li abon ba Ebraham, a abalehkelkv ana Esowo nyame no.
48004001	Ejum ji n yahke ba elbungu ji a. Eji nlehkelkv kpeke li mmonse, elyaange anehng anehng bo kpimm, ye a nlokeltum, jol eji ye li li nfona nsol nyio kpee.
48004002	Nlehkelkv kpo woomo go elwo ni ane ba kpo fil-e, fere woomo go elwo ni ane ba nsol enye wob bo go ebo, tete afung biingi nya nde kunu no.
48004003	Ano wo tob li kak awahr awahr fvfo. Eji e jolo abonse, e jolo aju nya atohko nya kpo fili njini.
48004004	Wo, eji afung nyao biingi no, Esowo kehm tumu Mmon ewe. Nnenkal wo jel-e, á fere woomo go elwo ni atahm,
48004005	eji á l'fak ane ba wob go elwo ni atahm yake, bo fere jol abon ba Esowo.
48004006	Tib eji e li abon ebe, owo wahnge Esowo kehm tumu etohko ji Mmon ewe tv-r, ba yel go egahra ntim, ji kpo rabe re, “Abba, Nsoo!”
48004007	Anv, eji Esowo ma-a lim re, wo k'kpe jol nlokeltum, wobfere jol mmon. Eji a ma fere jol mmon, wobtob jol nlehkelkv no Esowo.
48004008	Wuku wuku eji ń kala kahn Esowo, ń jolo aju nya nsol nyi Esowo limi no, nyi ki li yefono Esowo.
48004009	Anv, eji ḿ ma kahn Esowo, kehn n jol bungu re, eji Esowo ma-n kahn, jen ji wahnge ḿ bahke kpe feere goji atohko nyao nya ki kpi nsahm, nya ma gbo ekpak? Jen ji wahnge ń kp'sebe re wahn kpe feere jol aju ebo?
48004010	Ń kpo bum akahmekahme afung, fere jo bum akahmekahme anyahng, fere bum ekahmekahme ngare, a akahmekahme nnya.
48004011	N kp'fahle re, eltum ni n limi go egahne, n limi na tane.
48004012	Abonanee, n kp-n gboongo re, wahn fere jol ana me, tibre me n tob li ana wahn. Eb'bi ajehng ajehng me ń limem.
48004013	Ń kp'kahne re, ngare nyi n gbo mbang bung alum Esowo tong-n, n jo y'yam.
48004014	Eyam ebame bio jolo ana ejum elgaare ka wahn, jol tvtv ona me ń daangem, fere ten-m. Ń ko-m ana enjel nyi Esowo, fere ko-m ana Kraist Jisos antahng antahng.
48004015	Anv, eyebatahng ji ḿ bele no je gan? N kp-n yiimi ntianse re, ki ga ga, kehn ń jol luudu amahr enyahne ka-m.
48004016	Anv, me n fere jol nnekv ewahne, eji n kp-n tongo etingitinga?
48004017	Bo kp'sahb n'nok re bo lim etem a nahne, jol bo nehme lim go ntir atahng nyi nno. Tibre bo kp'sebe re bo yaam-r a nahne, eji wahn l'tob lim etem a bo.
48004018	N'nob re bo jo nok, lim etem ngare anyehng anyehng, jol afi n jolem ona, bo l'soro l'lim go ntir atahng nyi nno.
48004019	Abon ebame, n kp'kpeke rahng ejel ebahne, tete Kraist gbal go egahne atahng.
48004020	Kp-m koro re me n jol a nahne anv, fere bung a nahne go mbang nyindiki. Tibre ji n wuku bada nahne ma-m fohk nkv.
48004021	Tong-m wahn ana atahm bungu no, wahn jio ji kp'sebe re wahn kpe woomo go elwo ni atahm! Ń nehme wuk ji atahm bungu noa?
48004022	Nwer Esowo bungu re, Ebraham bele abon ba nlum na abal. Noko, nju nyi jel-e, noko, nnenkal no ma for wo jel-e.
48004023	Mmon no nju nyio jel-e no, á jel-e go mbang nyehka nyehka. Wo, mmon no nnenkal no ma for jel-e no, á jel-e tib go enyam bi Esowo nyame no tong-e.
48004024	A wo li ntugare nyi tib-r ejum. Tibre anebkal abal baa yim go egbanngalung ebbal. Hegar yim go egbanngalung ji Esowo limi a abon Hegar go ewong ji bo kpo lung re Sainai, egbanngalung jio ji limi bo, bo jol aju.
48004025	Tibre aneb Arebia kpo lung Sainai re Hegar, ji kp'tibi Jerusalem ji li lela, ji li nju, a abon ebe kpee.
48004026	Jerusalem ji li go ero ebfor, ji ji li nnee ejahre.
48004027	Tibre nwer Esowo bungu re, “Bel eyebatahng, wo ngum a nnenkal no kil jele abon. Fa asol kak, wo fere siiki, wo jio ji kala r'rahng ejel. Tibre nnenkal no nlum ewe m-e tahm sa wo ga kpi abon sehnge nnenkal no kpi nlum.”
48004028	Abonanee, e li abon Esowo ana Aisik, tib enyam bi Esowo nyame no.
48004029	Ana jolo ngare nyi mmon no bo jel-e go mbang nyehka nyehka jo nohk mmon no bo jel-e go etohko ji Esowo, ano wo tob li anv.
48004030	Wo anv, nwer Esowo bungu renan? Bungu re, “Kam nju nyio, a mmon ewe! Tibre mmon no nju nehm tiki li elkv ano a mmon no nnenkal no ma for jel-e no.”
48004031	Abonanee, wahr abon ba nju sang, e li abon ba nnenkal noo no ma for.
48005001	Yiimen go elforo ni Kraist ma-n lim, ḿ ma for. Kana kpe taame, kpe jol aju.
48005002	Me Pol, me wo kp-n tongo re, Ń l'taame re bo yehk-n nrur, lohngo re, Kraist, nnoobo anyehng anyehng wahn á nehm ka.
48005003	N kp'kpeke bung tong nne awohng awohng no l'taame, bo yehk-e nrur re, á bahke tiki bum atahm kpee.
48005004	Wahn jia ji kp'sebe re wahn li eno go esamahr bi Esowo tib go atahm abumu, wahn ebyaame a Kraist, fere yake nnoobo nyi Esowo.
48005005	Tibre go nsahm Etingi Etohko, a eltaame ni e kp'taame tv Jisos e kp'siki ji e kp'kunu ekpu, ji li eno ji e bahke lehke go esamahr bi Esowo.
48005006	Go ejang bi Kraist, afi nne yehke nrur, afi á yehkem, nsehng anyehng anyehng limm. Nsehng li go eltaame ni nne kpo taame tv Jisos, eji á kp'limi ejum ajehng ajehng go elkoro.
48005007	Ń jo limi nob nob. Nne awo kpan-n re wahn k'kpe toono etingitingi mbang?
48005008	Ane ba kpo nok re bo senng-n eltim, alum nnyo ebo lohngem goji Esowo bi kp-n lungu.
48005009	Abon ayist ntiil kpo lim ebred kohro kohro tung.
48005010	Tib eji e li ajehng a Ntul a Jisos, owo wahnge n kp-n bumu go etingitingi re, ń nehme tir ejahne ejahne, me n tir ejame ejame. Wo, nne no l'lim re, amahr bil-n, Esowo bahk-e kake erem, afi á jolo elkohn nne awo.
48005011	Abonanee, li re n kp'kpeke bung alum Esowo nyao nya nrur ayehke, kehn bo me nehme kpe nohk. Li re n kp'kpeke lim ano, kehn ekros ji Kraist ji n kpo bung alum Esowo bade, nehme kpe jol ana esiti mbang.
48005012	Kor-m kor re, ane ba kpo lim re, amahr bil-n, bo tob fang elbo.
48005013	Abonanee, Esowo lung-n re wahn for. Kana rod elforo ni ḿ ma for bum ana ejum ji ḿ bahke jo laange kunu, fere jo lim ji kp'koro agubjing enyahne. Ga nob re wahn bel elkoro atemtem, eji ń l'jo loko atemtem.
48005014	Tibre nne no l'bum ellum nia ni bungu re, “Nne ebjing ewa jo kor-a ana ebjing eba,” á li nne no ma bum atahm kpee.
48005015	Ń l'jol ana enyam bi kpo tokko atem, fere jo mele atem, jo kunen ekpu, eji ń l'k'rannge atemtem.
48005016	Ji n kp'bungu a li re, wahn jo jen go etohko ji Esowo, eji ń l'k'jo lim ji kp'koro agubjing enyahne.
48005017	Tibre ntir nyi ngubjing limm ana ntir nyi etohko. Ntir nyi etohko limm ana ntir nyi ngubjing. Bo li go ekv atemtem, owo wahnge ń l'k'jo ma lim ji kp-n koro.
48005018	Etohko l'jol ntubesi ewahne, ń nehm kpe woomo go elwo ni atahm.
48005019	Nsol nyi ngubjing eblennge gbuul, ana erehbe, as'sa, nsol nyi ki li saang, elfamme yannge,
48005020	eblom ajomo, ntaane alimi, ekv akoko, ntaange ataange, ala ateele, eltim arake, eltiiri elne elne, ny'yabe, eljolo go nlong a nlong,
48005021	amahr abaare, ane awulu, amahm awoko fere jo b'buumu, nkak alimi nyi kpo jen a abiafem, a nsol nyindiki nyi tob li ana fvfo. N kp-n rehke ana m ma-n tohko rehke wuku wuku. Tibre ane ba l'jo lim elkohn nsol nyia nehm li etul bi Esowo.
48005022	Akab nya etohko nya a, elkoro, eyebatahng, elkoono, elkpuumu, eljini anobo, nnoobo alimi, eltaame,
48005023	eljolo soom, a elbobo ni nne bahke jo bob elne. Ntahm anyehng anyehng limm, nyi kpo sahde nsol nyia.
48005024	Ane ba li ka Kraist Jisos, bobkum agubjing ebo go ekros, a nsol nyi kpo melle ane go eltim, go nsol nyi kpo sahb k'kor bo go ellimi.
48005025	Ana Etingi Etohko ma-r ka elkpin, nong, wahr tob jenen a ne.
48005026	Nong, wahr k'jo geere kak nsol nyi ki li ejumjum, fere jo seb atemtem aweele, fere jo baare amahr go nsol atem.
48006001	Abonanee, nne l'gbo yel go elkohn abiafem anehng anehng, wahn ji kp'jene go etohko ji Esowo, kaken ye ebo go enange bem, eji á l'tuungu yiimi, wahn fere baabe elnahne, tohko jol ano, wahn fvfo bahke tob yel go elgaare.
48006002	Jo solen elsol ni ate ebahne. Ń l'lim ano, owo ḿ ma bum ntahm nyi Kraist.
48006003	Nne awohng awohng no l'tir re, ye nne wo, eji á ki tohko f'foongo nne, á kpi elne nehm.
48006004	Nong, nne awohng awohng jo wuungu eltum ene nyehn. Ano wo bahke wahnge á kehm bele ejum ji á bahke jo wor nnyo kunu. Bahke jolo eltum ni yefono antahng, nehm jol ni nne noko ma lim.
48006005	Tibre nne awohng awohng bahke solo elsol n'ne antahng.
48006006	Nong, nne no bo kp-e tibi alum Esowo jo tob yehke go anoobo nsol kpee nya á kpi no, ka nt'tibi ewe.
48006007	Kana nehm elnahne! Esowo kpehme taame re, nne jv-e nnyo. Tibre ejum ajehng ajehng ji nne l'bahm, j'nehm ji á bahke kpake.
48006008	Nne no l'bahm nsol enye go egbe jio ji ngubjing enye, á bahke kpake elrannge. Nne no l'bahm go egbe jio ji etohko, á bahke kpake elkpin ni li go njinanjini.
48006009	Nong, wahr k'lahng go nnoobo alimi. Tibre ngare l'biingi, e bahke kpake, e tohko yini ekpu.
48006010	Anv, eji e kpi eyake, nong, wahr jo lim nnoobo ka nne awohng awohng, asehngesehnge ane ba e kp'jene ano a bo go mbang nyi Esowo.
48006011	Nyehnen alum gbalee nya n nyono no go egame ebo antahng.
48006012	Ane ba kpo tib elbo, fere jo wor nnyo kunu nsol nyi li ka ngubjing, bo ba li ane ba kp'sebe re bo bob-n, yehke nrur. Bo kpo lim ano, eji ane l'k'nohk bo tib ekros ji Kraist.
48006013	Jol ane bao ba ma yehke nrur kpehme bum atahm. Bo kp'sebe re wahn yehke nrur, eji bo l'jo wor nnyo kunu ejum ji ḿ ma lim go egahne agubjing.
48006014	Me n nehme seb re me n wor nnyo kunu ejum ajehng ajehng, sehngem ekros ji Jisos Kraist Ntul ewahre ji m bahke jo wor nnyo kunu, ji ji wahnge njini li-m ana ekpakv ejum, me n li ana nne no ma kpo, yaame a njini.
48006015	Afi nne yehke nrur, afi á yehkem, ejumjum o limm. Ji li no li re, á jol nne a nfenfe.
48006016	Nong, elkoono, a ndon nyi Esowo jol a ane ba kp'toono eljini nia, bo ji li Israel jio ji Esowo.
48006017	Bomo anv asongo, nong, nne awohng awohng ki-m kpe jo gbiingi. Tibre n kpi nliingi nyi Jisos go egama ngubjing.
48006018	Abonanee, nong, nnoobo nyi Jisos Kraist Ntul ewahre jol a atohko enyahne. Emen.
49001001	Me Pol wo, ji koro Esowo re me n jol ntiingetib no Kraist Jisos. N kp'nyono nwer nyia tv aneb Esowo ba li go Efesus, bo jio ji kpi ekakesehk go eltoono ni bo kp'toono Kraist Jisos.
49001002	Nong, nnoobo jol a nahne, a elkoono ni lohng goji Esowo Nso ejahre, a Jisos Kraist Ntul ewahre.
49001003	Nong, wahr tehken Esowo bi li nde no Jisos Kraist Ntul ewahre, bi ma-r fuulu elkohn elfuulu anehng anehng ni etohko, ni li go adi nya li go ejahbetul Esowo, tib eji e li ajehng a Kraist.
49001004	Esowo tohk-r yehke, njini kehm jolo, tib eji á yehke Kraist, eji e l'jol ejahre ejahre, k'li ebi ajehng ajehng go ege esamahr. Go ege elkoro wo,
49001005	á toob-r mahne mahne bum elne, eji e l'jol abon ebe sehng goji Jisos Kraist. Ano wo kor-e no, owo wahnge á limi ano,
49001006	eji bo l'tehk ellub ni nnoobo enye nyi á yar-r no, eji á ka-r akor-m mmon ewe.
49001007	Alung eme ma wahnge Esowo ma-r fak yake, fere tahm ka-r go egahre abiafem, ma kp'tibi afang nya nnoobo enye,
49001008	nyi á ma gare ka-r, ma rur w'wohng, nyi li elkahne, a ngbere,
49001009	eji á ma lim re, wahr kahn ntir atahng enye nyi á behre no. Ano wo kor-e no, á kehm tiri re,
49001010	ngare l'biingi, á bahke gohro lim ejum ajehng ajehng sehng goji Jisos Kraist. Owo á bahke koko nsol kpee nyi li go elbung, a nyi li go ndi, ba fadde edi ajehng go elwo ni Kraist.
49001011	Eji e li ajehng a Kraist, owo wahnge e ma bel ejum elehke elkv, wahr ji bo yehk-r wuku wuku jang jang ana Esowo toobo no, ye ji kpo lim nsol mal kpee, ana á tiri no go ege eltim,
49001012	eji elkpin enahre l'jo tehk ellub ene, wahr jia ji gbo mbang jo kunu Kraist ekpu.
49001013	Eji ń li ajehng a ne, ano wo wahnge Esowo ma-n kak elliingi ene ngare nyi ń wuku alum nya etingitingi, nya li nnoobo etib bi eltahre enahne, fere taame tv Kraist. Elliingi nio ni li Etingi Etohko ji á nyame no,
49001014	ji á ko, bom-r esi, tib go ejum ji e bahke lehke elkv, tete ngare rehng nyi á bahk-r fake yake, wahr ji li ane ebe ba á ma-r gunu re wahr jo tehk ellub ene.
49001015	Eji m ma wuk bade eltaame ni ń kp'taame tv Ntul a Jisos, fere wuk bade ana aneb Esowo kpee kpo kor-n,
49001016	n tikem rahke Esowo saam akake tib wahn. Ero ebame bi n kp'kake ka-n, n kp'kake re,
49001017	Esowo bi Jisos Kraist Ntul ewahre, bi li nde no kpi ellub, ka-n etohko ji elkahne, a ji bahke lennge Esowo ka-n, eji ń l'kahn-e.
49001018	N kp'kake ero re, ntim enyahne lennge, a amahr enyahne, eji ń l'kahn ekunukpu ji Esowo ka-n no ngare nyi á lung-n no, fere kahn afang nya ellub ni nsol elehke elkv enye kpi no, nyi ane ebe bahke bele,
49001019	fere kahn egburu nsahm enye nyi nne l'k'ma ko gare, nyi wob-r go egahre atahng, wahr jia ji ma taame. Nsahm ny'nehm nyi li nsahm
49001020	nyi á ko, nyahme Kraist go elkv, fere rod-e jehke go ege eboblum go ejahbetul.
49001021	Kraist wo ga gbal sehnge atul kpee, a atubesi, a abafiladi, go nne awohng awohng no kpi nsahm. Mbing enye nyi ga gbal sehnge mbing anyehng anyehng go eying jia, a ji kp'bake.
49001022	Esowo ebyake nsol kpee kak-e go elwo, fere lim-e re, á jol ntubesi no aneb ero, fere jo fili ejum ajehng ajehng.
49001023	Aneb ero ba li ngubjing nyi Kraist, ba m-e lim re, á biingi go nseenga nseenge, ye ji wahnge nsol kpee ma jol go nseenga nseenge.
49002001	Wuku wuku ń jolo ane ba ma kpo, tib go egahna nsoodo, a abiafem,
49002002	nya ń tohko jo lim, eji ń jo toono eljini ni njini nyia, fere jo toono ntubesi no kp'fili ewuungu, ye ji li etohko ji wob atahng ma ane ba kil elkake Esowo.
49002003	Ane bao ba, wuku wuku e jo tohko jen a bo, jo lim nsol nyi jo kor-r, fere jo toono ji jo kor agubjing enyahre, a ntir atahng enyahre. Esi jio ji wahnge e jolo ane ba erakatahng ji Esowo jol gboko tub-r, ana bahke gboko tub ane ba li go njini nyia.
49002004	Wo, Esowo bi kpi egburu ndon. Tib go egburu elkoro ni e kor-e no, ni ni wahnge
49002005	á ma-r ka elkpin a Kraist, jol eji e jolo jol ane ba kpo no, tib go egahra nsoodo. Tibre nnoobo nyi Esowo nyi wahnge ḿ ma bel eltahre.
49002006	Esowo ma-r nyahme go elkv a ne, fere lim-r re wahr ji a ne go adi nya li go ejahbetul, tib eji e li ajehng a Kraist Jisos.
49002007	Esowo limi ano, eji á l'tib afang nya nnoobo enye go eying ji kp'bake, nya nne l'k'ma fange, nya li elkoro ni á tib-r no goji Kraist Jisos.
49002008	Tibre nnoobo nyi Esowo nyi wahnge ḿ ma bel eltahre tib go egahne eltaame, wahn sang wahnge, ayare nya Esowo nya.
49002009	Ḿ belem eltahre tib go eltum alimi, eji nne awohng awohng l'k'jo wor nnyo.
49002010	Wahr ba li eltum ni Esowo limi no. Á lim-r goji Kraist Jisos re wahr lim nnoobo nyi Esowo toobo bum wuku wuku re wahr jo lim.
49002011	Fvfo, buumen re, go eyaame ji ngubjing ń jolo ane baka baka. Jus ji bo kpo lung bo re, “ane ba kpo yehke nrur” jo lung-n re “ane ba kil jo yehke nrur”, nyi li ejum ji nne kpo ko abo lim go ngubjing.
49002012	Buumen re, ngare nyio ń jolem a Kraist. Ń jolo ajahmjahm. Ń woomem go ellong aneb Israel ba Esowo yehke no. Ḿ belem ebo abehng abehng go agbanngalung nya Esowo limi a bo, a nsol nyi á nyame tong bo re, bo bahke bele. Ń jolo na jol go njini nyia, ekunukpu ḿ belem, jol Esowo ń kahnem.
49002013	Eji ḿ ma jol ajehng a Kraist Jisos, wahn ji wuku wuku jolo fee, anv, bo ma-n ko, ba a nahne goji Esowo tib go alung ma Kraist.
49002014	Tibre Kraist wo ma ko elkoono ba ka-r, ye ji ma lim Jus, a ane baka baka re bo jol ajehng. Ye wo ma ba wa ekahme ji yab-r no.
49002015	Elkv ni á kpo no go ngubjing ni wahnge e ki kpe li anebekv ba Esowo, ba kpo soodo atahm. Jisos wo ba range atahm, eji á l'lim njahm ebal ebal, bo jol ajehng, fere jol aneb nfenfe, ba ma bel elkoono a Esowo, tib eji bo li ajehng a ne.
49002016	Kraist kpo go ekros, eji á l'lim re, wahr k'kpe jol go ekv a Esowo, fere lim njahm ebal ebal re jol ana ngubjing anyehng, fere gongo Esowo ka-r tib go egahre abiafem.
49002017	Kraist ba, ba tiingi nnoobo etib bi elkoono, tong wahn ane baka baka ba jolo fee, fere tong Jus ji jolo a Esowo bad bad.
49002018	Tibre wahr Jus, a wahn ji li ane baka baka, wahr ebting mbang nyi li Kraist, nyi e bahke ma sehng rehng goji Esowo Nsoo, eji e li go etohko na ajehng.
49002019	Fvfo, wahn ane baka baka, ń kpeem li ajahmjahm, a ajenne. Anv, wahn ebfere jol afono ejahbe a aneb Esowo. Wahn ebyel nnahb nyi Esowo.
49002020	Bo ma-n ko ana ab'lok, si kunu go nnahb ekahme nyi li abatiingetib, a abanyehnamahr, nyi Kraist li eltal ni ga ga.
49002021	Ye wo wahng ka akahme etahk yim no, kp'wahre tete song jol mbarebare etahk ji Ntul Esowo.
49002022	Eji ń li ajehng a Kraist, owo wahnge bo ma-n tob ko, si etahk jio ji etohko, ji Esowo lene no.
49003001	Me Pol, n li nne a ngbekobo no Kraist tib go egahne esi, wahn ane baka baka.
49003002	N kp'bumu re, wahn ebwuk ana Esowo ma-m ka eltum nia go ege a nnoobo re me n lim ka-n.
49003003	Esowo lennge ntoobo nyi á toobo mbehr mbehr ka-m, ana m ma tohko nyon abon alum bade.
49003004	Ń l'lung alum nyao, owo ḿ bahke kahne elkahne ename ni n kp'kahne nkpokosi nyi li bada Kraist, nyi Esowo behre no,
49003005	nyi á ki tiki lim ane ba jolo mahne mahne, bo kahn. Anv, yeblennge ka abarebare abatiingetib, a abanyehnamahr sehng go ege etohko.
49003006	Nkpokosi nyio li re, ane baka baka tob li elkv a Jus, bo fere jol ngubjing anyehng, fere bel nsol nyi Esowo nyame tong bo, nyi li goji Kraist, tib eji bo ma taame tv nnoobo etib.
49003007	Esowo lim-m re me n jol nlokeltum no nnoobo etib bio tib go nnoobo nyi á yar-m no, eji nsahm enye jo tib edu.
49003008	Jol eji me n li li nne no ga rede go ellong aneb Esowo, Esowo ma-m ka nnoobo nyi m bahke jo tong ane baka baka bade afang nya Kraist, nya nne l'k'ma ko gare,
49003009	fere lim ane kpee nyehn nkpokosi ejum nyi Esowo toobo o, fere behr mahne mahne, ye ji limi nsol kpee,
49003010	eji aneb ero l'wahng atul, a aj'jok ane ba li go ejahbetul Esowo tob kahn ana ajoobo elkahne nya Esowo li no.
49003011	Esowo limi ano, ana á tiri no wuku wuku, eji á ma lim re, lohko jol go etingitingi sehng goji Kraist Jisos Ntul ewahre,
49003012	ye ji ma wahng e ma bel esahb, mbang ma fere jol ka-r, nyi li rehng goji Esowo, nyi e bahke ma sehng, k'fahl, tib eji e ma taame tv Jisos.
49003013	Owo wahnge n kp-n gboongo re, ntim ki-n woono tib go erem bi n kp'nyehne go egahne esi, bi li ellub enahne.
49003014	Esi ejahne ji wahnge n kpo jamme alahng enyame go esamahr Esowo Nsoo,
49003015	bi gungu nnahb anyehng anyehng nyi li go ejahbetul, a nyi li go njini mbing enye.
49003016	N kp'gboongo Esowo bi kpi afang nyao nya ellub ene re, á ka-n eko, eji ń l'bel atahne go egahne atahng tib go ege etohko,
49003017	Kraist fere lene go egahna ntim tib go eltaame, eji alohk enyahne l'yel rehng edi ji elkoro li no, nnahb ekahme tob kuumu go elkoro,
49003018	wahn fere bel nsahm nyi ḿ bahke kahne, a aneb Esowo bako kpee ana elkoro ni Kraist kpange no, fere l'lab, ana rahbe no, fere w'wahre,
49003019	ń fere kahn elkoro ni Kraist ni gbale sehng elkahne anehng anehng, eji nsol kpee nyi Esowo kpi no l'rur go egahna ntim,
49003020	ye ji bahke ma lim sehnge ana ji e bahbe no, a ji e tiri no tib go nsahm nyi wob-r go atahng,
49003021	nong, á bel ellub goji aneb ero, a goji Kraist Jisos ngare anyehng anyehng tete go njinanjini. Emen
49004001	Me ji li nne a ngbekobo tib go esi ji Ntul a Jisos, n kp-n gboongo re, wahn ji Esowo ma-n lung, belen elkpin ni biingi ana ni Esowo kp'sebe re wahn bel.
49004002	Jo reden elnahne, wahn jol soom, jo kpooro. Jo tiben elkoro enahne, eji ń kpo kpuumu ka atemtem.
49004003	Jo noken, wahn soro asi, jo jol ajehng go etohko, tib go elkono ni Esowo ma-n jabbe kono re wahn jol ajehng.
49004004	Li ngubjing anyehng, a etohko na ajehng, jang jang ana li ekunukpu ajehng ji Esowo bi lung-n no kp'sebe re wahn bel.
49004005	Li Ntul awohng, a eltaame anehng, a ewohngalahb ajehng fvfo.
49004006	Li Esowo na abehng bi li nde no ane kpee. Á li Ntul no ane kpee. Á kpo ko ane kpee, lim mbang enye. Á wob ane kpee go atahng.
49004007	Wo, Esowo ka nne awohng awohng ewahre nnoobo enye, ana Kraist gare nsol ayare enye ka-r.
49004008	Ana nwer Esowo bungu no re, “Eji á ma tahm go ero, owo á kehm bobo anebekv ebe kak ngbekobo, fere yare ane.”
49004009	Eltahme ni á tahme go ero lohngo rejen? Lohngo re, á gbo mbang badde song rehng go atahng ndi.
49004010	Ye ji badde no, ye j'nehm wo tahme go ero sehng elbung sa, eji á l'jol edi ajehng ajehng.
49004011	Ye wo li nne no yare ane, fere lim egom jindiki, bo jol abatiingetib, á fere lim egom jindiki, bo jol abanyehnamahr, egom jindiki abatiinginnoobetib, egom jindiki abaabebul, egom jehko at'tibi,
49004012	eji aneb Esowo l'jol go nseenga nseenge, fere bel ejum ajehng ajehng ji bo bahke koko, jo loko Esowo, toono o, ngubjing nyi Kraist gbal,
49004013	tete e jol go eltaame na anehng, fere kahn Mmon no Esowo, fere gbal kpee, biingi a Kraist jang jang,
49004014	eji e l'k'kpe jol abonse ba li ana anyane nya nfeb kpo yehke tv edi ajehng ajehng. Nfeb nyio nyi li ajoobo eltibi nya ane ba kpo nehm ane kpo tib go mbang awak, bo ji kpo seb abang nya bo bahke were ane, fere lim bo, bo tan mbang.
49004015	Ga nob re wahr jolen go etingitingi, fere bel elkoro, fere gbal go mbang anyehng anyehng ka Kraist ji li esi,
49004016	ji wahnge ejum ngubjing ajehng ajehng fuumu a ngubjing nyio nyi li anyehng tib akon nya Esowo limi no. Ejum ngubjing ajehng ajehng l'jo lim nob nob, owo ngubjing kpo gbal, fere tahne antahng tib go elkoro.
49004017	Alum nya n yahke bung a, m bahke yiimi go mbing nyi Ntul. Kana kpe lim eljini ni ane baka baka kpo lim, ba kpo tir ntir nyi li mbol mbol.
49004018	Ntir atahng ebo ebgbo ejannge. Bo li ajahmjahm go ejang bi Esowo, tib eji bo ki kpi elkpin ene. Tibre ek'kahn ebo, a etahnsi ebo ji wahnge bo li ano.
49004019	Eltim, bo kpimm. Bobyake elbo ka re bo jo famme yannge. Elkohn ejum ajehng ajehng ji ki li saang kpehme tiki gbal bo.
49004020	Nsol nyio sang ń kpili goji Kraist.
49004021	Wahn eblohko wuk bada ne. Bo tib-n etingitingi ji li goji Jisos.
49004022	Kana kpe jol elkohn ane ba wuku wuku ń jolo no ngare nyi ń jolo go egahne nk'kulu elkpin, ni ma rannge tib ekor nsol nyi kpo nehm nne.
49004023	Nong, ntim enyahne, a ntir atahng enyahne jol nfenfe.
49004024	Jolen aneb nfenfe ba Esowo limi go ege elfoongo, ba li go etingitingi, fere li ebo ebo ka Esowo.
49004025	Kana kpe kiimi afahnge! Nne awohng awohng jo bung etingitingi tong mmonannyehn! Tibre nne awohng awohng ewahre li ejum ngubjing ny'nehm na anyehng.
49004026	Ntim l'rak-n, kana jo taame, eji erakatahng ejahne l'ko-n, ń song lim abiafem. Kana taame re, njul lahm tv-n erakatahng go egahna ntim.
49004027	Kana jo ka nnehm eyake ajehng ajehng.
49004028	Nne no kpo v ejv, á k'kpe v. Ga nob re, á jo bade, jo lim etingitingi eltum go ege abo, eji á l'mal tob jo ka nne no li go elehng nsol.
49004029	Nong, ebi ellum anehng anehng k'jo lohngen go nnyo. Jo bungen alum nya nno, nya fuumu no, nya bahke jo kak ane ebo, eji l'jo nob a ane ba l'wuk.
49004030	Kana jo lim re, Etingi Etohko ji Esowo jo jol ndon ndon, ji Esowo ka-n no ana elliingi ni kp'tibi re, efung kp'bake bi Esowo bahk-n fake yake.
49004031	Yaken nsol nyia kpee, ana eljolo maange maange, atahng amoongo, eltim arake, elrabe tob atemtem, afahnge akiimi lake ane, a eblum alimi.
49004032	Ga nob re wahn jo tib atemtem nnoobo eljini, fere bel eltim ndon, fere jo tahm ka atemtem, ana Esowo ma tahm ka-n, tib eji n li ajehng a Kraist.
49005001	Eji ń li akorokoro abon ba Esowo, jolen ane ba kp-e toono.
49005002	Jo jenen go elkoro, jang jang ana wahr koro Kraist, á yake elne ka tib go egahre esi ana ejum ayare, a ejum njom ji kp'vohko Esowo eleenge.
49005003	Jol kana jo gahm nsol ana anebkal akono, a nsol nyi ki li saang, a amahr abaare. Tibre fuumem re jol ano go egahne ellong, eji ń li aneb Esowo.
49005004	Jol tohkem f'fuumu re nsol nyia jol go egahne ellong ana abi aka atubu, ayok alimi, a abuuru akpaale. Ga nob re wahn jo kak Esowo saam.
49005005	Tibre jia li re wahn kahn re, nne awohng awohng no kpo noongo a ane limm, no bahke bele ejum elehke elkv ajehng ajehng go ejahbetul ji Kraist, a ji Esowo. Ano wo fvfo bahke tob jol ka nne awohng awohng no ki li saang, a nne no kpe baare amahr go nsol ane. Tibre elkohn nne noo li ana njomeblom.
49005006	Nong, nne awohng awohng ki-n nehm go alum nya ki lohng ejumjum. Tibre nsol nyia nyi wahnge erakatahng ji Esowo bahke gboko tub ane ba kil jo wuk-e.
49005007	Fvfo, nobo re wahn k'jo jen a bo.
49005008	Tibre wuku wuku ń jolo ejannge. Anv, wahn ebjol ellennge, tib eji ń li ajehng a Ntul a Jisos. Jo jenen ana abon ba ellennge.
49005009	Akab nyao nya ellennge li go nsol nyi kp'nobo, a nsol nyi li go nseenge, a nyi li go etingitingi.
49005010	Jo tiren, wahn kahn ji kp'koro Esowo.
49005011	Kana jo yel ellong ane ba kpo lim nsol nyi ki lohng ejumjum, nyi li ka ejannge. Ga nob re wahn jo tib gbul gbul gbuul re, nsol nyio ejumjum o lohngem.
49005012	Tibre nsol nyi bo kpo lim mbehr mbehr, ebfili ndon sehng re nne bung bade.
49005013	Ejum ajehng ajehng ji bo l'ko ba a ji go edi ji ellennge li no, ji ji ma jol gbul gbul gbuul. Tibre ejum ajehng ajehng ji l'jol gbul gbul gbuul, ji ji li ellennge.
49005014	Owo fvfo bo bungu re, “Nyahme, wo ji kp'lale, lohng go ellong akvne, wo mehl yiimi, owo Kraist bahke jo ya tub-a.”
49005015	Jo kunen ekpu ana n kp'jene. Kana jo jen ana ane ba kil elkahne ejumjum. Jo jenen ana akahnkahn ane.
49005016	Kana jo rannge ngare enyahne mbol mbol. Tibre ngare nyia ebi ngare nyi.
49005017	Owo fvfo, nobo re wahn k'jol agboolo. Jo kahnen ji Esowo kp'sebe re wahn jo lim.
49005018	Kana jo wo, fere jo b'buumu! Bahk-n rannge na. Ga nob re etohko ji Esowo jo rur go egahna ntim.
49005019	Ń l'kehm bungu atemtem, jo koon alum Saams, wahn fere jo ko ase Esowo atehke, a ase nyao nya etohko. Jo yimen ase go egahna ntim, wahn jo tehk Esowo.
49005020	Jo kaken Esowo Nso ejahre saam ngare anyehng anyehng go ejum ajehng ajehng, go mbing nyi Jisos Kraist Ntul ewahre.
49005021	Jo woomen atemtem go elwo tib go elfahle ni ń kp'fahle Kraist.
49005022	Akal ane, jo woomen alum ebahne go elwo. Tibre ano wo li mbang nyi Esowo.
49005023	Tibre nlum a nne wo li ntubesi no nkal ewe, ana Kraist tob li ntubesi no aneb ero, ba li ngubjing enye. Á tob li nt'tahre abo.
49005024	Ana aneb ero wob Kraist go elwo, nong, akal ane fvfo tob woomo alum ebo go elwo go ejum ajehng ajehng.
49005025	Alum ane, nong, akal ebahne jo kor-n, ana Kraist, aneb ero kor-e no, á yake elne ka tib go bo esi,
49005026	eji á l'jo lim bo, bo jol ebo ebo ngare nyi á ma lim bo ma bar, tib eji á ma wohngo bo alahb go ege alum.
49005027	Á limi ano, eji aneb ero l'yiimi a egburu ellub go ege esamahr, k'bel elem ajehng ajehng, a agbahnggenne, a ejum ajehng ajehng ji li go elfoongo nio, eji bo l'jol ebo ebo, k'bel egahme ajehng ajehng.
49005028	Alum ane, nong, akal ebahne jo koren ana agubjing enyahne wahnfono antahng. Nne no nkal ewe l'kor-e, ngubjing enye nyi kp-e koro.
49005029	Nnene limm, no ma k'ko ngubjing enye ekv. Á kpo le ngubjing enye, fere jo kuuru, ana Kraist kp'limi ka aneb ero.
49005030	Tibre wahr ba li ngubjing enye.
49005031	Ana nwer Esowo bungu no re, “Esi jia ji wahnge nne bahke tahme nde, a nnyehn sa, bo song jol ano a nkal ewe. Bo ane abal abal bahke fere jol ajehng.”
49005032	A egburu nkpokosi nyi. N kp'bungu bada Kraist, a aneb ero ebe.
49005033	Tob li ka wahn re, nne awohng awohng ewahne, nkal ewe jo kor-e ana ngubjing enye. Nong, nkal a nne jo kak nlum ewe.
49006001	Abonse, jo wuken babnso ejahne, a babnne ejahne, eji ń li abon ba Ntul Esowo. Tibre a wo li etingitingi mbang.
49006002	“Kak nso, a nne!” A wo li ngbokambang a ntahm nyi Esowo ka no, fere nyam enyam kunu re,
49006003	“Bahke nobo a na, a fere kang nnya tvv go ejahbe jio.”
49006004	Babnde nne, kana jo fili abon ebahne go mbang nyi bo bahke jo bel erakatahng. Ga nob re wahn jo le bo, fere jo luumu bo, a elle atubu go mbang nyi Ntul Esowo.
49006005	Aju, jo wuken babnso ejahne ba njini nyia, wahn fere jo fahl bo, fere jo kahm bo. Jo loken bo a eltim anehng, ana ń kp'loko Kraist.
49006006	Kana jo lim eltum ngare nyi bo kp-n nyehne nyi nyi, ana ane ba kpo lim ji kpo kor ane. Jo limen ji Esowo kp'sebe re wahn lim a ntim a ntim enyahne ana aju nya Kraist.
49006007	Kana jo loko elmooko elmooko. Jo loken ana ane ba kp'loko Ntul Esowo, ba kil loko ane,
49006008	eji ń kp'kahne re, nnoobo anyehng anyehng nyi nne limi no, nyi nyi Ntul Esowo bahke feere a nyi ka-e, jol afi á jolo nju, afi nju á jolem.
49006009	Babnde aju, tob jo limen ano jang jang ka aju enyahne. Kana kpe jo nehke bo, eji ń kp'kahne re n kpi nde na awohng go ejahbetul, no kil jo rang nne awohng awohng.
49006010	Abonanee, es'kohro elbungu ename ni a, ni li re wahn bel atahne nyao nya Esowo, nya lohng go nsahm nyi agbal enye.
49006011	Jo kaken nsol ebta nyi Esowo ka-n no, eji ń l'mal yiimi a nnehm, a awak enye.
49006012	Tibre e nehme nok a ane, e kp'noko a abi atohko, ana atul, a aj'jok ane, a atubesi ba eying jia ji anv ji ejannge, a ellong abi atohko gbalee nya li go adi nya li go elbung.
49006013	Owo fvfo, nobo re wahn rod nsol ebta nyi Esowo kak, eji ń l'mal elyiimi go eb'bi efung bio o. Eji ḿ ma lim ano kpee mal, owo ḿ bahke yiimi.
49006014	Anv, yiimen ana ane ba ma gbaange egbaange ji li etingitingi go ebun. Kaken ngbanggbang nyi nsoja kpo ko bam ngang, nyi li eno ji ḿ ma li go esamahr bi Esowo.
49006015	Kaken akpaketa go egahne akpade, nya li ebjing bi ḿ ma toobo re wahn song tiingi nnoobo etib bi elkoono.
49006016	Filen ekum bi bahk-n bame kpee, bi li eltaame ni ḿ bahke ma jo gbiiri atakelban nya Ebinne, nya li agun agun.
49006017	Konngen ekpasi ebta ji li eltahre, wahn rod ekahngkahng bio bi etohko, bi li alum Esowo.
49006018	Jo limen nsol nyia kpee go ero akake, a Esowo agboongo. Jo kaken ero ngare anyehng anyehng ana Etingi Etohko kp-n tibi. Jo baaben, eji ń kp'kake ero, ki-n jo kpen. Jo gboongen Esowo ka aneb Esowo bako kpee,
49006019	a me fvfo, eji Esowo l'ka-m alum nya m bahke jo bung a esahb esahb, fere tiingi ane nkpokosi a nnoobo etib,
49006020	bi wahnge Esowo kak-m eltum. Jo kaken ero tv-m, eji n l'jo bung esahb esahb ana fuumu re me m bung, jol eji n wobo wob ngbekobo.
49006021	Tikikus ji li akor-m mmonannee, ye ji tob li nkakesehk a nlokeltum go eltum ni Ntul Esowo bahk-n tongo ejum ajehng ajehng, eji ń l'kahn ana n li ga, fere kahn ji n kp'limi.
49006022	Ji wahnge m m-e tum tv-n, n tum-e, eji ń l'kahn ana e li ga, á fere kak-n eltim.
49006023	Nong, Esowo Nsoo, a Ntul a Jisos Kraist ka abonanee elkoono, a elkoro, a eltaame.
49006024	Nong, nnoobo nyi Esowo jol a ane ba elkoro ebo l'k'tiki mal, ni Jisos Kraist Ntul ewahre kpi bo kor.
50001001	Me Pol, a Timoti, wahr ji li alokeltum ba Kraist Jisos, e kp'nyono nwer nyia tv aneb Esowo, a atubesi ero, a alokeltum ero ba li go Filipai, ba ma taame tv Kraist Jisos.
50001002	Nong, Esowo Nso ejahre, a Ntul a Jisos Kraist ka-n nnoobo, a elkoono.
50001003	N kpo kak Esowo ebame saam ngare anyehng anyehng nyi n l'buum-n.
50001004	Ero abehng abehng bi n kpo kak ka wahn ane kpee, n kpo kak go eyebatahng,
50001005	a saam akake tib go ebo bi ń jo kak-m go nnoobo etib atiingi bomo ngbokambang efung tete ba rehng lela.
50001006	N kp'sahb k'kahn re, Esowo bi bomo nnoobo eltum alimi go egahne atahng, á bahke gohro lim, gohro song mal efung bio bi Jisos Kraist.
50001007	F'fuumu re me n jo tiir-n ana, wahn ane kpee, tibre ń wob-m go eltim. Tibre wahn ebtob bel nnoobo nyi Esowo ana nyi me m ma bel, ń kp-m kake ebo, eji n wob ngbekobo, ń tob kak-m ebo ngare nyi n yiimi nnoobo etib njahm, fere jo nok, eji l'yiimi.
50001008	Esowo bi li ntianse enyame. Ye wo kp'kahne elkoro ni ń kp-m koro re me n nyehn-n, elkoro nio ni lohng go eltim ni Kraist Jisos.
50001009	N kp'kake ero re, elkoro enahne jo gbal na asongo asongo, wahn fere bel elkahne budu, a ngbere,
50001010	nyi ḿ bahke ma jo liingi nsol nyi ga nob, eji ń l'jol saang, k'bel ebi ajehng ajehng efung bio bi Kraist,
50001011	fere bel akab gbalee, nya lohng go egahne etingitingi elkpin, nya Jisos Kraist kpo wahng kehm kabe, eji Esowo l'bel ellub, bo fere jo tehk-e.
50001012	Abonanee, n kp'sebe re wahn kahn re, jia ji ma-m lim a, ebkak ebo, alum Esowo ebkpe nyange rehng es'song.
50001013	Ab'baabe ba etahk ntubesi, a egom ane bako kpee ebkahn re, n wob ngbekobo tib go esi ji Kraist.
50001014	Abonanee bandiki gbalee ebbel esahb go eltoono ni bo kp'toono Jisos, tib eji n wob go ngbekobo. Bobkpe bel esahb gbalee budu go alum Esowo abungu, k'fahl.
50001015	Etingitingi, ane bandiki kpo bung alum nya Kraist tib eteelala, a ntaange ataange. Wo, ane bandiki kpo bung a ntir atahng nyi nno.
50001016	Bo ba kpo bung go elkoro. Bo kp'kahne re, n wob ana, eji n l'yiimi nnoobo etib njahm.
50001017	Ane bako kpehme bung alum nya Kraist a ntir atahng nyi nno. Bo kpo ra na etul, eji bo l'bud-m erem go ngbekobo nyi n wob no.
50001018	Jol me nehme lub. Atahng kp-m yebe, eji ane kp'wuku bada Kraist go mbang anyehng anyehng, afi ane bandiki bungu alum Esowo go mbang awak, afi bo fere bungu go etingitingi.
50001019	M bahke soro na asi, jo bel eyebatahng. Tibre n kp'kahne re, nsol nyia bahke kpiidi, fere jol eltahre ename, tib go egahne ero bi ń kp'kake, a ekakebo ji etohko ji Jisos Kraist.
50001020	Jo jol-m go eltim gbalee, n fere jo kunu ekpu re, ejum ajehng ajehng k'jol ji bahke wahnge bo rik-m ndon, eji n l'jol esahb esahb ngare anyehng anyehng, Kraist fere kpe bel na ellub go egama ngubjing, afi n li go elkpin, afi n kpo na.
50001021	Anv, ejum aji li li elkpin? Egame, elkpin ni n li a ni a, Kraist wo. Afi n kpo na, nsehng nyia.
50001022	N l'jol go elkpin ni ngubjing, n kp'kpi eyake ji m bahke ma lim eltum ka Esowo ni kpi nsehng. Owo wahnge n kil kahne ji m bahke y'yehke.
50001023	Me n sa ayaame mbang. Ji kp-m sahb k'kor li re, me n tahm song jol a Kraist. Tibre ano wo ga nob.
50001024	Tib go egahne esi, ga li re me n jol ana go elkpin.
50001025	Eji m ma sahb k'kahn ano, n kp'tob kahn re, m bahke jolo ana go elkpin, fere soro asi a nahne, eji ń l'gbal, fere bel eyebatahng go mbang nyi ń kp'toono Esowo.
50001026	Elgeere ni ḿ bahke geere kak-m go esamahr bi Kraist bahke gbale sehng ngare nyi n l'kpe feere ba go egahne.
50001027	Nong, eljini enahne fuumu a nnoobo etib bi Kraist, eji afi m ba na, ba nyehn-n, afi m maam ba, n l'wuk re, wahn baa, yim t'tahne go etohko na ajehng, fere kp'noko a eltim anehng ka eltibi ni nnoobo etib bi e kp'taame tv.
50001028	Kana jo fahl anebekv ebahne go mbang anyehng anyehng. Tibre jia ji bahke tibi ana bo bahke rannge, wahn fere bel eltahre ni lohng goji Esowo.
50001029	Tibre Esowo ebyake eltum ni ḿ bahke jo loko Kraist ka-n, ni li re wahn taame tv-e, fere tob jo nyehn erem tib go ege esi,
50001030	fere jo nok ebta b'nehm bi ń nyehne go egame, a bi ḿ ma wuk anv bada name.
50002001	Eji ń kpo rehke atemtem go mbang nyi Kraist, elkoro ene fere jo kak-n eltim, n fere jo jen a Etingi Etohko, fere bel elkoro, a ndon,
50002002	gohren lim, eji atahng l'sahb yeb-m yebe. Belen elkohn ntir atahng ny'nehm na anyehng, a elkoro n'nehm, a eltim na anehng, wahn fere jol ntir ntir nya anyehng.
50002003	Kana jo ra etul, fere jo geere mbol mbol. Ga nob re, wahn jo rede elnahne, fere jo rod ane bako bum ana ane ba ga nob sehnge wahn.
50002004	Nong, nne awohng awohng k'jo tiiri elne wo wo, á tob jo tiiri ane bako fvfo.
50002005	Belen ntir atahng ana nyio nyi Kraist Jisos,
50002006	ye ji jolo go ellub ni Esowo. Á rodem eljolo ni á ma jol jang jang a Esowo bum ana ejum ji bahke jolo ka yefono antahng.
50002007	Á yake ajehng ajehng kpee bum, fere taame, jol nlokeltum, fere ba jol go elfoongo ni nne.
50002008	Eji á jolo nne, á kpe rede elne, fere jo wuk nde tete rehng go elkv, esabsab elkv ni á kpo go ekros.
50002009	Owo fvfo, Esowo kehm-e sahb m'mehl wahre, fere ka-e mbing nyi gbale sehnge mbing anyehng anyehng,
50002010	eji nne awohng awohng no li ejahbetul Esowo, a njini, a atahng ndi l'jamme alahng enye, fere jo kak mbing nyi Jisos,
50002011	fere jo bung go ege a nnyo re, Jisos Kraist wo li Ntul, fere jo ka Esowo Nsoo ellub.
50002012	Akpondahme enyame, ana ń jo wuk-m ngare anyehng anyehng eji n jolo a nahne, anv, eji n ki kpe li a nahne wo ga nob re, wahn jo ga-m wuk. Noken go elfahle, a akahb akahme, eji ń l'gohro bel eltahre enahne.
50002013	Tibre Esowo kpi nlimi nlimi eltum go egahne atahng, eji mbang enye l'jo kor-n, ń fere jo wuk-e, fere jo lim ji á kp'sebe re wahn lim.
50002014	Ejum ajehng ajehng ji ń l'jo lim, kana jo lim go elmemme, a nfaabe alimi,
50002015	eji ń l'jol saang, nnene ki-n ka ebi, wahn fere jol abon Esowo ba ki kpi elem ajehng ajehng eji ń lene go njini nyi ma bvvrv, fere gbal ab'bi ab'bi. Jo yaan ana at'rekahng go njini nyia,
50002016	wahn fere jabbe alum nya elkpin t'tahne, eji n l'jo geere efung bio bi Kraist, ana nne no ki be abahl mbol mbol, fere bade, jo lim eltum mbol mbol.
50002017	L'fere jol re bo bahk-m rodo, yaange ana alahb njom wohng go ejum njom, ji li elloko ni ń kp'loko Esowo bi ḿ ma taame tv-e, n kp'geere, fere bel eyebatahng a nahne.
50002018	Ano wo fvfo ḿ bahke tob bel eyebatahng, fere tob-m elgeere.
50002019	N kp'bumu Ntul a Jisos go etingitingi re m bahke gulu eltumu Timoti tv-n, eji n l'wuk bade ana ń li no, fere rede av.
50002020	Nnene n kpeem kpi ana ye, no kpo sahb tiir-n tiiri.
50002021	Ane bako kpee kpo ga kunu ekpu go bo a nsol. Bo kpehme ga kunu ekpu go nsol nyi Jisos Kraist.
50002022	Wo Timoti, ń kp-e kahne re, á kp'tibi eljini ni nno. Ń kp'kahne ana á ma jol ana mmon ewame no bo jo kod abo ano abola nde, jo loko Esowo eji e jo tiingi nnoobo etib.
50002023	N kp'bumu re me n tum-e, n l'soro k'kahn ji bahke jolo a name.
50002024	N kp'bumu Ntul Esowo go etingitingi re, mefono bahke tob gulu elbake.
50002025	N tiri re, n'nob re me n tum mmonanne Epafroditus tv-n, ye ji e kp'limi eltum a ne ano. Á tob li nne a nsoja no Kraist ana me. Ye wo li nne no ń tum-e re, á ba kak-m ebo.
50002026	Á kp'sahb s'seb re á nyehn-n wahn ane kpee. Ndon gbal-e go eltim sehng tib eji ń wuku re, á jo y'yam.
50002027	Etingitingi, á yame sehng, jol kehn á kpo. Á fili Esowo ndon, jol ye ye sang, me fvfo, eji n l'k'jo jol ndon ndon.
50002028	Owo wahnge sahb li-m li re me n tum-e, eji ń l'kpe-e nyehn, fere bel eyebatahng, k'kpe ga jol ndon ndon.
50002029	Koon ye go eyebatahng ana nne no Ntul Esowo tumu no. Jo kaken elkohn ane ana bao.
50002030	Tibre sa ntiil á kpo, tib go eltum ni Kraist. Á taame elkv, eji á l'gohr-m loko eltum ni ń kil-m elkpe ma loko, tib eji ń li fee.
50003001	Abonanee, ji n yahke gohro bung li re, wahn bel eyebatahng go ejang bi Ntul Esowo. Me nehme kpen re me n jo nyon nsol ny'nehm tv-n. Tibre nya nya bahk-n limi, ń lohko kahn.
50003002	Jo gberen ebv, wahn fere jo gbere ab'bi abalimeltum, a ane ba kpo fang agubjing ebo alok.
50003003	Tibre wahr ba li ane ba ma yehke etingitingi nrur, wahr ji kp'kake Esowo go etohko, fere jo geere kak Kraist Jisos. Wahr kpehme bum re, Esowo bahke koko nne tib go nsol nyi á limi go ege a ngubjing.
50003004	Fvfo, nsol nyia, nyi kehn jol tob wahng n tob tir ano. Nne awohng awohng no l'tir re, Esowo bahk-e koko tib go nsol nyi li ka ngubjing, me wo ga kpi sehng-e.
50003005	Bo yehk-m nrur, eji m ma kang nfung enehkeni. Me nne Israel wo. N lohng go et'tohngo ji Benjamin. Me nne a Hibru wo dahb dahb dahb. Babnsoo, anebe Hibru ba. Bade eyaame ji atahm abumu, me nne a Farisi wo.
50003006	N jo kake ekpuku go eltum Esowo, eji n jo nohk aneb ero. Bade eyaame ji nne bahke lehke eno go esamahr bi Esowo tib eji á kpi atahm bum, n jolo nne no bo ki-m jo ma ka ebi ajehng ajehng.
50003007	Nsol nyi n jo tir re m bahke lehke nsehng, me n fere rod bum ana nsol nyi ki lohng ejumjum tib go esi ji Kraist.
50003008	Etingitingi, n kp'rodo ejum ajehng ajehng ana ejum ji ki lohng ejumjum tib go elkahne ni n kp'kahne Kraist Jisos Ntul ewame, ni ga gbal sehnge ejum ajehng ajehng. Esi eje ji wahnge m ma ro ejum ajehng ajehng go, fere rod bum ana nkahr, eji n l'li nsehng nyio nyi li Kraist,
50003009	fere jol ajehng a ne, k'jol nne no ma li eno j'je antahng. Anv, me n li eno go esamahr Esowo, ji nne bahke lehke á l'taame tv Kraist, elkohn eno ji kpo lohng goji Esowo, ji ane ba kp'taame tv-e bahke lehke,
50003010	eji n l'kahn Kraist, fere kahn nsahm nyi nyahm-e go elkv, fere tob nyehn erem ebe, fere tob jol ana ye go ege elkv ni á kpo no,
50003011	eji limi limi kan, n l'tob nyahme go elkv.
50003012	Lohngem re me n si b'bel. Lohngem re me n si j'jol go nseenga nseenge. N kp'soro asi, jo nyennge, eji l'jol j'jame. Tibre Kraist ma-m ko, lim j'je.
50003013	Abonanee, n nehme rod elname bum ana nne no ma lohko bel. Fvfo, ejum ajehng jia, ji n kp'limi. Me n yini ekpu go nsol nyi wuku wuku n jo lim. Me n tanne abahl fi re me n song bel nsol nyi li go es'song.
50003014	Ano wo wahnge n kp'beke asongo go edi ji bo tibi tv, eji n l'bel eltuuru ni li elkpin ni e bahke bele go ero, ni wahnge Esowo lung-r no, ni li goji Kraist Jisos.
50003015	Nong, ane kpee ba li go nseenga nseenge bel ntir nyia. Ń l'fere tir ntir nyindikandiki, Esowo bahke tob lennge ejum jia ka-n.
50003016	Afi jolo elkohn ejum aji, nong, wahr soren asi, jo toono mbang nyi wuku wuku e bomo eltoono tete ba rehng anv.
50003017	Abonanee, leemen eljini ename, wahn jo kunu ane ba kp'tob jen ano ekpu, jang jang ana e ma-n tib mbang nyi ḿ bahke jo toono.
50003018	M ma-n tohko tong nkpel a nkpele, anv, n kp-n kpeke tong a abonngo go amahr re, ane gbalee kp'jene ana anebekv bao ba ekros ji Kraist.
50003019	Es'kohlo ebo bahke jolo elrannge. Nsol alehke ebo nyi li Esowo ebo. Nsol nyi kehn jol jo fili bo ndon, nyi nyi bo kp'fere geere kak. Bobyehke ekunukpu ebo, kunu go nsol nyi njini nyia.
50003020	Wahr ba li afono ejahbetul Esowo, edi jio ji Ntul a Jisos Kraist nt'tahre ewahre bahke lohngo ba, ye jio ji e kp-e siki,
50003021	ye ji bahke koko nsahm enye yaange agubjing enyahre nya li rede rede, fere jol ana ngubjing enye nyi kpi ellub. Nsahm enye nyi bahke wahnge á mal lim nsol kpee woom-e go elwo.
50004001	Fvfo, abonanee, wahn ji kpo kor-m, wahn ba n jo seb re me n nyehn-n, wahn ba li eyebatahng ejame, a ekpasi etul ejame. Akpondahme enyame, yiimen t'tahne go mbang nyi Ntul.
50004002	N kp'rehke Eyodia, a Sintike re bo jol go ntir anyehng ana abonanyehn nne go ejang bi Esowo.
50004003	Sisigus, nkakesehk a nte ewame, n kp-a gboongo re, wo lub kak bo ebo. Tibre bo jo noko, jo tob-m eltum nio ni nnoobo etib, a Klement fvfo, a ane bako ba e jo tob lim eltum ano a bo, ba abing ebo wob go nwer nyi elkpin.
50004004	Jo belen eyebatahng ngare anyehng anyehng, tib eji ń li ajehng a Ntul Esowo. N kp'kpeke bung re wahn bel eyebatahng.
50004005	Nong, nne awohng awohng kahn nnaange eljini enahne. Tibre Ntul a Jisos ebkabbe kpidi kpidi.
50004006	Kana jo tiiri ejum ajehng ajehng. Ejum ajehng ajehng ji ń l'kehm sebe, jo limen Esowo, á kahn, eji ń kp'kake ero, fere jo gboong-e a saam akake.
50004007	Ń l'lim ano, owo elkoono ni Esowo ni gbale sehnge elkahne anehng anehng bahke jo baabe ntim enyahne, a ntir atahng enyahne, eji ń li ajehng a Kraist Jisos.
50004008	Abonanee, alum nya a, nya ma-m gohro sa, nya m bahke gohro bung. Jo tiren bade ejum ajehng ajehng ji li go etingitingi, ji kpi ekpunu, ji li nseenge, ji li saang, ji kpi ano, ji kpi elgahm ni nno, ji kp'nobo, a ji ane kpo tehk.
50004009	Jo limen ejum ajehng ajehng ji ń kpili go egame, a ji ḿ bele go egame. Jo limen ajehng ajehng ji ḿ ma wuk, fere nyehn go egame. Owo Esowo bi elkoono bahke jolo a nahne.
50004010	Eltim kp-m yebe gbalee go ejang bi Ntul Esowo. Tib eji ma kang gbalee, anv, ma-n kpe melle re wahn jo tiir-m. Jia lohngem re, me ń kpeem jo tiiri, sehngem eyake ji ń ki bel.
50004011	N nehme bung alum nyaa tib eji nsol ma-m lehng. N kpili re, afi n jolo elkohn ani, ebnob a name.
50004012	N kp'kahne ana kpo jol, nsol l'lehng-m, fere kahn ana kpo jol, n l'bel gbalee. Me n kpili re, ejum ajehng ajehng ebnob a name, afi n wohngo na, afi n li a njal, afi m bele gbalee, afi lehng-m na.
50004013	M bahke ma yiimi go elkohn ejum ajehng ajehng ji l'ba a name, tibre Kraist wo kpo kak-m eko.
50004014	Ń limi nob nob, eji ń kak-m ebo go egame afemfem.
50004015	Wahn aneb Filipai, wahnfono antahng kp'kahne re, go mbomannahb, eji m bomo nnoobo etib go eltiingi, ngare nyi n tahme o Masedonia, ero abehng abehng jolem bi tob ka-m ejum ana bo bele go egame, sehngem wahn ba ba ka-m no.
50004016	Eji n jolo go Tesalonaika, ń tumu akpohko tv-m, ń kpe bulu, kpe tum tv-m, jo kak-m ebo.
50004017	Lohngem re ayare nya n kp'sebe. N kp'sebe re me n nyehn akab, eji eltuuru enahne l'kpe gbal budu.
50004018	Me m bel nsol kpee, nsol ma-m tv. Ejumjum limm, ji ma-m kpe rin, eji Epafroditus ma ko ayare nya ń tumu no tv-m ba ka-m, nya li ana ayare nya kpo v Esowo eleenge, nya li ana ejum njom ji kpo kor Esowo, á fere ko.
50004019	Esowo ebame bi kpi afang go ege ellub, nya li goji Kraist Jisos bahk-n kake ejum ajehng ajehng ji ma-n rin.
50004020	Nong, ellub jol ka Esowo Nso ejahre go njinanjini. Emen.
50004021	Kaken nne Esowo awohng awohng nnyo, no li ka Kraist Jisos. Abonanee ba li a name kp-n tob kak nnyo.
50004022	Aneb Esowo kpee kp-n kake nnyo, asehngesehnge ane ba li go etahk ntul a Rom.
50004023	Nong, nnoobo nyi Ntul a Jisos Kraist jol a atohko enyahne, wahn ane kpee.
51001001	Me Pol ji koro Esowo, á yehk-m no, n li ntiingetib a Kraist Jisos, awahr a Timoti mmonanne ejahre,
51001002	e kp'nyono nwer nyia tv aneb Esowo ba li go Kolosa, bo jio ji li abonanee go ejang bi Kraist, ba kpi ekakesehk. Nong, Esowo Nso ejahre ka-n nnoobo, a elkoono.
51001003	Ngare anyehng anyehng nyi e l'kak ero ka-n, e kpo kak Esowo saam, ye ji li nde no Ntul ewahre Jisos Kraist.
51001004	Tibre wahr ebwuk bade ekakesehk ejahne ji ń kp'toono Jisos Kraist, fere tob wuk ana aneb Esowo kpee kpo kor-n.
51001005	Tibre ekunukpu ejahne li go nsol nyi Esowo kuuru no bum-n go ejahbetul Esowo, nsol nyio nyi ḿ ma tohko wuk, eji bo tong-n alum nya li go etingitingi, nya li nnoobo etib.
51001006	Etib bia bi bo ma ba tiingi go egahne kp'yeere rehng go ejang njini abehng abehng, fere kp'kake elfuulu. Ano wo fvfo ma tob lim go egahne ellong, bomo gona efung bi ń gbo mbang wuk, fere kahn nnoobo nyi Esowo, jang jang ana li no go etingitingi.
51001007	Tibre ń kpili goji Epafras ji li nkakesehk a nlokeltum no Kraist ka-n. Á kpo lim eltum ana wahr, ye ji kpo sahb kor-r kor.
51001008	Ye wo ma-r tong bade elkoro enahne ni ń kpi no, ni Etingi Etohko ma-n ka.
51001009	Bomo go efung bi e wuku bada nsol nyio, e ka tiki rahke ero akake ka-n, fere jo gboongo Esowo, eji ń l'gbal go elkahne ni Etingi Etohko kpo ka, fere tob jol aneb ngbere, fere kahn mbang enye.
51001010	E kpo kak ero re, wahn lim eljini ni bahke fuumu a ni Ntul a Jisos, ni kpo kor-e ngare anyehng anyehng, wahn fere jo kab akab go nnoobo eltum anehng anehng ni ń kp'limi, fere jo gbal go elkahne ni Esowo,
51001011	fere bel eko ji biingi a egburu nsahm nyi Esowo, nyio nyi ellub ene, eji ń l'mal elkpuumu, jo kpooro go eyebatahng,
51001012	fere jo kak Esowo saam, ye jio ji ma-r ka nsahm re wahr tob li elkv ene semme a aneb Esowo bako ba ma tob li etul b'nehm ana wahr, bio bi ellennge.
51001013	Á ma-r tahre yehke go eju bio bi ejannge, feere a nahre go ejahbetul jio ji Mmon ewe no kpo kor-e s'sehng,
51001014	ye jio ji ma-r fak yake, fere tahm ka-r go egahre abiafem.
51001015	Kraist wo li ef'tu ji Esowo bi nne l'ki-e ma nyehn. Ye wo li nne no gbo mbang jini, njini kehm jolo.
51001016	Esowo ko nsahm nyi Jisos Kraist, lim nsol kpee nyi li go elbung, a nyi li ndi, nsol nyi e kp'nyehne go amahr, a nsol nyi e kil elnyehne go amahr, a nti etul, a afiladi, a atul, go atubesi.
51001017	Á tohko jol, ejum ajehng ajehng kehm jolo. Ye wo kp'wahnge nsol kpee kp'jene go elkoono.
51001018	Ye wo li esi ji ngubjing enye nyi li aneb ero. Ye wo li mbomannahb. Ye wo li ngbokambang a nne no gbo mbang nyahme go elkv, eji á l'jol ngbokambang go ejum ajehng ajehng, fere jol ntubesi.
51001019	Tibre jo yebe Esowo atahng sehng re, á rod ellub ene kpee, ba woomo Kraist go atahng.
51001020	Esowo sehnge go ege, ko nsol kpee, feere a nyi go ege, ba jol go elkoono anehng, afi nsol nyi jolo go ndi, afi jolo go elbung. Tibre alung ma Jisos kpo go ekros ma wahnge Esowo ma lim nsol kpee jol go elkoono.
51001021	Wuku wuku ń jolo ajahmjahm go esamahr bi Esowo, fere jol anebekv ebe go egahna ntir, fere jo lim ab'bi nsol.
51001022	Anv, tib go elkv ni Jisos kpo go ngubjing ni wahnge Esowo ma-n lim re wahn jol go elkoono awahn a ne, eji á l'lim-n, ń jol saang, k'bel eb'bi ajehng ajehng, nne awohng awohng ki-n jo ma ka ebi, á fere ko-n ba a nahne go ege esamahr.
51001023	Esowo bahk-n limi ano, ń l'fere soro asi go ege a mbang, fere yiimi t'tahne, k'ren, k'yehke ekunukpu ejahne goji Esowo, ye ji ń wuku alum enye nya bo ma bung tong nne awohng awohng go njini, nyao nya me Pol ma jol nlokeltum.
51001024	Eltim kp-m yebe go egame erem bi n kp'nyehne tib go egahne esi. Tibre n kp'gohro nyehn erem bi Kraist nyehne no sa go egama ngubjing, tib go esi ji ngubjing enye nyi li aneb ero.
51001025	Me n fere jol nlokeltum abo. Tibre Esowo bi ka-m eltum nia re me n lim ka-n. Eltum nia li re, me n lim ane kahn alum Esowo gbalee.
51001026	Alum Esowo nyaa li ejum ji Esowo behre no mahne mahne re nne awohng awohng k'nyehn, anv, yeblennge ka ane ebe,
51001027	ba á ma yehke re bo kahn afang nya ellub ni wob go ejum ji Esowo behre mahne mahne, ji li Kraist ji wob go egahne atahng, wahn ji li ane ba ki li Jus. Ye wo wahnge ekunukpu ejahne li re, ḿ bahke jolo go ellub ni Esowo.
51001028	Ye wo, e kpo bung bada ne, fere jo rehke nne awohng awohng, fere jo tib-e ajoobo nsol nya elkahne, eji e l'ko nne awohng awohng ba ka Esowo ana nne no ma gbal go ejang bi Kraist.
51001029	Nsol nyia nyi wahnge n kpo gbehd, fere jo n'nok go nsahm nyi Kraist ka-m no, nyi li egburu nsahm go egame atahng.
51002001	N kp'sebe re wahn kahn ana n kp'noko go eltum ni n kp'limi ka-n, fere lim ka ane ba li go Laodisea, a ane bako kpee ba kal-m tob nyehn,
51002002	eji bo l'bob eltim, elkoro wahng, bo jol ajehng ana el'lehke kpehre a ntem, fere fang go elkahne, k'jo bel nfaabe anyehng anyehng, fere kahn ejum ji li mbehr mbehr ji Esowo, ji li Kraist.
51002003	Goji Kraist wo Esowo behre afang nya elkahne ene kpee, ni á kp'kahne.
51002004	N kp-n tongo nsol nyia, eji nne awohng awohng l'ki-n nehm go efoolo nnyo.
51002005	Jol eji n ki l'li a nahne go ngubjing, me n noa a nahne go etohko. Atahng kp-m yebe, eji m ma seb kahn ana ń kp'jene go nseenge, fere yiimi t'tahne go ekakesehk ji ń kp'toono Kraist.
51002006	Anv, eji ḿ ma ko Kraist Jisos kak go egahne atahng ana Ntul ewahne, jo jenen a ne!
51002007	Rehnen alohk go ege ana eti kpo rehne alohk go ndi, wahn fere gbal go ekakesehk, yiimi t'tahne, k'tiki yake mbang nyi Jisos, ana bo tib-n no, wahn fere gbal go saam akake.
51002008	Jo gberen elnahne, eji nne l'k'rannge ntir atahng enyahne go elkahne nehka nehka ni ane leeme goji babnde ebo, ni ki li ni Kraist, fere nehm-n go awak nya atohko nya li go njini nyia.
51002009	Tibre Esowo ebtahm kpee woomo Jisos go ege atahng.
51002010	Owo wahnge ḿ ma bel elkpin kpee, eji ń sehnge go ege, ye ji li ntubesi no atul kpee, a abafiladi.
51002011	Go ege wo, bo yehk-n nrur, nrur nyehka nyehka sang, nrur ayehke nyi Kraist nyi, nyi lohngo re, nne bahke ludu eso jio ji abiafem tub go.
51002012	Eji ḿ bele ewohngalahb, lohngo re, bo ma-n kpa kak a Kraist. Ewohngalahb ji ḿ bele no ebtob lohng re, wahn ebnyahme a Kraist tib go egahne eltaame, tibre wahn ebtaame tv nsahm nyi Esowo bi nyahm-e go elkv,
51002013	wahn ji jolo ane ba kpo no tib go egahne abiafem, a nrur nyi ń ki yehke, Esowo ma-n lim re wahn jol go elkpin a Kraist, eji á ma tahm ka-r go egahre abiafem.
51002014	Yebyake mbong nyi e bel-e no ka-r, nyi e jol tiki gal. Á yake ka-r, eji á rodo nwer a mbong nyio kum go ekros.
51002015	Go ekros wo, á ga atul kpee, a abafiladi, fere taare bo nsahm, riki bo ndon go elkab ane, fere kunu bo akpade.
51002016	Ano wo fvfo ń l'k'taame nne awohng awohng jehke ntahm ka-n bada nsol nyi ń kpo li, fere jo wo, afi jolo abarebare afung, afi jolo efung bi ebareka ma lahm, afi fere jolo efung Esabat.
51002017	Nsol nyia kpee li go elfoongo ni nsol nyi kp'bake go es'song. Atingitingi nsol li goji Kraist.
51002018	Nong, nne awohng awohng ki-n were taare eltuuru enahne, ye jio ji kpo rede elne ana koro yefono antahng, fere jo kak enjel, jo yiimi go nsol nyi á kil elkahne. Elkohn nne noo kpo bum elne wahre wahre mbol mbol, tib á kpo tir ntir nyehka nyehka nyi ane kpo tir.
51002019	Elkohn nne noo ebyake eljabbe Kraist ji li esi, ye ji kpo le ngubjing nyi kpi akon, a ajahb, nya kpo lim ngubjing jol anyehng, eji l'gbal agbal ana koro Esowo re gbal.
51002020	Wahn ebkpo a Kraist, fere lohng go elwo ni atohko nya njini nyia. Jen ji wahnge elkpin enahne li ana, are ń kpeke wob go njini? Jen ji wahnge ń kpo bum atahm nyaa ana, nya bungu re,
51002021	“Kana jo kooro nsol nyio! Kana jo li nsol nyio! Kana jo lak abo go nsol nyio!” ?
51002022	Nsol nyia kpee lohngem ejumjum. Ana li no, ano wo bahke toono o tan. Atahm nyaa ana, atahm nya ane fumu no, fere kp'tibi nya.
51002023	Etingitingi, atahm nyaa kp'foongo nya nno, eji kp'tibi re, ane jo kak Esowo go bo a nsahm, ana koro bofono, fere jo rede elbo ana koro bo, fere jo bib a ngubjing ebo. Nsol nyia kpee, nsehng anyehng anyehng limm. Nyao bo kpo lim re, nob a ngubjing ebo, ana bo kp'sebe.
51003001	L'jol ano re wahn ebnyahme go elkv a Kraist, yehken ntim enyahne kunu go nsol nyi li go ejahbetul Esowo, edi ji Kraist jehk no go eboblum bi Esowo.
51003002	Kunen amahr enyahne go nsol nyio ona, kana kunu go nsol nyi njini nyia.
51003003	Tibre wahn ebkpo. Bobbehr elkpin enahne goji Kraist ji li goji Esowo.
51003004	Kraist wo li elkpin enahre. Ngare nyi á l'lohng ba, owo wahn bahke tob lohng, jol gbul gbul gbuul, fere tob tib ellub ene.
51003005	Owo fvfo nobo re wahn wul nsol njini nyi wob go egahne atahng, ana anebkal akono, nsol nyi ki li saang, nsol nyi kpo kor ane go ellimi, ab'bi nya kpo melle ane go bo a ntim, ebaaramahr go nsol ane, ji li ana eblom ajomo.
51003006	Tibre nsol nyia nyi bahke wahnge erakatahng ji Esowo gbo tub ane ba kil-e elwuku.
51003007	Wuku wuku ń jo tob toono mbang nyio, fere jo lim nsol nyio.
51003008	Anv, yaken nsol nyia kpee, ana erakatahng, eltim amaange, eblum alimi, ane asuku, abi aka atubu.
51003009	Kana jo kiimi afahnge tong atemtem, tibre wahn ebyake nk'kulu elkpin, ń nehme kpe lim eljini nio.
51003010	Wahn ebfere bel elkpin nfenfe ni Esowo bahke jo lim-n, ń jo jol nfenfe nfenfe ngare anyehng anyehng, tete ḿ biingi a ye jio ji lim-n no, ń fere kahn-e kpee.
51003011	Go ege ejang, elyaange anehng anehng limm, afi jolo Grik, afi jolo Jus, afi jolo ane ba ma yehke nrur, afi jolo ane ba kala yehke nrur, afi jolo aneb ekulugbe, afi jolo akpak, afi jolo aju, afi jolo ane ba ki li aju. Kraist wo li ejum ajehng ajehng, ye j'nehm wo wob go atahng ane bao kpee.
51003012	Wahn ane ba koro Esowo, á yehk-n no re wahn jol ejahne ejahne. Fvfo, belen nsol nyi kpo fuumu aneb Esowo, ana ndon, nnoobo eljini, eltim ni li rede rede, eljolo soom, go elkpooro.
51003013	Jo kpuumen ka atemtem. Ń l'bel ebi bade atemtem, jo yaken ka atemtem. Ana Kraist ma tahm ka-n, tob jo tahmen ka atemtem.
51003014	Jo belen elkoro budu go nsol nyia kpee. Tibre elkoro ni li ana nlehke mi bo kpo ko tuuru nsol, fere jol elkpulkpu anehng.
51003015	Nong, elkoono ni Kraist ko nji go egahna ntim. Tibre Esowo ma-r yehke re wahr jol go elkoono na anehng, a ngubjing anyehng, fere jo kak-e saam.
51003016	Nong, alum nya Kraist jol a nahne go egahne ellong gb'gbal. Jo tiben, wahn fere jo rehke atemtem go elkahne ni Esowo kpee, eji ń kpo yim ase Saams, fere yim ase ero, fere yim ase nyako nya etohko. Jo yimen go egahne atahng ka Esowo, a saam akake.
51003017	Ejum ajehng ajehng ji ń l'lim, afi jolo elbungu, afi fere jolo ellimi, jo limen go mbing nyi Ntul a Jisos Kraist, a saam akake ji e kpo kak Esowo Nde sehng goji Jisos.
51003018	Anebkal, jo woomen alum ebahne go elwo, tibre nyao nya fuumu re wahn lim, eji ń li ka Ntul Esowo.
51003019	Aneblum, nong, akal ebahne jo kor-n. Kana jo marre bo.
51003020	Abonse, jo wuken babnso ejahne, a babnnee ejahne go mbang anyehng anyehng, tibre jia ji kpo kor Ntul Esowo.
51003021	Afono abon, kana jo bib a abon ebahne, eji ntim l'k'jo woono bo.
51003022	Aju, jo kaken babnso ejahne go nsol kpee. Kana jo lim eltum ngare nyi nne kp-n nyehne wo wo, tib eji á l'jo tehk-n. Jo limen eltum go eltim anehng, tib go elfahle ni ń kp'fahle Nso ejahne no li go ero.
51003023	Eltum anehng anehng ni ń kp'limi, jo limen a ntim a ntim enyahne kpee ana ane ba kp'loko Ntul Esowo, ba kil loko ane.
51003024	Jo buumen re, Ntul Esowo wo bahk-n tuuru, fere ka-n nsol elehke elkv enyahne. Tibre ń kp'loko Ntul a Kraist.
51003025	Nne no kpo lim ab'bi, bo bahk-e tuuru ana á limi ab'bi, tibre Esowo kpehme rang nnene.
51004001	Babnde aju, jo filen aju enyahne nob nob go mbang anyehng anyehng, wahn fere jo buumu re, n tob kpi Nde go ejahbetul Esowo.
51004002	Belen ekakesehk go ero akake. Jo kunen ekpu ana ń kp'kake ero, wahn fere jo kak Esowo saam.
51004003	Jo tob kaken ero fvfo ka-r, eji Esowo l'lennge mbang ka-r, e jo bung akpokosi alum nya Kraist tong ane. Tibre alum nyao nya wahnge n wob go agbekobo.
51004004	Jo kaken ero, eji n l'jo bung go mbang nyi bahke jo lennge alum Esowo, ana fuumu re me m bung.
51004005	Ń l'woomo go ellong ane ba ki li aneb Esowo, jo bangen! Kana jo rannge ngare enyahne mbol mbol!
51004006	Jo bungen yebe yebe ngare anyehng anyehng, wahn jo semme akang, eji ń l'mal jo faange nne awohng awohng nnooba nfaange.
51004007	Mmonanne ejahre Tikikus ji kpo sahb kor-r kor bahk-n tongo kpee bada name. Á li nkakesehk a nlokeltum no Ntul Esowo, no kpo tob lim eltum n'nehm ana wahr.
51004008	Ano wo wahnge n tum-e tv-n, eji á l'ba nyehn ana ń kp'limi, fere kak-n eltim.
51004009	N tumu ye, fere tum Onesimus, ji li nkakesehk a mmonanne ejahre no kpo kor-r s'sehng, ye ji wob go egahne ellong. Bo bahk-n tongo ejum ajehng ajehng ji kp'limi ga.
51004010	Aristarkus ji e wob ngbekobo ano kp-n kake nnyo. Ano wo fvfo Mak, ji li mmon a Barnabas kp-n tob kak nnyo. M ma-n tohko tong bada ne re, á l'ba go egahne, wahn vvr-e.
51004011	Jisos ji bo kpo lung-e re Justus kp-n tob kak nnyo. Ane baa ana ba li aneb Jus, ba e kpo lim eltum ano a bo, ni Ntul Esowo, a etul ebe. Bo jo kak-m eltim sehng.
51004012	Epafras ji lohng go egahne ellong kp-n tob kak nnyo. Á tob li nlokeltum a Jisos Kraist, no kpo buum-n go ege ero bi á kpo kono elkake ngare anyehng anyehng. Á kpo kak ero, jo nok re wahn yiimi t'tahne, fere gbal, jo kahn ana ḿ bahke jo toono mbang nyi Esowo, k'bel nfaabe anyehng anyehng.
51004013	N kpo yiim-e ntianse re á jo limi eltum sehng ka-n, fere tob jo lim ka ane ba li go Laodisea, a ane ba li go Hierapolis.
51004014	Luk ji li nlimakahm no kpo kor-r s'sehng, ye a Demas, bo kp-n tob kak nnyo.
51004015	Kaken abonanee ba li go Laodisea nnyo ka-m, wahn tob kak Nimfa nnyo, nnenkal no aneb ero bandiki kpo song kono go ege etahk.
51004016	Ń l'lung nwer nyia mal, tumen tv aneb ero ba li go Laodisea, bo tob lung fvfo, wahn tob lung nwer nyi aneb Laodisea bahke tumu tv-n.
51004017	Tongen Arkipus re á jo lim eltum ni Ntul Esowo m-e ka go nseenga nseenge.
51004018	Me Pol, mefono wo kp'nyono nnyo mia mi n kp-n kake go egame ebo. Kana yini agbekobo enyame! Nong, nnoobo nyi Esowo jol a nahne.
52001001	Me Pol, go Silvanus, a Timoti, wahr ba kp'nyono nwer nyia tv aneb ero ba li go Tesalonaika, bo jio ji li ka Esowo Nsoo, a Ntul a Jisos Kraist. Nnoobo jol a nahne, a elkoono.
52001002	E kpo kono Esowo saam kak ngare anyehng anyehng tib wahn ane kpee. Ngare anyehng anyehng nyi e l'kak ero ebahre, e kpo gahm-n gahm go egahre ero,
52001003	fere jo buum-n go esamahr bi Esowo Nso ejahre, ana ń kpo lim eljini enahne jang jang ana ń kp'wuku alum Esowo nya ń taame tv, ana elkoro enahne kpo wahng, ń kpo lim eltum s'sehng, ana ń kpo kpuumu tib go ekunukpu ejahne ji ḿ ma yehke kunu Ntul a Jisos Kraist, ji kal-n tiki kpaale.
52001004	Tibre e kp'kahne, abonanee, re Esowo, ń kor-e na, owo á kehm-n yehke.
52001005	Etingitingi, nnoobo etib bi e ba tiing-n, e joom bung alum nnyo nya nya, ń fere nyehn nsahm nyio nyi Etingi Etohko, fere lohko kahn re, alum enyahre lohko li go etingitingi. Tibre ń kp'kahne elkpin ana ni e jolo a ni ngare nyi e jolo a nahne. E jo limi ano tib go egahne esi.
52001006	Owo wahnge ń kehm leeme eljini enahre, fere tob leeme ni Ntul a Jisos, eji ń ko alum Esowo go erem anyehne, Etingi Etohko ji wahng ka ń jo bel eyebatahng.
52001007	Owo wahnge ḿ ma jol ane ba abon Esowo bako ba li go Masedonia, a Akaya kp-n kpuru re bo leeme eljini enahne.
52001008	Tibre wahn ba wahnge alum Esowo ma yeere go Masedonia kpee, a Akaya. O wo wo sang, edi ajehng ajehng limm, ji ane kala wuku bade ana ń kp'taame tv Esowo. Ejumjum kpeem li ji e bahke kpe bung tehk-n.
52001009	Ane bao kpee kpo bung bade elvvrv ni ń vvr-r no ngare nyi e ba go egahne, fere bung bade ana ń yake eblom ajomo, fere kp'loko Esowo bi li go elkpin, ye ji li go etingitingi,
52001010	fere bung bade ana ń kp'jehke sik elbake ni Mmon ewe bahke lohngo go ejahbetul Esowo ba, Jisos ji Esowo nyahme go elkv, ye ji bahk-r tahre yake go erakatahng ji Esowo ji kp'bake.
52002001	Tibre abonanee, wahnfono antahng kp'kahne re, elbake enahre ni e ba go egahne, e baam mbol mbol.
52002002	Ń kp'kahne ana bo jo nohk-r go Filipai, fere jo su-r. Esowo ebahre fere ka-r esahb, e jo tiing-n nnoobo etib ebe, jol eji erem jolo jol a nahre.
52002003	Tibre erehke ejahre ji e kpo rehke ane, e kpehme rehke go afahnge, e kpehme kpur ane go emel, jol awak e kpehme lim.
52002004	E kpo kono elbungu ana Esowo kp'sebe re wahr bung. Tibre ye wo yehk-r no, fere bum-r go etingitingi, eji á ma yake nnoobo etib ebe kak-r go ebo. E kpehme seb re, wahr lim ji kp'koro ane, e kpo lim ji kp'koro Esowo, ye ji kpo wuungu ntim enyahre.
52002005	Tibre ń kp'kahne re wahr kpehme tiki foolo anyo, fere jo bung yebe yebe, eji e l'jo ko nsol ane. Esowo bi li ntianse enyahre.
52002006	E kpehme seb re ane jo tehk-r, afi jolo wahn, afi jolo ane bako. Jol kehn e kp'kpi nsahm nyi e bahke ma ko nsol go egahne, wahr ji li abatiingetib Kraist.
52002007	Eji e jolo a nahne, e jolo a nahne soom. E jolo ana nnyehn nne no kpo fili abon ebe nob nob.
52002008	Ń wob-r go eltim s'sehng, owo wahnge e ma yake nnoobo etib ka-n, jol alum Esowo nya nya sang, wahr ebtob yake elkpin enahre fvfo ka-n go eyebatahng, tibre ń jo kor-r sehng.
52002009	Etingitingi, abonanee, ń kp'buumu elgbehde ni e jo gbehd, jo lim eltum. Eji e jo tiing-n nnoobo etib bi Esowo, e jo bade, jo lim eltum atv a njul, eji e l'k'jo tokko nne awohng awohng.
52002010	Wahn ba li atianse enyahre, ano wo fvfo Esowo tob li ntianse enyahre, ana e jo lim eljini ni Esowo go egahne ellong, wahn ane ba ma taame tv Esowo, fere jol go etingitingi, egahme ajehng ajehng e belem.
52002011	Ń kp'kahne re, e jo fili nne awohng awohng ewahne ana nde nne kpo fili abon ebe. E jo rehk-n, fere jo kak-n eltim, fere jo tong-n re,
52002012	wahn jo lim eljini ni fuumu a ni Esowo bio bi lung-n no re wahn song kuumu go ege etul, fere bel ellub ene.
52002013	Esi jia ana ji wahnge, e kpo tob kak Esowo saam ngare anyehng anyehng, tib eji ń wuku alum Esowo nya e tong-n no, ń t'taame, fere bum re alum nya nne sang, nya Esowo nya, ana lohko li go etingitingi, nya nya kp'limi eltum go egahna ntim, wahn ane ba ma taame tv Esowo.
52002014	Abonanee, wahn ebtob bel nfem ana nyi aneb ero ba Esowo go Judea bele no, ba taame tv Kraist Jisos. Tibre wahn ebtob nyehn erem bi aneb ejahbe ebahne jo kak-n, jang jang ana bo nyehne erem bi Jus jo kak bo.
52002015	Jus ji wulu Ntul a Jisos, fere wul abanyehnamahr Esowo, bo j'nehm ji jo nohk-r. Bo kpo sab Esowo. Bo ba li anebekv ba ane kpee,
52002016	tib eji bo kp-r kpane re wahr k'kpe bung alum Esowo tong ane ba ki li Jus, nya kehn jolo bo tahre. Eji bo kp'limi ano, abiafem ebo bahke kpe gbal na sehnge eso. Tibre erakatahng ji Esowo ebsi gb'gbo tub bo gbalee.
52002017	Abonanee, ana e ma tohko yaame a nahne mmongare ntiil, e kil kpe nyehn atemtem go amahr, ntim enyahre li go egahne. Ano wo wahnge jo gbal-r go egahra ntim, e fere jo nok go mbang anyehng anyehng re wahr nyehn-n esamahr.
52002018	E sebe re wahr ba go egahne. Me Pol n gare, kpe gare, nnehm kpan-r.
52002019	Wahn sang li ane ba ma wahng e kpi ekunukpu re e bahke bele ekpasi eltuuru, a eyebatahng fere geere go esamahr bi Kraist ngare nyi á l'baa?
52002020	Tibre wahn ba li ane ba e kpo wor nnyo kun-n, fere jo bel eyebatahng.
52003001	Eji ki kpe nob elkpooro, es'kohro, e kehm toobo re wahr sa ejahre, ji ga Atens,
52003002	fere tum mmonanne ejahre Timoti ji kpo lim eltum a nahre ni nnoobo etib atiingi bi Kraist, re á ba lim-n, wahn yiimi t'tahne go mbang nyi Esowo, fere jo rehk-n,
52003003	eji nne awohng awohng ewahne l'k'ren, tib go erem ebnohko bio. Tibre wahnfono antahng kp'kahne re, erem ana bio li ka wahr kpee.
52003004	Tibre ngare nyi e jolo a nahne, e tohk-n tong re, e bahke tiki jo nyehn erem ebnohko. Ana ń kp'kahne, ano wo ma lohko lim.
52003005	Ano wo wahnge, eji ki kpe nob elkpooro, n kehm tumu Timoti re me n seb kahn ana ekakesehk ejahne li no. Fundiki nnehm ma-n gare, eltum enahre ni e limi no, e limi na lim mbol mbol.
52003006	Anv, Timoti eblohng go egahne, feere ba ga egahre. Yebko nnoobo etib ba tiing-r bade ekakesehk ejahne, a elkoro enahne ni ń kpi no. Á tooro tong-r re, ń kpo buum-r ngare anyehng anyehng go elkoro. Kp-n koro re wahn nyehn-r, jang jang ana kp-r tob kor re wahr nyehn-n.
52003007	Abonanee, go nfem nyi li a nahre, a erem bi e kp'nyehne kpee, ekakesehk ejahne ji ma-r kak eltim.
52003008	Anv wo, e ma lohko bel elkpin, eji e ma wuk re, wahn eblohko yiimi t'tahne go mbang nyi Ntul Esowo.
52003009	Saam ji e kp'kake Esowo nehme gbal ana ji kehn e jol-e kake go eyebatahng ji e kpi no go ege esamahr tib go egahne esi.
52003010	E kpo kak ero a ntim a ntim enyahre atv a njul re, wahr lub nyehn-n esamahr, gohr-n ka ji ma-n rin go egahne ekakesehk.
52003011	Nong, Esowo ebahre bi li Nso ejahre antahng antahng, a Jisos Ntul ewahre lim mbang ka-r nyi e bahke sehnge ba go egahne.
52003012	Nong, Ntul a Jisos lim elkoro enahne ni ń kpi atemtem, a ane bako, kpe gbal na budu jang jang ana wahn kp-r koro,
52003013	eji l'toono o, ntim enyahne tahne. Ano wo bahke wahnge, ń kehm jolo saang go esamahr Esowo Nso ejahre, k'bel eb'bi ajehng ajehng ngare nyio nyi Jisos Ntul ewahre bahke feere, a abarebare ane ebe.
52004001	Abonanee, ń jo kpili go egahre ana ḿ bahke jo lim eljini ni kp'koro Esowo. Ano wo ń kp'limi. Anv, n kp-n gohro gboongo, fere jo rehk-n go mbing nyi Ntul a Jisos re wahn jo lim sehnge ano.
52004002	Tibre ń kp'kahne erehke ji e ma-n ka, ji Ntul a Jisos ka-r no.
52004003	Mbang nyi a, nyi Esowo kp'sebe re wahn lim, nyi li re, wahn jol ejahne ejahne, fere jahng as'sa.
52004004	Nne awohng awohng ewahne nobo re á kahn ana á bahke jo bum ngubjing enye saang go mbang nyi bahke jo ka Esowo ellub.
52004005	Kana jo toono mbang nyi ane ba ki nyi Esowo kpo toono, eji bo kpo lim ji kpo kor agubjing ebo.
52004006	Nong, nnene k'jo soodo mmonannyehn, fere wer-e taare nsol enye. Tibre nne awohng awohng no l'lim ano, Ntul Esowo wo bahk-e bongo ana e ma-n tohko rehke t'tahne.
52004007	Tibre Esowo wahr yehkem re wahr lim nsol nyi ki li saang. Á yehk-r re wahr jol ejahre ejahre.
52004008	Nne awohng awohng no l'daang-e eltibi nia, nne sang á daang-e no, Esowo bi á daang-e no, bi kp-n kake Etingi Etohko.
52004009	Nsehng anyehng anyehng kpeem li re wahr nyon tv-n bade elkoro ni abonane ejahre bahke jo kor-r. Tibre Esowo ma-n tib antahng antahng re, wahn jo bel elkoro atemtem.
52004010	Etingitingi, abonane ejahne ba li go Masedonia kpee kp-n koro. Abonanee, e kp-n kpeke gboongo re, wahn kpe lim sehnge ano.
52004011	Jo noken, wahn bel nnaange eljini, k'jo kak anyo go afem ane, wahn fere jo lim eltum, jo le elnahne, ana e tong-n no,
52004012	eji ḿ bahke jo lub ane ba ki li aneb Esowo. Kana jo tokko ane bako!
52004013	Abonane, e kp'sebe re wahn kahn etingitingi bade ane bao ba ma kpo, eji ń l'k'jo rak eltim ana ane bako ba kil ebkunu Kraist ekpu.
52004014	Ana e kp'taame re, Jisos kp'kpo, fere nyahme, ano wo fvfo e kp'tob taame re, Esowo bahke sehnge goji Jisos, ko ane bao ba taame no tv-e, ba ma kpo, ba a bo.
52004015	Tibre alum nya e kp'bungu tong-n ana, alum Ntul Esowo nya. Wahr jia ji kpeke li go elkpin, efung bio bi Ntul a Jisos bahke bake, e nehm gbo mbang ka ane ba ma kpo.
52004016	Ngare nyio nyi, bo bahke woro ntang nyi Esowo, ane fere wuk ellum ni ntubesi enjel. Owo Ntul a Jisos bahke rabe, fere badde go ejahbetul Esowo ba. Ane bao ba ma kpo, ba taame tv Kraist, bo ba bahke gboko mbang nyahme.
52004017	Owo bo bahk-r kehm rodo go ekparesemsem, wahr jia ji bahke jolo go elkpin ngare nyio, tahm a nahre go elbung, a ane bako gona fvfo. Owo e bahke song wane Ntul a Jisos, fere jol a ne nkahlkahl.
52004018	Owo fvfo nobo re, wahn jo ko alum nyao, jo kak atemtem eltim.
52005001	Abonanee, limm re me n nyon tv-n bade afung, a ngare nyi nsol nyio bahke limi.
52005002	Tibre wahnfono antahng kp'kahne re, efung bi Ntul a Jisos bahke bake, á bahke gbede na ana nwajv atv.
52005003	Ane l'kehm tongo re, “Anv, wahr ebbel elkoono, ntong anyehng anyehng nehm kpe jol, wahr ebfor,” owo Esowo bahke soro ba rannge bo tvtv. Á bahke gbede ana ejel gbede nnenkal no ma sa ela. Nne awohng awohng nehm jol, no bahke foro.
52005004	Abonanee, ń jehkem go ejannge, efung bio wahn nehm gbede ana nwajv.
52005005	Tibre wahn ane kpee, ń li abon ba ellennge, ń tob li abon ba efung fvfo. E limm ka atv, jol e tobem li ka ejannge.
52005006	Nong, wahr k'jo lal ana egom ane bako kp'lale. Nong, wahr jo ji, fere jo baabe. Amahr enyahre jol sange sange.
52005007	Tibre ane ba kpo lal, bo kpo lal atv. Ane bao ba kpo wo b'buumu, bo kpo buumu atv.
52005008	Eji e li ka efung, nong, amahr enyahre jol sange sange, wahr jo rod eltaame, a elkoro, kak ana ngbanggbang nyi nsoja kpo kak, jo bulu ngang. Wahr tob konngo ekpasi nsoja ji li ekunukpu re Esowo bahk-r tahre.
52005009	Esowo wahr yehkem re wahr nyehn erem bi erakatahng eje. Á yehk-r re wahr bel eltahre ni kpo sehng go abo nya Jisos Kraist Ntul ewahre,
52005010	no kpoo, tib go egahre esi, eji e l'jol a ne go elkpin ngare nyi á l'ba, afi e kpo na, afi e li go elkpin.
52005011	Ano wo fvfo nobo re, wahn jo kak atemtem eltim, fere jo kak atemtem ebo, jang jang ana ń kp'limi anv.
52005012	Abonanee, n kp-n gboongo re wahn jo kak ane ba kpo lim eltum go egahne ellong, bo jio ji kp-n fili, fere jo rehk-n go mbang nyi Ntul Esowo.
52005013	Nong, bo jo sahb lub-n lub, fere jo kor-n, tib go eltum ni bo kp'limi. Jolen go elkoono atemtem!
52005014	Abonanee, e kp-n tongo re, wahn jo rehke ane ba kil eljene go nseenge. Jo kaken ane ba kil jo sahb erem eltim. Jo kaken ane ba kil tahne ebo. Jo kpuumen ka nne awohng awohng.
52005015	Jo kunen ekpu, eji nne awohng awohng l'k'jo ko ebi, feere ebi. Jo kaken esi go nnoobo alimi ka atemtem ngare anyehng anyehng, wahn fere jo lim ka ane kpee.
52005016	Jo belen eyebatahng ngare anyehng anyehng.
52005017	Jo kaken ero, k'kim ekidi.
52005018	Jo kaken saam go ejum ajehng ajehng. Tibre mbang nyia nyi Esowo kp'sebe re wahn toono, eji ń kp'toono Jisos Kraist.
52005019	Kana jo tele Etingi Etohko gono.
52005020	Kana jo daange enyehnamahr ji Esowo.
52005021	Jo wuungen ejum ajehng ajehng, wahn jo kuuru ji kp'nobo.
52005022	Jahngen elkohn eb'bi anehng anehng.
52005023	Nong, Esowo bio bi elkoono lim-n, wahn sahb j'jol ejahne ejahne, fere lim atohko enyahne, a ntim enyahne, a agubjing enyahne fere jol saang, wahn k'bel egahme ajehng ajehng efung bi Jisos Kraist Ntul ewahre bahke bake.
52005024	Nne no kp-n lungu, á kpi ekakesehk ji á bahke limi ano.
52005025	Abonanee, jo kaken ero ka-r.
52005026	Kaken abonane ejahne kpee nnyo go mbarebara nnyo asodo mio mi elkoro.
52005027	N kp-n tongo, fere rehk-n go mbing nyi Ntul a Jisos re, wahn lung nwer nyia a, tong abonane ejahne kpee.
52005028	Nong, nnoobo nyi Jisos Kraist Ntul ewahre jol a nahne.
53001001	Me Pol, a Silvanus, go Timoti, e kp'nyono nwer nyia tv aneb ero ba li go Tesalonaika, bo ji li ka Esowo Nsoo ejahre, a Jisos Kraist Ntul ewahre.
53001002	Nong, Esowo Nsoo, a Jisos Kraist Ntul ewahre ka-n nnoobo, a elkoono.
53001003	E bahke tiki jo ka Esowo saam ano ano, abonanee, tib wahn. F'fuumu re wahr lim ano, tibre ekakesehk ejahne kp'gbale na, fere b'budu. Elkoro enahne ni ń kp'koro atemtem kp'tob gbal na budu fvfo.
53001004	Owo wahnge e kpo wor nnyo kun-n goji aneb Esowo ba li go aro nyako. Tibre wahn ebsoro asi go ekakesehk, fere kp'kpuumu, jol eji bo kp-n gb'gbak, fere jo kak-n erem.
53001005	Jia ji kp'tibi etingitingi elam ji Esowo, ye jio ji bahke limi, ejahbetul eje fuumu a nahne, ji wahnge no ń kpi erem nyehn.
53001006	Esowo bahke lame elam ni nno, fere bongo ane ba kp-n erem kak, fere tob kak bo erem fvfo.
53001007	Á bahk-n kake erekekv, wahn jia ji kpi erem nyehn anv, a wahr fvfo, ngare nyio nyi Ntul a Jisos bahke lohngo go ejahbetul Esowo ba, a aj'jok enjel enye.
53001008	Á bahke koko agun nya kp'lulu ba a nya, ba kak ane ba ki nyi Esowo erem, a ane ba kil wuku nnoobo etib bio bi Jisos Kraist Ntul ewahre.
53001009	Bo bahke nyehne erem bio bi elrannge go njinanjini, bi bo bahke yabe bo a Ntul Esowo. Bo nehm tiki yiimi go ege esamahr, fere bel egburu ellub ene.
53001010	Nsol nyio bahke limi efung bi á bahke bake ellub ko goji ane ebe. Ane kpee ba ma taame tv-e, bahke kpoko bo esi, bo l'nyehn-e. Wahn fvfo, ḿ bahke tob woomo go bo ellong, tibre etib ebahre bi e tiing-n no bade efung bio, ń t'taame.
53001011	Ana wo e kpo kono ero kak ngare anyehng anyehng ka-n, eji Esowo l'lim-n, ń fuumu go elkpin ni á yehk-n no re wahn jol. Nong, Esowo gohr-n lim go ege a nsahm, eji ń l'lohko lim nnooba ntoobo anyehng anyehng nyi ń toobo no, fere lim eltum enahne ni ń kp'limi go ekakesehk tete gohro mal,
53001012	eji mbing nyi Jisos Ntul ewahre l'bel ellub go egahne, wahn tob bel ellub ene tib go nnoobo nyi Esowo ebahre, a nyi Ntul a Jisos Kraist kpo ka.
53002001	Bade elbake ni Jisos Kraist, Ntul ewahre bahke bake, ana e bahke song kpir-e, fere jol a ne edi ajehng, n kp-n gboongo abonanee re,
53002002	eltim k'jo gul-n eljoobo. Kana jo fahl, jol eji ane bandiki kp'b'bung re, efung bi Ntul ewahre bahke bake ebrehng. Fundiki nne nyehne amahr, fundiki nne bungu na tong-n, fundiki nne nyono na go nwer re, wahr ba kp'tibi elkohn eltibi ana nio.
53002003	Kana taame, nne awohng awohng nehm-n go mbang anyehng anyehng. Tibre etingitingi, efung bio nehm rehng, sehngem re no, ane tohko ten Esowo, nne abiafem noo kehm lohngo ba, ye jio ji bahke jeke go ellulagun.
53002004	Á bahke jo ten ejum ajehng ajehng ji li ka Esowo, a ji ane kpo kak. Á bahke jehke go etahk Esowo, fere jo rod elne bum wahre wahre, are ye Esowo bi.
53002005	Ń nehme kpe buumu re, eji n jolo a nahne o, n tong-n tong nsol nyiaa?
53002006	Ń kp'kahne ejum ji kp-e kpane, ji wahnge á l'k'waka ba tete ngare enye biingi.
53002007	Ab'bi nyao nya li mbehr mbehr, nya nya ma kehme eblohngo a. Jol ab'bi nyao nehm tiki lohng, jol gbul gbul gbuul, tete bo fak nne noo no kp'kpane.
53002008	Owo nne abiafem noo bahke kehm lohngo ba. Ntul a Jisos bahk-e wulu go elfeb ni á bahke fahle go ege a nnyo, fere ranng-e go elbake ni á bahke bake.
53002009	Nne abiafem noo bahke bake go nsahm nyi nnehm, ba lim ajoobo akpokosi, fere jo lim awak.
53002010	Á bahke koko ab'bi anyehng anyehng, jo nehm ane ba bahke kpoko tan. Tibre ane bao, etingitingi nehm jo kor bo. Bo bahke tene etingitingi ji kehn jol tahre bo.
53002011	Esi jio ji wahnge Esowo bahke tumu etohko ji nnehm tv bo re ba lim bo, bo taame tv nsol nyi li afahnge,
53002012	eji ane bao kpee l'li ebi, bo jio ji ki taame tv etingitingi, abiafem jo kor bo go ellimi.
53002013	E bahke tiki jo kak Esowo saam tib wahn abonanee, wahn ji kpo kor Ntul Esowo, tibre Esowo yehk-n go mbomannahb re wahn bel eltahre go nsahm Etingi Etohko, nyi kpo lim re wahn jol ejahne ejahne, eji ń kp'taame tv etingitingi.
53002014	Esowo yehk-n re wahn jol ana, eji ń l'bel ellub ni Jisos Kraist Ntul ewahre, tib go nnoobo etib ebahre bi e jo tiing-n.
53002015	Abonanee, owo nobo re wahn yiimi ano t'tahne, k'tiki yake eljini nio ni e tib-n no, jol afi e nyono go nwer, afi e fere bungu na go nnyo.
53002016	Jisos Kraist Ntul ewahre antahng antahng, a Esowo Nsoo ejahre no wahr kpo kor-e, ye jio ji ka-r alum nya ekakeltim nya li go njinanjini, fere ka-r ekunukpu ji nno tib go ege a nnoobo,
53002017	nong, bo jo kak-n eltim, fere lim-n, wahn tahne, eji ń l'mal jo lim ejum ajehng ajehng ji kp'nobo, afi jolo elbungu, afi fere jolo eltum.
53003001	Abonanee, jo kaken ero ka-r, eji alum Esowo l'gulu elyeere, fere bel ellub, ana tob jol go egahne fvfo.
53003002	Tob jo kaken ero fvfo, eji Esowo l'tahr-r yehke go abo nya abi ane. Tibre ane kpee sang kp'taame tv alum Esowo.
53003003	Ntul Esowo li nkakesehk a nne, á bahk-n limi, ń tahne, fere baab-n, eji Ebinne jio l'ki-n ma lak abo.
53003004	Ntul Esowo ma-r lim re wahr jo bum-n go etingitingi, tibre ń kp'limi nsol nyi e tong-n no, ḿ bahke tiki jo lim nsol nyio ano ano.
53003005	Nong, Ntul Esowo lennge ntim enyahne, goji ń l'kahn elkoro ni Esowo, fere kahn elkpuumu ana ni Kraist kpuumu no.
53003006	Abonanee, e kp-n tongo go mbing nyi Jisos Kraist Ntul ewahre re wahn jo yab mmonanne ejahne awohng awohng no kpo lim eljini ni kil nobo, ni ki li eljini ni e tib-n no.
53003007	Wahnfono antahng kp'kahne mbang ana nyi ḿ bahk-r toono. Tibre e belem eljini ni ki nob ngare nyi e jolo a nahne.
53003008	E tikem ko nsol alehke nyi nne awohng awohng, k'ka ekun. E jo bade sehng, jo lim eltum atv a njul, eji e l'k'jo tokko nne awohng awohng.
53003009	Eji e jo lim ano, lohngem re, nsahm e kpimm nyi e bahke ma ko nsol alehke go egahne. E jo limi ano, tib eji ń l'kahn mbang nyi ḿ bahke jo toono.
53003010	Ngare nyio nyi e jolo a nahne, owo e tong-n no re, “Nne awohng awohng no tohko jo lim eltum, á k'jo li nsol alehke.”
53003011	Tibre wahr ebwuk re, egom ejahne jindiki kpehme lim eljini ni nno. Bo kpehme lim eltum sehngem nnyo mi bo kpo kak go afem ane.
53003012	E kp'tongo elkohn ane bao, fere jo rehke bo go mbing nyi Ntul a Jisos Kraist re, bo bel elkpin ni nno, fere jo lim eltum, jo le elbo.
53003013	Abonanee, nong, nnoobo alimi ki-n kpen.
53003014	Nne awohng awohng no l'ten elbumu alum nya e nyono go nwer nyia, nyonen mbing enye kak go nwer, wahn k'kpe jo jen a ne, eji ndon l'fil-e.
53003015	Kana ye jo rod bum ana nnekv. Nobo na re wahn jo rehk-e ana mmonanne ejahne.
53003016	Nong, Ntul Esowo bi elkoono jo ka-n elkoono ene ngare anyehng anyehng go mbang anyehng anyehng. Nong, Ntul Esowo jol a nahne wahn ane kpee.
53003017	Me Pol wo kp'nyono nnyo akake mia. Ana wo n kpo kak elliingi go nwer anyehng anyehng nyi n l'nyon. Mbang nyia nyi n kpo kono elnyono re,
53003018	Nong, nnoobo nyi Jisos Kraist Ntul ewahre jol a nahne wahn ane kpee.
54001001	Me Pol ji Esowo nt'tahre, a Ntul a Jisos Kraist ji e kp-e kunu ekpu ma-m tong re me n jol ntiingetib a Kraist Jisos,
54001002	n kp'nyono nwer nyia tv Timoti etingitingi mmon ewame go ejang bi Esowo. Nong, Esowo Nsoo, a Kraist Jisos Ntul ewahre ka-a nnoobo, a elkoono, wo fere fil-e ndon.
54001003	N kp'sebe re, wo jol go Efesus ana n rehk-a no ngare nyi n jo tahm go Masedonia. Ane bandiki baa ona, ba kp'tibi eltibi nindikandiki. Tong bo re bo rahke.
54001004	Tong bo, bo yake amongo atohko, fere yake alaabe aka atubu bade at'tohngo babnde. Nsol nyio kpo ko na nfaabe ba a nyi, kpehme lim eltum Esowo gbal, sehngem eltaame ni kpo lim ane gbal.
54001005	Ejum ji wahnge n kak-a erehke jia, n kak-a, eji ntim ane nyi li saang, a ntir atahng ebo nyi nno a nno, a etingitingi eltaame ebo l'jo tib elkoro.
54001006	Ane bandiki ebyake mbang nyia bum, fere sa go nfaabe alimi nyi li mbol mbol.
54001007	Bo kp'sebe re, bo jol at'tibi ba atahm nya Esowo, jol bofono antahng kpehme kahn ana alum nya bo kpo bung lohngo no. Bo kpehme tob kahn nsol nyi bo kpo bung esahb esahb.
54001008	E kp'kahne re, atahm kp'nobo, nne l'kahn ana á bahke bumu atahm nyao,
54001009	fere kahn re, atahm limm ka anoobo ane, li ka abi ane, abagbokatahm, ane ba kil jo kak Esowo, aneb abiafem, ane ba Esowo kil jo lub bo, aneb mbol mbol, ane ba kpo wul babnde a babnnyehn, awulane,
54001010	ane ba kpi ebi elkpin, aneblum ba kpo noongo a atem aneblum, ane ba kpo v abonse, akimfahnge atianse, a ane ba kil eltoono eltibi ni nno,
54001011	ni li nnoobo etib bi Esowo ma-m ka re me n song tiingi, nnoobo etib bio bi Esowo bi kpi ellub, a elfuulu.
54001012	Me n kak Jisos Kraist Ntul ewahre saam go nsahm nyi á ma-m ka re me n lim eltum. M m-e kak saam, eji á bumu re me n li nkakesehk a nne, fere yehk-m re me n lok-e,
54001013	me jia ji daang-e na, fere jo nohk-e, jo su-e. N kehm fili Esowo ndon, tibre n joom kahn ejum ji n jo l'lim ngare nyio, eji n kala taame tv Jisos.
54001014	Ntul Esowo guub-m sehng, á lim-m nnoobo sehng, fere ka-m ekakesehk, a elkoro, nsol nyia kpo sehng go abo nya Jisos Kraist.
54001015	Etingitingi elbungu ni ana, ni fuumu re nne awohng awohng taame tv re, Kraist Jisos ba go njini nyia re á ba tahre aneb abiafem, ba me n li ntubesi abo.
54001016	Ana wo wahnge n fili Esowo ndon. N fil-e ndon, eji Kraist l'tib egburu elkpuumu ene go egame elkpin. Á limi ano, eji l'jol elliingi ka ane bao ba bahke kpe taame tv-e, fere bel elkpin ni li go njinanjini.
54001017	Ntul no li go njinanjini, no l'k'tiki kpo, no ane kil-e elnyehne, ye ji li Esowo na abehng, nong, wahr jo kak-e, fere jo ka-e ellub go njinanjini. Emen.
54001018	Timoti mmon ewame, erehke ji n kp-a kake a, ebyel jang jang ana abanyehnamahr Esowo bungu no bada na. Nong, alum nyao jol nsol ebta enya, eji a kp'noko ebta bia go mbang nyi nno.
54001019	Jabbe nsol nyi e ma taame tv t'tahne, ntir atahng enya fere jol saang. Ane bandiki kpehme wuungu atung go bo a ntir atahng, toono o, eltaame ebo gohro geele.
54001020	Himeneus abola Aleksanda, bo wob ellong ane bao. Me n yake bo, ka nnehm, eji bo l'kpili ejum, rahke Esowo asuku.
54002001	N kp'gboko mbang rehk-n re, wahn jo kak ero bi Esowo agboongo, fere jo kak ero behka behka, jo kpe kak ero ka ane, fere tob jo kak ero bi saam akake. Jo kaken ero ka nne awohng awohng,
54002002	wahn tob jo kak ero ka atul, a atubesi ba kpo fili adi, eji e l'k'yel nfem anyehng anyehng, eji ejahbe ejahre l'jol soom, e fere jo jen go mbang nyi Esowo, fere jo lim eljini ni nno.
54002003	Nsol nyia nyi kp'nobo, nyi nyi kpo yebe Esowo nt'tahre ewahre atahng,
54002004	ye ji kp'sebe re nne awohng awohng bel eltahre, fere kahn etingitingi.
54002005	Tibre li Esowo na abehng, a nkonambum awohng no kpo lim ane, bo koono a Esowo. Nne noo, Jisos Kraist wo,
54002006	ji rodo elne ka re á fak ane kpee yake. Esowo sebe re bo tiingi etib bio go ege a ngare.
54002007	Owo wahng ka á yehk-m no re me n jol mbungalum Esowo, fere jol ntiingetib, fere jol nt'tibi no ane baka baka ba ki-e nyi, fere jo tiingi bo etib bio bi eltaame, a etingitingi. Efahnge sang n kp'kimi a. Etingitingi ji n kp'bungu.
54002008	N kp'sebe re, aneblum ba li edi ajehng ajehng jo kak ero, aneblum bao ba ma rod elbo ka Esowo. Bo bahke jo tab abo ton ero, jo kak ero, k'bel erakatahng ajehng ajehng, fere k'bel nfaabe anyehng anyehng.
54002009	Ano wo fvfo n kp'tob seb re anebkal jol, bo k'ga jo liibi, bo jo liibi nehka nehka. Bo k'ga jo tahng esi ji elgeere atibi. Bo k'jo kak nsol nyi bo limi go agul, afi nya bo limi go atal nya nno a nno. Bo k'jo liibi nsol nyi sahb k'kim ekun.
54002010	Ga nob re bo jo lim eltum ni nno a nno, ana fuumu no ka anebkal ba kp'tongo re bo kpi Esowo kak.
54002011	Nong, nnenkal jo kpili mbelle mbelle, jo wuungu atung, fere woomo go elwo ni nnenlum go ejum ajehng ajehng.
54002012	N nehme taame re nnenkal jo tib, fere jol ntubesi no nnenlum. Á bahke jo belle na.
54002013	Tibre Adam wo li nne no Esowo gbo mbang lim-e, kehm limi Iv.
54002014	Adam sang bo nehm-e no, nnenkal wo bo nehm-e no, á gbo ntahm nyi Esowo.
54002015	Nnenkal bahke bele eltahre, eji á kpi abon jel, á l'soro asi ano go mbang nyi Esowo, a elkoro, fere jol saang, fere jo lim eljini ni nno.
54003001	Etingitingi elbungu ni a, ni li re, nne l'kor-e re, á bahke jolo ntubesi ero, lohngo re á kp'sebe eltum ni nno a nno.
54003002	Ntubesi ero bahke jolo nne no ki kpi egahme. Á bahke bele nkal awohng. Á bahke jolo nne no li soom, fere jol nne no bahke jo mal elne bob. Á bahke jo lim nnoobo eljini. Á bahke jolo nne no bahke jo vvrv ajenne, fere jol nne no bahke jo mal ane tib.
54003003	Á nehm jol nwokamahm, á nehm jol mbibeltim a nne, á nehm jo seb nfem, á nehm jo taange ntaange, á bahke jolo nne no akpohko l'ki-e jo kor.
54003004	Á bahke jo fili nlaaga enye nob nob, fere lim, eji abon ebe l'jo kak-e, fere jo wuk-e go mbang anyehng anyehng.
54003005	Eji nne kil elma fili nlaaga enye, bahke limi renan, á kehm ma fili aneb Esowo?
54003006	Á nehm jol nne no kp'na jolo nne Esowo, eji á l'k'geere, fere li ebi ana nnehm li no.
54003007	Á bahke bele elgahm ni nno goji ane baka baka ba ki li aneb ero, eji nne awohng awohng l'ki-e sono, nnehm fere laang-e tub.
54003008	Alokeltum ero bahke tob jol anoobo eljini ane. Bo nehm jol aneb nliki ebal ebal. Bo nehm jol awokamahm, fere jol ane ba nsol nyi bo kpi no kil jo gbal bo.
54003009	Nong, etingitingi ji bo ma lennge ka bo, jol go bo a ntim, ntir atahng ebo jol saang.
54003010	Nong, bo tohko gbo mbang wuungu bo. Bo l'bel elgahm ni nno, bo kehm limi eltum nio.
54003011	Anebkal fvfo bahke jo tob bel eljini ni nno. Bo nehm jol ane ba kpo kiimi afahnge lake ane. Bo bahke jolo soom, fere jo lim ejum ajehng ajehng go etingitingi.
54003012	Alokeltum ero bahke jolo ane ba kpi nkal awohng awohng. Bo bahke jo mal fili abon ebo, a alaaga ebo.
54003013	Ane bao ba kp'male elloko nob nob, bo bahke bele nwahrewahre edi nji, fere bel esahb ji bo bahke yiimi go mbang nyi Kraist Jisos.
54003014	N kp'bumu re, m bahke gulu elbake go ega. N kp'nyono nwer nyia tv-a,
54003015	eji afi n laange na elbake, a l'kahn eljini ni a bahke jo lim go ellong aneb ero ba li ero bi Esowo bi li go elkpin. Ero bio li nnahb ekahme, a ago nya etingitingi.
54003016	Nnene limm, no bahke ma faabe egburu nkpokosi ejum nyi e kp'taame tv, nyi li re, Esowo ba go elfoongo ni nne. Etingi Etohko ji jo yiimi ntianse ka-e re á li eno. Babenjel nyehn-e nyehn. Ane ebe kp'bungu alum enye go ellong ane baka baka. Ane ba ma taame tv-e baa, go njini nia. Nsahm Esowo rod-e tahm a ne go ejahbetul Esowo.
54004001	Etingi Etohko bungu sahb l'lennge re, behnjehle go ngare es'song egom ane bandiki bahke yake alum Esowo, fere jo wuungu atung go atohko nya kpo nehm ane, fere jo toono eltibi ni abi atohko.
54004002	Eltibi nio kpo sehng go abo nya akimfahnge ane ba ntim ebo ma jol are ebfi adi adi.
54004003	Bo kpo tib eltibi ni bo re, nne k'jo ko nkal, nne k'jo li nsol alehke nyindiki, gana Esowo limi nsol alehke nyio ka-r re wahr jo li, fere jo kak-e saam, wahr jia ji ma taame tv-e, fere kahn etingitingi.
54004004	Tibre ejum ajehng ajehng ji Esowo limi no kp'nobo. Ejumjum limm, ji e bahke jo ten. E bahke ma jo ko ejum ajehng ajehng, e l'jo ko, fere jo kak saam.
54004005	Tibre alum Esowo, a ero akake kpo lim ejum jio jol saang go esamahr bi Esowo.
54004006	A l'ko erehke jia ana, fere jo rehke aneb Esowo, a lohko li nnooba nlokeltum no Jisos Kraist, ana a ma le elna go alum nya ekakesehk, a eltibi ni nno a nno, ni a kp'toono.
54004007	Jo ten agboolo alum nya kil jo kor Esowo. Rod ngare enya, wo jo kpili eljolo Esowo Esowo.
54004008	Nne l'rod ngare nyi á kpi no, jo lim ji li ka ngubjing, nehm kang a ne. Á l'jol Esowo Esowo, á bahke bele elfuulu go elkpin ni á li a ni anv, a elkpin nehko ni kp'bake.
54004009	Etingitingi elbungu ni a, ni fuumu re nne awohng awohng taame tv.
54004010	Esi jia ji wahnge e kp'gbehde, ane kp-r nyame egban. Tibre e kp'kunu Esowo ekpu bi li go elkpin, ye ji kpo le ane kpee, asehngesehnge ane ba ma taame tv-e.
54004011	Tong bo nsol nyia, wo fere jo tib bo.
54004012	Nong, nne awohng awohng ki-a daange, tib eji a li njangkun. Jo tib eljini ni aneb Esowo bako bahke jo leeme, ana alum abungu, eljini atibi, elkoro, ekakesehk, go eljolo saang.
54004013	Yake elna kpee ka, wo jo lung alum Esowo, tong bo, wo fere jo rehke bo, fere jo tib bo, tete me m ba.
54004014	Ayare nya Esowo ka-a no, ka jo rod bum mbol mbol, nyao nya a bele no eji abanyehnamahr Esowo bungu no, anebkul ero kun-a abo.
54004015	Yake elna ka go nsol nyio, wo jo lim ngare anyehng anyehng, eji ane kpee bahke nyehne ana a ma kehme elmale ejum ajehng ajehng, fere gbal.
54004016	Jo kunu elna ekpu, wo fere jo kunu ekpu go eltibi ni a kp'tibi. Jo soro asi, jo lim nsol nyio, ka jo naange tv nne awohng awohng. Tibre a l'lim ano, a bahke tahre elna, fere tahre ane ba kp-a wuku.
54005001	Ka jo nyam nnenkul, jo rehk-e na ana a kp'rehke nso. Jo ko ajangkun ana abonane.
54005002	Anebkal ba li anebkul, jo ko bo ana babnne. Agbahme, jo ko bo ana abonane ba nkal. Nobo re wo jo bum elna saang.
54005003	Jo kak akalebun ba lohko li atingitingi akalebun.
54005004	Nkalebun l'bel abon, afi fere jolo abon ba abon ebe jele no, nong, abon bao gbo mbang kpili ana ji li ka bo re bo lim mbang nyi Esowo ka babnnyehn. Nobo re bo feere a nnoobo nyi babnnyehn limi ka bo, ka. Tibre nsol nyio nyi kpo yebe Esowo atahng.
54005005	Etingitingi nkalebun no li antahng, á kpo kunu Esowo ekpu, fere jo kak ero, jo gboongo Esowo atv a njul.
54005006	Nkalebun no kpo lim nsol nyi kpo kor yefono antahng, ebkpo, jol eji á kpeke li go elkpin.
54005007	Jo tong bo nsol nyia, eji nne awohng awohng l'k'ting mbang anyehng anyehng nyi á bahke bo ebi ka.
54005008	Nne awohng awohng no tohko jo ma fili ane ebe, asehngesehnge nkal ewe, nde, nnyehn, a abon abon, yebten mbang nyi Esowo, yebfere sab sehnge nne no ki li nne Esowo.
54005009	Ka jo ko nkalebun awohng awohng ba semme go ellong atingitingi akalebun bako, sehngem no ma kang nya atahl ara eji á bale nlum nlum awohng, ye wo a bahk-e koko semme go ellong atingitingi akalebun.
54005010	Etingitingi nkalebun bahke bele elgahm ni á jo lim anoobo nsol, ana abon aleke tete bo gbal, fere jo vvrv ajenne, fere jo ru akpade nya aneb Esowo, fere jo kak ane ba nfem ma gbo tub bo ebo, fere yake elne ka, jo lim eltum anehng anehng ni nno.
54005011	Ka jo ko akalebun ba kala kul semme go ellong atingitingi akalebun. Kraist l'kehme bo kpen, bo bahke kehme alum seb,
54005012	toono o, bo li ebi, tib eji bo ma yake ngbokambang eltaame ebo tub go.
54005013	Fvfo, ewon agboko ebkpuuru bo. Bo kpo jen yannge etahk ajehng ajehng. Lohngem re, ewon bi bi bo ma gbo. Bo kpo tob lim akpeere, fere jo kak anyo go afemfem ane, fere jo bung nsol nyi ki fuumu re bo bung.
54005014	N kp'sebe re akalebun ba kala kul, bal alum, jel abon, fere jo kuuru nlaaga ebo, k'jo ka nnehm eyake re á jo bung ebi bada nahre.
54005015	Egom akalebun bandiki bobyake mbang nyi nno, fere kp'toono mbang nyi nnehm.
54005016	Nne awohng awohng no l'bel akalebun go ege a nnahb, nong, á fili bo, á k'yake bo re bo fere tokko aneb ero, eji aneb ero l'mal fili atingitingi akalebun.
54005017	Anebkul ero ba kpo fili aneb ero nob nob, nobo re bo sahb k'kak bo, asehngesehnge ane ba kpo bade, jo lim eltum alum Esowo abungu, fere jo t'tib.
54005018	Tibre nwer Esowo bungu re, “Ka gba nfong nnyo, nyi kp'limi eltum ni nkohl adohko.” Nwer Esowo kpe bung re, “Nne no kpo loko, fuumu re á bel eltuuru ene.”
54005019	Ka jo wuungu atung go ebi ji bo kp'kake nnenkul ero, sehngem re no, atianse jolo ane abal, ane ara.
54005020	Ane ba kpo lim abiafem, jo rehke bo go elkab ane, eji ane bako l'fahl.
54005021	N kp-a tongo re, wo ko erehke jia go etingitingi, ji n kp-a kake go esamahr bi Esowo, a bi Kraist Jisos, a esamahr abarebare enjel kpee. Ka jo be esamahr nne awohng awohng go ejum ajehng ajehng ji a bahke limi.
54005022	Ka gbarre, kunu nne awohng awohng ebo! Ka jo yel go abiafem nya ane bako! Jo bum eltim ena saang!
54005023	Ka jo wo alahb ma ma, jo tob wo alahb avain ntiil, tib eji ala kpo kon-a elyame.
54005024	Abiafem nya ane bandiki li gbul gbul gbuul, nya bo bahke ma lam anv. Abiafem nya ane bandiki bahke fvvrv bo yake behnjehle.
54005025	Ano wo fvfo anoobo nsol nyandiki tob li gbul gbul gbuul. Nyandiki nya ki li ano, nehm kpe ma jol go mbiiri.
54006001	Nong, alokeltum jo kpunu babnde ebo go ejum ajehng ajehng, eji ane l'k'jo bung ebi bada mbing nyi Esowo, a eltibi ene fvfo.
54006002	Alokeltum ba babnde ebo li aneb Esowo, bo k'jo daange bo tib eji bo li abonanyehn. Ga nob re, bo jo ga loko bo, tibre babnde bao ba kpo li nsehng, eji alokeltum ebo kpi bo loko, ane ba kpo kor Esowo ba. Jo tib nsol nyia, wo fere jo rehke.
54006003	Nne awohng awohng no l'tib eltibi nindikandiki, k'taame tv atingitingi alum nya Jisos Kraist Ntul ewahre, fere k'taame tv ana e kp'tibi mbang nyi Esowo,
54006004	yebgbal go elgeere, á nehme kahn ejumjum. Tibre yebgbo eyam bio bi nfaabe alimi, a bi ntaange ataange. Bahke bomo o, rehng go eteelala, sehng o rehng go ny'yabe, a ane asuku, go ebi ntir nyi nne kp'tiri re ntem kp'kpi.
54006005	Ane bao ba ma sa go nfaabe alimi, ba ntir atahng ebo ma bvvrv. Etingitingi kpeem li a bo. Bo kp'tiri re, mbang Esowo, mbang nyi nsehng alehke nyi.
54006006	Etingitingi, nne no l'jen go mbang nyi Esowo, ye wo bahke lehke nsehng gbalee, ejum ajehng ajehng jehka ji á kpi no l'jo gbal-e.
54006007	Ana e ba go njini nyia ebun ebun, ano wo fvfo e bahke tob feere ebun ebun.
54006008	E l'bel nsol alehke, fere bel nsol ebjing, fuumu re jo gbal-r.
54006009	Ane ba kp'sebe re bo gbo afang, bo bahke jo yel go elgaare, fere gbo go ekpoko bi nnehm, bi li ekor agboolo nsol nya bahke rannge bo, fere lim bo, bo sa abo abo, fere yel go ebi edi.
54006010	Tibre ekor akpohko ji li nlohk nyi eb'bi ajehng ajehng kpo lohng. Ane bandiki kpo sahb k'kor bo re bo bel akpohko. Bobyaame ebo tahm mbang nyi Esowo sa, fere kp'kake elbo erem.
54006011	Wo ji li nne Esowo, jo gbere elna go nsol nyia. Jo gbehd, wo jol go etingitingi, fere jol Esowo Esowo, fere bel ekakesehk, a elkoro, a elkpuumu, go nnoobo eljini.
54006012	Jo nok nnoobo ebta bi ekakesehk, wo gbo ejahm go elkpin ni li go njinanjini, elkpin nio ni wahnge Esowo lung-a no ngare nyi a yiimi nnooba ntianse nyi eltaame ena go esamahr atianse gbalee.
54006013	Go esamahr Esowo bi kpo ka ejum ajehng ajehng elkpin, a esamahr bi Jisos Kraist ji yiimi ntianse nyi nno go esamahr Pontus Pailet, owo n kp-a tongo re,
54006014	wo jo bum ntahm nyio go nseenga nseenge, eji nne awohng awohng l'ki-a jo ka ebi, tete Ntul a Jisos Kraist feere ba.
54006015	Á bahke bake go ege a ngare nyi Esowo kak-e no, Esowo bi li nnooba nfiledi no kpo fili edi ntahngtahng. Á li Ntul no atem atul,
54006016	ye ntahngtahng wo l'k'tiki kpo. Á lene go edi ellennge. Nnene limm, no bahke ma jen kohl-e. Nnene limm, no m-e ny'nyehn. Jol nnene limm, no bahk-e ma nyehn. Nong, ekpunu jol a ne, a nsahm nyi li go njinanjini. Emen.
54006017	Tong ane ba ma fang go njini nyia re bo k'jo rod elbo bum wahre wahre, bo k'jo yehke ekunukpu ebo kunu go elkohn afang nio ni kil jo yiimi nne go ebo. Tong bo re bo yehke ekunukpu ebo kunu Esowo bi kpo guub-r, fere jo ka-r ejum ajehng ajehng, eji l'nob a nahre.
54006018	Tong bo, bo jo lim nnoobo, eji bo l'gbo afang nya Esowo. Nong, bo jo ka gbalee a ntim a ntim ebo, fere jo wehr abo,
54006019	eji bo l'mal jabbe elkpin ni li etingitingi elkpin. Bo l'lim ano, bo bahke kuuru afang ebo sik a ngare es'song.
54006020	Timoti, jo kuuru nsol nyi bo ma yake ka-a. Ka jo yel ellong ane ba kpo tub aka nya ki lohng ejumjum, nya kil jo kor Esowo. Ka jo yel ellong ane ba kpo lim egboolo nfaabe, nyi bo kpo lung re Elkahne.
54006021	Ane bandiki kpo bung re, bo kpi Elkahne nio. Owo wahnge bo ma tan mbang nyi Esowo. Nong, nnoobo nyi Esowo jol a na.
55001001	Me Pol ji li ntiingetib a Kraist Jisos, me ji koro Esowo, á yehk-m tum tib go enyam bi elkpin ni á nyame no, ni li go abo nya Kraist Jisos,
55001002	n kp'nyono nwer nyia tv Timoti mmon ewame no kpo kor-m s'sehng. Nong Esowo Nsoo, a Kraist Jisos Ntul ewahre ka-a nnoobo, a elkoono, wo fere fil-e ndon.
55001003	Timoti, n l'buum-a go egame ero bi n kpo kak atv a njul, n kpo kak Esowo saam, ye ji n kpo lok-e atahng emame saang ana babnsoo jo lim.
55001004	N kp'buumu ana a jolo ndon ndon, a abonngo go amahr. Owo wahnge n kp'sahb s'seb re me n tiki ba nyehn-a, eji eyebatahng l'sahb gbal-m gbal go egame atahng.
55001005	Me m buumu etingitingi ekakesehk ji a kpi no, elkohn ekakesehk j'nehm o ji nne no nkul bele no, no bo jo lung-e re Lois, j'nehm o ji nne Yunis tob bel. N kp'kahne re, elkohn n'nehm ni a kpi no.
55001006	Ano wo wahnge n kp-a kpeke buumu re, wo ko ayare nya Esowo ka-a no, nya wob-a go ega atahng, jo lim eltum, k'bum na bum, ayare nya a bele no eji n kun-a ebo ebame.
55001007	Tibre Esowo wahr kaam etohko jio ji elfahle. Á ka-r etohko ji nsahm, ji li etohko ji elkoro, ji kpo lim-r, e fere jo mal bob elnahre.
55001008	Owo wahnge nobo re wo k'jo be ndon nyi ntianse ayiimi ka Ntul ewahre. Ka ma jo nyaare, tib eji n wob ngbekobo go ege esi. Ga nob re wo tob taame erem tib esi jio ji nnoobo etib, ana Esowo ma-a ka eko,
55001009	Esowo bio bi ma-r tahre, fere lung-r re, wahr jol ane babe. Lohngem re eltum ni e ma lim ni wahnge á lung-r no. Á lung-r tib go ege esi, a esi ji nnoobo enye nyi á ka-r no, nyi sehnge go abo nya Kraist Jisos, njini kehm jolo.
55001010	Anv, wahr ebnyehn nnoobo nyi Esowo, eji Kraist Jisos nt'tahre ewahre ma ba, ye jio ji ma tane nsahm nyi elkv. Yeblennge elkpin ni li go njinanjini eji á ma-r tiingi nnoobo etib.
55001011	Esowo ma-m yehke re me n tiingi nnoobo etib bio, fere jo bung alum enye, fere tob jo tib ane.
55001012	Esi jio ji wahng ka, n kp'nyehne erem bia. N nehme be ndon go nsol nyio. Tibre n kp'kahne nne no m ma taame tv-e. N kp'sahb k'kahn re, á bahke ma kuuru ejum jio ji á ma-m kak go ebo tete rehng go efung bio.
55001013	Jo toono atingitingi alum nya m ma-a tib, wo sa a eltaame n'nehm o, a elkoro ni li go abo nya Kraist Jisos.
55001014	Jo kuuru anoobo nsol nya bo ma-a kak go ebo go nsahm nyio nyi Etingi Etohko ji wob-r go egahre atahng.
55001015	A kp'kahne re, ane bao kpee ba lene go Esia ma-m sennge njahm kpee. Figelus abola Hermogenes tob wob go bo ellong.
55001016	Nong, Ntul Esowo tib ndon enye go etahk Onesiforus. Me á nyaarem. Á jo ba nkpel a nkpele, ba kak-m eltim, jol eji n wobo wob ngbekobo.
55001017	Eji á ba rehng ga Rom, á seb-m tete, kehm-m nyehne.
55001018	Nong, á lub fili Esowo ndon efung bio. A kp'sahb k'kahn nob nob ana á jo loko eltum go Efesus.
55002001	Mmon ewame, yiimi t'tahne go nnoobo nyi li go abo nya Kraist Jisos.
55002002	Ko alum enyame nya a ma wuk go esamahr atianse gbalee, wo song tib atingitingi ane ba bahke tob mal tib ane bako.
55002003	Tob taame, nyehn erem ana nnooba nne a nsoja no Kraist Jisos.
55002004	Nne a nsoja awohng awohng limm, no l'kehme ebta nok, no bahke fere song kehme eljini nehka nehka lim, eji á kp'sebe re á lim ji kp'koro ntubesi ewe no ko-e go eltum.
55002005	Mbekabahl no kpo be abahl, á nehm bel eltuuru ene, sehngem re no, á be jang jang ana eljini abahl li no.
55002006	Mbahmgbe no kpo kak eko, jo lim eltum go ege egbe, ye wo fuumu re á gbo mbang li nsol alehke nyi lohng go ege egbe.
55002007	Jo tir bade alum nya n kp'bungu a, tibre Ntul Esowo bahk-a limi re, wo kahn ejum ajehng ajehng.
55002008	Jo buumu Jisos Kraist ji nyahme go elkv, ye ji lohng go et'tohngo ji Devid, ana n kpo tiingi nnoobo etib ebame.
55002009	Nnoobo etib bi n kpo tiingi bi wahnge n kp'nyehne erem bia, a agbekobo go abo ana ebi nne. Alum Esowo, agbekobo wobem.
55002010	Esi ji ane ba Esowo ma yehke ji wahnge n kp'kpuumu ejum ajehng ajehng, eji bo l'tob bel eltahre ni li go abo nya Kraist Jisos, ni kpo jen a ellub ni li go njinanjini.
55002011	A wo li atingitingi alum nya bungu re, “L'jol re wahr ebtob kpo a ne, e bahke tob jol a ne go elkpin.
55002012	E l'jo kpuumu, e bahke tob tob-e edi afili. E l'ten-e, á bahke tob ten-r fvfo.
55002013	Jol afi e gbo na go ege a mbang, ekakesehk ji Esowo jia, kpeke li nseenga nseenge, tibre Esowo nehm tiki yaange.”
55002014	Buumu bo nsol nyia, wo fere tong bo go esamahr Esowo re, bo k'kpe lim nfaabe atemtem. Nfaabe kpehme kak nne ebo, kpo rannge na ane ba l'wuk.
55002015	Jo nok, eji a l'jol nlimeltum no nno go esamahr bi Esowo, ana nlimeltum no kil jo be ndon, eji á kpi eltum Esowo lim. Jol nne no kpo tooro atingitingi alum nya Esowo go nseenga nseenge.
55002016	Ka jo yel go ellong ane ba kpo lim egboolo nfaabe nyi ki li nyi Esowo, tibre nsol nyio nyi kpo wahng ane gbal go abiafem.
55002017	Tibre alum ane bao li ana eyam abili, bi l'kehme nne yam ejang ngubjing behka, kpo tob ta yel ejang ngubjing behko. Himeneus abola Filetus, bo wob ellong ane bao fvfo.
55002018	Bo nehme kpe sehng go mbang nyi li etingitingi mbang. Bobyaange mbang nyindiki kp'toono, fere bvvrv ane bandiki ntim, eji bo kp'tibi re elnyahme ngubjing go elkv ebsehng.
55002019	Nnene limm, no bahke ma yuudu nnahb ekahme nyi Esowo ma bum. Alum nyaa na abal nya, bo nyono go nnahb ekahme nyio. Nehko bungu re, “Esowo kp'kahne ane bao ba li babe.” Nehko bungu re, “Nong, nne awohng awohng no kp'lungu mbing nyi Kraist, á yake ab'bi alimi.”
55002020	Go egburu etahk, ajoobo nsol nyaa gbalee, ana nkpingi, nyimongo bo limi go agul, nyimongo bo limi go asilva, nsol nyimongo bo ko nti lim, nsol nyimongo bo ko ndi lim, nsol nyimongo nyi nno nyi, nsol nyimongo kp'sabe.
55002021	Nne awohng awohng no l'bum elne saang, yake nsol nyi kp'sabe, á bahke jolo ana ekpingi ji nno, ji bo ma bum eje eje, eji nde nne l'jo ko, lim ejum ajehng ajehng ji nno.
55002022	Jo jahng nsol nyi kpo melle ajangkun go bo atahng re bo jo lim. Nok, eji a l'li eno go esamahr Esowo, fere bel ekakesehk, a elkoro, go elkoono, wo fere woomo go ellong ane ba kpo kak ero ka Esowo a ntim ebo saang.
55002023	Ka jo yel ellong agboolo ane ba kil kahne ejumjum, ba kpo lim nfaabe nfaabe. Tibre a kp'kahne re, go es'kohlo nfaabe nyio, ntaange nyi kpo gbo.
55002024	Fuumem re nlokeltum no Ntul Esowo jo taange ntaange. Á bahke bele nnoobo eljini a nne awohng awohng, fere jol nne no kpo mal eltibi. Á bahke jo kpuumu, bo l'lim-e ebi,
55002025	fere jo tub ane ba kp'limi nfaabe a ne elle go enange bem. Fundiki Esowo bahke limi mbang ka bo, bo gbo ndon go bo abiafem, fere kahn etingitingi,
55002026	eji bo l'lohng go ekpoko bi nnehm nyi ma bob bo re bo jo lim ji kp-e koro.
55003001	Jo kahne re, ngare es'kohro afung bahke jolo etahntahn ngare.
55003002	Ane bahke jo tiiri elbo elbo, fere jo baare amahr akpohko, jo wor anyo, fere jo lim agabbe, jo su ane. Bo nehm jo wuk babnde ebo, saam bo nehm jo kak. Esowo nehm jo lub bo.
55003003	Elkoro anehng anehng bo nehm bel. Bo nehm jo tahm ka ane. Bo bahke jo kiimi afahnge lake ane. Ndon bo nehm bel. Bo bahke jo lim nsol, bo nehm jo feere njahm. Elyebe ni njini bahke jo kor bo. Esowo nehm jo kor bo.
55003004	Bo bahke jo bel atem go nnyo a nnyo. Bo bahke jo lim nsol go elrang elrang. Bo bahke jolo ane ba bahke jo rod elbo wahre wahre. Bo bahke jo lim ana ji kp'koro bofono antahng. Esowo nehm jo kor bo.
55003005	Eljini ni bo, bahke jo foongo ni aneb Esowo, jol nsahm nyi bo, bo nehm bel. Ka jo yel ellong ane bao!
55003006	Egom ane bao bandiki bahke jo kpaale yannge go etahk ajehng ajehng, song kpiri agboolo anebkal ba ma gbal go ab'bi, bao ba ajoobo nsol kpo melle bo go bo atahng, eji bo l'ko bo elfono.
55003007	Bo kpo kpili na kpili kpili kpili, jol bo nehm tiki kahn etingitingi.
55003008	Ana Jannes abola Jambres jo ten Moses, ano wo fvfo ane bao ba kil elkpe ga tir nob nob kpo tob ten etingitingi. Bobgbo go mbang nyi Esowo.
55003009	Ekidi nehm ga lab, nne awohng awohng bahke nyehne agboolo nsol nya bo kpo lim, jang jang ana ane nyehne goji Jannes a Jambres.
55003010	Wo Timoti, wobwuk eltibi ename, fere nyehn eljini ename. A kp'kahne ji wahnge n kpi elkpin ana nia. A ny'nyehn ekakesehk ejame, fere nyehn ana n jolo soom. A ny'nyehn elkoro ename, fere nyehn ana n jo kpuumu.
55003011	A ny'nyehn ana bo jo gbak-m, fere nyehn ana n jo nyehn erem go Antiok, a Ikonium, go Listra, fere nyehn ana n kpuumu elgbake nio kpee. Ntul Esowo ma-m tahre yehke go nsol nyio kpee.
55003012	Nne awohng awohng no l'tong re á bahke toono Kraist Jisos, fere jo lim eljini ni Esowo, á bahke tiki jo nyehn erem bi ane bahke jo gbak-e.
55003013	Abi ane, a ane ba kpo nehm ane, bo kp'soro asi go ab'bi alimi sehnge ana wuku wuku. Bo kpo nehm ane bako, fere tob nehm elbo.
55003014	Timoti, soro asi, wo jo lim nsol nyi a ma kpili, fere taame tv, eji a kp'kahne nne no tib-a no.
55003015	A bomo nwer Esowo akahne ngare nyi a jolo ntiil tete sik anv. Nwer nyio bahk-a ma ka elkahne ni a bahke kahne mbang nyi eltahre. Eltahre nio li go abo nya Kraist Jisos.
55003016	Alum Esowo kpee lohng goji Esowo, eji l'lim nnoobo ka ane. Alum Esowo kpo tib etingitingi, fere jo nyam ane, jo soongo bo, fere jo rehke bo re bo jol go etingitingi,
55003017	eji nne Esowo l'jol nob nob, fere jo mal ellimi eltum anehng anehng ni nno.
55004001	Erehke ji n kp-a kake a, n kp-a kake go esamahr bi Esowo, a bi Jisos Kraist, ye ji bahke lame aneb mbir mbir, a ba ma kpo. Tib go elbake ene ni á bahke bake ba ji go ege a nji etul, owo wahnge n kp-a tongo re,
55004002	wo jo bung alum Esowo, k'jo be ndon, afi jolo ngare anyi. Jo lennge abiafem tong bo, wo fere jo nyam bo, fere jo rehke bo. Lim nsol nyia kpee go mbang nyi a kp'tibi na bo, a elkpuumu.
55004003	Tibre ngare kp'bake nyi ane l'k'kpe jo kor bo re bo jo wuungu atung go etingitingi eltibi. Bo bahke jo toono ana ji bo bahke jo tir go bo a ntim. Bo bahke jo lim elbo, eji bo bahke jo seb at'tibi ba bahke jo tib bo nsol nyi bahke jo yebe bo go atung.
55004004	Bo bahke sennge etingitingi njahm, fere jo wuungu atung go aka nya li ana amongo.
55004005	Wo, jo kunu elna ekpu go ejum ajehng ajehng! Jo kpuumu erem, wo fere jo lim eltum ni alum Esowo abungu. Jo lim eltum ena nseenga nseenge!
55004006	Tibre afung nya m bahke tahme njini nyia sa ebbiingi. Bo ma-m rod kp'yaange wohng go ana alahb njom ma Esowo, ma bo kpo yaange wohng go.
55004007	Me n nok ebta ebame go mbang nyi nno. Me n gohro be abahl enyame. Me m bel ekakesehk go eltoono mbang nyi Esowo.
55004008	Anv, ekpasi eltuuru jia, nong-m go es'song, ekpasi jio ji eno ji Esowo bi li nnooba nlamalam bahk-m tuuru efung bio. Me ntahngtahng sang á bahk-m tuuru. Á bahke tob tuuru nne awohng awohng no elbake ni á bahke bake kp-e koro.
55004009	Lim, wo gulu elbake ga egame.
55004010	Tibre Demas, njini nyia m-e kehme elkoro. Á ma-m tahm sa, tahm eje go Tesalonaika. Kresens ebtahm go Galesa. Taitus ebtahm go Dalmesa.
55004011	Luk ntahngtahng wo ma sa a name. Ko Mak, wo ba a ne, tibre á bahk-m ma kak ebo go eltum.
55004012	Me n tum Tikikus tv go Efesus.
55004013	A l'kehm bake, soro ko ekpawobo ejame ji n tahme sa go etahk nsoo Karpus go Troas, ba ka-m. Tob ko awer enyame ba a nya, asehngesehnge awer nya n kpo nyon nsol.
55004014	Aleksanda ntahletahl lim-m egburu ebi sehng. Esowo bahk-e bongo jang jang ana á limi no.
55004015	Wofono antahng, jo kun-e ekpu, tibre á tohkem t'taame tv alum enyahre nya e jo bung.
55004016	Go egame elam, eji n gbo mbang tooro nnyo elam emame, nnene jolem no yiim-m njahm. Bo kpee yaam-m sa. Nong, Esowo lub tahm ka bo.
55004017	Esowo bi yiim-m njahm, fere ka-m eko, eji etib ebame l'yiimi, ane baka baka ba ki nyi Esowo l'wuk. Ano wo wahnge á tahr-m no yehke go nnyo mi egabe.
55004018	Esowo bahk-m tahre yehke go nfem anyehng anyehng, fere kp-m tahm a name go ejahbetul eje. Nong, ellub jol a ne go njinanjini. Emen.
55004019	Kak Priska abola Akwila nnyo, wo fere kak Onesiforus nnyo, a aneb etahk ebe.
55004020	Erastus sa go Korint. Trofimus, n tahm-e sa go Miletus, á kp'yame.
55004021	Lim, wo ba ga egame, elkoko kehm rehnge. Yubulus, Pudens, Lenus, a Klodia, bo kpee tong-m re me n kak-a nnyo. Abon Esowo bako go tob tong-m re me n kak-a nnyo.
55004022	Nong, Esowo jol a etohko eja. Nnoobo nyi Esowo jol a na. Emen.
56001001	Me Pol wo, ji li nlokeltum Esowo, a ntiingetib no Jisos Kraist. Esowo tum-m re me n song kak ane ba á ma yehke bo ebo go bo eltaame, fere tib bo elkahne ni etingitingi ni kpo jen a eljolo Esowo Esowo.
56001002	N kp'limi eltum nia, tib eji n kp'kunu ekpu re, bo bahke bele elkpin ni li go njinanjini, ni Esowo bi kil jo kim efahnge nyame no tong-r go mboma mbomo, njini kehm jolo.
56001003	Go ngare nyi nno wo á lennge elkpin nio go ege alum, nya á yake no kak-m go ebo. Owo wahnge n kp'tiingi etib ebame, tib eji Esowo nt'tahre ewahre tong-m no.
56001004	N kp'nyono nwer nyia tv Taitus ji li etingitingi mmon ewame, ye ji e kpi eltaame na anehng. Nong, Esowo Nsoo, a Kraist Jisos nt'tahre ewahre ka-a nnoobo, a elkoono.
56001005	Jia ji wahnge n tahm-a sa go Krit, eji a l'tuungu nsol nyi kpeke li go ellimi, fere yehke anebkul ero go ejahbe ajehng ajehng ana n tong-a no.
56001006	Nnenkul ero bahke jolo nne no ki kpi egahme ajehng ajehng. Á bahke bele nkal awohng. Abon ebe bahke jolo ane ba ma taame tv Esowo, ba ane l'k'jo ka bo ebi re, bo kp'lehke elwur. Bo nehm jol ane ba l'k'jo wuk babnde.
56001007	Tibre ntubesi ero bahke jolo nne no ki kpi egahme ajehng ajehng, eji á li nne no Esowo ma yake eltum ene kak-e go ebo. Á nehm jol nne no kpo lim agabbe, fere jo rak eltim sohk sohk, jo wo amahm, jo nok abohng, fere jol nne no nsol kil jo gbal-e.
56001008	Á bahke jolo nne no kpo vvrv ajenne. Ejum ajehng ajehng ji nno bahk-e jo k'kor. Á bahke bele ntir atahng nyi nno, fere jol go etingitingi, fere bel nnoobo eljini, fere jol nne no bahke jo mal bob elne.
56001009	Á bahke yiimi t'tahne go atingitingi alum nya bo tib-e no, eji á l'jo mal rehke ane, fere jo tib etingitingi mbang, fere jo bung, ga ane ba kpo ten mbang nyio.
56001010	Tibre ane gbalee baa, asehngesehnge ane ba ma yehke nrur, ba kil jo wuk Esowo, bo jio ji kpo bung na bung fad, fere jo nehm ane.
56001011	Ḿ bahke sahde bo anyo. Bo ba kpo kpiidi alaaga ane akpade go ero, tib eji bo kp'tibi nsol nyi kehn bo jol k'tib. Bo kpo lim ano, eji bo l'bel abi akpohko.
56001012	Nne a Krit no jolo nnyehnamahr abo wo bungu antahng antahng re, “Aneb Krit kpo kiimi afahnge ngare anyehng anyehng. Bo abi enyam bi. Bo abalehke ebno ba ma gbo ewon ba.”
56001013	Enyehnamahr jia lohko li go etingitingi. Esi jia ji wahnge a bahke jo nyam bo t'tahne, eji elkpin ebo l'jol ni nno,
56001014	eji bo l'k'kpe wuungu Jus atung go bo amongo, a atahm nya ane jehke no, bao ba ma ten etingitingi.
56001015	Ane ba li saang, ejum ajehng ajehng li bo saang. Wo, ejang bi ane ba ki li saang, ba kil taame, ejum ajehng ajehng limm, ji li bo saang. Ntir atahng ebo, a ntim ebo limm saang.
56001016	Bo kpo bung go bo a nnyo re, bo nyi Esowo. Go bo eljini ni bo kpo tib, bo kpo ten-e ten. Bo li ana ejum nkuk go esamahr bi Esowo. Bo kpehme wuk-e. Bo fuumem go eltum ni nno anehng anehng.
56002001	Wo Taitus, jo tib nsol nyi fuumu a eltibi ni nno!
56002002	Tong anebkul ba li aneblum re bo jo lim ejum ajehng ajehng biingi biingi, amahr ebo jo jol sange sange, bo fere jo bob elbo. Nong, bo bel ekakesehk ji nno, a elkoro ni nno, a elkpuumu ni nno.
56002003	Ano wo fvfo a bahke tob tong anebkal ba li anebkul re bo jo lim eljini ni ane ba li ebo ebo. Nong, bo k'jo jol ane ba kpo kiimi afahnge lake ane bako. Bo k'jo jol aju ka amahm gbalee. Nobo re bo jo tib ji kp'nobo,
56002004	fere jo ka agbahme elle re, alum ebo jo kor bo, a abon ebo fvfo,
56002005	fere jo tib bo, ana bo bahke jo bob elbo, fere jo jol saang, jo kuuru alaaga ebo, fere bel nnoobo eljini, fere jo woomo alum ebo go elwo, eji nne awohng awohng l'k'jo bung ebi bade alum Esowo.
56002006	Mbang ny'nehm nyi a bahke tob jo rehke ajangkun re bo jo bob elbo.
56002007	Wofono antahng jol ano ona go ejum ajehng ajehng, eji ane l'leeme nnoobo nyi a kp'limi. A l'kehm tibi, ka jo be esamahr ane. Jo tib go mbang nyi ane bahke lohko kahn re, etib eba li etahntahn etib.
56002008	Jo bung alum nya nno, nya bo l'k'ma jo faabe, eji l'riki nne no wob njahm nyehko ndon, á k'kpe ma bung eb'bi ajehng ajehng bada nahre.
56002009	Tong alokeltum re bo woomo babnde ebo go elwo, fere jo lim ejum ajehng ajehng ji bahke jo kor babnde ebo. Bo k'jo faange bo go nnyo,
56002010	bo k'jo v bo ejv. Ga nob re bo jo tib eljini ni ane ba li go etingitingi, ba kpo kuuru nsol nyi babnde ebo nob nob, eji eltibi ni Esowo nt'tahre ewahre l'bel nnooba mbing tib go ejum ajehng ajehng ji bo kp'limi.
56002011	Tibre nnoobo nyi Esowo eblohng ba re ba tahre ane kpee,
56002012	fere tib-r re, wahr yake eljini ni kil jo kor Esowo, a ekor nsol njini nyia, wahr fere jo jol amahr sange sange, fere jo bel etingitingi elkpin, tob jo lim nsol nyi kpo kor Esowo go njini nyia,
56002013	eji e kp'siki efung bi Esowo ma fuulu, bi e kp'kunu ekpu, bi ellub ni egburu Esowo ebahre, a Jisos Kraist nt'tahre bahke lohngo ba,
56002014	ye ji yake elne ka tib go egahre esi, eji á l'fak-r yake go ab'bi kpee, fere lim-r, e jol ane ba li saang ka-e, fere jo kak ekpuku go nnoobo alimi.
56002015	Jo tib nsol nyia, wo jo rehke ane, fere jo nyam bo go nsahm nyi n ka-a no. Nong, nne awohng awohng ki-a jo daange!
56003001	Jo buumu bo re, bo jo woomo atul, a atubesi go elwo, fere jo wuk bo. Nobo re, jo kor bo, bo jo lim ejum ajehng ajehng ji kp'nobo.
56003002	Tong bo re bo k'jo bung ebi bada nne awohng awohng, fere jo taange ntaange. Nobo re bo bel nnaange eljini, fere jo bum nne awohng awohng ana egburu nne.
56003003	Tibre wahrfono antahng wuku wuku e jolo agboolo, e joom wuk nyi etung, e t'tan mbang. E jolo aju ka ajoobo nsol gbalee nya jo mell-r go egahra ntim, fere jol aju ka elyebe ni njini. Elkpin enahre kpee jolo ab'bi ab'bi, a ala ateele. Ane jo ko-r ekv, wahr tob jo ko bo ekv.
56003004	Ngare nyi nnoobo nyi Esowo, a elkoro ni Esowo nt'tahre ewahre lohngo no ba,
56003005	á ba tahr-r na. Wahr á tahrem tib eji e ma lim nsol nyi li go etingitingi. Á tahr-r tib go ege a ndon, eji á ru-r no go Etingi Etohko, e ma fere tuungu jini, fere jol aneb nfenfe.
56003006	Tibre Esowo ebyaange Etingi Etohko gbalee wohng-r, ji sehnge go abo nya Jisos Kraist nt'tahre ewahre,
56003007	eji e l'li eno go esamahr bi Esowo tib go ege a nnoobo, fere li elkv ni li elkpin ni li go njinanjini ni e kp'kunu ekpu.
56003008	Alum nyaa li go etingitingi. N kp'sebe re, wo yiimi t'tahne go nsol nyia, eji ane ba ma taame tv Esowo l'jo kunu ekpu, jo rod ngare abo, jo lim nnoobo. Nsol nyia kp'nobo, kpi nsehng nyi bahke kake ane.
56003009	Ka jo yel ellong ane ba kpo lim egboolo nfaabe, fere jo bung, lung abing nya babnso ejahre nya nya, fere jo taange ntaange, fere jo nok atemtem go alum nnyo bade atahm. Nsol nyia, nsehng anyehng anyehng kpimm, li mbol mbol.
56003010	Nne no kpo wahng re ane yab, rehk-e nkpel anyehng, nkpel nyehko. Á tohko wuk, yab a ne.
56003011	Tibre a kp'kahne re, elkohn nne noo ebrannge. Á kp'limi abiafem. Yebkimi ebi ka elne antahng.
56003012	N l'tum Artemas, afi jolo Tikikus tv-a, nok, eji a l'lub ba kpir-m go Nikopolis. Tibre me n tir re, m bahke kange o elum kohro kohro.
56003013	Lub nok, wo kak Senas ji li eloya ebo, a Apollos, eji ejum ajehng ajehng l'k'rin bo go bo eljen.
56003014	Nong, ane ebahre kpili ana bo bahke jo yake ngare ebo, kak go nnoobo eltum ni fuumu ellimi, a ni lubu lub, eji bo l'k'jol na jol, k'kab akab.
56003015	Ane kpee ba li a name kp-a kake nnyo. Kak ane ba e kpi bo kor go ejang bi Esowo nnyo. Nong, nnoobo nyi Esowo jol a nahne wahn ane kpee.
57001001	Me Pol ji li nne a ngbekobo tib go esi ji Kraist Jisos, a Timoti mmonanne ejahre, e kp'nyono nwer nyia tv Failimon ji kpo kor-r s'sehng, ye ji e kp'limi eltum ano a ne.
57001002	Nwer nyia tob li ka Apia ji li mmonanne ejahre no nkal, a Arkipus ji tob li nne a nsoja ana wahr, a aneb ero ba kpo kono asi go ega etahk.
57001003	Nong, nnoobo jol a nahne, a elkoono ni lohng goji Esowo Nso ejahre, a Ntul a Jisos Kraist.
57001004	N kpo kak Esowo saam ngare anyehng anyehng nyi n l'buum-a go egame ero bi n kpo kak,
57001005	tib eji n kp'wuku ana aneb Esowo kpee kpo kor-a, fere wuk bade eltaame ni a kp'taame tv Ntul a Jisos.
57001006	N kpo kak ero re, elkono ni ń kpo kono asi go eltaame ana ni a kpi no lub lim, wahn kahn elfuulu anehng anehng ni e kpi go ejang bi Kraist.
57001007	Mmonannee, wahr ebbel egburu eyebatahng, fere bel ekakeltim tib go ega elkoro. Tibre wo wo ma lim re eltim yebe abon Esowo.
57001008	Jol eji n kpi kpi esahb go ejang bi Kraist ji m bahk-a ma tong ji fuumu re wo lim,
57001009	n kp-a lub gboongo na tib esi ji elkoro, me Pol ji li nnenkul, anv, m ma fere jol nne a ngbekobo tib go esi ji Kraist Jisos.
57001010	N kp-a gboongo ka Onesimus, mmon ewame, no me m ma jol nde, eji n wob ngbekobo nyia.
57001011	Wuku wuku á jolo edemme nne ji a ki-e li nsehng anyehng anyehng, wo anv, yeblohko jol nne no bahk-a ma jo loko, fere tob jo lok-m.
57001012	Eji n kp-e tumu, á feere ba go ega, li ana n kp'tumu eltim ename tv-a.
57001013	Kor-m re á sa a name, eji á l'ko nji nyi a jol-m loko ngare nyi n wob go ngbekobo tib go esi nnoobo etib.
57001014	N sebem re me n lim ejum ajehng ajehng njahm njahm, ki-a tohko lim, a kahn, eji a l'k'lim nnoobo enya ana bo bob-a na, a l'lim ana kor-a no go ega eltim.
57001015	Fundiki ebfere jol re, Onesimus tahm-a sa mmongare ntiil, eji a l'fere bel-e go njinanjini.
57001016	Tibre anv, á kpeem li nju nyi nyi, yebfere jol nne no gbale sehnge nju. Yebjol akor-m mmonannee go ejang bi Kraist, no kpo sahb kor-m kor. Anv, á bahk-a koro elkohn ani, ye ji li nju enya, a mmonanne go ejang bi Ntul a Jisos?
57001017	A l'bum-m ana nte ewa, lub ko Onesimus jang jang ana a jol-m koko.
57001018	L'jol nyi á sood-a no, afi á fere bel-a mbong, nong, fere jol ana me n kpi-a mbong.
57001019	Me Pol, me wo kp'nyono ana go egame ebo re, Me wo bahke gale. Me m bum re, a kp'kahne re, a kpi-m mbong nyi elkpin ena ni wofono antahng.
57001020	Mmonannee, n kp'sebe re me n li-a nsehng go ejang bi Ntul Esowo. Lim, eji eltim ename l'jol yebe yebe go ejang bi Kraist.
57001021	N kp'nyono tv-a, tibre n kp'sahb k'kahn re, a bahke limi ana n tong-a no, jol s'sehnge na.
57001022	Fvfo, toobo ekp'kpa bum-m, tibre n kp'bumu re, Esowo bahke faange aro enyahne nya ń kp'kake, fere yak-m ka-n.
57001023	Epafras ji tob wob ngbekobo ana me tib go esi ji Kraist Jisos kp-a kake nnyo.
57001024	Mak, Aristarkus, Demas, a Luk, bo ji e kpo lim eltum ano, bo kp-a tob kak nnyo.
57001025	Nong, nnoobo nyi Ntul a Jisos Kraist jol a nahne go egahne atohko.
58001001	Mahne mahne Esowo jo bungu tong babnso ejahre go ajoobo abang nkpel tvv, sehng go anyo nya abanyehnamahr.
58001002	Es'kohro ngare nyia á bungu a nahre sehng goji Mmon ewe, ye ji á yehk-e no re á bahke lehke elkv nsol kpee. Ye wo á ko-e no lim njini.
58001003	Á kp'yake tib ellub ni Esowo. Á li na li ful ful fuul ana yefono Esowo. Alum enye nya kpi nsahm nyi kp'wahnge nsol kpee kp'jene go nseenge. Eji á ma ru ane, bo ma bar go bo abiafem, owo á kehm song ji go eboblum Esowo bi gbale sehng, bi li go ero.
58001004	Anv, Mmon Esowo ebfere gbal sehnge babenjel, eji á ma bel mbing nyi nobo sehnge nyi bo.
58001005	Esowo ka tong a tong enjel anyehng anyehng re, “Wo mmon ewame wo, lela wo, m ma jol Nso.” Jol á ka tong a tong enjel anyehng anyehng re, “M bahke jolo Nso, a bahke jolo mmon ewame.”
58001006	Eji Esowo yahke ba ngbokambang a mmon ewe tum tv go njini, á kpe bung re, “Nong, babenjel nya Esowo kpee kak-e.”
58001007	Esowo bungu bade babenjel re, “Esowo kpo lim enjel enye, bo jol nfeb, fere jo lim alokeltum ebe, bo jol nlikagun,”
58001008	fere bung bada Mmon ewe re, “Eti etul eja, o Esowo, li go njinanjini. Á kpo fili ejahbetul eja go etingitingi.
58001009	Etingitingi ji kpo kor-a, ebi jo sab-a. Owo wahnge, wo Esowo, Esowo eba ma-a kak akehng go esi, mao ma eyebatahng, eji a l'gbal sehnge abonane.”
58001010	Esowo kpe bung re, “Wo Ntul, wo wo limi njini go mbomannahb. Elbung ni li ejum ji a limi go ega abo.
58001011	Nyaa kpee bahke male, wofono antahng wo bahke sake. Nyaa kpee bahke kulu ana mbomo.
58001012	A bahke fehde elbung abola ndi ana ekpawobo, bahke fere yaange. A bahke jolo ano ano, a nehm tiki kul.”
58001013	Esowo tikem tong enjel anyehng anyehng re, “Ji go egame ejang eboblum tete me n lim anebekv eba etikunakpade eja.”
58001014	Anv, ane aba li babenjel? Bo kpee atohko nya kpo loko eltum nya, nya Esowo kpo tum bo re bo song kak ane ebo, ba bahke bele eltahre.
58002001	Ano wo wahnge nobo re wahr jo sahb k'kunu ekpu go nsol nyi e ma wuk, eji e l'k'fab tahm.
58002002	Eji etib bi babenjel jo tiingi yiimi no, nne awohng awohng no l'soodo, afi á bumem alum nyao, á jo nyehne erem ana fuumu no re á nyehn,
58002003	anv, e bahke limi renan kehm beke for, e l'gbake egburu eltahre ana nia bum go nkpe, ni Ntul ewahre gbo mbang tiingi? Ane ba wuk-e no, ba ma tob ba tong-r re li go etingitingi.
58002004	Esowo tob yiimi ntianse, eji á jo tib nliingi nyi nsahm enye, fere lim ajoobo akpokosi, fere bak ane ayare nya Etingi Etohko ana kor-e no.
58002005	Tibre Esowo faakem a njini nyi kp'bake nyi e kp'bungu bade kak babenjel go elwo.
58002006	Edi nwer Esowo ajehng bungu re, “Nne awo li li nne no Esowo bahk-e jo tiiri? Nne awo li li Mmon no nne no a bahk-e jo kunu ekpu?
58002007	A lim-e á jol rede rede sehnge babenjel mmongare ntiil, a fere ka-e ellub, a ekpunu ji li ka ntul.
58002008	Wobbum ejum ajehng ajehng re á kunu akpade.” Ana Esowo ma yake ejum ajehng ajehng kak-e go elwo, ejumjum limm, ji á tahme sa, ji ki-e wob go elwo. Anv, e kp'nyehne re, ngare ka rehng nyi nsol kpee bahk-e woomo go elwo.
58002009	E kp'nyehne Jisos ji Esowo lim-e, á jol rede rede sehnge babenjel go mmongare ntiil, eji á l'kpo go esi ane kpee, tib go nnoobo nyi Esowo. Anv, Esowo m-e ka ellub, a ekpunu ji li ka ntul tib go erem bi á nyehne no, fere kpo.
58002010	F'fuumu re Esowo rod erem bi Jisos nyehne no, lim-e á jol go nseenga nseenge, ye ji wahnge nsol kpee li no, ye j'nehm wo Esowo ko-e, lim nsol kpee, eji á l'ko abon gbalee tahm a bo go ege ellub. Tibre Jisos wo wahnge re bo bel eltahre.
58002011	Ye ji kpo lim ane, bo jol ebo ebo, a ane ba á ma lim bo, bo ma jol ebo ebo, bo kpi nde na awohng. Owo wahnge á kil kpe nyaare bo, á kp'fere jo lung bo re abonanyehn,
58002012	ana á bungu no re, “M bahke bungu bada mbing enya tong abonanee. M bahk-a tehke go elkab aneb Esowo kpee.”
58002013	Á kpe bung re, “M bahke bumu Esowo go etingitingi.” Á kpe tob bung re, “Nyehn me ga, a abon ebame ba Esowo ma-m ka.”
58002014	Tib eji abon bao kpi ngubjing, a alung, Jisos kehm tob ba jol ana bo, fere bel ngubjing, ba rannge nnehm nyi elkv wob-e go elwo, tib go ege elkv,
58002015	fere tahre ane kpee yake, ba jolo aju ngare nyi bo jolo go elkpin tib go elfahle ni bo jo fahl elkv.
58002016	Tibre etingitingi, á kpehme kak babenjel ebo. Abon ba Ebraham ba, á kpo kak bo ebo.
58002017	Ano wo wahnge Esowo limi Jisos re á jol ana abonanyehn go mbang anyehng anyehng, eji á l'jol nkakesehk a ntubesi abalimajom no kpi ndon go elloko ni á kp'loko Esowo, fere gongo Esowo tib abiafem nya ane.
58002018	Tib eji yefono antahng jo nyehn erem, bo fere gar-e, anv á bahke ma kak ane ebo, ba l'yel go elgaare.
58003001	Abarebare abonanee ba Esowo ma-n tob lung, jo seengen Jisos ji li ntiingetib, a ntubesi abalimajom no e kpo yiimi ntianse ka-e.
58003002	Á bele ekakesehk, taame tv nne no yehk-e no kak go eltum ene, jang jang ana Moses bele ekakesehk go eltum kpee ni á jo lim go etahk Esowo.
58003003	Jisos wo fuumu re á ga bel ellub sehnge Moses, jang jang ana nne no si etahk ga kpi ellub sehnge etahk ji á si no.
58003004	Tibre etahk ajehng ajehng nne wo sii. Wo, Esowo bi li nne no limi nsol kpee.
58003005	Moses bele ekakesehk go eltum kpee ni á jo lim go etahk Esowo, ye ji jolo nlokeltum, eji á l'yiimi ntianse ka nsol nyi Esowo bahke bungu go ngare es'song.
58003006	Wo, Kraist bele ekakesehk go eltum ni á limi go ege etahk, ye ji jolo mmon. Etahk eje jio, wahr ba, e l'yiimi t'tahne go esahb, a elgeere ni e kp'geere kak nsol nyi e kp'kunu ekpu tete rehng go es'kohro.
58003007	Ana Etingi Etohko bungu re, “Ń l'wuk alum enye lela,
58003008	kana tahne asi enyahne ana babnso ejahne limi no efung elgaare bio bi bo ten-m no go elka emahng.
58003009	Go wo bo wuung-m no, jol eji bo nyehne nyehn nsol nyi n limi go nnya atahl abal.
58003010	Ano wo wahng ka atahng rak-m no tob ane bao, n kehm bungu re, ‘Bo kpo kono elsoodo go bo a ntir atahng. Bo ka tiki kahn mbang enyame.’
58003011	Owo n kehm tiri go egame erakatahng re, ‘bo nehm tiki yel go egame edi erekekv.’ ”
58003012	Abonanee, jo kunen ekpu, eji nne awohng awohng ewahne l'k'bel ebi eltim ni á kil taame, toono o, á sennge Esowo bi kpi elkpin njahm.
58003013	Jo rehken atemtem efung abehng abehng, eji ngare kpeke li nyi bo kpo lung re, “lela”, eji nne awohng awohng ewahne l'k'tahne esi tib go elnehme ni abiafem kpo nehm ane.
58003014	Wahr ebjol ane ba kp'kodo eljen a Kraist, e l'jabb-e t'tahne, fere bum-e go etingitingi tete rehng go es'kohro, ana e bomo go mbomo,
58003015	ana nwer Esowo bungu no re, “Ń l'wuk alum enye lela, kana tahne asi enyahne, ana babnso ejahne tene Esowo mahne.”
58003016	Anv, elkohn ane aba wuku alum Esowo, fere ten? Ane kpee ba Moses yehke bo go Ijipt sanga?
58003017	Anv, ane aba Esowo rake atahng tob bo go nnya atahl abal? Ane ba limi abiafem, fere kpo go elka emahng sanga?
58003018	Anv, ane aba Esowo tiri re, bo nehm tiki yel go ege edi erekekv? Ane ba ki taame sanga?
58003019	Wahr ebnyehn re, bo maam yel tib go bo ek'taame.
58004001	Enyam bi Esowo nyame no re e bahke yele go ege edi erekekv bia, kpeke li. Nong, wahr jo fahlen, eji Esowo l'k'tong nne awohng awohng ewahne re, yebsa go njahm.
58004002	Tibre wahr ebwuk nnoobo etib, jang jang ana bo. Etib bi bo wuku no kaam bo nnoobo anyehng anyehng, tibre bo ji wuku no joom taame.
58004003	Wo, wahr jia ji ma taame, wahr ba kp'yele edi erekekv jio. Ana Esowo bungu no re, “Me n tir go egame erakatahng re, bo nehm tiki yel edi erekekv ejame.” Eji Esowo limi njini, ngare nyi eltum ene ma mal,
58004004	á kehm bungu bade efung bi biingi nfung esehma re, “Efung bi biingi nfung esehma, bi bi n re ekv go egame eltum kpee.”
58004005	Edi nwer Esowo jehko, á kpe bung re, “Bo nehm tiki yel edi erekekv ejame.”
58004006	Ane ba gbo mbang wuk nnoobo etib yelem, tib eji bo ki taame. Egom jehko jia, ji bahke yele ona.
58004007	Tibre Esowo ebkpe kunu afung nya á jo lung re, “lela”. Eji ma kang ekidi ma lab, á bungu alum nya e ma tohko bung a, sehng go nnyo mi Devid re, “Ń l'wuk alum enye lela, kana tahne asi enyahne.”
58004008	Li re Josua k'ka bo erekekv jio, kehn eji ma kang, Esowo jolem kpe bung bade efung bindiki.
58004009	Fvfo, erekekv jia, nong kp'siki aneb Esowo, ana Esowo re ekv efung bi biingi nfung esehma.
58004010	Tibre nne awohng awohng no l'yel edi erekekv ji Esowo, á kp'tob re ekv go ege eltum, ana Esowo re ekv go ege eltum.
58004011	Nong, wahr noken, eji e l'yel edi erekekv jio, nne awohng awohng k'gbo ana ane bao gbo no tib go bo ek'taame.
58004012	Tibre alum Esowo kpi elkpin, kp'limi eltum. Kp'kongo sehnge ekahngkahng abehng abehng bi kpo kong njahm ebal ebal. Kpo jahm nne, yel r'rehng atahng edi ji eltim, a etohko song wane, a adi nya akahb song kono, nya nya li nl'lame no kpo lam ntir atahng a nne, fere jo lam nsol nyi nne ko tir re á lim.
58004013	Ejumjum limm ji li go mbiiri, ji á kil elnyehne. Nsol kpee li gbuul go ege esamahr. Ye wo li nne no bahk-r bahbe.
58004014	Eji e kpi ntubesi abalimajom no nnen, no sehnge elbung sa rehng go ejahbetul Esowo, ye ji li Jisos Mmon Esowo, nong, wahr jabbe nsol nyi e kp'taame tv t'tahne.
58004015	Tibre ntubesi abalimajom ewahre li nne no bo m-e wuungu go mbang anyehng anyehng ana wahr. Owo wahnge á kp'kahne re, wahr nehme tahne. Jol eji bo wuung-e wuungu o, abiafem á limem.
58004016	Nong, wahr belen esahb, jeere kohlo eti etul ji Esowo bi kpi nnoobo. Owo e bahke nyehne ndon nyi Esowo, fere bel nnoobo enye nyi bahke jo kak-r ebo ngare nyi e l'seb ekakebo.
58005001	Ntubesi abalimajom awohng awohng no bo yehk-e go ellong ane kpo loko Esowo go esi ji ane. Á kpo ko ayare song ka Esowo, fere lim ajom nya abiafem.
58005002	Á kpo guubu ane ba kil elkahne, a bao ba kpo soodo, eji yefono antahng ki tob li go nseenge.
58005003	Owo fvfo á bahke jo lim njom nyi abiafem enye, fere tob jo lim nyi ane bako.
58005004	Nnene limm, no kpo yehke elne go ege a ngang antahng, fere lim lub ane re, ye li ntubesi abalimajom, sehngem re no, Esowo bi lung-e, jang jang ana á lungu Eron.
58005005	Ano wo fvfo Kraist ki mehl elne wahre re á jol ntubesi abalimajom. Esowo bi yehk-e no, bi bungu re, “Wo wo li mmon ewame, lela wo m ma jol nso.”
58005006	Á kpe bung edi jehko re, “A bahke jolo nlimanjom go njinanjini ana Melkisedek jolo no.”
58005007	Ngare nyi Jisos jolo go elkpin go njini nyia, á jo kake ero, fere jo gboongo Esowo, jo rabe eling wahre wahre wahre, jo yehke abonngo. Á jo kake ero ka nne no bahk-e ma tahre yehke go elkv. Owo wahnge Esowo jo wuk-e, tib go elfahle ni á jo fahl-e.
58005008	Jol eji á jolo jol Mmon no Esowo, á jo kpili ana á bahke jo wuk Nde tib go erem bi á jo nyehn.
58005009	Eji á ma mal go nseenga nseenge, owo á kehm fere jol ana esi ebgba bi eltahre ni li go njinanjini kpo lohng ka ane ba kp-e wuku,
58005010	ye ji Esowo m-e lung re á jol ntubesi abalimajom ana Melkisedek jolo no.
58005011	Nsol nyia tvv, nyi e bahke bungu bade eyaame jia, nyi kp'riidi go ellennge, eji ḿ ma jol alakatung ane.
58005012	Ngare nyia a, kehn wahn ebtiki jol at'tibi, wo anv, ń kp'kpeke sebe nne no bahk-n tibi agbokombang nsol nya alum Esowo. Ń kpi nnyabe nnyabe abel, kehn nyi ḿ ma kehme nsol alehke nyi kp'tahne li.
58005013	Nne awohng awohng no kp'yabe abel, á kpeke li mmon elbili, á nehme kahn alum Esowo antahng, nya kpo tib nne ana á bahke lehke eno go esamahr bi Esowo. Á kpo lim aji aji.
58005014	Nsol alehke nyi kp'tahne li ka ane ba ma gbal, ba ma kpili, ma kpuuru bo, bo ji ma kahn go bo a ntim ji kp'nobo, fere kahn ji kp'sabe.
58006001	Fvfo, nobo re wahr yake agbokombang nsol nya Kraist go eltibi, fere soro asi, eji e l'gbal, k'kpe sa go nnahb ekahme, k'kpe jo tib bade ana nne bahke sennge njahm go nsol nyi ki lohng ejumjum, fere taame tv Esowo,
58006002	k'kpe jo tib bade awohngalahb, a abo akunu, a elnyahme go elkv, a elam ji Esowo bahke lame abi ane, bo nyehn erem go njinanjini.
58006003	Ano wo e bahke limi, Esowo l'taame.
58006004	Anv, ane ba wuku wuku jolo go ellennge ni Esowo, ba ma gbo, lohng go abo nya Esowo, bo bahke limi renan, kehm feere, kpe ba gbo ndon? Bobwuungu ayare nya lohngo go ejahbetul, fere bel etohko ji Esowo, a aneb Esowo.
58006005	Bobwuungu nnoobo nyi alum Esowo kpi no, a nsahm nyi Esowo bahke tibi go eying ji kp'bake.
58006006	L'fere jol ano, bo kehm gboko, lohng go abo nya Esowo, bo nehm kpe ma feere, ba gbo ndon. Tibre bofono antahng kp'kumu Mmon Esowo go ekros, fere rik-e ndon go elkab ane.
58006007	Esowo kpo fuulu ndi nyi kpo wo elahb ji kpo na nkpel tvv, nyi kpo lim nsol gbal, fere jo kak ane ebo, nyi wahnge bo ja edi ndi jio.
58006008	Akpiri l'fere mahng edi ndi jio, a agasame, lohngo re, edi ndi jio nobem. Ebsa ntiil Esowo su edi ndi jio, es'kohro, á gohro jahm fi.
58006009	Akpondahme enyame, jol afi e bungu ana, e kp'sahb k'kahn re, wahn ba kpi nsol nyi ga nob, nyi li ka eltahre enahne.
58006010	Esowo li etingi nne. Á nehm yini eltum enahne ni ń kp'limi, a elkoro ni ń tibi no, ni mbing enye kp-n koro, eji ń jo loko aneb Esowo, jol anv, ń kpi nlimi nlimi ano.
58006011	Jo sahb kor-r kor re, nne awohng awohng ewahne soro asi ano, jo nok go eltimtim anehng, eji ń l'bel ekunukpu ji ń l'k'tiki faabe tete rehng es'kohro.
58006012	Kana jo gbo ewon! Jo leemen eljini ni ane ba taame no, fere jo kpuumu, ni wahnge bo bele nsol nyi Esowo nyame tong bo.
58006013	Eji Esowo nyame enyam tong Ebraham, eji á ki bel nne no gbale sehng-e, no kehn á jol-e tiri, á kehm tiri elne re,
58006014	“Etingitingi, m bahk-a fuulu, fere lim et'tohngo eja rur.”
58006015	Owo Ebraham kehm kpooro, kehm lohko bel ji Esowo nyame no tong-e.
58006016	Nne l'kehm tiri, á kpo tir nne no gbale sehng-e. Nne l'tir ano, lohngo re, nfaabe kpee ebmal, ellum ene bahke lohko yiimi.
58006017	Ano wo Esowo tob tir budu go ege enyam bi á nyame no, eji á sebe re á tib ane ba á nyame tong bo go mbang nyi bo l'k'kpe ma faabe re, á nehm yaange ji á toobo no.
58006018	Eji Esowo kil jo kim efahnge, owo wahnge á ka-r nsol ebal nyio nyi l'k'tiki yaange, nyi li egburu ekakeltim ejahre, wahr jia ji ma be, song yel eju go ege, fere tub ekunukpu ejahm, ji e ma yehke kunu go nsol nyi kp'bake go es'song.
58006019	Ekunukpu jia li ana eronron nlehke mi ma jabbe atohko enyahre, eji l'k'fab tahm, mi bo kahne go njahm ekpiki nyehko edi ji sahb b'bar,
58006020	edi j'nehm o ji Jisos gbo mbang yel tib go egahre esi, ye ji ma jol ntubesi abalimajom go njinanjini ana Melkisedek jolo no.
58007001	Melkisedek jia jolo ntul no Salem, fere jol nlimajom no Esowo bi gbale sehng. Eji Ebraham jo kehnge ebta bi á song nok a atul bao, sehnge bo, Melkisedek kehm song kpir-e, fere fuul-e.
58007002	Ebraham kehm-e kake eltahme go nsol kpee. Go ngbokambang, Melkisedek lohngo re, “Ntul no li go etingitingi.” Á tob jolo “ntul no Salem” ji lohngo re, “ntul no elkoono.”
58007003	Á belem nde, a nnyehn. Jol nwer nyi et'tohngo eje limm. Jol e wukem bade ana bo jel-e no. Jol ana á kpo no, e wukem. Ye wo foongo Mmon no Esowo. Á bahke jolo nlimanjom ano ano go njinanjini.
58007004	Nyehnen ana á jolo nj'joka nne. Ebraham nso ejahre ka-e eltahme go nsol nyi á ko go ebta.
58007005	Abone Livai ba jolo abalimajom, Esowo tongo bo re, bo jo ko eltahme ana atahm nya Moses bungu no goji abonanyehn, jol eji abonanyehn bao tob lohng go et'tohngo ji Ebraham.
58007006	Melkisedek lohngem go et'tohngo ji Livai. Wo, á k'ko eltahme goji Ebraham, fere fuul-e, Ebraham ji Esowo nyame enyam tong-e re á bahk-e fuulu.
58007007	Nne no kpo fuulu wo ga gbal sehnge nne no á fuul-e no, jol nfaabe anyehng anyehng limm.
58007008	Bade eyaame ji abalimajom, bo ji bahke kpoko na, bo ba li ane ba kpo ko eltahme. Wo, eyaame ji Melkisedek ji ko eltahme, ye wo nwer Esowo yiim-e ntianse re, á li go elkpin.
58007009	Jol nne li ma bung re, yefono Livai ji jo ko eltahme, tob ka eltahme ngare nyio nyi Ebraham ka Melkisedek eltahme.
58007010	Tibre ngare nyi Melkisedek song kpiri Ebraham, Ebraham ka gare ana á bahke jele Livai.
58007011	Atahm nya abone Israel ko no tokko go eltum ni abalimajom. Li re eltum ni abalimajom bao ba lohng go et'tohngo ji Livai jolo go nseenga nseenge, kehn jolem kpe jol re nlimanjom noko kpe lohng ba ana Melkisedek. Nlimanjom noo limm ana Eron jolo no.
58007012	Wo, l'fere jol re, eltum ni abalimajom ebyaange, atahm bahke tob yaange fvfo.
58007013	Tibre Jisos ji bo bungu nsol nyia bada ne lohng go et'tohngo jindiki ji nne awohng awohng kala j'jol nlimanjom.
58007014	Nne awohng awohng kp'kahne re, Jisos Ntul ewahre lohng go et'tohngo ji Juda, ji Moses ki gahm egahmegahme eji á jo bung bade abalimajom.
58007015	Jia ebkpe sahb l'lennge na budu, eji nlimanjom nondiki ma lohng ba ana Melkisedek,
58007016	no ki jol nlimanjom tib go eyaame ji et'tohngo ana atahm bungu no. Á jolo nlimanjom go nsahm nyio nyi elkpin ni li go njinanjini.
58007017	Tibre nwer Esowo yiimi ntianse ka-e re, “A li nlimanjom go njinanjini ana Melkisedek.”
58007018	Ak'kulu atahm bobgbake bum go nkpe, tibre nsahm kpimm, ejumjum lohngem.
58007019	Atahm nya Moses maam lim ejum ajehng ajehng jol go nseenga nseenge. Anv, wahr ebbel ekunukpu ji ga nob, ji kpo wahng e jeere kohlo Esowo.
58007020	Esowo tirem, eji á limi abon Livai, bo jol abalimajom, wo, go eyaame ji Jisos, Esowo t'tir.
58007021	Eji Esowo tiri no, á kehm-e tongo re, “Ntul Esowo ebtir, á nehm yaange ntir atahng enye, ‘A li nlimanjom go njinanjini.’ ”
58007022	Owo wahnge Jisos ma fere jol nne no ma wahng egbanngalung ji ga nob ma yiimi.
58007023	Abalimajom bako jolo go egom, tibre bo jo kp'kpo. Bo joom kpe ma soro asi go bo eltum.
58007024	Wo, Jisos li go elkpin ni li go njinanjini. Eltum ene ni njom alimi, nnene limm, no bahke koko nji enye.
58007025	Owo wahnge ngare anyehng anyehng á kpo mal jo tahre ane ba kpo sehng go ege, rehng goji Esowo, tibre á li go njinanjini re á jo gboongo Esowo ka bo.
58007026	Elkohn nlimanjom noo wo fuumu a nahre, ye ji li saang, egahme á kpimm, elem ajehng ajehng we limm. Á jolem nne abiafem, á jolo eje eje. Bo rod-e bum wahre wahre sehng ejahbetul Esowo sa.
58007027	Á limm ana abalimajom bako. Limm re á jo lim ajom efung abehng abehng, tohko jo gbo mbang lim njom nyio nyi abiafem enye, fere tob lim nyi abiafem nya ane bako. Á limi njom nkpelkpel anyehng eji á yake elne ka.
58007028	Atahm nya Moses yehke ane ba ki li go nseenge re bo jol atubesi abalimajom. Wo, alum nya Esowo tiri no, ngare nyi Moses ma tohko ka atahm, nya nya yehke Mmon no bo m-e lim á ma jol go nseenga nseenge, fere jol go njinanjini.
58008001	A wo li ejum ji wahnge e kpo b'bung. Nyehnen elkohn nlimanjom no e kpi no, ye ji jehk go ejang eboblum bi eti etul ji Esowo bi nnen a nnen go ejahbetul Esowo.
58008002	Á kp'loko go edi ji sahb b'bar, ji li go etingitingi ebkpatahk Esowo ana ntubesi abalimajom, ebkpatahk bio bi Ntul Esowo si antahng, bi ki li nne si no.
58008003	Nlimajom awohng awohng bo yehk-e na re á jo ko ayare song ka Esowo, fere jo lim ajom. Owo fvfo nlimanjom ewahre bahke tob bel ejum ji á bahk-e kake.
58008004	Li re á li go njini, kehn á jolem jolo nlimanjom ejolojolo, eji abalimajom li na, ba kp'koko ayare song ka Esowo ana atahm bungu no.
58008005	Ebkpatahk bi bo kp'limi eltum li ana ntugare, fere li go elfoongo ni ebkpatahk bi li go ejahbetul Esowo. Ngare nyi Moses yahke si ebkpatahk bio, owo Esowo kehm-e tubu elle re, “Kunu ekpu, eji a l'lohko lim ejum ajehng ajehng jang jang ana n tib-a no go ewong.”
58008006	Anv, Kraist ebbel eltum njom alimi ni ga nob. Fvfo, egbanngalung ji ye li nkonambum, ji ji ga nob, tibre egbanngalung jia kun go enyam bi Esowo nyame no, bi ga nob.
58008007	Li re ngbokambang egbanngalung jolo go nseenga nseenge, kehn Esowo jolem kpe seb re á kpe lim etoono jehko.
58008008	Tibre Ntul Esowo nyehne re, ane ebe limm go nseenge, owo wahnge á kehm bungu re, “Afung kp'bake nya m bahke tuungu lim egbanngalung ji nfenfe a abone Israel, a et'tohngo ji Juda.
58008009	Nehm jol ana egbanngalung ji n limi a babnde ebo efung bio bi n jabbe bo go ebo, yehke bo go ndi nyi Ijipt. Eji bo tene egbanngalung ji n limi a bo, owo wahnge n ki kpe jo kpur bo. Alum nyaa Ntul Esowo wo bungu.”
58008010	Ntul Esowo kehm kpe bung re, “Egbanngalung ji a, ji m bahke limi a abone Israel afung nyao l'sehng. M bahke kake atahm enyame go bo a ntir atahng, fere nyon go bo a ntim. M bahke jolo Esowo ebo, bo bahke jolo ane ebame.
58008011	Nnene limm, no bahke jo tib nne ebjing ewe, fere jo tong mmonannyehn re, ‘Kahn Ntul Esowo!’ Tibre bo ane kpee bahk-m kahne, bomo abonse tete ba rehng aj'jok ane.
58008012	Tibre bo bahk-m fili ndon tib go bo a nsoodo. N nehm kpe tiki buumu abiafem ebo.”
58008013	Eji Esowo jo bung bade egbanngalung ji nfenfe, eblohng re, yebrod ngbokambang egbanngalung bum ana nk'kulu ejum. Ejum ji ma kehme elkulu, ngare nyi ma gohro kul, bahke gulu eltane.
58009001	Go ngbokambang egbanngalung, atahm j'jol nya jo tib ana bo bahke jo kak Esowo. Edi tob jolo o, ji bo jo kak Esowo, ji ane limi no.
58009002	Tibre bo si ebkpatahk. Go ngbokambang ekp'kpa wo, bo bumu enyaale, a ekp'kuru, go abred nya bo jo lim bum go esamahr Esowo. Edi jio, bo jo lungu re mbarebare edi.
58009003	Edi ji jolo go njahm etoono ekpiki jehko, bo jo lungu re edi ji kp'sahb b'bar.
58009004	Owo ekpingi ji bo limi go agul jolo no, ji bo jo kak insens, a elkohl ni egbanngalung, ni bo nyane agul wohng bulu kpee. Ekpingi agul ji mmanna woomo go atahng, woomo atahng elkohl nio, a ebti bi Eron bi kake anyane, a atal abal nya Esowo nyono atahm nya egbanngalung.
58009005	Enjel na ebal nyi jo tib ellub ni Esowo kuumu go mbulu elkohl, nyi Esowo jo tahm ka ane go bo abiafem. Bo nyange akpungkpung ebo bulu edi jio ji eltahmeka. Anv, e nehm ma ji, tooro ejum ajehng ajehng kpee.
58009006	Ana wo bo jo toobo ejum ajehng ajehng bum. Ngare anyehng anyehng abalimajom jo yele ekp'kpa re bo song lim eltum ebo.
58009007	Ntubesi abalimajom wo wo jo yel nkimi nyi sahb b'bar nkpel anyehng go elya. Á joom tiki yel, k'fili alung njom ma abiafem enye, a nya ane.
58009008	Nsol nyia, Etingi Etohko kp-r tibi re, mbang ka lennge nyi nne bahke sehnge rehng nkimi nyi sahb b'bar, eji ekp'kpa kpeke li,
58009009	ji kp'tibi bade eying jia ji anv, ji ane kpo ka ayare, fere jo lim ajom ka Esowo nya l'k'ma lim nne no kp'limi ano eltim ene jol saang go esamahr bi Esowo.
58009010	Elloko ni bo jo loko Esowo go nsol alehke, a nsol elwoko, a ajoobo abang nya bo jo ru elbo, nya nya li atahm nya li ka ngubjing. Esowo ka bo atahm nyaa re bo jo bum tete ngare rehng nyi á bahke tuungu nsol kpee.
58009011	Anv, Kraist ebba ana ntubesi abalimajom no anoobo nsol nya kp'bake. Ebkpatahk bi á kpo lim eltum bi bi ga gbal, fere n'nob. Tibre ane sang si go ebo. Limm ka njini nyia.
58009012	Kraist yele edi ji sahb b'bar nkpelkpel anyehng, fere sa o. Eji á yele no, á koom alung ebul, a alung abon efong. Á ko alung mame yefono antahng, yel a ma, fere fak-r yake go njinanjini.
58009013	Alung ebul, a alung efong, a atong mmon a nfong no bo m-e jahm fi, bo jo ko madde ane ba ki li saang, bo fere jol saang go bo a ngubjing.
58009014	L'jol ano, anv, alung ma Kraist sang bahke ga ru ntir atahng enyahra, eji e l'yake nsol nyi ki lohng ejumjum, fere jo loko Esowo bi li go elkpina? Tibre á yake elne ka Esowo ana ejum njom ji ki kpi elem ajehng ajehng, tib go nsahm nyi etohko ji li go njinanjini.
58009015	Esi jia ji wahnge Kraist li nkonambum no egbanngalung ji nfenfe, eji ane ba Esowo ma lung bo l'bel ejum elehke elkv ji li go njinanjini, ji Esowo nyame no. Tibre elkv j'jol ni fake ane yake go abiafem nya bo jo lim ngare nyio nyi ngbokambang egbanngalung.
58009016	Nne l'nyon nwer ngare nyi á yahke ba elkpoko kak go elkohl, lohngo re nne noo bahke tohko kpo, ejum ajehng ajehng kehm jolo.
58009017	Tibre nwer nyi á nyono kak go elkohl lohngem ejumjum, eji á kpeke li go elkpin. Ngare nyi á ma kpo, owo bahke kehm jolo ana á nyono no.
58009018	Ki li re alung ma, kehn ngbokambang egbanngalung jolem yiimi.
58009019	Tibre, eji Moses bungu ellum anehng anehng ni atahm tong ane, owo á kehm koko alung ma abon efong, a ma ebul, jo ko alahb, a abilibili av, a isob, madde go nwer atahm nyio, fere madde ane kpee,
58009020	kehm bungu re, “A wo li alung ma egbanngalung ji Esowo tong-n re wahn jo bum atahm enye.”
58009021	Mbang ny'nehm nyi Moses tob madde alung go ebkpatahk, a nsol kpee nyi bo jo ko loko Esowo.
58009022	Etingitingi, ka riki ejum ajehng ajehng bo jo ko alung, lim bar. Ki li re alung ma, kehn eltahmeka go abiafem limm.
58009023	Nsol nyia nyi li go elfoongo ni nsol nyi li go ejahbetul Esowo tikem bar, sehngem re no, bo limi re bar go mbang nyia. Wo, atingitingi nsol nya ejahbetul Esowo kp'sebe ajom nya ga nob sehnge ajom nyako.
58009024	Tibre Kraist yelem go mbarebare ebkpatahk bi ane si go ebo, bi li go elfoongo ni etingitingi ebkpatahk. Á yele go yefono ejahbetul Esowo re á song yiimi go esamahr bi Esowo, fere jo gboong-e ka-r.
58009025	Ntubesi abalimajom no Jus jo yele edi ji sahb b'bar a alung ma ki li mame nkpel anyehng go elya anehng anehng. Wo, Kraist yakem elne ka nkpel a nkpele.
58009026	Jolo jol ano, kehn á jol nyehne erem nkpel a nkpele bomo go ngare nyi Esowo limi njini nyia. Wo, ano limm. Nkpel anyehng nyi á lohngo no ba es'kohro ngare nyia a, eji á l'tane abiafem tib go njom nyi á limi no ngare nyi á yake elne ka.
58009027	Ana nne awohng awohng bahke kpoko nkpelkpel anyehng, kehm song yiimi go eti elam ji Esowo,
58009028	ano wo fvfo Esowo ma rod Kraist ka ana ejum njom nkpelkpel anyehng, eji á l'sol abiafem nya ane gbalee. Á bahke kpe ba, ba tahre ane ba jehk kp-e siki. Á nehme kpe ba tib go abiafem.
58010001	Atahm nya Moses li go elfoongo ni anoobo nsol nya kp'bake, yefono nsol nyio sang. Ajom nyanehm nya Jus kpo lim elya elya. Owo wahnge atahm l'k'ma lim ane ba kpo jeere kohlo Esowo, bo jol go nseenga nseenge go ege esamahr.
58010002	Jolo jol ano, kehn bo jol rahke ajom alimi. Li re ane ba jo kak Esowo b'bar, go bo abiafem nkpelkpel anyehng, kehn Esowo nehme kpe buumu bo abiafem ebo.
58010003	Wo, ajom nyao nya kpo buumu bo abiafem ebo elya elya.
58010004	Tibre alung efong, a ma ebul nehm ma tiki ru eltim abiafem.
58010005	Owo wahnge ngare nyi Kraist yahke ba go njini, á tongo Esowo re, “A kpehme seb ajom, a ayare. A toobo ngubjing bum-m.
58010006	Ajom nya bo kpo jahm nsol fi, a ajom nya bo kpo lim, eji abiafem l'laade bo, wa kpehme kor.
58010007	Owo n kehm bungu re, ‘Nyehn me gana, o Esowo, me m ba re me m ba lim ji kp-a koro, ana bo nyono bada name go nwer Esowo.’ ”
58010008	Á tohko bung re, “A joom seb ajom, a ayare, a ajom nya bo kpo jahm nsol fi, a ajom nya bo kpo lim, eji abiafem l'laade bo. Nsol nyia wa joom kor.” Á bungu ano, jol eji bo jo l'lim ajom nyao ona ana atahm bungu no.
58010009	Owo á kehm kpe bung re, “Anv, me m ba re me m ba lim ana ji kor-a no.” Jia lohngo re, Esowo ebrange agbokombang ajom fere bum nyi Kraist.
58010010	Tib eji Jisos Kraist limi ji koro Esowo, owo wahnge e ma bar go egahre abiafem kpee tib go njom nyi á yake ngubjing enye ka nkpelkpel anyehng.
58010011	Nlimajom awohng awohng kpo yiimi, jo lim eltum ene efung abehng abehng, jo lim ajom nyanehm nkpel tvv, nya l'k'ma ru eltim abiafem.
58010012	Wo eji Kraist ma lim njom anyehng nyi li ano ano go njinanjini tib esi abiafem, owo á kehm jehke go ejang eboblum bi Esowo,
58010013	kp'siki tete Esowo lim anebekv ebe, bo jol etikunakpade eje.
58010014	Tibre go njom nyio na anyehng nyi á limi no, nyi nyi á ma lim ane re bo jol go nseenga nseenge, fere jol ano go njinanjini, bo ji ma bar go bo abiafem.
58010015	Etingi Etohko kp-r tob yiimi ntianse. Tibre á gbo mbang bung re,
58010016	“A wo li egbanngalung ji m bahke limi a bo. Afung nyao l'sehng, owo m bahke kake bo atahm enyame go bo a ntim, fere nyon go bo a ntir atahng. Ana wo Ntul Esowo bungu no.”
58010017	Owo á kehm kpe bung re, “N nehm kpe tiki buumu abiafem ebo ebuumubuumu, a abi nsol nya bo jo lim.”
58010018	Eji ane ma si b'bel eltahmeka go nsol nyio, njom anyehng anyehng kpeem li, nyi bo bahke kpe lim tib esi abiafem.
58010019	Owo fvfo abonanee, e kpi esahb ji e bahke ma yel ebkpatahk bio bi Esowo, sehng song yel edi ji sahb b'bar tib alung ma Jisos.
58010020	Á lennge mbang nyi nfenfe go ekpiki ka-r, nyi li mbang nyi elkpin. Ekpiki jio, ngubjing enye nyi.
58010021	Ana e kpi egburu nlimanjom no kp'fili etahk Esowo,
58010022	nong, wahr jeeren kohlo Esowo a eltim anehng, a eltaame ni e kp'bumu Esowo go etingitingi, a agubjing enyahre nya bo ma-r wohngo alahb ma kp'wili, a ntim nyi kil jo ka-r ebi, tib eji bo ma-r ru go alung ma Kraist.
58010023	Nong, wahr yiimi t'tahne go ntianse ayiimi ka ekunukpu ejahre, k'gbiingi elnahre. Tibre ye ji ma nyam tong-r, fuumu re wahr bum-e go etingitingi.
58010024	Nong, wahr jo tiren ana e bahke jo melle atemtem, eji e l'jo tib elkoro, fere jo lim nnoobo.
58010025	Nong, wahr k'jo yaange akon enyahre, ana egom jindiki kpo kono ellimi, wahr jo kaken na atemtem ntim, gohro t'tong ngare nyia nyi ń kp'nyehne re, efung bio bi Ntul kp'kabbe abake.
58010026	Eji e ma bel elkahne ni etingitingi jio, fere kp'limi abiafem go elrang, njom anyehng anyehng nyi bahke ruku ntim enyahre, laade abiafem nyao kpeem li.
58010027	Ji ma sa li re, elfahle ni e jehk a ni kp'siki elam, a amennge agun nya bahke fehke anebekv ba Esowo.
58010028	Nne awohng awohng no l'gbo ntahm nyi Moses, bo bahk-e wulu, eji ane abal, ane ara ma yiimi ntianse. Jol ndon anyehng anyehng bo nehm be.
58010029	Anv, ń kp'tiri renan? Elkohn erem abi bahke fuumu a nne no l'kadde Mmon no Esowo go akpade, fere rod alung ma egbanngalung ji Esowo bum daange daange daange, ma m-e lim, á ma bar, fere su etohko jio ji nnoobo nyi Esowo?
58010030	Tibre e kp'kahne nne no bungu re, “Me wo li mb'bongo. Me wo li nt'tuuru.” Á kpe bung re, “Ntul Esowo bahke lame ane ebe.”
58010031	Li emennge ejum sehng re nne gbo yel go abo nya Esowo bi li go elkpin.
58010032	Buumen ana ń jolo wuku wuku, eji ḿ bele ellennge ni Esowo, ana ń jolo go etahntahn ngare, jo kpuumu erem.
58010033	Nkpel nyindiki bo jo su-n go elkab ane, fere jo nohk-n. Wahn ebjol ana ane bako ba kp'tob nyehn erem ano.
58010034	Tibre aneb agbekobo jo fil-n ndon. Jol eji bo taar-n taare nsol enyahne go eko, ń yake na go eyebatahng ka go, eji ń kp'kahne re, wahnfono antahng kpi nsol nyi ga nob, nyi bahke jolo go njinanjini.
58010035	Kana yake Esowo abumu go etingitingi! Tibre bahke kake nne egburu eltuuru.
58010036	Nobo re wahn jo kpuumu, eji ń l'mal lim mbang nyi Esowo, fere bel ji á nyame no.
58010037	Ana nwer Esowo bungu no re, “Bahke kpe kang ntiil, nne no kp'bake kehm bake. Á nehm laange.”
58010038	Edi nwer Esowo jehko kpe bung re, “Etingitingi nne bahke bele elkpin tib go ege eltaame. Wo, á l'jeere, feere njahm, eltim me nehm kpe yebe tob-e.”
58010039	Tibre wahr limm ane ba kpo feere njahm, fere rannge. Wahr ane ba ma taame, fere bel eltahre ba.
58011001	Eltaame li elkahne ni nne ma sahb k'kahn re, á bahke bele nsol nyi á kp'kunu ekpu, fere kahn re, nsol nyimongo nyi á kil ma nyehn lohko li go etingitingi.
58011002	Eltaame ni wahnge Esowo jo fa ane ba mahne mahne nnyo.
58011003	Eltaame ni wahnge e kpo kahn re, Esowo tohko bung ellum ene, nsol kpee kehm jolo. Lohngo re, Esowo ko ji nne kil nyehne, lim nsol nyi nne kp'nyehne.
58011004	Eltaame ni wahnge Ebel limi njom ka Esowo nyi ga nob sehnge nyi Ken. Eltaame ene ni wahnge Esowo fa-e nnyo re á lohko jol etingitingi nne, eji á ko njom ny'nye. Eltaame ni á taame tv Esowo ni wahnge á kpi mbungu mbungu a nahre, jol eji á ma kp'kpo.
58011005	Eltaame ni wahnge Enohk ki kpo. Esowo rod-e tahm a ne go ero. Bo we kpeem tiki nyehn, tibre Esowo rod-e rod tahm a ne. Nwer Esowo bungu re, “Re Esowo kehm rodo Enohk tahm a ne, Enohk jo limi ji jo kor Esowo.”
58011006	Tohko tiki jol eltaame, nnene limm, no bahke ma lim ji bahke jo kor Esowo. Tibre nne awohng awohng no l'seb re á jeere kohlo Esowo, á bahke taame re, Esowo bia, lohko li, á kpo tuuru ane bao ba kp-e sebe.
58011007	Eltaame ni wahnge Noa wuku erehke ji Esowo kak-e bada nsol nyi kp'bake, nyi á ki nyehn go amahr. Eji Noa ma wuk erehke jio, á kehm kehme elfahle. Owo wahnge á kono egbang bi bahke tahre ane ebe. Eji á ma lim ano, á ka njini ebi, ye li eno ji Esowo, ji nne bahke lehke, á l'taame.
58011008	Eltaame ni wahnge Ebraham wuku Esowo, eji á tong-e re, á lohng song go edi ndi ji á bahk-e kake ana ejum elehke elkv. Á kehm lohngo go ege ejahbe asongo. Á joom kahn edi ji á fi fi.
58011009	Eltaame ni wahnge á song lene go edi ndi ji Esowo nyame no tong-e re á bahke bele. Ebraham, bo lene o ana ajahmjahm, jo kang go nkpatahk, a Aisik, go Jekob, bo ji Esowo nyame tong bo re, bo bahke lehke elkv n'nehm ni Ebraham.
58011010	Tibre Ebraham jo siki ejahbe ji Esowo toobo no, fere lim, ji kpi nnahb ekahme.
58011011	Eltaame ni wahnge Sera bele nsahm nyi á sa ela, jol eji á kulu kul sehnge ngare nyi, kehn á jol jele. Tibre á bumu nne no nyame no tong-e go etingitingi.
58011012	Fvfo, go et'tohngo ji Ebraham ji tob jol nne no ma kul sehng go mmon ajele wo, ane gbalee lohngo no, ba ruru ana alonlo, a erikehndi bi li go aya, bi nne l'k'ma fange.
58011013	Ane bao kpee kp'kpo a eltaame eltaame ebo. Bo belem ji Esowo nyame tong bo. Bo jo nyehne na fee, fere jo kak Esowo nnyo go ejum jio, fere jo taame re, bo ajenne nya, a ajahmjahm go njini nyia.
58011014	Ane ba kpo bung ana, bo kp'tibi re, bo kp'lohko seb ejahbe.
58011015	Li re Bab Ebraham jo tiiri bade ejahbe ji bo lohng no, kehn bo jol ma feere. Tibre eyake j'jol ji elfeere.
58011016	Bo kp'sebe na ejahbe ji ga nob, ji li go ero. Fvfo, Esowo nehme nyaare bo. Yebtaame re, bo lung-e re Esowo ebo. Tibre yebtoobo ejahbe bum bo.
58011017	Eltaame ni wahnge Ebraham yake mmon ewe ka ana ejum njom, ngare nyi Esowo wuung-e no. Á toobo ebjing re á yake mmon ewe na awohng aw'wohng ka,
58011018	no Esowo nyame enyam tong-e bada ne re, “Ane ba bahke lohngo go ega et'tohngo bahke lohngo go eyake ji Aisik.”
58011019	Ebraham bumu re, Esowo bahke ma nyahme ane go elkv. Owo wahnge Esowo kehm feere a ne ka-e ana ejum ntugare.
58011020	Eltaame ni wahnge Aisik tongo Jekob abola Eso re, bo bahke bele elfuulu go ngare es'song.
58011021	Eltaame ni wahnge Jekob biri elfuulu ni Esowo tv abone Josef na abal ngare nyi á yahke ba elkpoko. Á gongo feere go ege esi ebtifilibo, fere tonngo o, kak Esowo.
58011022	Eltaame ni wahnge Josef bungu ngare nyi á yahke ba elkpoko bade ana abone Israel bahke lohngo go Ijipt, fere tong bo ana ji bo bahke limi a ekv eje.
58011023	Eltaame ni wahnge, nde, a nnyehn Moses behre Moses go nnyahng era, ngare nyi bo jel-e na jel. Tibre bo nyehne re á jolo mmon no nobo s'sehng. Bo fahlem ntahm nyi ntul jehke no.
58011024	Eltaame ni wahnge, eji Moses gbale no, á tene re, bo k'jo lung-e re, mmon no mmon a Fero.
58011025	Á yehke ejang bi aneb Esowo, fere jo nyehn erem a bo. Á sebem re á jo li ebno bi abiafem bi li mmongare ntiil.
58011026	Á rodo erem esono bio bi Kraist bi á nyehne no bum ana afang nya ga gbal sehnge nya Ijipt, tibre á yehke ekunukpu eje kpee kunu go eltuuru.
58011027	Eltaame ni wahnge Moses lohngo go Ijipt tahm. Á fahlem erakatahng ji ntul. Á jo kpuumu, jol are á nyehne na Esowo bi nne kil ma nyehn.
58011028	Eltaame ni wahnge á limi elkak Pasova, fere madde alung, eji nne no kp'bake re á ba wul agbokombang abon l'k'lak bo ebo.
58011029	Eltaame ni wahnge abone Israel sehnge go Abilaya, ano are bo jene na go emahng. Eji anebe Ijipt gare re bo tob lim ano, bo kehm tane go alahb.
58011030	Eltaame ni wahnge ekahme ji Jeriko gbo no, eji abone Israel jene sennge nfung esehma.
58011031	Eltaame ni wahnge Rehab nnenkal as'sa ki tob kpo a ane bako ba ki taame tv Esowo, tibre á vvrv ane ba weele ba nyehn ejahbe.
58011032	Anv, jen ji m bahke kpe bung budu? Ngare me limm, nyi m bahke kpe bung bada Gideon, Barahk, Samson, Jefta, Devid, Samuel, a abanyehnamahr,
58011033	ba eltaame wahnge no, bo jo nok nta, ga ajahbe nyako. Bo jo limi ji li go etingitingi, fere bel ji Esowo nyame tong bo. Bo ba gbaange anyo nya agabe.
58011034	Bo ba lahme agun nya jo nyare. Bo ba be for go elkv ni bo jol wulu bo go ekahngkahng. Bo ba bele nsahm go elleenge ni bo ma leenge, fere tahne go ebta anoko, jo ga nsoja nyi ajahbe nyako, fere jo kam bo.
58011035	Anebkal, akvne ebo jo kpe nyahme, ba tob bo. Wo, ane bandiki jo nyehne erem bi ebnohko, fere ten re, bo k'yehke bo yake, eji bo l'nyahme go elkv efung bindiki, ba bel elkpin ni ga nob.
58011036	Ane bandiki jo nyehne erem bi bo jo nyok bo, fere jo dv bo. Bandiki, bo jo gba bo alehke, fere bum bo agbekobo.
58011037	Bandiki, bo jo tuubu bo atal. Bandiki, bo jo ko ntahme amahn, jo kiimi bo ekpidi ebbal. Bandiki, bo jo wulu bo go ekahngkahng. Bo jo kake agunyam ejoro, a nya ebul, jo yannge. Bo gbo ekpak, fere woomo go efemfem, bo fere jo nohk bo.
58011038	Njini nyia fuumem a bo, tibre bikem a bo. Bo jo yannge go elka emahng, a awong, fere jo kang go akpatal, a abing nya li go ndi.
58011039	Ane bao kpee lohngo elgahm ni nno tib go bo eltaame, jol eji bo ki b'bel ji Esowo nyame tong bo.
58011040	Tibre Esowo ebtoobo ejum ji ga nob bum-r. Bo nehm waka jol go nseenga nseenge, eji e kala jol a bo.
58012001	Fvfo, eji e kpi egburu ellong atianse ana nia ni yim senng-r kak, nong, wahr tob radden elsol anehng anehng fvfo, fere laade abiafem nya ma-r sahb l'laake. Nong, wahr been abahl go ekakesehk, nya Esowo ma toobo bum-r,
58012002	jo soro na asi, jo seenge Jisos, ye ji ekakesehk ejahre tohk-e no, bomo go mbomannahb tete rehng go es'kohro, ye ji erem esono bi bo son-e no ki-e tohko l'lub, á fere kpuumu erem bi ekros tib go eyebatahng ji noongo, jo sik-e, kehm song ji go eboblum eti etul ji Esowo.
58012003	Jo buumen ye ji ma kpuumu erem bi aneb abiafem jo ko-e ekv, eji l'ki-n jo kpen, ń fere jo yini ekpu.
58012004	Go ebta bi ń kp'noko a abiafem, ń ka nok tete rehng go elkv.
58012005	Anv, wahn ebyini erehke ji Esowo kak-n no, eji ń li abon ebea? Á bungu re, “Mmon ewame, ka jo daange erem bi Esowo l'kak-a. Nong, eko ki-a jo tan, Esowo l'nyam-a.
58012006	Tibre Esowo kpo kak nne no kpo kor-e erem. Á kpo dv mmon awohng awohng no á l'ko-e.”
58012007	Jo kpuumen erem bi Esowo kp-n kake. Tibre á kp-n fili ana abon. Anv, mmon awo no nde kil jo kak-e erem?
58012008	Esowo tohk-n kak erem ana á kake abon bako, jia lohngo re, wahn abon nnahb sang, wahn aju na.
58012009	Wahr fvfo, e tob bele babnde baka baka ba njini, ba jo kak-r erem, e jo kake bo. Anv, nde no atohko sang e bahk-e ga woomo go elwoa, fere bel elkpina?
58012010	Babnso ejahre kak-r erem mmongare ntiil, ana koro bo. Wo, Esowo kpo lim ano, eji l'nob a nahre, e fere jol ejahre ejahre ana ye li no.
58012011	Ngare erem anyehng anyehng limm nyi nne kpo bel eyebatahng, ngare nyi nne bahke jehke ndon ndon nyi. Wo, l'kang go, ane ba ma kpili, ma kpuuru bo, bahke kabe nkab elkoono nyi li eno ji bo bahke lehke go esamahr bi Esowo.
58012012	Kungen abo enyahne nya ma-n kpeere, wahn tob kungu alahng enyahne nya ma lahng.
58012013	Limen mbang nyi toro tor, wahn jo jen, eji ekpade ji ma lohng l'k'demme, l'fere nob.
58012014	Jo noken, eji ń l'jo bel elkoono a nne awohng awohng, wahn fere jol ejahne ejahne. Nne awohng awohng no tohko jol ano, á nehm nyehn Ntul Esowo.
58012015	Jo kunen ekpu, eji nne awohng awohng l'k'sa nnoobo nyi Esowo, eji nlohk eti nyi kp'lulu l'k'yel go ege eltim, fere jo ko ntong ba, toono o, lim ane gbalee jol eltehb eltehb.
58012016	Jo kunen ekpu, eji nne awohng awohng l'k'bel ebi elkpin, fere jol nne no Esowo kil jo lub-e ana Eso ji gungu nsol elehke elkv enye go ntahma nsol alehke na anyehng.
58012017	Ń kp'kahne re, eji ma kang, Eso f'feere re á song ko nsol elehke elkv enye nyi jolo elfuulu ni nde, nde kehm-e tene. Mbang kpeem jol ka-e, nyi ndon agboko, jol eji á jo s'seb mbang nyio a abonngo go amahr.
58012018	Ń ka ba go ewong ji bo kpo lung re Sainai, ji nne bahke ma lak ebo, ji jo lul. Ń ka ba go edi jio ji ejannge nyake no, ji egburu nfeb jo lim,
58012019	ji bo wuku ntang, fere wuk alum. Eji ane bao wuku alum nyao, bo kehm jo gboongo re, Esowo k'kpe bung alum nyandiki budu.
58012020	Tibre alum nyao g'ga bo, nya Esowo tongo bo re, “Jol afi nnyam nyi kooro ewong jio, bo bahk-e wulu atal.”
58012021	Etingitingi, ji ane nyehne no mennge sehng, owo Moses kehm bungu re, “N kp'fahle, fere jo k'kahm.”
58012022	Wo, wahn ebba go ewong ji bo kpo lung re Sayon, ejahbe ji Esowo bi li go elkpin. Wahn ebba go Jerusalem ji li go ejahbetul Esowo. Wahn ebba goji ellong enjel atahl nku a nku nya ma ba kono go elkak.
58012023	Wahn ebba nkon nyi ane ba bo gbo mbang jel bo, bo ji bo ma nyon abing ebo go ejahbetul Esowo. Wahn ebba goji Esowo bi li nne no bahke lame ane kpee. Wahn ebba goji atohko nya atingitingi ane ba bo ma lim bo re bo jol go nseenga nseenge.
58012024	Wahn ebba goji Jisos ji li nkonambum no egbanngalung ji nfenfe. Wahn ebba go edi ji bo ma madde alung eme ma kp'bungu bada nsol nyi ga nob sehnge ma Ebel.
58012025	Jo kunen ekpu, eji ń l'k'ten nne no kp'bungu. Eji ane bao ki ma be for ngare nyi bo tene nne no jolo go njini, ye ji jo ko alum Esowo, jo ba rehke bo, anv, wahr bahke foro renan, e l'ten nne no kp'bungu a nahre go ejahbetul Esowo?
58012026	Ngare nyio ellum ene gbehke njini. Wo anv, yebnyam re, “Nkpel anyehng nyi nyi ma sa, nyi m bahke gohro gbehke njini, jol njini nyi nyi sang, m bahke tob gbehke elbung fvfo.”
58012027	Á bungu re, “Nkpel anyehng nyi ma sa,” jia kp'tibi re, nsol nyi bo limi no bahke gbehke, fere yaange, eji nsol nyi l'k'ma gbehke l'sa jol.
58012028	Owo fvfo nobo re wahr kak saam, wahr ji bahke bele ejahbetul ji l'k'ma gbehke. Nong, wahr jo kak Esowo go mbang nyi bahk-e koro, a ekpunu, a elfahle elfahle.
58012029	Tibre Esowo ebahre bi li agun nya kpo fi.
58013001	Soren asi go elkoro ni abonane ejahne kpo kor-n.
58013002	Jo buumen re, li re wahn jo vvrv ajenne. Tibre egom jindiki jia, ji limi ano, fere vvrv babenjel, jol bo kahnem.
58013003	Jo buumen ane ba wob go ngbekobo, wahn jol ana ń tob wob ngbekobo a bo, wahn fere jo buumu ane ba bo kp'nohko bo, eji ń kpeke li go njini nyia.
58013004	Elbal li ejum ji bahke jo lub ane kpee go mbang anyehng anyehng. Kana lim erehbe! Tibre Esowo bahke lame aneb as'sa, a abalimerehbe.
58013005	Nong, akpohko k'jo kor-n! Ji ń l'bel, nong, jo gbal-n. Tibre Esowo bungu re, “Wa n nehm yake. Wa n nehm sennge njahm.”
58013006	E l'lim ano, owo e bahke ma bung a esahb esahb re, “Ntul Esowo wo li nkakebo ewame, n nehm fahl, anv, jen ji nne bahk-m kpe ma lim?”
58013007	Jo buumen atubesi ebahne ba bungu alum Esowo tong-n. Jo tiren bade elkpin ebo, wahn fere jo tir bade ana bo kpo no, fere leeme ekakesehk ebo.
58013008	Jisos Kraist j'nehm ji jolo nyaane, á li ano lela, á bahke jolo ano ano go njinanjini.
58013009	Kana taame, ajoobo ntibi nyindikandiki wer-n tahm a nahne. Tibre n'nob re eltim tahn-n tib go nnoobo nyi Esowo, go nsol alehke sang. Tibre ane ba jo toono atahm nya li bada nsol alehke, nnoobo anyehng anyehng joom ka bo.
58013010	Abalimajom ba kpo loko go ebkpatahk Esowo, nsahm bo kpimm nyi bo bahke lehke ejum njom ji kun go egahre edi njom alimi.
58013011	Tibre enyam bi, ntubesi abalimajom jo ko alung ebo tib abiafem, yel a ma go edi ji kp'sahb b'bar, bi bi bo jo song jahm bo fi go esi mbang.
58013012	Owo wahnge Jisos nyehne erem go esi mbang, eji á l'ko alung mame yefono antahng, ru ane, bo bar go bo abiafem.
58013013	Nong, wahr tob lohngen je go ege go esi mbang, tob song bel esono jio j'je.
58013014	Tibre e kpimm ejahbe go njini nyia, ji bahke jolo ano ano, e kp'sebe na ejahbe ji kp'bake.
58013015	Nong, wahr soren asi, jo lim njom nyio nyi Esowo atehke ngare anyehng anyehng sehng goji Jisos, nyi lohngo re, wahr jo yiimi ntianse nyi mbing enye go egahre anyo.
58013016	Kana yini nnoobo alimi, wahn fere jo kak atemtem ebo. Tibre ajom ana nyao nya kpo kor Esowo.
58013017	Jo kaken atubesi ebahne, wahn fere woomo bo go elwo. Tibre bo ba kp'baabe atohko enyahne, eji bo li ane ba Esowo bahke bahbe bo bade ana bo limi no. Ń l'lim ano, bo bahke jo lim eltum ebo go eyebatahng. Tohko jol ano, bo bahke jo lim eltum ebo a aromo go nnyo. Nyaa, nnoobo anyehng anyehng wahn nehm ka.
58013018	Jo kaken ero tv-r! Tibre e kp'kahne re, ntim enyahre li saang, eji e kp'sebe re wahr lim ji kp'nobo ngare anyehng anyehng.
58013019	N kp-n sahb gb'gboongo re wahn jo lim ano, eji Esowo l'gulu elfeere a name ba ka-n.
58013020	Nong, Esowo elkoono bi nyahme Ntul a Jisos go elkv, ji li egburu mbaabebul tib go alung ma egbanngalung ji li go njinanjini
58013021	ka-n ejum ajehng ajehng ji kp'nobo, eji ń l'mal jo lim mbang enye, á fere lim eltum go egahne atahng, toono o, ń lim ji kp-e koro sehng goji Jisos Kraist. Nong, ellub jol ka-e go njinanjini. Emen.
58013022	Abonanee, n kp-n gboongo re, wahn lub wuk erehke jia, tibre n nyono mmonkpehrekahba mmonwer tv-n.
58013023	N kp'sebe re wahn kahn re, mmonanne ejahre Timoti, bo m-e yehke go ngbekobo. Á l'gulu elbake, m bahk-e koko ba a ne, n l'ba, ba nyehn-n.
58013024	Kaken atubesi ebahne kpee nnyo, a aneb Esowo kpee, a abonane ejahre ba li go Itali kp-n tob kak nnyo.
58013025	Nong, nnoobo nyi Esowo jol a nahne, wahn ane kpee. Emen.
59001001	Me Jems ji li nlokeltum Esowo, a no Ntul a Jisos Kraist, n kp'kake ewubu et'tohngo ebbal bi Israel nnyo, bi ma yaame.
59001002	Abonanee, jo bumen ana ejum eyebatahng, ngare anyehng anyehng nyi ń l'jo yel go elgaare ni li nkohn a nkohn.
59001003	Tibre ń kp'kahne re, elwuungu ni bo kpo wuungu eltaame enahne, ni ni kpo ko elkpuumu ba a ni.
59001004	Nongen, elkpuumu nio lim eltum ni nno go egahne atahng, eji ń l'jol go nseenga nseenge, fere bel ejum ajehng ajehng eji ejum ajehng ajehng l'ki-n jo rin.
59001005	Nne awohng awohng no elkahne l'rin-e, nong, á bahb Esowo, á bahke bele. Tibre Esowo kpo wehr abo, ka ane kpee, jol á kpehme memme.
59001006	Nong, á bahb, jo bum Esowo go etingitingi, k'faabe. Tibre nne no l'faabe, á li ana ebuku ji nfeb kp'yehke tv edi ajehng ajehng.
59001007	Nong, elkohn nne noo k'tir re, á bahke bele ejum goji Esowo.
59001008	Tibre á li nne no kil kahme ejum ajehng lim, á kp'dulu na dulu go ejum ajehng ajehng.
59001009	Nong, mmonannee no li nkpak geere, tib eji Esowo m-e mehl wahre.
59001010	Nong, efange nne tob geere, eji Esowo m-e rede. Tibre á bahke kpoko ana afem ajele.
59001011	Njul kpo ya, fere jo f'fub, fere fi ajele. Afem enye kum, ano enye mal. Mbang ny'nehm nyi efange nne bahke daade ngare nyi á kp'limi nsol enye.
59001012	Elfuulu li a nne no kpo kpuumu elgaare. Tibre eji á ma yiimi go elgaare nio, á bahke bele ekpasi ntul ji elkpin, ji Esowo ma nyam tong ane re bo bahke bele, ba ye kpi bo kor.
59001013	Elgaare l'ba a nne, nong, á k'jo tong re, “Esowo bi kp-m gare.” Tibre nnene limm, no bahke ma gare Esowo re, Esowo lim ebi. Yefono antahng kpehme gare nne re, á lim ebi.
59001014	Nne awohng awohng kpo bel elgaare tib go nsol nyi kpo mell-e go eltim, nyi kpo wer-e, fere yehk-e tahm a ne.
59001015	Nsol nyio bahke sake ela, jel abiafem. Eji abiafem ma gbal mal, jen elkv.
59001016	Akor-m abonanee, kana taame, bo nehm-n.
59001017	Ejum ajehng ajehng ji nno, a ayare nya nno a nno kpee kpo lohng go ero goji Esowo ba, ye ji limi ellennge. Á kpehme yaange. Jol ellennge ene kpehme gbo ejannge ajehng ajehng. Tibre Esowo kpehme yaange alum enye.
59001018	Ana á toobo no wo, á jel-r no tib go alum nya li go etingitingi, eji e l'jol agbokombang go ellong ane ebe ba li nfenfe.
59001019	Akor-m abonanee, nong, nne awohng awohng jo ware elwuku, á k'jo ware go elbungu, á k'jo gulu atahng rak.
59001020	Tibre erakatahng kpehme lim nne re á li eno go esamahr bi Esowo.
59001021	Owo fvfo, nobo re wahn yake nsol nyi ki li saang, a ab'bi nya ma tv na tv, wahn fere ko alum nya Esowo go eltim ni li reed, nya Esowo ma bahm go egahne atahng, nya bahke ma tahre atohko enyahne.
59001022	Jo limen ana alum Esowo bungu no, nya ḿ ma wuk. Kana jol abaw'wuku ba ba, ba kpo nehm elbo.
59001023	Tibre nne awohng awohng no l'wuk alum nyao, k'fere lim, á li ana nne no seenge go enyehn, nyehn elne.
59001024	Eji á ma nyehn elne, á kehm tahme eje, soro yini ana á li no.
59001025	Nne no l'fahng go ntahm nyi li go nseenga nseenge, nyi kpo lim nne, á for, á l'fere soro asi, jo lim ano, á l'jol nl'limi no kp'lohko lim, k'jol nne no kpo wuk, fere yini, á bahke bele elfuulu go nsol nyi á kp'limi.
59001026	Nne awohng awohng no l'tir re, ye kp'kake Esowo, k'jo baade nnyo eme, á kpi elne nehm na. Elkake ni á kp'kake Esowo li mbol mbol.
59001027	A wo li mbang nyi Esowo akake nyi li saang, nyi elem ajehng ajehng ki li go esamahr Esowo Nso ejahre. Nne bahke jo kpur abon nkubin, a akalebun ba kp'nyehne erem, fere jo bum elne saang, eji á l'k'bel edehbe abiafem ajehng ajehng ji njini.
59002001	Abonanee, eji ḿ ma taame tv Jisos Kraist Ntul ewahre no li Ntul no kpi ellub, kana jo rang ane.
59002002	Nne l'fere kak ebil agul, fere liibi anoobo nsol, ba yel go egahne ekp'kpa ero, nkpak nyi kake ajakensol tob ba yel,
59002003	ń l'fere gbaame nne no liibi anoobo nsol, fere tong-e re, “Ba ji a,” fere tong nkpak re, “Yiimi o!” tohko jol ano ń tong-e re, “Ji go elka ndi kohlo eti ejame,”
59002004	ń l'lim ano, ń ka rang na ane oa? Ń ka jol na ane ba kp'lame ane a ebi ntir atahnga?
59002005	Wuungen atung, akor-m abonanee, Esowo ebyehke ane ba li akpak go njini nyia re bo gbo afang nya li eltaame ni bo ma taame tv-e, fere li etul ebe ana ejum elehke elkv ebo, ji á nyame tong ane re bo bahke bele, ba ye kpi bo kor.
59002006	Wahn ebdaange nkpak. Anv, afang ane sang kpo fil-n nyaame nyaama, fere jo tohng-n tahm a nahne go esuba?
59002007	Anv, bo sang li ane ba kpo bung ab'bi bada nnooba mbing nyi Esowo ma-n kaa?
59002008	Etingitingi, ń l'bum ntahm nyi Ntul ana nwer Esowo bungu no re, “Nne ebjing ewa jo kor-a ana ebjing eba,” no ń kp'limi nob nob.
59002009	Wo, ń l'jo rang ane, wahn eblim abiafem. Atahm bahke tibi re, wahn abagbokatahm ba.
59002010	Nne awohng awohng no l'bum atahm kpee, fere soodo anyehng, yebgbo atahm kpee.
59002011	Tibre nonehm o no bungu re, “Ka lim erehbe!” ye j'nehm wo tob bung re, “Ka wul nne!” A tohko lim erehbe, a l'fere wul nne, wobjol ngbokatahm.
59002012	Jo bungen, wahn fere jo lim eljini ni ane ba Esowo bahke lame bo ana ntahm bungu no nyi kpo lim ane for.
59002013	Tibre ngare nyi Esowo bahke lame ane, nne no ane ki-e jo fili ndon, á nehm fili Esowo ndon. Fvfo, ndon nyi kpo wahng elam kane.
59002014	Abonanee, nsehng anyi nne bahke lehke, á l'tong re á kp'taame tv Esowo, k'tib eljini ni eltaame? Anv, elkohn eltaame ana nio bahk-e ma tahra?
59002015	L'jol re mmonanne kpimm nsol ebjing, a nyi ellehke,
59002016	nne awohng ewahne kehm-e tongo re, “Esowo fuul-a, nong, alohk ki-a fili, wo jo li nsol nob nob”, k'fere ka-e nsol nyi m-e lehng, nsehng anyi li li o fono?
59002017	Ano wo fvfo tob li ka nne no kp'taame, k'tib eljini ni eltaame. Eltaame ene, ekpakv eltaame ni.
59002018	Nne nondiki li ma bung re, “Ane bandiki kp'taame go nnyo, ane bako kp'limi eljini ni eltaame.” Elkohn nne noo m bahk-e faange re, “A bahk-m ma tib eltaame ena renan, eji a kil jo lim eljini ni eltaame? M bahk-a tibi eljini ename, a kahn eltaame ename.”
59002019	A kp'taame re, li Esowo na abehng. Ano n'nob. Jol abi atohko fvfo kp'tob taame ano, fere jo k'kahm.
59002020	Egboolo nne, anv, a kp'sebe re me n tib-a re, nne no kp'taame, k'bel eljini ni eltaame, eltaame ene, ekpakv eltaame nia?
59002021	Ebraham nso ejahre li eno go esamahr bi Esowo tib go ejum ji á limi no, eji á rodo Aisik mmon ewe, song lim njom.
59002022	A nehme nyehn re, eljini ene jo jene ano a eltaame enyea? Eljini nyi nne kpo lim, ni ni kpo lim eltaame ene re jol go nseenge.
59002023	Owo wahnge edi nwer Esowo jia kehm jolo go etingitingi, ji bungu re, “Ebraham taame tv Esowo. Eltaame ene ni wahnge Esowo fang-e kak go ellong ane ba ma li eno go ege esamahr.” Bo fere jo lung-e re ntem no Esowo.
59002024	Ń kp'nyehne re, nne, Esowo kpo ka-e eno tib go nsol nyi á kp'limi, eltaame ni ni sang.
59002025	Tob jolo ano jang jang a Rehab ji jolo nnenkal as'sa. Á li eno go esamahr bi Esowo tib go ejum ji á limi no, eji á vvrv aneb Jus ba bo tumu bo, á kake bo ebo, bo sehng mbang nyindiki, be ebo tahm.
59002026	Ana ngubjing nyi ki kpi etohko li ekpakv, ano wo tob li bada nne no kp'taame, k'tib eljini ni eltaame. Eltaame ene, ekpakv eltaame ni.
59003001	Abonanee, nong, wahn k'jo ra eltibi. Tibre ń kp'kahne re, wahr at'tibi, wahr ba, elam bahke ga bib a nahre.
59003002	Tibre wahr ane kpee e kpo kono elsoodo ngare anyehng anyehng. Nne awohng awohng no tohko jo soodo go ege alum nnyo, á li go nseenga nseenge. Á bahke ma tob jo fili ngubjing enye kpe kpe.
59003003	E l'kak mmokuungu go nnyo eny'nya, eji á l'wuk-r, e bahke ma jo soongo eny'nya kohro kohro.
59003004	Tob nyehnen asohkkahng fvfo, ana kp'gbale. Egburu nfeb kpo yehke bo. Mmons'sohko ejum ana nso nyi bo kpo ko soongo. Edi ajehng ajehng ji nf'fingi l'soongo tv, owo nsohkkahng bahke jeke.
59003005	Ano wo fvfo ebliki li no. Li mmons'sohko ejum. Li ma wor nnyo bade aj'jok nsol, jang jang ana mmotoongo agun bahke ma wahng egburu emahng lul.
59003006	Ebliki li ana agun. Tob li ana njini nyi ma gbal ab'bi ab'bi. Ebliki bi li ejum ngubjing ji kpo lim ngubjing kpe kpe sab. Ebliki bi kpo jahm elkpin nne, kehm jo lul go agun nya nnehm m-e kak.
59003007	Elkohn nnyam anyehng anyehng ana nruk, enyo, a nsahre, ane kpo mal bobo bo, ba le bo go etahk. Bo kpo lohko lim ano.
59003008	Nnene limm, no ma m'mal bob ebliki ebe. Ebliki li ab'bi ab'bi, bi nnene l'k'ma fili. Ebliki ebrur afa afa nyao nya elkv.
59003009	Ebliki bi e kpo ko tehk Ntul Esowo Nso ejahre, fere jo ko su ane ba Esowo limi go ege elfoongo.
59003010	Nnyo m'nehm mi kpo ka elfuulu, m'nehm mi kpo su nne. Abonanee, nong k'jo jol ano!
59003011	Anv, esi ebgba bia, bi anoobo alahb kpo lohng semme a ma kp'lula?
59003012	Abonanee, anv, mmehrekv bahke ma kab akab amangura, afi ejv bahke ma kab akab amehrekv? Ano wo fvfo alahb ma nno l'k'ma lohng go edi ji alahb ma kp'laabe kp'lohngo.
59003013	Nne awo li ekahnkahn nne ji kp'bange go egahne ellong? Nong, á tib elkahne ene go ege a nnoobo elkpin, fere jo lim nnoobo go eltim ni li reed.
59003014	Ń l'jol maange maange, ala fere jo teel-n, ń fere jo tiiri elnahne elnahne, kana jo wor nnyo re, ń kpi elkahne. Kana jo kiimi afahnge lake etingitingi.
59003015	Elkohn elkahne ana nia lohngem go ero ba, li ni njini, a ni ngubjing, a ni nnehm.
59003016	Tibre edi ji ane kpi eteelala, fere jo tiiri elbo, ji ji kpo jol jokko jokko jokko, elkohn eb'bi ajehng ajehng wob ona.
59003017	Elkahne ni lohng go ero ni a. Ngbokambang, li saang, kpi elkoono seb, li soom, esi kpehme tahne, kpi ndon gbalee, a akab nya nno, nfaabe anyehng anyehng limm, awini limm.
59003018	Nkab eti nyio nyi ellimi go etingitingi, bobbahm go ntim ane ba kpo lim ane koono.
59004001	Ejum aji wahnge nta kpo gbo? Ejum aji wahnge ntaange kpo gbo go egahne ellong? Kpo lohng go nsol nyi kpo sahb mell-n melle go egahne ntim, fere jo nok go egahne atahng.
59004002	Ń kpo sahb s'seb nsol, wo, ń kpehme bel. Owo wahnge ń kpo wul ane. Ń kpo baare amahr go nsol ane, ń kpehme bel. Owo wahnge ń kpo nok abohng, fere nok nta. Ń kpehme bel, tibre ń kpehme bahb.
59004003	Ń kpo bahb, ń kpehme bel, tibre ń kpo bahb go ebi mbang. Ń kpo bahb nsol re wahn ko, jo lim ji kor-n no go egahna ntim.
59004004	Wahn abalimerehbe baa, ń nehme kahn re, ń l'lim etem a njini, wahn anebekv ba Esowo baa? Fvfo, nne no l'seb re á jol ntem no njini, yebrod elne bum ana nnekv no Esowo.
59004005	Kana tir re, edi nwer Esowo jia li mbol mbol, ji Esowo bungu re, “Etohko ji Esowo ji wob go egahre atahng, e kp-e sahb t'teele ala.”
59004006	Esowo kp'kake nnoobo gbalee budu. Owo wahnge á bungu re, “N kpo ten aneb elgeere, fere rod nnoobo enyame ka ane ba ma rede elbo.”
59004007	Owo fvfo nobo re, wahn rede elnahne, woomo Esowo go elwo. Jo tenen nnehm, á bahke beke tahm.
59004008	Jeeren bade Esowo, Esowo bahke tob jeere bada nahne. Ruun abo enyahne, wahn aneb abiafem! Ruun ntim enyahne, wahn ane ba kp'toono mbang ebal ebal!
59004009	Jolen ndon ndon, wahn jo guunu, fere jo ling. Nong, asol enyahne fere siingi elguunu, eyebatahng ejahne fere kpiidi, jo lub-n tamm go egahna ntim.
59004010	Jo reden elnahne go esamahr Ntul Esowo, á bahk-n mehle wahre.
59004011	Abonanee, kana jo bung eb'bi bade atemtem. Nne no l'bung eb'bi bada mmonannyehn, tohko jol ano, á l'lam mmonannyehn, yebbung eb'bi bade atahm, fere lam atahm. A l'lam atahm, a kpeem li nne no kpo bum atahm, wobjol nne no kp'lame atahm.
59004012	Esowo bi li njehkatahm, a nl'lame, ye ji kpo mal eltahre, fere r'rannge. Anv, wo elkohn nne awo no bahke lame nte ewa?
59004013	Wuung-m wahn atung, wahn jia ji kpo kono elbungu re, “Lela, tohko jol ano behna, e bahke jeke ejahbe ajehng, owo e bahke lene go elya anehng, jo jen are fere jo lim akpohko.”
59004014	Jol ń nehme kahn ji bahke jolo behna. Anv, elkpin enahne li renan? Li ana ej'johk ji nne bahke ma nyehn mmongare ntiil, fere lamme.
59004015	Ji kehn ń jol bungu, li re, “Ntul Esowo l'taame, e bahke jolo go elkpin, fere jo lim ajoobo nsol.”
59004016	Anv, ń kp'woro na nno, fere jo geere. Elkohn nnyo aworo mio kpee, ab'bi nya.
59004017	Nne awohng awohng no l'kahn ji nobo re á lim, k'fere lim, yeblim abiafem.
59005001	N yahke bung a nahne anv, wahn afang ane. Jo lingen, wahn fere jo biingi go egburu erem bi ḿ bahke nyehne.
59005002	Afang enyahne ebbol. Nsol ebjing enyahne, etan ebwo.
59005003	Agul enyahne, a asilva enyahne ebbiili amahn. Amahn abiili nyaa nya bahk-n fvvrv yake, fere fi agubjing enyahne ana agun. Tibre wahn ebkpu nsol afang luk es'kohro ngare nyia.
59005004	Akpohko nya ń ki ka ane ba limi eltum go egahne ebgbe kp'rabe. Elrabe ni aneb eltum ebahne jo rabe, Esowo bi li nfono babenjel ebwuk.
59005005	Eji ń jolo go njini, ń jo li ebno, fere jo toono elyebe ni njini. Wahn eble elnahne, fere jok, ta afom ana nfong nyi ane kpo le, jo sik efung bi bo bahk-e wulu.
59005006	Wahn ba lame etingi nne, kim ebi ka-e, fere wul-e. Á kpo yake elne ka-n.
59005007	Abonanee, owo fvfo nobo re, wahn kpooro tete Ntul a Jisos ba. Nyehnen ana mbahmgbe kpo kpooro, jo sik anoobo nsol nya á bahke kpake go ege egbe. Nya nya wahnge á kpo kpooro sik ngbokambang elahb tete elahb kimi, á song kpa.
59005008	Wahn fvfo, tob kpooren! Belen ntim nyi kp'tahne. Tibre elbake ni Ntul a Jisos ebkabbe.
59005009	Abonanee, kana jo memme tob atemtem, eji Esowo l'ki-n lam. Nyehnen, nl'lame ga, yim no go mbutahk.
59005010	Abonanee, leemen eljini ni abanyehnamahr, ni bo jo kpuumu erem, bo jio ji jo bung go mbing nyi Ntul Esowo.
59005011	Ane ba jo kpuumu, e kpo lung bo re, aneb eyebatahng. Wahn ebwuk bade elkpuumu ni Job, fere nyehn ji Ntul Esowo limi no ka-e go es'kohro. Tibre Esowo, ane kpo fil-e ndon, á fere jo kak bo ebo.
59005012	Abonanee, ji ga li, li re, wahn k'jo tir ejahbetul Esowo, afi jolo njini, afi fere jolo ejum jindikandiki gona. Nong, eltaame enahne ni ń kp'taame jo jol re, “Ee”, tohko jol ano wahn ten re, “E'ee”, eji ń l'k'li ebi go esamahr bi Esowo.
59005013	Anv, nne awohng awohng ewahne noa, no kp'nyehne erema? Nong, á kak ero. Nne noa, no atahng kp-e yeba? Nong, á yim ase, tehk Esowo.
59005014	Anv, nne awohng awohng ewahne noa, no kp'yama? Nong, á lung anebkul ero, bo ba kak ero ka-e, fere taame akehng go mbing nyi Ntul a Jisos.
59005015	Ero eltaame bio bahke tahre nne eyam noo. Ntul Esowo bahk-e tabe jehke. L'jol nyi á limi abiafem, Esowo bahke tahme ka-e.
59005016	Fvfo, nobo re wahn jo fvvrv abiafem enyahne tong atemtem, fere jo kak ero ka atemtem, eji ń l'jo nob go egahne ayam. Ero bi etingi nne Esowo kpo kak kpi egburu nsahm, Esowo kpo f'faange.
59005017	Elaija jolo nne ana wahr. Á kake ero eltim eltim ene re elahb k'na. Elahb tikem na go ndi nyio nya era kunu nnyahng erakera.
59005018	Á kehm kpe kak ero, Esowo kehm nake elahb. Ndi kehm kpe lim nsol lak.
59005019	Abonanee, nne awohng awohng ewahne no l'tan mbang nyi etingitingi, nne noko fere ko-e, feere a ne,
59005020	nong, á kahn re, nne no l'yehke nne abiafem go mbang nyi á kp'tane asongo, feere a ne, á bahke tahre etohko eje yehke go elkv, fere lim Esowo bulu abiafem tvv.
60001001	Me Pita ji li ntiingetib a Jisos Kraist, me wo kp'nyono nwer nyia tv ane ba Esowo ma yehke bo, ba ma yaame, song jol ajahmjahm go ajahbe nya bo kpo lung re Pontus, Galesa, Kapadosa, Esia, a Bitinia.
60001002	Wahn ba li ane ba Esowo Nsoo kahn-n wuku wuku, Etingi Etohko ji ma-n lim, ḿ ma jol ejahne ejahne, eji ń l'jo kak Jisos Kraist, fere bar tib go ege alung. Nong, nnoobo nyi Esowo, a elkoono ene jo kpe gbal na go egahne ellong.
60001003	Nong, wahr tehken Esowo Nde no Jisos Kraist Ntul ewahre. Egburu ndon enye nyi wahnge á ma-r ka elkpin ni nfenfe, tib eji á nyahme Jisos Kraist go elkv. Ano wo wahnge e sahb kp'kpi ekunukpu re,
60001004	e bahke bele nsol elehke elkv nyi Esowo ma kuuru bum-r go ege ejahbetul, edi ji nsol nyio l'k'tiki bol, edi ji l'k'tiki rannge, edi ji l'k'tiki tan.
60001005	Nsol nyia nong ka wahn ji Esowo kp-n baabe go ege a nsahm, a eltaame enahne, eji ń l'bel eltahre ni kp-n siki, ni Esowo bahke lennge es'kohro ngare.
60001006	Jo belen eyebatahng go nsol nyia, jol afi li ka-n re wahn nyehn erem anv mmongare ntiil, fere yel go elgaare ni li go nkohn a nkohn. Tibre elgaare ni bahke tibi,
60001007	joare ekakesehk ejahne li ji nno. Jol agul nya bahke ma rannge, bo kpo w'wuungu go agun. Ano wo fvfo ekakesehk ejahne ji nobo sehnge agul, bo bahke tob wuungu go agun, eji ń l'bel ellub, bo fere tehk-n, fere kpun-n efung bio bi Esowo bahke lennge Jisos Kraist tib,
60001008	ye ji kpo kor-n, jol eji ń kal-e ny'nyehn, ye jio ji ń kp'taame tv-e, jol eji ń kil-e elnyehne anv. Ye j'nehm wo wahnge ń sahb kp'kpi eyebatahng ji nne l'k'ma bung go nnyo.
60001009	Tibre eltaame enahne ni ń kp'taame tv-e, go es'kohro wo, atohko enyahne bahke gohro bel eltahre.
60001010	Eltahre nia ni li ejum ji abanyehnamahr Esowo jo sahb s'seb re bo kahn, bao ba jo nyehn amahr bada nnoobo nyi Esowo bahk-n kake.
60001011	Etohko ji Kraist ji woomo bo go atahng ji jo tong bo bade erem bi Kraist bahke nyehne, fere jo bung bade ellub ene ni bahke toono erem ebe. Bo jo noko re, bo seb kahn ngare nyi ejum jio bahke limi, fere kahn ana ngare nyio bahke jolo.
60001012	Esowo lennge ka abanyehnamahr bao re, etib bio jolem ka bo, li ka wahn. Etib bia bi li nnoobo etib bi abungalum Esowo tiing-n no. Nnoobo etib bia, Etingi Etohko ji tumu go ejahbetul Esowo tv. Jol babenjel bahke tob kor bo re, bo tob fahng, eji bo l'tob kahn nsol nyia.
60001013	Jolen ane ba ma toobo ebjing go egahna ntir. Nong, amahr enyahne jol sange sange. Yehken ekunukpu ejahne kpee, wahn kunu go nnoobo nyi Esowo nyi bahke bake go egahne, ngare nyio nyi Esowo bahke lennge Jisos Kraist ka-n.
60001014	Jolen ana abon ba kpo kak babnde. Kana kpe bel elkpin ni wuku wuku ń tohko bel ngare nyi ń kala kahn Esowo, eji ń jo lim ana jo kor-n.
60001015	Nobo re wahn jol ejahne ejahne go ejum ajehng ajehng ji ń kp'limi, ana Esowo bi lung-n no li eje eje.
60001016	Tibre nwer Esowo bungu re, “Ḿ bahke jolo ejahne ejahne, tibre mefono antahng li ejame ejame.”
60001017	Ń kpo lung Esowo re, Nsoo, ń l'kak ero ka-e, ye ji kpo lam nne awohng awohng, jang jang ana ji á limi no. Ano wo fvfo nobo re wahn jo jen go ege elfahle, eji ń kpeke li go njini nyia ana ajenne.
60001018	Tibre ń kp'kahne ekun bi á ka no re á fak-n yake go elkohn eljini ni ń leeme goji babnso ejahne, ni ki li ejumjum. Ekun bi bo ka no jolem nsol ana agul, a asilva nya bahke rannge na,
60001019	jolo anobonobo alung ma Kraist, ana alung mmon a njoro no nno a nno, no ki bel elem ajehng ajehng.
60001020	Ye wo Esowo yehk-e no wuku wuku, njini kehm jolo. Esowo ma fere lenng-e es'kohro ngare nyia, tib go egahne esi.
60001021	Ye wo wahng ka ḿ ma bum Esowo go etingitingi, ye ji nyahm-e go elkv, fere ka-e ellub, eji ń l'taame tv Esowo, fere jo kunu ekpu eje.
60001022	Anv, ana ḿ ma ru ntim enyahne saang, eji ń kp'toono etingitingi, abonane ejahne fere jo sahb kor-n kor, jo belen etingitingi elkoro atemtem, a ntim a ntim enyahne kpee.
60001023	Wahn ebkpe tuungu jini. Ń tuungem jini tib go nsol nyi bahke bolo na. Ń tuungu jini go nsol nyi l'k'tiki bol, nyi li alum Esowo nya li go njinanjini.
60001024	Ana nwer Esowo bungu re, “Ane kpee li ana ajele. Ano nya bo li ana afem ajele. Ajele l'kpo, afem nyao kum.
60001025	Alum nya Ntul Esowo li go njinanjini.” Alum nyao nya li nnoobo etib bi bo ma-n tiingi.
60002001	Yaken eblum alimi, enehm, awini, eteelala, a afahnge akiimi lake ane!
60002002	Jolen ana abonbili ba abel kpo kor bo ngare anyehng anyehng, bo jo yab. Ń l'yab abel nyao nya etohko, owo ḿ bahke gbale, fere bel eltahre.
60002003	Tibre wahn ebwuungu nnoobo nyi Esowo, ana nwer Esowo bungu no.
60002004	Jeeren ba goji Ntul a Jisos, ye ji li eltal ni li go elkpin, ni ane ma ten, ni kp'sahb n'nob go esamahr Esowo, ni Esowo ma yehke.
60002005	Tob jolen ana atal nya li go elkpin! Nong, bo ko-n si etahk Esowo ji etohko, edi ji ḿ bahke jo lok-e ana abarebare abalimajom ba kpo lim ajom nya etohko, nya Esowo kpo ko, tib go esi ji Jisos Kraist.
60002006	Tibre nwer Esowo bungu re, “Me n yehke eltal ni nno a nno, ko kp'bumu nnahb ekahme go Sayon. Nne awohng awohng no l'taame tv-e, bo we nehm tiki riki ndon.”
60002007	Eltal nyi kp'nobo ka wahn ji kp'taame. Goji ane ba kil eltaame, eltal nia li ana, “Eltal ni abasehketahk tene no. Eltal nia ni ma fere jol nnahb ekahme.”
60002008	Edi nwer Esowo jehko kpe bung re, “Eltal nia ana ni, ane bahke jo seele. Ekpartal jia ji bahke jo lim ane gbo.” Bo kp'seele, tibre bo nehme bum alum Esowo, owo Esowo toobo no re bo seele ano.
60002009	Wahn ba li akahmekahme ane ba Esowo ma jak, wahn ba li abalimajom ba Ntul Esowo, ba li ebo ebo, ba li ka Esowo ntahngtahng. Esowo ma-n yehke re wahn tib nnoobo eljini ene. Esowo b'nehm bi lung-n no, yehke go ejannge, fere ko-n, ba a nahne go ege a nkpokosi ellennge.
60002010	Ngare nyehko ń jolo ane baka baka. Anv, wahn ebfere jol ane babe. Ngare nyehko ń kahnem ndon nyi Esowo. Anv, wahn ebfili Esowo ndon, yebtahm ka-n.
60002011	Akpondahme enyame, n kp-n rehke, eji ń li ajenne, a ajahmjahm go njini nyia, kana jo gbod, toono ejum ajehng ajehng ji kpo mell-n go egahne ntim. Tibre ngubjing, a etohko, bo li go ebta.
60002012	Jo limen eljini ni nno go ellong ane ba ki nyi Esowo. Bo l'jo bung ab'bi bada nahne re wahn abi ane ba, bo bahke nyehne nnoobo enyahne, fere tehk Esowo efung bi á l'ba.
60002013	Jo bumen atahm nya atubesi ba njini nyia, tib go esi ji Ntul a Jisos, afi jolo atahm nya ntul no nnen no ga gbal kpee,
60002014	afi jolo atahm nya atubesi ba á ma tum bo re, bo jo kak abi ane erem, fere jo tehk ane ba kpo lim nob nob.
60002015	Jo limen agboolo ane ba kil elkahne ejumjum, bo jo belle tib go egahna nnoobo nyi ń kpo lim. Tibre ana wo kpo kor Esowo.
60002016	Jolen ane ba ma for! Kana jo ko elforo enahne ni ḿ ma for, jo bulu eb'bi ajehng ajehng tv. Jolen alokeltum ba Esowo!
60002017	Jo kaken nne awohng awohng! Nong, abonane ejahne go ejang bi Jisos jo kor-n. Jo fahlen Esowo! Jo kaken ntul!
60002018	Alokeltum, jo limen ajehng ajehng ji babnso ejahne l'jo tong-n, wahn fere jo kak bo go mbang anyehng anyehng, afi bo nobo eljini, fere jol soom, afi bo kp'bibi.
60002019	A wo li elfuulu ni Esowo, ń l'kpuumu, eji bo kp-n kake erem mbol mbol, tibre ń kp'kahne ntir atahng nyi Esowo.
60002020	Nsehng anyi ḿ bahke lehke, ń l'kpuumu erem bi ń limi ebi, bo dv-n no? Ń l'fere kpuumu erem, eji ń kp'limi nob nob, owo ḿ bahke bele eltuuru ni Esowo.
60002021	Erem bia bi Esowo lung-n no kak. Tibre yefono Kraist tob nyehne erem go egahne esi, owo á tib-n mbang nyi ḿ bahke jo toono,
60002022	ye jio ji ki lim abiafem anyehng anyehng. Efahnge ajehng ajehng nnene wukem go ege a nnyo.
60002023	Eji bo jo su-e akuk, á joom ko nkuk faange bo. Eji á jo nyehn erem, á tikem nehke bo. Á yehke ekunukpu eje kpee kunu Esowo bi kpo lam elam ji nno.
60002024	Yefono Kraist wo solo abiafem enyahre go ege a ngubjing, tahm a nya go ekros, eji e l'tob kpo, yaame abiafem, fere jol go elkpin ni nno. Go ege alok wo wahnge ḿ ma nob.
60002025	Tibre wahn jolo ana ejoro bi ma tan mbang. Anv, wahn ebfeere ba goji mbaabebul no kpo kuuru atohko enyahne.
60003001	Mbang ny'nehm nyi, wahn akal ane, ḿ bahke jo woomo alum ebahne go elwo, eji ń l'mal were bandiki ba kala taame tv alum Esowo ka Esowo. Bahke jo jol go egahne eljini, afi ḿ bungem go nnyo.
60003002	Bo bahke jo nyehn elkpin enahne ana li saang, fere jo nyehn ana ń kpo kak bo.
60003003	Nliibi nyi ń kpo liibi, kana jo liibi nliibi nyehka nyehka nyi nne kp'nyehne ana anebkal bandiki kpo liibi amahr amahr, fere jo tahng ebsi, fere jo kak nsol nyi bo limi go agul.
60003004	Nobo re wahn bel ano nya li go atahng, nya l'k'tiki rannge. Belen eljini ni li soom, wahn fere jol fidemm, tibre a wo li ano nya kp'nobo go esamahr bi Esowo.
60003005	Ano nya a nya anebkal ba mahne mahne bele no, anebkal ba jo kak Esowo, fere jo yehke ekunukpu ebo kunu Esowo. Bo jo woomo alum ebo go elwo.
60003006	Ano wo Sera jolo no, jo wuk Ebraham, fere jo lung-e re nfontahk. Wahn ba li abon ebe, ń l'lim nob nob, k'jo fahl ejum ajehng ajehng.
60003007	Aneblum fvfo, jo kahnen ana ḿ bahke jo fili akal ebahne, fere jo kak bo, jol eji bo ki b'bik a nahne. Tibre anebkal bahke tob bel ayare nya Esowo nya li elkpin a wahn a wahn fvfo. Jo limen ana, eji ero ebahne bi ń kpo kak l'k'jo kpaake go mbang.
60003008	Es'kohro, nobo re wahn ane kpee, wahn jol go ntir ntir anyehng. Jo tiiren ane bako, wahn fere bel elkoro atemtem ana abonanyehn nne, ane bako jo fil-n ndon, wahn fere jo rede elnahne.
60003009	Kana jo ko ebi, feere ebi! Bo l'su-n akuk, kana jo ko akuk faange bo! Ga nob re wahn jo biri elfuulu ni Esowo tv bo. Tibre elfuulu ni, Esowo yehk-n no re wahn bel.
60003010	Ana nwer Esowo bungu re, “Nne awohng awohng no l'seb re á bel elkpin, afung nya kp'bake l'fere ba kpir-e, nyao nya á bahke bele eyebatahng, nong, nne noo k'kpe jo bung ab'bi, fere jo kiimi afahnge,
60003011	á sennge njahm go abiafem alimi, fere jo lim nsol nyi kp'nobo. Nong, á jo nok, jo seb elkoono.
60003012	Tibre amahr nya Ntul Esowo kun goji atingitingi ane ebe. Á kpo wuungu atung go ero bi bo kpo kak. Ane ba kpo lim ab'bi, Ntul Esowo kpo seenge bo abi amahr.”
60003013	Nne awo bahk-n ejum lim, eji ń kp'noko re wahn lim ji kp'nobo?
60003014	Jol afi ń kpo nyehn erem go nnoobo nyi ń kp'limi, ḿ bahke tiki bel elfuulu. Kana jo fahl bo, jol eko k'jo tan-n!
60003015	Nong, Kraist ko nji go egahna ntim. Jolen ane ba ma toobo ebjing, eji nne awohng awohng no l'jo bahb-n bade ekunukpu ji ń kpi no, ń l'jo lennge ka-e. Ń l'lim ano, jo bungen enange bem ana ane ba kp'kake atem.
60003016	Nong, atahng emahne jol saang, eji ane ba l'jo su-n, fere jo bung ab'bi bada nnooba mbang nyi ń kp'toono Kraist l'fere riki elbo ndon.
60003017	L'fere kor Esowo re nne nyehn erem, ga nob re á nyehn erem, eji á kpi nnoobo lim, sehnge re á nyehn erem, eji á limi ebi.
60003018	Tibre yefono Kraist tob nyehne erem nkpel anyehng, tib esi abiafem. Nnooba nne noo nyehne erem ka wahr abi ane, eji á l'ko-r song ka Esowo. Á kpo go ngubjing, fere bel elkpin go etohko.
60003019	Eji á bele elkpin ni etohko, á kehm song kpiri atohko nya wob ngbekobo, fere bung alum Esowo tong bo.
60003020	Atohko nyao jolo atohko nya ki taame tv Esowo, eji Esowo kpuumu no ngare nyi Noa jo kono egbang bio. Abon amohk ane anehkeni ba woomo egbang bio, bo ba foro no go alahb mao.
60003021	Alahb mao ma kp'tibi ewohngalahb ji kp-n tahre. Ewohngalahb jia lohngem alahb awuumu yehke ndahn ndahn go ngubjing, lohngo ntir atahng nyi nno nyi ḿ bahke jo gboongo Esowo re wahn bel, tib go elnyahme ni Jisos Kraist nyahme no,
60003022	ye ji ma tahm go ejahbetul Esowo, song ji go eboblum Esowo, kp'fili babenjel, a atubesi ba li ona, a aj'jok ane.
60004001	Ana Kraist nyehne erem go ege a ngubjing, ano wo nobo re wahn tob bel ntir ana nyi Kraist bele no, eji ń l'bel eko. Tibre nne awohng awohng no l'nyehn erem go ngubjing, á kpo rahke abiafem alimi.
60004002	Nong, á k'kpe lim ejum ajehng ajehng ji kpo melle ane go bo a ntim ngare nyi á kpeke li go njini, sehngem ji kpo kor Esowo, ji ji á bahke jo lim.
60004003	Tibre ekidi eblab sehng ji ń jo lim nsol nyi kpo kor ane baka baka re bo jo lim. Wuku wuku ń jo famme yannge, fere jo lim ajehng ajehng ji l'kor-n, fere jo wo b'buumu, jo li ebno, jo woomo go ellong aneb nw'woko, fere jo jom eblom bi sahb s'sab.
60004004	Anv, ane baka baka ba ki nyi Esowo kpi bo esi kpo, eji ń kil elkpe lim esabsab eljini ni bo kpo lim. Owo wahnge bo kp-n suku.
60004005	Esowo bahke bahbe bo bade ejum ajehng ajehng ji bo limi no, ye ji ma toobo ebjing re á bahke lame aneb mbir mbir, fere lam ane ba ma kpo.
60004006	Esi jio ji wahnge, bo ma tob bung alum Esowo, tong ane ba ma kpo, eji bo l'bel elkpin ana ni Esowo go etohko, jol eji bo ma l'lam bo go ngubjing ana nne awohng awohng.
60004007	Es'kohlo ji nsol kpee bahke kohlo ebkabbe. Ano wo fvfo nobo re wahn k'lal, amahr enyahne jol sange sange, eji ń l'jo mal ero kak.
60004008	Ejum ji ga gbal kpee sehnge ejum ajehng ajehng li re wahn bel elkoro ni nno a nno atemtem. Tibre elkoro ni kpo bulu abiafem atahl nku a nku.
60004009	Jo vvren ajenne, elmemme k'jol go atahng.
60004010	Ana wahn, nne awohng awohng ma bel ayare nyanye, nya Esowo m-e ka. Nobo re wahn ko, jo lim nnoobo ka atemtem, ana ane ba kp'male ajoobo ayare nya Esowo go elkuuru nob nob.
60004011	Nne awohng awohng no l'kehm bungu, nong, á jo bung alum Esowo. Nne awohng awohng no l'kehm loko, nong, á jo loko go eko ji Esowo kpo ka, eji Esowo l'jo bel ellub go ejum ajehng ajehng, ni kpo sehng go abo nya Jisos Kraist. Nong, ellub jol ka-e, a nsahm go njinanjini. Emen.
60004012	Akpondahme, kiin kpe kpo esi go nfubu erem bi ń kp'nyehne, bi ba re ba wuung-n. Kana tir re, erem bi ń kp'nyehne, nkpokosi ejum nyi.
60004013	Ga nob re wahn jo geere, eji ń kp'tob nyehn erem bi Kraist nyehne no, tib eji ń l'tob geere ngare nyi bo bahke lennge ellub ene.
60004014	Elfuulu bahke jolo ka-n, bo l'su-n tib eji ń kp'toono Kraist. Tibre etohko ji Esowo ji kpi ellub jia a nahne.
60004015	Nong, nne awohng awohng ewahne k'nyehn erem bi ane awulu, tohko jol ano ejv avohko, tohko fere jol ano ab'bi alimi, a nnyo akake go nsol ane.
60004016	Nne l'nyehn erem tib eji á li nne a Kraist, nong, ndon ki-e jo fili, á jo ka na Esowo ellub go mbing nyio.
60004017	Tibre ngare ebrehng nyi elam bahke bomo. Abon Esowo ba, bo bahke gboko mbang lam bo. Elam l'fere bom go egahre, es'kohro elam ji ane ba ki taame tv nnoobo etib bi Esowo bahke jolo renan?
60004018	Ana nwer Esowo bungu re, “L'jol ejahkjahk re etingi nne Esowo bel eltahre, kehm gohro jol renan goji nne abiafem no ki nyi Esowo?”
60004019	Owo fvfo nobo re ane ba kp'nyehne erem ana koro Esowo re bo nyehn, bo soro na asi, jo lim nnoobo, fere rod atohko ebo, kak Esowo go ebo, bi limi nsol kpee, ye jio ji kpi ekakesehk.
60005001	N kp'rehke anebkul ero ba wob go egahne ellong, eji me n tob li nnenkul ero, n fere jol ntianse, n nyehne ana Kraist nyehne erem go egame amahr. M bahke tob jol go ellong ane ba bahke bele ellub ni Esowo bahke lennge.
60005002	N kp-n rehke re wahn jo baabe ejoro bi Esowo kak-n go ebo. Kana jo lim ana bo bob-n na. Jo limen go elkoro. Kana jo lim eltum nio ana eltum akpohko. Jo limen na a ntim a ntim enyahne.
60005003	Kana jo seb re wahn jol atul ba ane bao ba bo kak-n go ebo. Nobo re wahn jol ane ba ejoro bahke jo leeme eljini enahne,
60005004	eji ntubesi abaabebul l'lohng ba, ḿ bahke bele ekpasi ntul ji ellub ene, ji l'k'tiki rannge.
60005005	Ano wo fvfo tob li ka wahn ji li ajangkun re, wahn woomo anebkul go elwo. Wahn ane kpee jo woomen atemtem go elwo. Jo reden elnahne, tibre nwer Esowo bungu re, “Esowo kpehme ko ane ba kpo geere, á kpo ka ane ba ma rede elbo nnoobo enye.”
60005006	Jo reden elnahne go esamahr Esowo bi gbale sehng, eji á l'mehl-n wahre go ege a ngare.
60005007	Jo roden afemfem enyahne kpee, wahn song ka-e, tibre ye wo kp-n tiiri.
60005008	Kana jo lal! Nong, amahr enyahne jol sange sange. Nnehm nnekv ewahne kp'jene yannge, jo biingi ana egabe ji kp'sebe nne no á bahk-e bobo li.
60005009	Yiimen t'tahne go mbang nyi Esowo, wahn fere ten nnehm, tibre ń kp'kahne re, abon Esowo bako ba li go njini kpee, bo kp'tob nyehn erem ana wahn kp'nyehne.
60005010	Eji ḿ ma nyehn erem mmongare ntiil, Esowo bi kpi nnoobo kpee, ye ji yehk-n no re wahn bel ellub ene, ni li go njinanjini, ni li goji Kraist, ye wo bahk-n limi, tete ḿ mal mbang enye go eltoono. Á bahk-n kake atahne, fere ka-n eko, eji nnene l'ki-n nyeenge.
60005011	Nong, nsahm jol ka ye go njinanjini. Emen.
60005012	Me n nyon mmonkpehrekahba mmonwer noa ka Silvanus ji n kpo bum-e ana nkakesehk a mmonannee re, á ko ba ka-n. N kp'sebe re me n kak-n eltim fere tong-n re, nsol nyi m ma nyon a, nyi ḿ ma taame tv, fere kp'limi, etingitingi nnoobo nyi Esowo nyi.
60005013	Aneb ero ba li go Bebilon, ba Esowo ma tob yehke bo kp-n kake nnyo. Mak mmon ewame re, me n tob kak-n nnyo fvfo.
60005014	Jo kaken atemtem nnyo go nnyo asodo mio mi elkoro. Nong, elkoono jol a nahne, wahn kpee ji li ka Kraist.
61001001	Me Saimon Pita ji li nlokeltum no Jisos Kraist, a ntiingetib ewe, n kp'nyono nwer nyia tv ane ba ma bel ekakesehk ji nno a nno ana wahr, tib eno alehke ji Esowo, a ji Jisos Kraist nt'tahre ewahre fvfo.
61001002	Nong, nnoobo, a elkoono jol go egahne ellong gb'gbal, go elkahne ni ń kp'kahne Esowo, a Jisos Ntul ewahre.
61001003	Esowo go ege a nsahm wo, á ma-r ka ejum ajehng ajehng ji li ka elkpin nfenfe, ji nne bahke koko, jol Esowo Esowo, tib go elkahne ni e kp'kahne nne noo no lung-r no tv elne re wahr jol go ege ellub, fere bel nnoobo enye.
61001004	Ano wo wahnge á ma nyam egburu enyam bi nno a nno tong-r, eji ń l'jol jang jang ana Esowo, ń l'taame tv enyam bio, tib eji ḿ ma for go elbolo ni njini nyia ma bol. Nsol nyi kpo melle ane go bo a ntim re bo jo lim, nyi nyi ma wahng njini ma jol ano.
61001005	Esi j'nehm ana ji, nobo re wahn jo nok mbang anyehng anyehng, jo ko nnoobo budu go egahne eltaame, fere ko elkahne budu go egahna nnoobo,
61001006	fere jo bob elnahne antahng budu go egahne elkahne, fere jo ko elkpuumu budu go elbobo elnahne antahng, fere ko eltoono ni ń kp'toono Esowo budu go egahne elkpuumu,
61001007	fere ko elkoro ni abonane ejahne kpo kor-n budu go egahne eltoono ni ń kp'toono Esowo, fere ko elkoro ni ane kpee kp-n koro budu go egahne elkoro ni abonane ejahne kpo kor-n.
61001008	Ń l'bel nsol nyia, l'jol gbalee, ń nehm tiki jol akooko ane ba ma demme go elkahne nio ni ń kp'kahne Jisos Kraist Ntul ewahre.
61001009	Nne no tohko bel nsol nyia, yebwa amahr, á kpo nyehn advrehndv. Yebyini re abiafem enye nya mahne mahne, bo m-e ru wohng go.
61001010	Abonanee, ano wo fvfo nobo re wahn gbehd, lohko jol ana Esowo ma-n lung, fere yehk-n re wahn jol. Ń l'lim ano, ń nehm tiki gbo.
61001011	Ana wo bahke wahnge Esowo bi kpi nnoobo ka-n nsahm nyi ḿ bahke ma yel go ejahbetul ji li go njinanjini, ji Jisos Kraist nt'tahre ewahre, a Ntul ewahre.
61001012	Esi jia ji wahnge n kpo kon-n nsol nyia buumu ngare anyehng anyehng, jol eji ń kp'k'kahn nsol nyia, ḿ ma fere yiimi t'tahne go etingitingi ji ń kpi no.
61001013	N kp'tiri re, n'nob eji n kpeke li go elkpin re me n mell-n, eji n kp-n buumu nsol nyia.
61001014	Tibre n kp'kahne re, m bahke gulu elkpoko, ana Jisos Kraist Ntul ewahre tib-m no.
61001015	M bahke noko, lim mbang bum, eji ń l'jo buumu nsol nyia ngare nyi m ma tahm njini nyia sa.
61001016	Tibre e tohkem emongo ajehng ajehng ji wahr fumu no, eji e lennge nsahm nyi Jisos Kraist Ntul ewahre ka-n, a elbake ene ni á bahke bake. Wahr ba jolo ane ba nyehne nj'jok ellub ene.
61001017	E jolo ona eji Esowo Nsoo ka-e ellub, fere tehk-e, ngare nyio nyi ellum lohngo go ellub nio ni nnen, ba tob-e, ni bungu re, “A wo li akor-m mmon ewame no kpo kor-m s'sehng.”
61001018	E wuku ellum ni lohngo go ejahbetul Esowo, tibre e jolo a ne go mbarebare ewong jio.
61001019	Ellum nio ebkpe yiimi ebung ji abanyehnamahr Esowo njahm gbalee, ji ji nobo re wahn jo kunu ekpu, tibre li ana et'rekahng ji kp'yake go edi ejannge tete efungfu se, elonlo ji efungfu kehme elyake go egahna ntim.
61001020	Go ngbokambang li re wahn kahn re, nnene limm, no bahke ma lennge enyehnamahr ji bo nyono go nwer Esowo antahng.
61001021	Tibre enyehnamahr ajehng ajehng limm, ji ane ko ba a ji, ana koro bo, sehngem ane ba etohko ji Esowo jo melle bo, bo ba jo bung alum Esowo.
61002001	Akimfahnge abanyehnamahr tob woomo go ellong ane wuku wuku jang jang ana akimfahnge at'tibi bahke tob woomo go egahne ellong. Bo bahke koko eltibi ni ki li go etingitingi, ni kpo bvvrv ba a ni, ba semme, fere ten Nde no gunu bo. Ano wo bahke wahnge bo rannge elbo elwaare.
61002002	Ane gbalee bahke toono mbang ebo, nyi li song kak go elrannge. Tib go bo esi wo bahke wahnge, ane jo bung ebi bada mbang nyi etingitingi.
61002003	Bo bahke jo baare amahr go nsol ane, fere jo tub-n aka nya bo fumu antahng, fere jo li-n nsehng. Ekidi eblab ji elam nong no kpi bo sik. Nne no bahke bo rannge kpehme tiki lal.
61002004	Eji babenjel limi abiafem, Esowo tahrem bo bum. Á rodo na bo, ro kak ebi edi, edi ji bo wob go agbekobo go ejannge, jehk kp'siki efung elam.
61002005	Njini nyi mahne mahne, Esowo tahrem bum. Á tumu nnyel, nnyel ba bulu abi ane ba jolo go njini nyio. Á tahre Noa wo wo, ji jo tib ane ana bo bahke lehke eno go esamahr Esowo, fere tob tahre ane asehma bako fvfo.
61002006	Esowo lame Sodom a Gomorra, fere jahm kpee fi, sa atong atong, eji l'k'kpe tiki jol. Ane bao ba, Esowo ko re á tib abi ane bako ba bahke jini elliingi.
61002007	Á tahre Lot yake, ji jolo etingi nne, ye ji abi ane bao jo gbiing-e tib go bo ebi elkpin.
61002008	Eji etingi nne jio jolo a bo o, jo nyehn nsol ana nyio efung abehng abehng, fere jo wuk, jo maang-e go ege atahng sehng tib go abi nsol nya bo jo lim.
61002009	Ntul Esowo kp'kahne ana á kpo tahre ane ba kp'toono mbang enye, yehke go elgaare, fere kuuru abi ane, bo jo nyehn erem sik efung elam,
61002010	asehngesehnge ane bao ba kpo jen go nnyam a ngubjing, jo lim nsol nyi ki li saang, nyi kpo kor bo, fere jo daange atubesi. Akimfahnge at'tibi bao kpi esahb. Bo kpo lim akuuku. Ntul awohng awohng kpehme lub bo, bo kpo su na bo.
61002011	Jol enjel nyi gbale gbal, fere bel nsahm sehnge akimfahnge at'tibi bao, bo kpehme ka bo ebi go mbang elsuku, bo l'yiimi go esamahr bi Ntul Esowo.
61002012	Ane bao kpo lim eljini ana ni enyam ekulugbe, bi ki kpi elkahne, bi bo jele bo re, bo jo bob bo, fere wul. Bo kpo su nsol nyi bo kil elkahne. Bo bahke kpoko tan ana enyam ekulugbe.
61002013	Bo bahke bele eltuuru ebo go ab'bi nya bo kpo lim. Kpo kor bo re bo li nkak ngara njul, fere jo geere. Bo l'ba woomo go egahne ellong, jo li nsol alehke, bo li ana adale nya li nne go ngubjing, a anyakenyake adehbe. Bo kpo li, fere jo bel eyebatahng eji bo kp'jene, jo nehm ane.
61002014	Amahr ebo ebsa go anebkal anebkal. Abiafem kpehme tiki gbal bo. Bo kpo were ane ba kp'dulu. Bobkpili amahr abaare mal kpee. Bo li ane ba Esowo ma demme bo.
61002015	Bobtan mbang, eji bo ma yaange mbang nyi nno sa, fere kp'sehnge go mbang nyehko. Bo kpi mbang nyi Belam toono, ji jolo mmon a Beor. Nsehng nyi ab'bi alimi jo kor-e ellehke sehng.
61002016	Eji á limi abiafem, bo rehk-e rehke, tibre mbvankang nyi kil jo bung na, á bungu go ellum ni nne, fere kpan egboolo nnyehnamahr noo.
61002017	Akimfahnge at'tibi bao li ana abing alahb nya ma ka, ana akparesemsem nya nfeb kp'tahle yannge a nya. Esowo ebtoobo edi nkom ejannge bum bo, ji bo bahke jolo go njinanjini.
61002018	Bo kpo bung alum elgeere, nya ki lohng ejumjum. Bo kpo ko asabsab nsol njini nya kpo kor ane go ellimi ba a nya, ba were ane ba kp'na lohngo go ellong ane ba wob go ejannge.
61002019	Bo kpo nyam tong bo re, bo bahke limi bo, bo for, jol eji bofono antahng li li aju ka nsol nyi li go njini nyia, nyi bahke rannge. Tib ejum ji kpi nne, ji ji nne li nju ka-e.
61002020	Eji nne ma for go asabsab nsol nya njini nyia, tib go elkahne ni á kp'kahne Ntul ewahre Jisos Kraist ji li nt'tahre, á l'kpe feere, song yel go nsol nyio, nsol nyio l'bob-e, á bahke kpe sab sehnge ana wuku wuku á jolo no.
61002021	Jol ga nob ka ane bao li re, bo kahnem mbang nyi etingitingi, sehnge re bo kahn etingitingi jio, kehm fere yake mbarebara ntahm nyi bo ka bo.
61002022	Eblohko lim bo ana bo kpo tub elgan re, “Mbv kpo feere, song kpu akahle nya á kahle no li.” Elgan nehko kpe li re, “Ekuk ji bo m-e wulu alahb, á kpo feere, song yel adob, jo bannge.”
61003001	Akpondahme enyame, a wo li etoono nwer nyi m ma nyon tv-n. Go nwer ebal ebal nyi m ma nyon tv-n, n sebe re me n mell-n ntir atahng enyahne nyi nno, eji m ma-n buumu nsol nyia.
61003002	N kp'sebe re me n buum-n alum nya abarebare abanyehnamahr Esowo bungu no mahne mahne, fere tob buum-n ntahm nyi e yake no ka-n, wahr ji li abatiingetib ba Ntul a Jisos ji li nt'tahre.
61003003	Nobo re wahn gbo mbang kahn re, es'kohro afung, ane bandiki bahke jolo, ba bahke jo lim ana ji bahke jo kor bofono antahng. Bo bahke jo nyok-n re,
61003004	“Á nyame tong-n re, á bahke bake. Ye nona? Bomo ngare nyi babnsoo ejahre kpo no tete sik anv, njini ka tiki yaange, kpeke li ana jolo go ngare nyi Esowo limi no.”
61003005	Bo kp'fake asamahr ebo go nkpe, jol eji bo kp'nyehne etingitingi jia ji li re, Mahne mahne Esowo b'bung, elbung abola ndi kehm jolo. Ndi lohngo go alahb. Alahb ma á ko, lim ndi.
61003006	Alahb manehm ma bulu njini nyi mahne mahne, fere rannge kpee.
61003007	Ellum n'nehm ni Esowo bungu no, ni ni wahnge á ma kuuru elbung abola njini nyia kp'siki efung bi á bahke jahme go agun. Á kp'kuuru njini nyia bum tete efung elam rehng, bi á bahke rannge abi ane.
61003008	Akpondahme wahn, kana jo yini ejum ji n yahke bung a, tibre goji Ntul Esowo efung abehng li ana nnya atahltahl nkpel ebal atahl awubu. Nnya atahltahl nkpel ebal atahl awubu li-e ana efung abehng.
61003009	Ntul Esowo kpehme laange ellimi ji á nyame no, ana egom jindiki kpo tir re, á kpo kunu afung afung. Ntul Esowo kpo kpooro, tibre á kpehme seb re nne awohng awohng kpo, tan. Á kp'sebe re, ane kpee gbo ndon, sennge njahm go bo abiafem.
61003010	Efung bi Ntul a Jisos bahke bake, á bahke gbede na ana nwajv. Efung bio, egburu erehm bahke jolo, tib eji elbung bahke tane. Nsol nyi li o bahke nyane tib go elfuubu agun nio. Njini bahke fehke a nsol a nsol enye kpee.
61003011	Eji nsol nyio bahke nyane ano kpee, anv, ane aba fuumu re wahn jol? Belen elkpin ni li eje eje, wahn jol Esowo Esowo,
61003012	eji ń kp'siki re efung bio bi Esowo kpir-n. Jo noken, goji efung bio l'gulu elbiingi, bi elbung bahke lulu, fere fi kpee, nsol nyi li o fere nyane tib go elfuubu agun nio.
61003013	Wo, wahr kp'siki elbung ni nfenfe, a njini nyi nfenfe, nyi bahke jolo nob nob, ana Esowo nyame no.
61003014	Akpondahme wahn, eji ń kp'jehke sik efung bio, jo gbehden, wahn k'bel eb'bi ajehng ajehng go esamahr Esowo. Jolen go elkoono!
61003015	Koon elkpuumu ni Jisos Ntul ewahre ana eltahre enahne. Ano wo fvfo Pol ekorokoro mmonanne ejahre nyono no tv-n go elkahne ni Esowo ka-e no.
61003016	Á bungu bada nsol nyia kpee go ege awer nya á nyono no. Go awer nyao, nsol nyindiki nyia, nyi kp'riidi go elkahne. Ane ba kil kahne ejumjum, a ane ba kil toono mbang anyehng kpo rod alum nyao, jo kpiidi a nya. Bo kpo tob ko alum nyandiki nya wob go nwer Esowo, jo lim ano. Eji bo kp'limi ano, bo kpi elbo rannge.
61003017	Akpondahme enyame, ń kp'kahne nsol nyia wuku wuku. Jo gberen elnahne, eji abi ane ba kil bumu ntahm anyehng anyehng l'ki-n were, fere nehm-n, fere mell-n go adi nya ń jehk no.
61003018	Jo gbalen go nnoobo nyi Ntul a Jisos Kraist nt'tahre ewahre, wahn fere gbal go elkahne ene. Nong, ellub jol ka-e anv tete go njinanjini. Emen.
62001001	E kp'nyono Alum nya elkpin tv-n, nyao nya jolo go mboma mbomo, nya e ma wuk, fere nyehn go egahre amahr. Wahr ebnyehn, fere kooro go egahre abo.
62001002	Elkpin nio eblohng ba, wahr ebnyehn. Owo wahng ka e kp'yiimi ntianse, jo tong-n bade elkpin ni li go njinanjini, ni jolo a Nsoo, ma fere lohng ba, e ma nyehn.
62001003	Nyao nya e ma nyehn, fere wuk, nyanehm o nya e kp'tob tong-n fvfo, eji ń l'bel elkoono a nahre, elkoono nio ni e kpi no a Esowo abola Jisos Kraist Mmon ewe.
62001004	E kp'nyono ana tv-n, eji eyebatahng ejahre l'sahb gb'gbal.
62001005	Etib bi ana bi e wuku goji Mmon ewe, bi bi e kp-n tiingi re, Esowo ellennge ni. Go ege, ejannge ajehng ajehng limm.
62001006	E l'tong re, e li go elkoono a Esowo, fere jo jen go ejannge, wahr ebkim efahnge. Elkpin enahre lohkem li go etingitingi.
62001007	E l'jen go ellennge, ana yefono antahng li go ellennge, e kpi elkoono atemtem. Alung ma Jisos Mmon ewe bahke jo ru ntim abiafem enyahre kpee.
62001008	E l'tong re, abiafem anyehng anyehng e kpimm, e kpi elnahre nehm. Etingitingi go egahre atahng wobem.
62001009	E l'fvvrv abiafem enyahre, ye li nkakesehk a nne no li go etingitingi, á bahke tahme ka-r go egahre abiafem, fere ru ntim enyahre, laade ab'bi kpee.
62001010	E l'tong re, wahr abiafem e ka lim a lim, lohngo re, wahr ebrod Esowo bum ana nkimfahnga nne. Alum enye go egahre atahng wobem.
62002001	Abon ebame, n kp'nyono ana tv-n re wahn k'lim abiafem. Nne awohng awohng ewahre no l'fere lim abiafem, Jisos Kraist ji nne no nno bahke gboongo Nsoo ka-e.
62002002	Tibre Jisos wo gongo Esowo ka-r tib go egahre abiafem, abiafem nyanyahre nya nya sang, tob li ka abiafem nya njini kpee.
62002003	E l'bum atahm nya Jisos, owo e bahke sahb k'kahn re, e kp-e lohko kahn.
62002004	Nne no l'tong re, “N kp-e kahne,” k'fere bum atahm enye, ye nkimfahnga nne wo. Etingitingi go ege atahng wobem.
62002005	Nne awohng awohng no l'bum alum enye, ye wo, elkoro ni Esowo kp-e koro ma biingi go nseenge. L'jol ano, e bahke lohko kahn re, e wob-e go atahng.
62002006	Nne no l'tong re, á li a Jisos, nobo re eljini ene jol ana ni Jisos.
62002007	Akpondahme enyame, n nehme nyon na ntahm nyi nfenfe tv-n. N kp'nyono nk'kula ntahm tv-n, nyio nyi ḿ bele go mbomannahb. Nk'kula ntahm nyio li ellum ni ḿ ma tohko wuk.
62002008	N kp'kpeke tob nyon ntahm nyi nfenfe fvfo tv-n, nyio nyi li etingitingi jio ji nne bahke ma nyehn goji Jisos, fere nyehn go egahne fvfo. Tibre ejannge kp'male, etingitingi ellennge ni ma fere kehme elyake.
62002009	Nne no l'tong re, á kp'jene go ellennge, fere jo ko mmonannyehn ekv, á li nne no kpeke wob go ejannge.
62002010	Nne no mmonannyehn l'kor-e, á li nne no kpi njene njene go ellennge. Nne noo, ejumjum á kpimm ji bahke limi nne noko gbo yel abiafem.
62002011	Nne no l'ko mmonannyehn ekv, á jehk go ejannge, fere kp'jene go ejannge. Á kpehme kahn edi ji á fi no. Tibre ejannge m-e tehm go amahr, á nehme nyehn.
62002012	N kp'nyono nwer nyia tv-n, abon ebame, tibre wahn ebbel eltahmeka go egahne abiafem tib go esi mbing nyi Kraist.
62002013	N kp'nyono nwer nyia tv-n, babnsoo, tibre ń kp'kahne nne no jolo go mbomannahb. N kp'nyono nwer nyia tv-n, ajangkun tibre wahn ebsehnge Ebinne jio. N kp'nyono nwer nyia tv-n, abon ebame, tibre wahn kp'kahne Esowo Nsoo.
62002014	N kp'nyono nwer nyia tv-n, babnsoo, tibre wahn kp'kahne nne no jolo go mbomannahb. N kp'nyono nwer nyia tv-n, ajangkun, tibre wahn kp'tahne, alum Esowo nyaa, wob go egahne atahng, wahn ebsehnge Ebinne jio.
62002015	Nong, njini k'jo kor-n, jol ejum ajehng ajehng ji li go njini. Nne awohng awohng no njini nyia l'kor-e, elkoro ni Nsoo go ege atahng wobem.
62002016	Ejum ajehng ajehng ji li go njini nyia, ji ane kpo yehke amahr ebo kunu, a ekor nsol ngubjing, go nsol nyi ane kpo geere kak, nyao ona kpee lohngem goji Nsoo, lohng go njini nyia.
62002017	Njini nyia bahke male kpee, a ejum ajehng ajehng ji li go njini, ji ane kpo seb re bo bel. Nne no l'lim mbang nyi Esowo, ye wo bahke kpini go njinanjini.
62002018	Abon ebame, es'kohro ngare nyi ma rehng a. Wahn ebwuk re, Nnekv no Kraist bahke bake. Jol anv, anebekv ba Kraist ebba gbalee. Owo wahnge e ma lohko kahn re, es'kohro ngare nyi ma rehng a.
62002019	Ane bao lohngo go egahre ellong, tibre bo jolo ane ba woomo go egahre ellong go nnyo a nnyo, jol ntim ebo, go egahre woomem. Li re bo lohko woomo go egahre ellong a ntim a ntim ebo, kehn bo jol soro asi a nahre. Wo anv, boblohng, eji l'lohko tib re, bo ane kpee lohkem woomo go egahre ellong.
62002020	Wahn ba li ane ba Esowo ma yaange Etingi Etohko wohng-n, owo wahnge ń kp'kahne ejum ajehng ajehng.
62002021	N kp'nyono nwer nyia tv-n, lohngem re wahn, etingitingi ń nehme kahn, ń kp'kahne. Fvfo, ń kp'tob kahn re, efahnge ajehng ajehng limm, ji kpo lohng go etingitingi.
62002022	Nne awo li Nkimfahnga nne noo? Nne no kil eltaame re, Jisos wo li Kraist, fere ten Nsoo, a Mmon, ye wo li Nnekv no Kraist.
62002023	Nne no l'ten Mmon, yebtob ten Nsoo. Nne no l'taame tv Mmon, Nsoo wob-e go atahng.
62002024	Nong, alum nya ń wuku go mbomannahb jol go egahne atahng. Nyao nya ń wuku go mbomannahb l'fere woomo go egahne atahng, ḿ bahke jolo ajehng a Nsoo, fere jol ajehng a Jisos Mmon ewe.
62002025	Elkpin ni li go njinanjini ni, Jisos nyame re á bahk-r kake.
62002026	N kp'nyono nwer nyia tv-n, tib ane bao ba kp'gare re bo nehm-n.
62002027	Tibre Etingi Etohko ji Esowo ma yaange wohng-n jia a nahne. Ń nehme kpe seb nne awohng awohng no bahk-n tibi. Etingi Etohko kpo tib-n ejum ajehng ajehng. Nsol nyi á kpo tib-n lohko li go etingitingi, afahnge sang. Jo bumen eltibi nio ni Etingi Etohko kp-n tibi, wahn sa ano a Kraist.
62002028	Abon ebame, saan ano a ne, eji e l'jol esahb esahb efung bi á bahke feere ba. Nong, wahr k'feere njahm efung bio ana ane ba bo ma riki bo ndon.
62002029	Eji ḿ ma kahn re, Kraist li go etingitingi, nobo re wahn tob kahn re, nne awohng awohng no l'jo lim etingitingi, á li mmon Esowo.
62003001	Nyehnen egburu elkoro ni e kp'koro Esowo, eji bo kp-r lungu re abon ba Esowo. E lohko li ano go etingitingi. Ejum ji wahnge njini nyia kil-r elkahne li re, bo ka kahn Esowo.
62003002	Akpondahme enyame, anv, wahr ebjol abon Esowo. Ka tiki lennge ana e bahke jolo. E kp'kahne re, Kraist l'ba, e bahke yaange, jol ana ye. Tibre e bahk-e nyehne ana á li no.
62003003	Nne awohng awohng no ekunukpu eje li goji Kraist, á kpo bum elne saang, ana yefono Kraist li saang.
62003004	Nne awohng awohng no ma lim abiafem, yebrange ntahm nyi Esowo. Tibre abiafem li ejum ji kpo range ntahm nyi Esowo.
62003005	Ń kp'kahne re, Kraist ba re á ba sol abiafem enyahre tahm a nya. Abiafem anyehng anyehng go ege atahng wobem.
62003006	Nne awohng awohng no l'jol a Kraist, á nehm kpe jo lim abiafem. Nne awohng awohng no l'jo lim abiafem, á ka nyehn Kraist, jol we á ka kahn.
62003007	Abon ebame, kana taame re, nne awohng awohng nehm-n. Nne no l'jo lim etingitingi, á li etingitingi nne, jang jang ana yefono Kraist li etingitingi nne.
62003008	Nne no l'jo lim abiafem, á li ka nnehm, tibre nnehm bomo abiafem alimi go mboma mbomo. Ejum ji wahng ka Mmon no Esowo ba no, á ba re á ba rannge eltum ni nnehm.
62003009	Nne awohng awohng no Esowo jel-e no limm, no kpo kpe lim abiafem. Tibre yefono Esowo antahng bia a ne. Á nehm kpe ma sa go abiafem, tibre Esowo bi jel-e no.
62003010	Ana wo nne bahke ma liingi nne no li mmon Esowo, fere liingi nne no li mmon a nnehm. Nne awohng awohng no mmonannyehn tohk-e kor, k'fere lim ji li go etingitingi, ye mmon Esowo sang.
62003011	Tibre etib bi ana, bi ń wuku go mbomannahb, bi bungu re, wahr tiki bel elkoro atemtem,
62003012	wahr k'jol ana Ken ji jolo ka Ebinne, fere wul mmonannyehn. Jen ji wahnge á kehm-e wulu? Tibre nsol nyi á jo lim, joom nob. Nsol nyi mmonannyehn jo lim nyi nyi jo nob.
62003013	Abonanee, kiin jo kpo esi re njini nyia kp-n koko ekv.
62003014	E kp'kahne re, wahr ebsehng go elkv rehng go elkpin, tibre abonanee kpo kor-r kor. Nne no ki kpi elkoro, á kpeke li go elkv.
62003015	Nne awohng awohng no l'ko mmonannyehn ekv, á li nwulane. Ń kp'kahne re, nwulane awohng awohng limm, no kpi elkpin ni li go njinanjini go ege atahng.
62003016	Ana wo wahnge e ma kahn ana elkoro li no, tib eji Kraist yake elkpin ene ka, tib go egahre esi. Owo tob fuumu re, wahr tob yake elkpin enahre ka go esi ji abonane ejahre.
62003017	L'jol re nne ebfang afang nya njini nyia, á l'nyehn mmonannyehn ejum m-e lehng, á l'lahm re, we á nehm ka, á bahke ma bung renan re, elkoro ni Esowo nia, wob-e go ege atahng?
62003018	Abon ebame, nong, wahr k'bel elkoro go alum nnyo nya nya, wahr belen etingitingi elkoro ni kpo lohko lim etingitingi.
62003019	Ana wo e kp'kahne re, e li ka etingitingi jio. Ana wo e bahke goomo ntim enyahre, yiimi go esamahr bi Esowo.
62003020	Ngare anyehng anyehng nyi ntim enyahre l'ka-r ebi, owo e bahke kahne re, Esowo gbale sehnge ntim enyahre, á kp'kahne ejum ajehng ajehng.
62003021	Akpondahme enyame, ntim enyahre tohk-r ka ebi, e kpi esahb go esamahr bi Esowo.
62003022	E kpo bel ejum ajehng ajehng ji e l'bahb-e, tibre e kp'bumu alum enye, fere jo lim ji kp-e koro.
62003023	Atahm enye nya a, nya li re, wahr taame tv Jisos Kraist Mmon ewe, fere bel elkoro atemtem, ana á tong-r no.
62003024	Ane kpee ba kp'bumu atahm enye, bo wob-e go eltim, ye tob wob go bo a ntim. Ana wo e kp'kahne re Esowo wob-r go egahra ntim, tib á ma-r ka etohko eje.
62004001	Akpondahme enyame, kana jo taame tv etohko ajehng ajehng! Jo wuungen atohko, wahn jo seb kahn, joare bo lohng goji Esowo. Tibre akimfahnge abanyehnamahr gbalee eblohng kp'yannge go njini nyia.
62004002	Ana wo ḿ bahke kehm kahne, joare etohko jio ji Esowo ji. Etohko ajehng ajehng ji l'yiimi ntianse re Jisos Kraist ba, ba ko ngubjing nyia nyi nne, etohko ana jio ji lohng goji Esowo.
62004003	Etohko ajehng ajehng ji tohko fere yiimi ntianse ka Jisos, lohngem goji Esowo. Etohko jio, Nnekv a Kraist wo, ye jio ji ḿ ma wuk re á kp'bake. Tibre etohko jio ebsi b'ba anv a.
62004004	Abon ebame, wahn li ka Esowo. Wahn ebsehnge akimfahnge abanyehnamahr bao. Tibre etohko jio ji wob-n go egahne atahng kpi nsahm sehnge etohko jio ji li go njini.
62004005	Abanyehnamahr bao li ka njini, owo wahnge alum nya bo kpo bung li nya njini. Owo fvfo, njini kpo wuungu bo atung.
62004006	Wahr li ka Esowo. Nne awohng awohng no l'kahn Esowo kpo wuung-r atung. Nne no ki li ka Esowo, wahr á kpehme wuungu atung. Ana wo wahr bahke kahne Etingi Etohko, fere kahn etohko ji kpo kiimi afahnge.
62004007	Akpondahme enyame, nong wahr bel elkoro atemtem, tibre elkoro lohng goji Esowo. Nne no l'bel elkoro, Esowo bi jel-e no. Á kp'kahne Esowo.
62004008	Nne no ki kpi elkoro, Esowo á nyimm. Tibre Esowo elkoro ni.
62004009	Ana wo Esowo tib-r elkoro ene, eji á tumu mmon mmon awohng ewe tv go njini nyia, eji á l'ba ka-r elkpin.
62004010	Ana wo elkoro li no. Lohngem re wahr ba, Esowo kor-r no. Wahr ba koro na Esowo, owo á kehm tumu mmon ewe, ba kpo go egahre esi, eji á l'gong-e tib go egahre abiafem.
62004011	Akpondahme enyame, Esowo, wahr l'kor-e ano, nobo re wahr tob bel elkoro atemtem.
62004012	Nnene limm, no ma ny'nyehn Esowo. E l'bel elkoro atemtem, Esowo wob-r go egahra ntim, fere lim elkoro ene gbal go egahre ntim, fere jol go nseenge.
62004013	Ana wo e kp'kahne re, wahr wob-e go ege atahng, á tob wob-r go atahng, tibre á ma-r ka etohko eje.
62004014	Wahr ebnyehn, fere yiimi ntianse re, Esowo Nsoo tumu mmon ewe re, á ba jol nt'tahre no njini.
62004015	Nne awohng awohng no l'yiimi ntianse re, Jisos Mmon Esowo wo, Esowo wob-e go ege atahng, á tob wob Esowo go atahng.
62004016	Owo fvfo, e kp'kahne, fere taame tv elkoro ni wahr koro Esowo. Esowo elkoro ni. Nne no l'bel elkoro, á wob Esowo go atahng, Esowo tob wob-e go atahng.
62004017	E tohko fahl, e l'yiimi go esamahr bi Esowo efung elam bi kp'bake, lohngo re, elkoro enahre ebgbal kpee, biingi go nseenga nseenge. Tibre ana Kraist li no, ano wo fvfo e bahke tob jol go njini nyia.
62004018	Elkoro, elfahle anehng anehng kpimm. Etingitingi elkoro ni nno a nno kpo kam efahlfahl yake go. Tibre elfahle kpo jen a erem. Nne no kpo fahl, elkoro ene ka gbal, biingi go nseenge.
62004019	E kpi elkoro, tibre Esowo, wahr ba gbo mbang kor-e.
62004020	Nne awohng awohng no l'tong re, “Esowo kp-m koro!” fere jo ko mmonannyehn ekv, ye nkimfahnga nne wo. Eji mmonannyehn no á kp-e nyehne kil-e elkoro, Esowo bahk-e koro renan, ye ji á kal-e ny'nyehn?
62004021	Ntahm nyi ana, nyi Kraist ka-r no, nyi bungu re, Nne no Esowo l'kor-e, nobo re mmonannyehn tob kor-e.
62005001	Nne awohng awohng no l'taame re, Jisos wo li Kraist, ye mmon Esowo wo. Nne awohng awohng no nde l'kor-e, mmon ewe bahk-e tob kor.
62005002	Esowo l'kor-r, e l'bum atahm enye, ana wo e bahke kahne re, abon Esowo kp-r koro.
62005003	E l'bum atahm enye, jia lohngo re, á kp-r koro. Atahm enye riidem.
62005004	Nne awohng awohng no Esowo jel-e no, á kp'gake njini nyia. Eltaame enyahre ni e kp'taame ni wahnge e kp'gake njini nyia.
62005005	Nne awo bahke ma ga njini nyia? Nnene limm, sehngem nne no kp'taame re, Jisos wo li Mmon Esowo, ye wo bahke ma ga njini.
62005006	Jisos Kraist wo li nne no ko alahb, a alung ba a ma. Á koom alahb ma ma ba a ma. Á ko alahb ba a ma, a alung. Etingi Etohko ji li ntianse, tibre Etingi Etohko, etingitingi ji.
62005007	Li ntianse era,
62005008	Etingi Etohko, a alahb, go alung. Bo kpee ebtaame bum nnyo amehng.
62005009	E kpo taame tv alum ntianse nya nne kpo bung. Esowo l'yiimi ntianse, ntianse nyio nyi bahke ga tahne, nyi á yiimi ka Mmon ewe.
62005010	Nne no l'taame tv Mmon ewe, á kpi ntianse nyio go ege eltim. Nne no tohko taame tv Esowo, yebrod Esowo bum ana nkimfahnga nne. Tibre á taamem tv ntianse nyi Esowo yiimi no ka Mmon ewe.
62005011	A wo li ntianse nyi li re, Esowo ma-r ka elkpin ni li go njinanjini. Elkpin nio ni li goji Mmon ewe.
62005012	Nne no l'ko Mmon, á kpi elkpin. Nne no tohko ko Mmon no Esowo, elkpin á kpimm.
62005013	N kp'nyono nwer nyia tv wahn ji ma taame tv mbing nyi Mmon no Esowo, eji ń l'kahn re, ń kpi elkpin ni li go njinanjini.
62005014	Ana wo e kpo sahb Esowo, tibre e l'bahb ajehng ajehng ji kor-e no, á kpo wuk-r wuk.
62005015	E l'kahn re, ajehng ajehng ji e l'bahb-e, á kpo w'wuk, e kp'tob kahn fvfo re, e bahke bele ajehng ajehng ji e l'bahb-e.
62005016	Nne awohng awohng no l'nyehn mmonannyehn ma lim abiafem nya ki li nya elkv, nobo re á kak ero ka Esowo. Esowo bahke fere ka-e elkpin. Jia li ka ane bao ba ki lim abiafem nya elkv. Abiafem nyandiki nya elkv nya. Me, wahn n tongem re, wahn kak ero ka Esowo bade elkohn abiafem nyao.
62005017	Eb'bi ajehng ajehng, abiafem nya. Elkohn abiafem nyandiki nyaa, nya ki li nya elkv.
62005018	E kp'kahne re, nne awohng awohng no Esowo jel-e no kpehme lim abiafem. Nne no Esowo jel-e no, Jisos wo kpo baab-e. Ebinne jio we nehm ma lim ejumjum.
62005019	Wahr kp'kahne re, wahr li ka Esowo. Njini nyia kpee wob go elwo ni Ebinne jio.
62005020	Wahr kp'kahne re, Mmon Esowo ebba, ba ka-r elkahne, eji e l'kahn Esowo bio bi li go etingitingi. E wob nne nno no li go etingitingi go atahng, a Jisos Kraist Mmon ewe. Ye wo li etingitingi Esowo, a elkpin ni li go njinanjini.
62005021	Abon ebame, yaamen a eblom!
63001001	Me nnenkul, me wo kp'nyono nwer nyia tv nnenkal no Esowo m-e yehke, a abon abon ebe, bo ji kp-m koro, tib eji e kp'toono etingitingi. Me ntahngtahng sang a kp-m koro, a kp'tob kor ane kpee ba kp'kahne etingitingi.
63001002	Tibre etingitingi ji wob go egahre ntim bahke jolo a nahre ano ano go njinanjini.
63001003	Nnoobo, ndon, a elkoono ni lohng goji Esowo Nsoo, a Jisos Kraist Mmon a Nsoo bahke jolo a nahre, a etingitingi, go elkoro.
63001004	Atahng jo yeb-m sehng, eji n nyehne re, abon ebahne bandiki kp'toono etingitingi, jang jang ana Nso ejahre tong-r no.
63001005	Nnenkal, n kp-a gboongo re, wahr bel elkoro atemtem. A ntahm nyi nfenfe sang n kp'nyono tv-a. Ntahm nyi e bele go mbomannahb nyi.
63001006	Elkoro lohngo re, wahr jo bum atahm enye. Ntahm nyi ana, nyi ń wuku go mbomannahb re wahn jo jen go elkoro.
63001007	Tibre anehm ane gbalee eblohng yel go njini, ane ba kil eltaame re Jisos Kraist ba go ngubjing. Elkohn nne noo nnehmane wo, ye Nnekv a Kraist wo.
63001008	Gberen elnahne, eji ń l'k'tane ejum ji e limi eltum kehm bele, eji ń l'bel eltuuru enahne kpee.
63001009	Nne awohng awohng no tohko sa ano ano, jo toono eltibi ni Kraist, á l'ta nnyab, Esowo limm a ne. Nne no l'sa ano, jo toono eltibi n'nehm, Nsoo, a Mmon, bo li a ne, bo ane abal abal.
63001010	Nne awohng awohng no l'ba go egahne, á tohko ko eltibi nio ba a ni, kana ye ko, kak go egahne ntahk. Kana ye nnyo kak!
63001011	Tibre nne no l'kak-e nnyo, á li ana nne no kpo lim eb'bi eltum nio a ne.
63001012	N kpi nsol gbalee nyi kehn n jol-n tongo. Me nehme kor re me n ko alahb nwer, nyon go ekpake nwer. N kp'bumu re, m bahke bake ba nyehn-n, fere bung a nahne antahng antahng, eji eyebatahng ejahre l'biingi go nseenga nseenge.
63001013	Abon ba mmonanne no nkal no Esowo m-e yehke, kp-n kake nnyo.
64001001	Me nnenkul, me wo kp'nyono nwer nyia tv Gayus ekpondahme ejame, ye ji kpo kor-m, tib eji e kp'toono etingitingi.
64001002	Ekpondahme ejame, n kp'kake ero re, ejum ajehng ajehng eja jol nob nob, wo fere jol go efel, tib eji n kp'kahne re, etohko eja jia nob nob.
64001003	Atahng jo yeb-m sehng, eji abonanee bandiki ba no, ba yiimi ntianse re, a kp'toono etingitingi, ano wo a kp'lohko toono.
64001004	Eyebatahng ajehng ajehng limm, ji m bahke kpe bel, sehnge jia ji m ma wuk re, abon ebame kp'toono etingitingi.
64001005	Ekpondahme ejame, li nnoobo ejum sehng eji a kp'kake abonanee ebo go mbang anyehng anyehng, asehngesehnge ajenne.
64001006	Bobyiimi ntianse go esamahr aneb ero bade elkoro ni a kpi no. Titi, lub kak bo ebo go bo eljen ji bo bahke tahme. Lim ano go mbang nyi bahke koro Esowo.
64001007	Tibre mbing enye nyi wahnge bo ma tahm eljen jio. Bo kpehme ko ejum ajehng ajehng goji ane baka baka ba ki nyi Esowo.
64001008	Wahr ba fuumu re, wahr kak elkohn ane bao ebo, eji e l'tob jol ane ba kp'tob lim eltum ka etingitingi ana bo.
64001009	Me n nyon nwer tv aneb ero. Diotrefes ji kpo kor-e re á jol ntubesi abo, ebten alum enyahre.
64001010	Ngare nyi n l'ba go, owo m bahke ba bung nsol nyi á ma lim, ana á kp'bungu abi alum nya ki li go etingitingi tob-r. Jol tvtv o, we nehme gbal, á kpehme vvrv abonanee, bo l'ba. Á kpo sahde ane ba kpo seb re bo jo vvrv abonanee, fere jo kam ane bao yehke go ero.
64001011	Ekpondahme ejame, ka jo leeme ebi! Jo leeme ji kp'nobo! Nne no kpo lim nnoobo, á li ka Esowo. Nne no kpo lim ebi, á ka nyehn Esowo.
64001012	Ane kpee kpo yiimi Demetrius ntianse. Yefono etingitingi kp'tob yiim-e ntianse. Wahr fvfo, e kpo tob yiim-e ntianse. A kp'kahne re ntianse enyame li go etingitingi.
64001013	N kpi nsol gbalee nyi kehn n jol nyono tv-a. Me nehme kor re me n ko alahb nwer, a ebti nwer nyon.
64001014	N kp'bumu re, m bahk-a gulu elnyehne, e fere bung atemtem.
64001015	Nong, elkoono jol a na. Ate eba kp-a kake nnyo. Kak ate ebahre nnyo, bo ane kpee, go nne awohng awohng.
65001001	Me Jud wo, ji li nlokeltum no Jisos Kraist, me ji li mmonannyehn Jems, n kp'nyono nwer nyia tv ane ba Esowo ma lung bo, bo jio ji kpo kor Esowo Nsoo, bi ma-n kuuru bum Jisos Kraist.
65001002	Nong, Esowo kpe-n budu ndon enye gbalee, a elkoono, go elkoro.
65001003	Akpondahme enyame, sahb kor-m kor re me n nyon tv-n bade eltahre ni e ma bel jang jang egom egom. Anv, me n seb kahn re, ga li re me n nyon nwer tv-n, nyi m bahk-n rehke re wahn nok ka etingitingi ji Esowo ma si y'yake kak ane ebe go ebo.
65001004	Tibre egom ane bandiki ba Esowo kil jo lub bo, ebba roongo yel go ero. Bobfere yaange nnoobo nyi Esowo ebahre, kp'taame re ane jo famme yannge. Bobten Jisos Kraist Ntul ewahre no li ntubesi ewahre ntahngtahng. Esowo nyono wuku wuku re, bo bahke lehke ebi jio.
65001005	Jol eji ḿ ma k'kahn nsol nyia kpee, n kp'sebe re me m buum-n ana Ntul Esowo tahre abon Israel, yehke go ndi nyi Ijipt. Eji ma kang, á r'rannge ane ba ki taame.
65001006	Babenjel fvfo ba ki ma tob kuuru etul ebo, eji bo ta nnyab, tahm adi ellene ebo sa, Esowo k'kak bo agbekobo nya bo l'k'ma lohng go njinanjini, fere kpi bo kuuru go edi ejannge, kp'siki egburu efung elam.
65001007	Sodom, a Gomorra, a ajahbe nya jolo sennge bo kak jo limi eljini ana ni enjel nyao jo lim. Bo yake elbo ka go ebi elkpin, fere jo lim elkohn abiafem ni bo jo noongo a ane ba ki fuumu re bo noongo a bo. Esowo ebko bo, lim ejum erehke, tib eji bo kp'nyehne erem bi ellulagun ni li go njinanjini.
65001008	Mbang ny'nehm nyi abaleemalem baa kpo lim abiafem tob agubjing ebo. Bo kpehme taame re, Esowo jo fili bo. Bo kpo su na aj'jok ane ba li go ero.
65001009	Jol Maikel ji li ntubesi enjel limem ano. Eji bo jo taange abola nnehm, fere jo lim nfaabe bade ekv ji Moses, Maikel sahbem su nnehm, fere lam-e. Ji á bungu no, á bungu re, “Nong, Esowo nyam-a!”
65001010	Wo, ane bao kpo su nsol nyi bo kil elkahne. Nsol nyehka nyehka nyi njini nyia, nyi nyi bo kp'kahne ana enyam ekulugbe kp'tob kahn nsol, nyio nyi kp'rannge bo.
65001011	Eyuu a bo! Tibre bo kp'jene go mbang nyi Ken. Bobyake elbo ka, fere kp'toono mbang nyi Belam tane no tib go esi akpohko. Bobrannge ana Kora rannge no, ji lame kak Esowo.
65001012	Bo li ana anyakenyake adehbe go egahna nkak nyi ń kpo li tib elkoro ni ń kpi atemtem, tib eji bo kpi elrang lim. Jol ndon bo kpehme be. Bo kpo kpur elbo wo wo. Bo li ana akparesemsem nya kil jo na elahb, nya nfeb kpo kpu, tahm a nya. Bo li ana nti nyi kil jo kab akab ngare nyi nti kpo kab. Bo li ana nti nyi bo ma melle, nyi ma kpo nkpel ebal.
65001013	Bo li ana ebuku ji nne l'k'ma lim re rahke. Nsol ndon nyi bo kpo lim kp'tibi ana nfahl ebuku. Bo li ana alonlo nya ma be elbal. Esowo ebtoobo edi ji nkom ejannge li no bum bo. Owo bo bahke woomo go njinanjini.
65001014	Enohk wo jolo nne no biingi ane asehma bomo goji Adam. Ye wo tob nyehn enyehnamahr jia bade elkohn ane baa re, “Nyehn ana Ntul ma ba a abarebare ane ebe ba li mbud a nkunu,
65001015	re á ba lam ane kpee, fere tib ane kpee ba kil jo kak Esowo ab'bi nsol nya bo lim-e no go mbang nyi bo l'k'kpe ma faabe, fere tib aneb abiafem ba kil jo kak Esowo alum kpee nya bo jo bung egban egban tob-e.”
65001016	Bo li ane ba kpo memme, ba ejum ajehng ajehng kil jo nob go bo esamahr. Bo kp'toono nsol nyi kpo melle bo go bo a ntim. Bo kpo wor anyo kunu elbo, fere jo tehk ane go nnyo a nnyo, eji bo l'li bo nsehng.
65001017	Akpondahme, buumen enyehnamahr ji abatiingetib Jisos Kraist, Ntul ewahre jo nyehn.
65001018	Bo tong-n re, “Es'kohro ngare anyok ane bahke jolo, ba kp'toono nsol nyi kpo melle bofono antahng go bo a ntim, nyi ki li nyi Esowo.”
65001019	Ane bao kpo ko ny'yabe ba a nyi. Bo li aneb njini. Etingi Etohko bo kpimm.
65001020	Akpondahme enyame, jo kaken atemtem ebo, eji ń l'gbal go nsol nyi Esowo, nyi li abarebare nsol nya sahb b'bar. Jo kaken ero go nsahm nyi Etingi Etohko.
65001021	Jo kuuren elnahne, wahn sa ano go elkoro ni Esowo, eji ń kp'siki Jisos Kraist Ntul ewahre no bahk-n kake elkpin ni li go njinanjini tib go ege a ndon.
65001022	Nong, ane ba kpo faabe jo fil-n ndon.
65001023	Tahren egom jindiki yehke go agun. Jo tiben ndon nyi li semme elfahle. Nong, ewobo ji kpi adale nyao nya abiafem jo sab-n.
65001024	-
65001025	Nong, ellub, a agbal, a nsahm, a eko jol ka nne no bahk-n ma fili, ń k'gbo, fere ko-n je a nahne go ege esamahr bi ellub ene, eji ń l'jol ane ba ki kpi ebi ajehng ajehng, fere jo bel eyebatahng. Ye wo li Esowo ntahngtahng, bi jolo mahne mahne, bi li anv, bi bahke jolo go njinanjini, ye ji tahr-r no sehng go abo nya Jisos Kraist Ntul ewahre. Emen.
66001001	Nwer nyia bo nyono nsol nyi Jisos Kraist lennge no, nyi Esowo ka-e no re á tib alokeltum ebe, eji bo l'kahn ji bahke gulu ellimi. Jisos jo tumu enjel tv nlokeltum ewe Jon, á jo ba lennge nsol nyio ka-e,
66001002	Jon jio ji jo yiimi ntianse ka alum Esowo, fere jo yiimi ntianse ka etingitingi ji Jisos Kraist bungu no, a nsol kpee nyi á nyehne no.
66001003	Elfuulu bahke jolo ka nne no l'lung alum nya enyehnamahr ji Esowo. Elfuulu bahke jolo ka ane ba bahke jo wuk alum nya bo nyono no, fere jo bum. Tibre ngare ebkabbe, nyi nsol nyio kpee bahke limi.
66001004	Me Jon, me wo kp-n kake nnyo, wahn aro nyao na asehma nya li go Esia. Elfuulu, a elkoono jol a nahne, ni lohng goji Esowo bi li anv, b'nehm o bi jolo mahne mahne, b'nehm o bi bahke kpe feere ba, elfuulu, a elkoono ni lohng goji atohko nyao na asehma nya yim go mbuksong eti etul ji Esowo,
66001005	ni tob lohng goji Jisos Kraist ji jolo ntianse nyi bele ekakesehk, ye ji li ngbokambang a nne no nyahme go elkv. Ye wo li ntul no atem atul ba li go njini nyia. Ye wo li nne no e kor-e no, no ma lim re, wahr for go egahre ab'bi tib go ege alung,
66001006	fere lim-r re wahr jol atul, fere jol abalimajom ba Esowo Nde. Nong, ellub jol ka-e, a nsahm go njinanjini.
66001007	Á bahke gulu elbake go akparesemsem. Nne awohng awohng bahk-e nyehne, budu ane bao ba jahm-e elkong. Ye wo bahke wahnge nnahb anyehng anyehng nyi li go njini bahke kehme ellingi ndon ndon. Bahke jolo ano. Emen.
66001008	Ntul Esowo no gbale sehng, no li anv, nonehm no jolo mahne mahne, nonehm no bahke kpe feere ba, á kp'bungu re, “Me wo li Alfa, me wo li Omega.” (Ji lohngo re, mbomannahb, a es'kohlo.)
66001009	Me wo li Jon mmonanne ejahne ji kp'tob nyehn erem a nahne, me n tob li etul b'nehm bi wahn ma li, fere kp'tob kpuumu erem a nahne, eji e li ka Jisos. Bo rod-m rod kak go ejahbe ji li go elka alahb, ji bo kpo lung re Patmos, tib go esi ji alum Esowo nya n jo bung, a ntianse nyi n jo yiimi ka Jisos.
66001010	Etingi etohko rod-m rod tahm a name go efung bio bi Ntul Esowo. N wuku ellum ni bungu wahre wahre go egama njahm, ni jolo ana ntang.
66001011	Ellum nio bungu re, “Nyon nsol nyi a bahke nyehne, wo kak go nwer, song tum tv aro na asehma, ero bi li go Efesus, a bi li go Smirna, a bi li go Pergamum, a bi li go Tiatira, a bi li go Sardis, a bi li go Filadelfia, go ero bi li go Laodisea.”
66001012	N kehm keebe re me n nyehn nne no jo bung a name. Eji n keebe no, n kehm nyehne et'rekahng na ebsehma bi bo limi go agul.
66001013	Go elka elka ni at'rekahng nyao, n nyehne ejum yim no go elfoongo ni nne. Á kake ekpawobo ji badd-e tete rehng akpade, fere gbaange egbaange agul go ege ek'kv.
66001014	Esi eje, a alv enye jo bare kparaang. Amahr enye jolo ana eblikagun.
66001015	Akpade enye jolo ana ekuungu ji li gele gele. Tibre bo kake agun. Ellum ene ni á bungu no jolo are egburu ewahl elahb ji.
66001016	Á fili elonlo na ebsehma go ege eboblum. Ekahngkahng bi jo kong njahm ebal ebal lohngo go ege a nnyo. Esamahr ebe jo ya ana njul kpo ya daan.
66001017	Eji n nyehn-e no, n kehm gboko go ege alata ana nne no ma kpo. Á kehm-m kunu eboblum ebe, kehm bungu re, “Ka fahl, me wo li ngbokambang, me wo li nkahlanjahm.
66001018	Me wo li nne no li go elkpin. N kp'kpo, anv, me n noa go elkpin. M bahke jolo ano ano go njinanjini. Me wo, elkv wob go egame ebo. Me wo kpi ejahbe akvne.
66001019	Jo nyon nsol nyi a ma nyehn, nsol nyi li anv, a nsol nyi bahke limi.
66001020	Ana wo nkpokosi nyi a nyehne no lohngo no, eji a nyehne elonlo ebsehma go egame eboblum, fere nyehn et'rekahng ebsehma. Elonlo ebsehma bio lohngo enjel nya aro nyao na asehma. Et'rekahng ebsehma bio lohngo aro asehma nyao.”
66002001	“Nyon tv enjel nyi ero bi Efesus re, Alum nya ana, nya nne no fili elonlo na ebsehma go eboblum yahke bung, ye ji kp'jene go elka elka ni et'rekahng na ebsehma bi bo limi go agul.
66002002	“N kp'kahne eltum ni a kp'limi, ana a kp'bade, jo lim eltum, fere kp'kpuumu. N kp'kahne re, a nehm jo taame re, abi ane woomo go egahne ellong. Wobwuungu ane bao ba kpo lung elbo re abatiingetib Jisos, na ga, ano sang bo li no. Wobseb kahn re, bo akimfahnge nya.
66002003	Wobnyehn erem go egame esi, fere kpuumu. Eltum wa tikem kpen.
66002004	“Ejum ji ana, ji n kpi bada na. Tibre, wa n nehme kpe kor ana wuku wuku n jo kor-a.
66002005	Gbo ntir, wo nyehn nsol nyi a ma yake bum. Yake mbang nyio, wo fere jo lim mbang nyi wuku wuku a gbo mbang jo lim. A tohko yake mbang nyio, m bahke ba radde et'rekahng eja edi ji kun no.
66002006	Ejum ji ana, ji m bahk-a tehke. Nsol nyi abat'toono ba Nikola kpo lim, kpo sab-a jang jang ana kpo tob sab-m.
66002007	“Nne no l'bel atung, nong, á wuk ji Etingi Etohko kp'bungu tong aneb ero. Nne no l'ga anebekv ebe, m bahk-e kake eti jio ji elkpin, á li, ji li go etahngga ji Esowo.
66002008	“Nyon tv enjel nyi ero bi Smirna re, Alum nya ana, nya nne no li ngbokambang, a nkahlanjahm yahke bung, ye ji kpo no, á ma fere jol go elkpin.
66002009	“N kp'kahne erem eba bi a kp'nyehne. N kp'kahne ana a ma gbo ekpak, jol eji a li li efange nne. N kp'kahne abi nsol nya ane ba kpo lung elbo re, ‘Jus’ kpo bung tob-a, na nyehne, Jus sang, bo li ka nnehm.
66002010	Ka fahl erem bi a bahke nyehne! Nnehm yahke rod egom ejahne jindiki kak ngbekobo, eji á l'gar-a. Nfung na ewubu nyi a bahke nyehne erem bi ebnohko. Afi jolo go elkv, bel ekakesehk. Owo m bahk-a konngo ekpasi ji elkpin.
66002011	“Nne no l'bel atung, nong, á wuk ji Etingi Etohko kp'bungu tong aneb ero. Nne no l'ga anebekv ebe, etoono elkv we nehm kpe lim ejumjum.
66002012	“Nyon tv enjel nyi ero bi Pergamum re, “Alum nya ana, nya nne no kpi ekahngkahng bi kpo kong njahm ebal ebal yahke bung.
66002013	“N kp'kahne edi ji a lene no. A lene edi ji eti etul ji nnehm li no. Wobyiimi t'tahne go egama mbing. A tikem ten mbang enyame, jol ngare nyio nyi bo wulu Antipas ji woomo go egahne ellong, ye ji jolo nkakesehk a ntianse enyame go edi ji nnehm lene no.
66002014	“N kpi abon nsol bada na. Egom ejahne jindiki jia ona, ji kp'toono eltibi ni Belam, ji tubu Balahk elle re, á jo lim, eji aneb Israel l'jo gbo yel abiafem, fere jo li nsol alehke nyi bo ko jom eblom, fere jo noongo a ane.
66002015	Egom ejahne jindiki jia, ji kp'toono eltibi ni abat'toono ba Nikola.
66002016	Yake mbang nyio! Tohko jol ano, m bahke gulu elbake go ega, ba nok ebta a bo go ekahngkahng bi kpo lohng go egama nnyo.
66002017	“Nne no l'bel atung, nong, á wuk ji Etingi Etohko kp'bungu tong aneb ero. “Nne no l'ga anebekv ebe, m bahk-e kake mmanna nyi li go mbiiri, á li. M bahk-e tob ka mbarebare eltal ni bo nyono mbing a nfenfe, nyi nne awohng awohng kil elkahne, sehngem nne no bahke koko eltal nio, ye wo bahke kahne.
66002018	“Nyon tv enjel nyi ero bi Tiatira re, “Alum nya ana, nya Mmon no Esowo no kpi amahr ana eblikagun yahke bung, ye ji akpade enye li ana ekuungu ji li gele gele.
66002019	“N kp'kahne eltum ena ni a kp'limi, a eltaame ena, a elkoro ena, fere kahn ana a kp-m loko. N kp'kahne elkpuumu ena ni a kpo kpuumu. N kp'kahne re, anv, a kp'limi sehnge ana wuku wuku a jo lim.
66002020	“Ejum ji ana, ji n kpi no bada na. A kpo bulu amahr enya, eji a kp'nyehne Jesebel, nnenkal no kpo lung elne re, ‘Nnyehnamahr Esowo’. Á kpo tib, fere jo nehm alokeltum ebame, eji bo l'jo noongo a ane, fere jo li nsol alehke nyi bo ko jom eblom.
66002021	N ka-e ngare re á yake mbang nyio. Á t'ten re, á nehm sennge njahm go ege enoongo a ane.
66002022	Owo wahnge m bahk-e rodo tub edilnong, a ane ba kpo noongo a ne. Owo bo bahke nyehne erem bi ga ga, tohko jol re bo gbo ndon go elkohn nsol nyi á kp'limi.
66002023	M bahke wulu abon ebe. Ano wo bahke wahnge aneb ero kpee kahn re, me wo li nne no kpo rab atahng ma nne. M bahk-n tuuru go nne awohng awohng jang jang ana ń limi no.
66002024	“Wahn erik ane ji li go Tiatira, ji kala toono eltibi nio, wahn ji kala kpili nsol nyi ane bandiki kpo lung re, ‘Nsol nyi nnehm nyi li go mbiiri’, n kp-n tongo re, wahn n nehm kpe si elsol nehko.
66002025	Yiimen t'tahne go mbang nyi ń kp'toono, tete me n feere ba.
66002026	“Nne no l'ga anebekv ebe, fere jo lim eltum ename tete rehng go es'kohro, ye wo m bahk-e kake nsahm nyi á bahke fili ane baka baka ba ki nyi Esowo.
66002027	Á bahke jo ko ebti bi bo limi go ekuungu, jo fili bo, fere jo ruumu bo ana nne ruumu atu wa. Tibre m bahk-e kake nsahm ny'nehm nyi m bele goji Nsoo.
66002028	M bahk-e kake elonlo ji efungfu.
66002029	“Nne no l'bel atung, nong, á wuk ji Etingi Etohko kp'bungu tong aneb ero.
66003001	“Nyon tv enjel nyi ero bi Sardis re, “Alum nya ana, nya nne no kpi etohko na ebsehma bi Esowo, a elonlo na ebsehma yahke bung. “N kp'kahne eltum ena ni a kp'limi. N kp'kahne ana bo kpo gahm-a re, wo noa go elkpin, na nyehne ga, wobkpo.
66003002	Nyahme, wo kak ane bako ebo, ba ma sa, bo ji yahke kpo. Tibre eltum ni a ma lim, me n nyehn re, gaam nob go ejang bi Esowo ebame.
66003003	Buumu alum nya bo tib-a no, wo fere buumu nya a wuku no. Jo bum alum nyao, wo yake mbang enya nyi a kp'toono. A tohko nyahme, m bahke bake go ega ana nwajv. A nehm kahn ngare nyi m bahke bake.
66003004	Egom ejahne jindiki ji li o Sardis, bo ka nyake awobo ebo. Bo bahke tiki jo jen a name ano a abarebare nsol, tibre f'fuumu re bo lim ano.
66003005	“Nne no l'ga anebekv ebe, bo bahk-e liibi abarebare nsol. N nehm fvvdv mbing enye go nwer nyio nyi elkpin. M bahke yiimi ntianse ka-e go esamahr bi Nsoo, a bi enjel enye re, á li ka me.
66003006	“Nne no l'bel atung, nong, á wuk ji Etingi Etohko kp'bungu tong aneb ero.
66003007	“Nyon tv enjel nyi ero bi Filadelfia re, “Alum nya ana, nya Mbarebara Nne Esowo no li Etingitingi Nne yahke bung, ye ji kpi egbokoro ji Devid. Á l'lennge, nnene limm, no bahke ma bam. Á l'bam, nnene limm, no bahke ma lennge.
66003008	“N kp'kahne eltum ena ni a kp'limi. Me n lennge mbutahk bum-a, mi nne awohng awohng l'k'ma bam. N kp'kahne re, a kpi mmonsahm ntiil. Wobbum alum enyame. A tikem gbaame re, mbing enyame, a nyimm.
66003009	Wuungu atung! Ana ellong ane ba li ka nnehm, ba kpo lung elbo re, ‘Jus’, na nyehne, bo akimfahnge nya. M bahke limi bo, bo jo ba, ba gong kak-a, eji bo l'kahn re, a kp-m lohko kor.
66003010	Tibre wobbum alum enyame nya n tong-a re, wo jo kpuumu. Owo fvfo m bahk-a tob tahre yehke go egburu elgaare ni bahke bake go njini nyia kpee, ni nne awohng awohng no li go njini nyia bahke yele.
66003011	M bahke gulu elbake. Yiimi t'tahne go mbang nyi a kp'toono, eji nne awohng awohng l'k'taare ekpasi eltuuru eja.
66003012	“Nne no l'ga anebekv ebe, m bahk-e limi, á jol ana ego go etahk Esowo ebame. Á nehm tiki tahm etahk jio sa. M bahke nyono mbing nyi Esowo ebame go ege a ngubjing, fere nyon-e mbing ejahbe ji Esowo ebame, Jerusalem ji nfenfe, jio ji bahke lohngo go ejahbetul ji Esowo ebame ba. M bahk-e tob nyon mbing enyame nyi nfenfe fvfo.
66003013	“Nne no l'bel atung, nong, á wuk ji Etingi Etohko kp'bungu tong aneb ero.
66003014	“Nyon tv enjel nyi ero bi Laodisea re, “Alum nya ana, nya nne no bo kpo lung-e re, ‘Emen’ yahke bung, ye ji li etingitingi ntianse nyi kpi ekakesehk. Ye wo li mbomannahb go nsol nyi Esowo limi no kpee.
66003015	“N kp'kahne eltum ena ni a kp'limi. A li ana alahb ma kil fubu, jol elnaange nehme naange. Kor-m re wo fub, tohko jol ano, wo naange na.
66003016	“Eji a li ana alahb ma ma rongo na rongo, ma kil fubu, jol elnaange nehme naange, m bahk-a fahme na wohng go.
66003017	Tibre a kp'bungu re, ‘Me n fang, anv, me n jol nj'joka nne. Ejumjum limm, ji n kp'kpeke seb.’ Na nyehne ga, a nehme kahn re, a li erem erem, fere kp'fili ane ndon. Wobgbo ekpak, fere wa amahr, fere kp'jene ebun ebun.
66003018	Owo wahnge n kp-a tubu elle re, wo ba ga egame, ba gunu agul nya nno a nno, nya bo ma tuungu tahl go agun, eji a l'fang, wo fere tob gunu abarebare nsol nya a bahke jo liibi, eji a l'k'kpe jen ebun ebun, fere jo riki elna ndon, wo fere tob gunu ekahm amahr, jo to go amahr, eji a l'nyehn.
66003019	N kpo nyam ane ba kp-m koro, fere jo kak bo erem. Niiri l'lun, wo yake mbang enya nyio.
66003020	Anv, me n noa, yim go mbutahk kp'kahde. Nne awohng awohng no l'wuk ellum ename, fere lennge mbu, m bahke yele go ege ekp'kpa, ba li nsol a ne, ye tob li nsol a name.
66003021	“Nne no l'ga anebekv ebe, m bahk-e kake nsahm nyi á bahke jehke a name go egame eti etul jang jang ana m ma ga anebekv ebame, fere song ji a Nsoo go ege eti etul.
66003022	“Nne no l'bel atung, nong, á wuk ji Etingi Etohko kp'bungu tong aneb ero.”
66004001	Owo n kehm kpe tab esamahr, soro nyehn mbutahk mi ejahbetul Esowo ma lennge. Nne no n wuk-e no, no gbo mbang bung a name, ellum ene jolo ana ntang, á bungu re, “Wahr, wo ba ga ero! M bahk-a tibi nsol nyi bahke limi toono nyia.”
66004002	Etingi Etohko kehm soro rod-m tvtv, n kehm soro nyehn eti etul go ejahbetul Esowo, fere nyehn nne jehk no.
66004003	Nne no ji eti etul jio, á jolo go elfoongo ni atal nya nno a nno, eltal nehko bo kpo lung re ejaspa, nehko bo kpo lung re ekarnilian. Ebangenjok jolo o sennge eti etul jio kak, jolo are eltal ni nno a nno ni, ni bo kpo lung re emerald.
66004004	Eltahl a nji etul eni jolo sennge eti etul jio kak. Eltahl anebkul ani ba ji o, ba kake abarebare nsol, fere konngo akpasi agul.
66004005	Amangedu, alum, a aran, kpee nsol nyia jo lohngo go eti etul jio. Enyaale na ebsehma bi bo nyaale no bum, jo lul go mbuksong eti etul jio, bio bi li etohko na ebsehma bi Esowo.
66004006	Ejum jolo ona, ji jolo ana eto ji jo foongo enyehn, fere sahb w'wili, are eltal ni nno a nno ni, ni bo kpo lung re ekristel. Enyam eni noongo sennge eti etul jio kak. Anyehng anyehng jo noongo go ege ejang. Bo bele amahr gbalee go ala, a njahm.
66004007	Nnyam nyehko jolo ana egabe, nyehko jolo ana nfong, nyehko bele esamahr ana bi nne, nyehko jolo ana ebtere bi kp'fonngo.
66004008	Enyam bio na eni bele akpungkpung arakera arakera. Amahr saabe na saabe bo kpee ejang ngubjing ajehng ajehng, a atahng atahng. Atv a njul, bo joom tiki rahke ase ayimi re, “Ntul Esowo no gbale sehng, ye wo li mbarebare, ye wo li mbarebare, ye ji jolo go mbomannahb, á noa anv, á bahke kpe feere ba.”
66004009	Ngare anyehng anyehng nyi enyam bio na eni l'kehme ase yim, jo tehk Esowo bi jehk go eti etul jio, ye ji li go njinanjini, fere jo ka-e ellub, jo kak-e saam,
66004010	eltahl anebkul ani bao kpo kono elgboko go alata nne no jehk go eti etul jio, jo kak-e, ye ji li go njinanjini, fere jo lennge akpasi eltuuru ebo, ro tv go mbuksong eti etul jio, fere jo bung re,
66004011	“Esowo Ntul ewahre, f'fuumu re, wo bel ellub, fere bel ekpunu, a nsahm. Tibre wo li nne no limi nsol kpee. Ana kor-a no wo, a limi no re jol, fere kpin.”
66005001	Owo n kehm nyehne nwer go eboblum bi nne no jehk go eti etul jio, nyi bo nyono njahm ebal ebal, fehd, fere lake elak edi na ebsehma, bi lohngo re bobbulu nwer.
66005002	N nyehne nj'joka enjel nyi bungu wahre wahre re, “Nne awo fuumu re á laade alak nyaa, fere lennge nwer nyia?”
66005003	Nnene jolem go ejahbetul Esowo, jol go njini nyia, jol go atahng ndi, no male lennge nwer nyio, fere nyehn atahng.
66005004	N lingi sehng, eji nnene ki jol, no fuumu re á lennge nwer nyio, fere nyehn atahng.
66005005	Nnenkul awohng kehm-m tongo re, “Ka kpe ling, nyehnee, egabe ji lohng go et'tohngo ji Juda, ye ji li nlohk nyi Devid, ebnok ebta ga anebekv ebe, á bahke ma laade alak nyao na asehma, fere lennge nwer nyio.”
66005006	Owo n kehm nyehne mmon a njoro yim go elka ni eti etul jio. Enyam bio na eni jolo o sennge kak, a anebkul bao fvfo. Mmon a njoro noo jolo are bo m-e wul na. Á bele ntang na esehma, fere bel amahr na asehma nya li etohko na ebsehma bi Esowo tumu no tv go njini kpee.
66005007	Mmon a njoro noo kehm tahme song taare nne no ji go eti etul jio nwer nyi á fili go eboblum.
66005008	Eji á ma taare nwer nyio, enyam bio na eni kehm gboko go ndi go alata nya mmon a njoro noo. Eltahl anebkul ani bao tob limi ano fvfo. Nne awohng awohng fili ebuk, fere fili ekpingi ji bo limi go agul, ji bo kake alakenti nya bo kake agun, jo teebe, jo v es'svv eleenge, nya li ero bi aneb Esowo kpo kak.
66005009	Bo jo yimi ese nfenfe re, “A f'fuumu re, wo ko nwer nyio, laade alak lennge, tibre bo ma-a wul, wobyake alung ema ka, gunu ane ka Esowo go nnahb anyehng anyehng, a ane ba kpo bung ajahbe nya bo ebo ebo go ejang njini abehng abehng, a ejahbe ajehng ajehng.
66005010	Wobbob bo etul, fere lim bo jol abalimajom, eji bo l'jo loko Esowo. Bo ba bahke jo fili njini.”
66005011	N kehm seenge, soro wuk babenjel. Bo jolo mbud a nkunu sennge eti etul jio kak, go enyam bio na eni, a anebkul bao fvfo.
66005012	Bo kehm kehme elbungu wahre wahre re, “Mmon a njoro no bo m-e wul, fuumu re á bel nsahm, fere gbo afang, bel elkahne, fere bel eko, bel ekpunu, fere bel ellub, a elfuulu.”
66005013	N kehm kpe wuk ejum ajehng ajehng ji Esowo limi no go elbung abola ndi, a atahng ndi, go alahb, a nsol kpee, jo bungu re, “Nong, elfuulu, ekpunu, ellub, a nsahm jol ka nne no jehk go eti etul jio, a mmon a njoro go njinanjini.”
66005014	Enyam bio na eni kehm bungu re, “Emen.” Anebkul bao kehm soro gbo go ndi, kak Esowo.
66006001	Owo n kehm nyehne ana mmon a njoro noo kp'laade ngbokambang elak go alak nyao na asehma. N kehm wuku ellum ni nnyam anyehng nyi woomo go ellong enyam eni bio, nyi bungu ana ndan re, “Ba!”
66006002	Owo n kehm nyehne mbarebare eny'nya. Nne no kuum-e go njahm, á fili elban. Bo konng-e ekpasi ntul. Á kehm lohngo tahm song nok ebta, fere ga anebekv ebe. Tibre ano wo wahnge á je no.
66006003	Eji mmon a njoro noo kpe laade etoono elak behko bi biingi alak abal, n kehm wuku etoono nnyam nyehko nyi kpe bung re, “Ba!”
66006004	Eny'nya jehko kehm kpe lohng ba, ji jolo mbilibili. Nne no kuum-e go njahm, bo ka-e nsahm re, á ko ebta ba a bi go njini, eji ane l'jo wul atemtem. Bo ka-e ekahngkahng bi nnen a nnen.
66006005	Eji mmon a njoro noo kpe laade etoono elak behko bi biingi alak abal, n kehm wuku etoono nnyam nyehko nyi kpe bung re, “Ba!” N kehm kpe nyehn nnyakenyake eny'nya. Nne no kuum-e go njahm fili ejum nsol agare go ege ebo.
66006006	N wuku ejum ana ellum ni lohngo go ellong enyam bio na eni, ni bungu re, “Nkob a nkohl, bo bahke jo gungu go nsiring era, ngbugu atehke go nsiring era. Ka rannge akehng, a alahb avain!”
66006007	Eji mmon a njoro noo kpe laade elak behko bi biingi alak ara, n kehm kpe wuk etoono nnyam nyehko nyi kpe bung re, “Ba!”
66006008	N kehm soro nyehn mbammebamme eny'nya. Nne no kuum-e go njahm, mbing enye, bo jo lung-e re Elkv. Ejahbe akvne jo toon-e njahm. Bo ka bo nsahm re bo ko ekahngkahng, njal, ayam, a abibbib enyam ba wul ejang ane ba li go njini. Go ejang emni bi ane ba li go njini, ejang ajehng bahke kpoko.
66006009	Eji mmon a njoro noo kpe laade elak behko bi biingi alak alon, n kehm nyehne edi njom alimi. Nla edi njom o, n nyehne atohko ane ba jo bung alum Esowo, ba bo wulu no tib go bo a ntianse nyi bo jo yiimi.
66006010	Bo kehm rabe wahre wahre re, “Mbarebare Esowo bi gbale sehng, bi li go etingitingi, bahke kange renan, a kehm lame ane ba li go njini, fere bongo bo tib go elwulu ni bo wul-r no?”
66006011	Owo bo kehm kake nne awohng awohng mbarebare ekpawobo, fere tong bo re, bo ji, re ekv mmongare ntiil, tete nfange nyi alokeltum bako ba li abonanyehn biingi, ba bo bahke tob wul bo jang jang ana bo wulu bo.
66006012	Eji mmon a njoro noo kpe laade elak behko bi biingi alak arakera, n kehm nyehne ana ndi kp'sahb gb'gbehke. Njul kehm soro gbo ejannge, fere jol ana nnyakenyaka mbomo. Ebareka fere jol, are alung ma.
66006013	Alonlo nya li go elbung jo fooro gbo go ndi ana akab arokpa kpo fooro gbo, eji nfeb nyi nnen kp'limi.
66006014	Elbung kehm daade ana nwer nyi bo ma fehd. Ewong ajehng ajehng kpeem jol edi ji jolo no. Ajahbe nya jolo go elka alahb kpeem jol adi nya jolo no. Bo rodo kpee yaange adi bum.
66006015	Atul ba njini, a aj'jok ane, a atubesi nsoja, a afang ane, a agburu ane, a ane kpee, afi jolo aju, afi jolo ane baka baka, bo be, jo biiri go akpartal, fere jo biiri go afukatal nya li go awong,
66006016	fere jo gboongo awong, a akpartal re, “Mehlen, bul-r, wahn behr-r, eji nne no jehk go eti etul l'ki-r nyehn, eji erakatahng ji mmon a njoro l'k'gbo tub-r.
66006017	Tibre egburu efung bi erakatahng ebo ebrehng. Nne awo bahke sahbe yiimi go nfem ana nyio?”
66007001	Owo n kehm nyehne enjel na eni yim no go nkpohka njini nyio na eni. Bo ma jabbe nfeb nyio na eni nyi li go njini, eji nfeb anyehng anyehng l'k'kpe lim go ndi, fere lim go agburu aya, fere lim eti ajehng ajehng.
66007002	N kehm kpe nyehn enjel nyehko kp'lohngo go ero nfam abake. Á fili ejum ji Esowo bi li go elkpin kpo ko, kak elliingi ene. Enjel nyio kehm rabe wahre wahre lung enjel nyehko na eni nyi bo ka bo nsahm nyi bo bahke kake ndi erem, a agburu aya.
66007003	Á kehm tongo bo re, “Kana waka kak ndi erem, a aya, a nti, tete wahr kak alokeltum ba Esowo ebahre elliingi go bo a mbuk.”
66007004	N wuku nfange ane nyi bo kake bo elliingi. Nfange ane nyio jolo ane atahltahl nkpel atahlku, a nkpelatahl ara (144,000), nyi lohngo go et'tohngo ajehng ajehng ji Israel.
66007005	Ane ba lohngo go et'tohngo ji Juda, ba bo kake bo elliingi, bo jolo ane atahltahl nkpel eltahl ewubu (12,000), et'tohngo ji Ruben, ane tob jolo ano, et'tohngo ji Gad, ane tob jolo ano,
66007006	et'tohngo ji Aser, ane tob jolo ano, et'tohngo ji Naftali, ane tob jolo ano, et'tohngo ji Manase, ane tob jolo ano,
66007007	et'tohngo ji Simeon, ane tob jolo ano, et'tohngo ji Livai, ane tob jolo ano, et'tohngo ji Isasa, ane tob jolo ano,
66007008	et'tohngo ji Sebulon, ane tob jolo ano, et'tohngo ji Josef, ane tob jolo ano, et'tohngo ji Benjamin, ane tob jolo ano fvfo.
66007009	Owo n kehm kpe nyehn ellong ane tvv, ni nne awohng awohng l'k'ma fange. Bo lohngo go ejahbe ajehng ajehng, go nnahb anyehng anyehng, go ejang njini abehng abehng, a ejahbe ajehng ajehng ji kpo bung eje eje. Bo yiimi go mbuksong eti etul jio, go esamahr bi mmon a njoro. Bo liibi abarebare akpawobo, fere fili amang go bo abo.
66007010	Bo jo rabe wahre wahre re, “Eltahre enahre lohng goji Esowo ebahre bi jehk go eti etul, a mmon a njoro.”
66007011	Eti etul jio, a anebkul bao, a enyam bio na eni, babenjel yiimi sennge bo kpee kak. Bo kehm gboko kohk asamahr ebo go ndi go mbuksong eti etul jio, kak Esowo,
66007012	fere jo bung re, “Emen. Elfuulu, ellub, elkahne, ekpunu, nsahm, a eko jol ka Esowo ebahre bi e kp-e kake saam go njinanjini. Emen.”
66007013	Nnenkul awohng kehm-m bahbe re, “Ane aba ana, ba ma liibi abarebare akpawobo? Gan wo bo lohng no ba?”
66007014	N kehm-e faange re, “Nsoo, a kp'kahne.” Á kehm-m tongo re, “Ane baa ana eblohng go egburu erem bi ebnohko. Bobru akpawobo ebo go alung ma mmon a njoro ebbar.
66007015	Ano wo wahnge bo yim go mbuksong eti etul ji Esowo, fere kp-e kake atv a njul go ege etahk, ye jio ji jehk go eti etul jio, á li a bo o, kpi bo konngo ana elbultahk.
66007016	“Njal anyehng anyehng nehm kpe jo yam bo, jol alahb nehm kpe jo kor bo. Njul nehm kpe jo fub bo. Ewannge nehm kpe jo lim bo.
66007017	Tibre mmon a njoro no jehk go elka eti etul bahke jolo mb'baabe abo. Á bahke tahme a bo, song tib bo alahb ma elkpin, ma kp'tubu mb'behl. Esowo bahke fulu bo abonngo kpee go amahr.”
66008001	Eji mmon a njoro noo laade elak behko bi biingi alak asehma, ejahbetul Esowo naange na naange kp'tii go ejang awa.
66008002	Owo n kehm nyehne enjel na esehma nyi yiimi go esamahr bi Esowo. Bo ka bo ntang na esehma.
66008003	Enjel nyehko kehm lohngo ba yiimi go edi njom alimi ji bo limi go agul, ji jolo go mbuksong eti etul ji Esowo. Á fili ekpingi agul, ji bo kpo kak alakenti nya bo jo nyaale. Bo ka-e alakenti gbalee re á kunu go edi njom alimi jio semme ero bi aneb Esowo kpee kpo kak.
66008004	At'tohk jo longo go alakenti nyao nya enjel nyio fili go ebo, fere jo tahm go ero, song rehng esamahr bi Esowo, semme aro nya aneb Esowo.
66008005	Owo enjel nyio kehm koko ekpingi ji alakenti kpo woomo, kehm song kpar agun go edi njom alimi kak, rur go ekpingi jio, kehm sale wohng go njini. Owo aran kehm kehme eltake, edi jo wahl, amangedu jo lim, ndi jo gbehke.
66008006	Owo enjel nyio na esehma nyi bele ntang na esehma kehm toobo ebjing bi bo bahke woro atang nyao.
66008007	Ngbokambang enjel kehm woro ntang enye. Elahb atal ji jolo semme alung, a agun kehm kehm elnake. Ejang njini ajehng ji fi no, sa ejang ebbal. Go ejang ebra bi nti nyi li go njini, ejang ajehng ji fi. Ajele nya mbir mbir fi kpee.
66008008	Etoono enjel kehm tob wor ntang enye. Bo kehm rodo ejum ji jolo go elfoongo ni egburu ewong ji jo lul, tub kak go agburu aya.
66008009	Go ejang ebra bi aya kpee ma li go njini, ejang ajehng ji siingi alung. Go ejang ebra bi enyam alahb kpee bi li go njini, ejang ajehng ji kpo. Go ejang ebra bi agbang kpee nya li go njini, ejang ajehng ji rannge.
66008010	Etoono enjel nyi biingi enjel era kehm woro ntang enye. Egburu elonlo ji jo lul ana enyaale kehm fooro go elbung, ba gbo yel go ngba, a aya aya, a adi nya alahb kpo lohng.
66008011	Mbing elonlo nyio, bo kpo lung-e re Mbumti. Go ejang ebra bi alahb kpee ma li go njini, ejang ajehng ji jo lul suud. Ane gbalee ba kpo no tib alahb mao, tib eji jo lul suud.
66008012	Enjel nyehko nyi biingi enjel eni kehm woro ntang enye. Bo kehm rumu njul, fere tob rum ebareka, a alonlo. Bo tele ejang ajehng gbo ejannge. Go ejang ebra bi elyake kpee ni njul, ebareka, a alonlo jo ya, ejang ajehng ji gbo ejannge. Go ejang ebra bi limi efung kohro kohro, ejang ajehng ji gbo ejannge. Go ejang ebra bi limi efung kohro kohro, ejang ajehng ji gbo ejannge. Go ejang ebra bi limi atv, ejang ajehng ji gbo ejannge.
66008013	N kehm seenge, soro wuk ebtere kp'fonngo go atahng ejahbetul Esowo, fere jo bung wahre wahre re, “Eyuu, eyuu, eyuu! Erem bi nnen yahke gbo tub ane ba lene go njini tib go atang nya enjel nyehko na era yahke wor.”
66009001	Enjel nyehko nyi biingi enjel elon kehm woro ntang enye. N kehm nyehne elonlo ma lohng go elbung ba gbo ndi. Ye wo, bo ka-e egbokoro ji nrabbe elbing nio.
66009002	Á kehm lennge nrabbe elbing nio o, at'tohk kehm lohngo, fere jo t'tehm ana at'tohk nya egburu erehm agun. Njul fere nyak na nyak, a elbung fvfo tib go at'tohk nya jo lohng go nrabbe elbing nio.
66009003	Agohrobi kehm lohngo go at'tohk nyao, ba go njini. Bo ka bo nsahm ana nyio nyi enang.
66009004	Bo tongo bo re, bo k'rannge ajele, k'rannge elrahnti anehng anehng, k'rannge eti ajehng ajehng, sehngem ane ba ki kpi elliingi ni Esowo go bo a mbuk ba ba, bo bahke rannge bo.
66009005	Bo taamem re agohrobi nyao wul ane, sehngem ebnohko bi bi bo jo nohk bo go nnyahng elon. Ebnohko bi agohrobi nyao jo nohk ane, jolo ana nnang kpo ta nne.
66009006	Ngare nyio o ane bahke jo seb mbang ana nyi bo bahke gulu elkpoko, jol na. Bo bahke jo seb re bo kpo. Elkv bahke tene bo.
66009007	Agohrobi nyao jolo go elfoongo ni any'nya nya bo ma toobo bo bum re bo ko bo tahm ebta. Nsol nyi bo konngo no jolo ana akpasi atul nya bo limi go agul. Asamahr ebo jolo ana asamahr ane.
66009008	Alv esi ebo jolo ana alv esi anebkal. Amahn ebo jolo ana amahn agabe.
66009009	Nsol nyi jolo go bo a ngang jolo ana agbanggbang nya bo limi go akuungu. Ewahl ji akpungkpung ebo jo wahl, jolo ana ewahl at'rok gbalee nya any'nya kp'tohng tahm ebta.
66009010	Bo kpi asil ana nya enang, fere bel atakelehk. Go bo asil wo, nsahm wob no, nyi bo kpo ta ane, sum bo, tete rehng nnyahng elon.
66009011	Bo kpi ntul no kpo fili bo, ye ji li enjel nyi nrabbe elbing nio. Mbing enye go alum Hibru, bo kpo lung-e re Abadon. Go alum Grik, bo kpo lung-e re Apollion (ji lohngo re Nr'rannge).
66009012	Ngbokambang erem ebsehng. Ebsa na ebal nya bahke kpe ba.
66009013	Enjel nyehko nyi biingi enjel erakera kehm woro ntang enye. N kehm wuku nne no bungu go ngoongo nyio na eni nyi edi njom alimi ji bo limi go agul, ji jolo go mbuksong Esowo.
66009014	Á bungu tong enjel nyio nyi biingi enjel erakera nyi fili ntang re, “Fannge enjel nyio na eni nyi bo gba bo alehke bum go nkpe aya ma bo kpo lung re Yufrat, ma li aya ma nnen.”
66009015	Owo á kehm fannge enjel nyio na eni alehke yake, ba bo toobo bo bum re bo wul ejang ane ba li go njini, elya nio l'rehng, nnyahng mio l'rehng, efung bio l'rehng, awa nyao l'rehng. Go ejang ebra bi ane ba li go njini, bo bahke wulu ejang ajehng.
66009016	N wuku nfanga nsoja nyi kuumu go any'nya. Jolo ane atahl nku a nku. (200,000,000)
66009017	Go egame enyehnamahr, n nyehne any'nya nyao. Ane ba kuumu go any'nya nyao, bo lake agbanggbang nya bo limi go akuungu go bo a ngang. Agbanggbang nyao jolo ana agun fere jol ana elbung ni li saang, fere jol ana elgok. Asi any'nya nyao jolo, are asi agabe nya. Agun, at'tohk, a asalfa jo lohngo go bo anyo.
66009018	Go ejang ebra bi ane ba li go njini, ejang ajehng ji kpo no go arem nyao na ara. Arem nyao jolo agun, at'tohk, a asalfa nya jo lohng go bo anyo.
66009019	Tibre nsahm nyi any'nya nyao wob go bo anyo, a nsil ebo. Nsil ebo li ana asi enyo nya bo kpo ko tokko ane.
66009020	Erik ane bako ba ki kpo go arem nyao, bo tikem sennge njahm go nsol nyi bo limi go bo abo. Bo tikem yake abi atohko akake, a eblom bi bo limi go agul, a asilva, a akuungu, a atal, go nti, bi kil ma nyehn, bi kil ma wuk, bi kil ma jen,
66009021	jol bo tikem rahke ane awulu, a ntaane alimi, a ejv avohko, go enoongo a ane.
66010001	Owo n kehm kpe nyehn enjel nyehko nyi nnen kp'badde go ejahbetul Esowo abake. Á liibi ekparesemsem. Ebangenjok kuumu go ege esi. Esamahr ebe jolo ana njul. Akpade enye jolo ana akehrenkv nti nya jo lul.
66010002	Á fili mmonwer go ebo, no bo ma lennge. Á rodo ekpade eboblum eje kunu go agburu aya, ekpade ebobkal, á bum go egbuk.
66010003	Á kehm rabe wahre wahre wahre, are egabe ji. Á rabe kan ano me, aran na asehma kehm take.
66010004	Eji aran nyao na asehma ma ta, n tahme re me n nyon. N kehm wuku ellum go ejahbetul ni bungu re, “Nsol nyi aran nyao na asehma bungu no, yab bum go, ka nyon!”
66010005	Enjel nyio nyi n nyehn-e no, nyi kunu ekpade jehko go alahb, fere bum ekpade jehko go egbuk, kehm tabe eboblum ebe ton go elbung,
66010006	fere nyam enyam go mbing nyi Esowo bi li go njinanjini, ye ji limi elbung, a nsol kpee nyi li go elbung, fere lim njini, a nsol kpee nyi li go njini, fere lim alahb, a nsol kpee nyi wob go alahb. Enjel nyio bungu re, “Esowo nehm kpe laange nkpel anyehng anyehng.
66010007	Ngare nyio nyi enjel nyi biingi enjel na esehma yahke wor ntang enye, owo ntoobo nyi Esowo toobo no go ege eltim, tong alokeltum ebe ba li abanyehnamahr bahke kehm limi mal.”
66010008	Ellum ni n wuku go ejahbetul Esowo ni jo bung a name, kehm kpe bung a name re, “Song, wo song ko nwer nyio nyi ma lennge, nyi enjel fili go ebo, ye ji yim, kunu ekpade jehko go alahb, fere bum ekpade jehko go egbuk.”
66010009	N kehm jeke goji enjel nyio, song tong-e re, á ka-m mmonwer noo. Á kehm-m tongo re, “Ko, wo li! Bahk-a jo liiki go nnyo ana akehng ekon, fere jo gell-a ala.”
66010010	N kehm taare enjel nyio mmonwer noo no á fili go ebo li. Jo liik-m go egama nnyo, are akehng ekon ma. Eji m ma li mal, kehm-m kehme ala gelle.
66010011	Bo kehm-m tongo re, “A bahke kpe nyehn amahr nya Esowo bade ane gbalee, a ajahbe tvv, a ane ba kpo bung ajahbe ebo nya li nkohn a nkohn, a atul gbalee.”
66011001	Owo bo kehm-m kake ejum ana ejiingi ji bo kpo ko gare nsol, fere tong-m re, “Song, wo song gare etahk Esowo, wo tob gare edi njom alimi, a ane ba kpo kak Esowo o.
66011002	Ka gare nlaaga etahk Esowo! Yake na yake! Tibre bobyake ka ane baka baka ba ki li Jus. Bo bahke jo jade mbarebare ejahbe jio go bo akpade go nnyahng atahl abal a nnyahng ebal.
66011003	M bahke kake atianse enyame na abal nya bahke jo kak agbajake nsol nsahm nyi bo bahke jo nyehn amahr tete nfung atahltahl nkpel era a nfung atahl ara nyio mal (1,260).”
66011004	Atianse nyao na abal nya li nti ebal nyio nyi bo kpo lung re oliv, nyi yim go esamahr bi Ntul Esowo bi li Ntul a njini. Bo j'nehm o ba li et'rekahng ebbal bi jehk go esamahr Esowo.
66011005	Nnekv awohng awohng no l'gare re á lim bo ejum, agun bahke lohngo go bo anyo fi-e. Ano wo fvfo, nne awohng awohng no l'gare re á lim bo ejum, bo bahk-e wulu.
66011006	Bo bahke bele nsahm nyi bo bahke ma sahde elahb go elnake ngare nyi bo kp'nyehne amahr nya Esowo, fere bel nsahm nyi bo bahke ma lim alahb siingi alung, fere kak njini erem abehng abehng ngare anyehng anyehng nyi koro bo.
66011007	Ngare nyi bo ma yiimi ntianse nyi Esowo mal, owo ebibbib nnyam nyi bahke lohngo go nrabbe elbing nio bahke noko ebta a bo, ga bo, fere wul bo.
66011008	Akv ebo bahke noongo go elatahkgur egburu ejahbe ji bo kumu Ntul abo go ekros. Esowo ebfaake mbing nyi Sodom, go Ijipt gungu ejahbe jio.
66011009	Nfung era kunu esi nyi ane bahke jo nyehn akv nyao. Bo bahke lohngo go ajoobo ajahbe tvv ba, a adi nkohn a nkohn, a ajang njini gbalee fvfo. Bo bahke jo bung ajahbe ebo, nya li nkohn a nkohn. Bo nehm taame re, bo kpa bo kak.
66011010	Ane ba li go njini, eltim bahke bo yebe sehng tib go elkv ni ane abal bao ma kpo. Bo bahke limi elkak, fere jo yare atem, tibre abanyehnamahr bao na abal ko erem gbalee ba kak ane ba li go njini.
66011011	Eji ma kang nfung nyio na era kunu esi, owo etohko ji kpo ka elkpin kehm lohngo goji Esowo, ba yel bo. Bo kehm soro tahm yiimi. Ane kpee ba jo nyehn bo, kehm kehme elfahle tete.
66011012	Owo bo kehm wuku ellum go ejahbetul Esowo ni bungu wahre wahre re, “Wahren, ba ga ero!” Eji anebekv ebo kpi bo seenge, ekparesemsem kehm rodo bo tahm a bo go ejahbetul Esowo.
66011013	Ngare ny'nehm ona ndi kehm kehme elgbehke tete. Go ejang ebwubu bi ejahbe jio, ejang ajehng ji wa no. Ane jolo atahltahl nkpel atahl anehkeni a nkpel elku (7,000) ba kpo no tib go ndi agbehke nyio. Erik ane bako ba sa no, anyar lamme bo sehng. Bo kehm kehme Esowo bi li go ero ellub ka.
66011014	Etoono erem bi biingi arem abal ebmal. Etoono erem behko bi yahke kpe ba.
66011015	Etoono enjel nyi biingi enjel esehma kehm woro ntang enye. Owo ane ba li go ejahbetul Esowo kehm bungu wahre wahre re, “Esowo bi li Ntul ewahre, a Mesaya enye, bobfere ko etul bi njini nyia. Esowo bahke fili njini ano ano go njinanjini.”
66011016	Eltahl anebkul ani ba ji go nti etul ebo go esamahr Esowo, kehm gboko kohk asamahr ndi, kak Esowo,
66011017	fere bung re, “E ma-a kak saam Ntul Esowo no gbal sehng, wo ji li anv, wo ji jolo mahne mahne, tibre wobko egburu nsahm enya, fere kehme njini fili.
66011018	Aneb njini, atahng jo rake bo tete. Tibre ngare erakatahng enya ebbiingi, nyi a bahke lame akvne. Ngare nyio nyi a bahke tuuru alokeltum eba, fere tuuru abanyehnamahr eba, a abarebare ane eba, a nne awohng awohng no kpo fahl mbing enya, afi á jolo ntul, afi á jolo nja. Ngare ebbingi nyi a bahke rannge ane ba rannge njini nyia.”
66011019	Owo bo kehm lennge mbutahk mi etahk Esowo ji li go ejahbetul eje. Bo kehm nyehne elkohl ni egbanngalung ji Esowo limi a ane ebe, jehk go etahk Esowo. Amangedu jo limi ona, a ewahl ane. Aran kehm kehme eltake na ta, ndi fere jo gbehke, elahb atal kehm kehme elnake.
66012001	Egburu elliingi kehm tibi go ejahbetul Esowo. Jolo nnenkal no ma liibi njul go ngubjing, fere kunu akpade go ebareka. Á konngo ekpasi ntul ji bele ewubu elonlo na ebbal.
66012002	Ngare nyio á jolo ela. Á kehm rabe eling tib go elyame ni jo yam-e, eji á yahke jel mmon.
66012003	Elliingi nehko kehm kpe tib go ejahbetul Esowo. Jolo egburu ed'ragon ji bili bil, ji bele esi na ebsehma, a ntang na ewubu. Á konngo ekpasi ntul go esi ajehng ajehng.
66012004	Go ejang ebra bi alonlo kpee nya li go elbung, ed'ragon jio kehm feenge ejang ajehng go ege elsil wohng go njini. Á kehm yiimi nnenkal no yahke jel go esamahr, eji á l'mele mmon noo, á l'si jel-e jel.
66012005	Nnenkal noo kehm jele nnenlum, no bahke njini kpee fili go ebti bi bo limi go ekuungu. Bo kehm soro ba gbiiri mmon noo, tahm a ne goji Esowo, a eti etul eje.
66012006	Nnenkal noo kehm soro be tahm go elka emahng, edi jio ji Esowo toobo bum-e, eji á l'le-e nfung atahltahl nkpel era a nfung atahl ara nyio (1,260).
66012007	Ebta kehm gboko go ejahbetul Esowo. Maikel, a enjel enye, bo kehm kehme elnoko a ed'ragon jio. Ed'ragon, a enjel enye kehm tob kehme elnoko a bo fvfo.
66012008	Maikel, a enjel enye kehm noko, fere ga bo. Ed'ragon, a enjel enye, edi ajehng ajehng kpeem jol go ejahbetul Esowo ka bo.
66012009	Bo kehm kame egburu ed'ragon jio yake go, ye ji li nk'kula nnyo nyi bo kpo lung-e re nnehm, fere jo lung-e re Nnekv, ye ji ma nehm njini nyia kpee. Ye wo, bo rod-e no tub go ndi, a enjel enye.
66012010	N kehm wuku ellum go ejahbetul Esowo ni jo bung wahre wahre re, “Anv, eltahre ebba. Esowo ebahre ebtib nsahm enye. Etul ebe ebba. Anv, Mesaya enye nyi ma kehme edi fili. Tibre nne no jo bung ebi bade abonane ejahre, bo m-e rod tub go njini, ye jio ji jo ka bo ebi go esamahr Esowo ebahre atv a njul.
66012011	Bo m-e ga go ebta tib go alung ma mmon a njoro, a atianse ebo nya bo jo yiimi. Tibre elkpin ebo joom kor bo, owo wahnge bo jo taame elkv.
66012012	Siiken, wahn aneb ejahbetul, wahn kpee ji lene o. Eyuu a nahne, ndi abola agburu aya. Tibre yebbadde ba go egahne, a egburu erakatahng. Á kp'kahne re, afung enye ebsa kahbe kahbe.”
66012013	Eji ed'ragon jio sebe no kahn re, bo m-e rod tub go ndi, á kehm kehme nnenkal no jele mmon no nlum kam.
66012014	Nnenkal noo, bo ka-e akpungkpung na abal nya egburu ebtere, eji á l'be nnyo nyio, fonngo song rehng go elka emahng, edi jio ji bo bum-e no, jo le-e go nnya era kunu esi.
66012015	Nnyo nyio kehm kehme alahb yaange go ege a nnyo. Alahb mao kehm jo fab ana aya, jo toono nnenkal noo, eji l'kpu-e, tahm a ne.
66012016	Ndi kehm kake nnenkal noo ebo, lennge nnyo eme, fere wo alahb mao ma yaange go nnyo ed'ragon jio kpee.
66012017	Owo ed'ragon, atahng kehm-e rake tob nnenkal noo gbalee. Á kehm tahme re á song nok ebta a erik abon ebe bako kpee, bo ji kpo bum atahm nya Esowo, fere jo yiimi ntianse ka Jisos.
66012018	Ed'ragon jio yiimi go erikehndi ji li go egbuk agburu aya.
66013001	N kehm nyehne ebibbib nnyam kp'lohngo go agburu aya. Á bele esi na ebsehma, fere bel ntang ewubu. Á konngo ekpasi ntul go ntang anyehng anyehng. Esi ajehng ajehng eje bo nyon-e mbing a nkuk.
66013002	Nnyam nyi n nyehne no jolo ana ngbe. Akpade enye jolo ana nya ebea. Nnyo eme jolo ana mi egabe. Ed'ragon jio kehm-e kake eko eje, fere ka-e eti etul eje, fere ka-e nsahm enye.
66013003	Esi ajehng ji nnyam nyio jolo are bo bom-e elok elkv. Elok jio ona kehm kpoko. Njini kpee kpo bo esi area, bo kehm kehme eltoono ebi nnyam nyio.
66013004	Ane kpee fere jo kak ed'ragon jio, tibre ye wo ka nnyam nyio nsahm enye. Bo jo kake nnyam nyio, fere jo bung re, “Nne awo li ana nnyam nyia? Nne awo bahke ma nok ebta a ne?”
66013005	Nnyam nyio, bo ka-e nnyo mi á jo bung abi alum bade Esowo, fere jo bung nnyo. Bo ka-e nsahm re á fili edi go nnyahng atahl abal a nnyahng ebal.
66013006	Á kehm kehme Esowo su, fere jo su mbing enye, a etahk eje. Á jo t'tob su ane ba lene go ejahbetul Esowo.
66013007	Bo t'taame re á nok ebta a aneb Esowo, fere ga bo. Bo ka-e nsahm re á fili nnahb anyehng anyehng, a nne awohng awohng, a ejahbe ajehng ajehng ji kpo bung eje eje.
66013008	Nne awohng awohng no li go njini nyia bahk-e kake, no bo ki nyon mbing enye go nwer nyi elkpin, njini nyia kehm jolo. Nwer nyio li ka mmon a njoro no bo wul-e no.
66013009	Nne awohng awohng no l'bel atung, nong, á wuk.
66013010	Nne awohng awohng no l'wahng re ntem je ngbekobo, á bahke tob je ngbekobo fvfo. Nne awohng awohng no l'wul nne go ntahme, go ntahme wo fvfo, bo bahke tob wul-e. Ana wo li erehke ji Esowo rehke ane ebe re bo jo kpuumu, fere jo bel ekakesehk.
66013011	Owo n kehm kpe nyehn ebibbib nnyam nyehko kp'lohngo go ndi. Á bele ntang ebal ana nyi mmon a njoro. Á jo bungu, are ed'ragon ji.
66013012	Á jo fili edi go esamahr ngbokambang a nnyam nyi ka-e nsahm. Owo wahnge á jo lim re, nne awohng awohng no li go njini jo kak ngbokambang a nnyam nyi bele egburu elok ji jolo elok elkv, ma fere kpo.
66013013	Etoono nnyam nyio limi agburu akpokosi, á jo limi agun lohng go elbung ba gbo go ndi go esamahr ane.
66013014	Akpokosi nya bo ka-e no re á jo lim go esamahr ngbokambang a nnyam, nya nya wahnge á jo nehm ane kpee ba li go njini, fere tong bo re bo lim elokelom go elfoongo ni ngbokambang a nnyam nyi bo bom-e elok elkv, á kpeke li go elkpin.
66013015	Etoono nnyam nyio bele nsahm nyi á bahke ma ka elokelom jio elkpin, jio ji jolo go elfoongo ni ngbokambang a nnyam, eji elokelom jio l'jo bung, fere jo wul ane ba kil-e elkake.
66013016	Etoono nnyam nyio nyi limi re nne awohng awohng bel elliingi go ege eboblum, tohko jol ano go ege a mbuk, afi nne noo jolo ntul, afi á jolo nja, afi á jolo efange nne, afi á jolo nkpak, afi á jolo nju, afi nju á jolem.
66013017	Nne awohng awohng joom ma gunu, fere g'gungu, sehngem re no, á bele elliingi nio ni li mbing nyi nnyam nyio, tohko jol ano, nfange nyi yim go mbing nyio.
66013018	Nsol nyia nyi Esowo kp-r rehke re, wahr bel elkahne. Ye ji kpi elkahne, nong, á gabe ana nfange a nnyam nyio lohngo no. Tibre nfange nyio, nyi nne nyi, li atahltahl atahl awubu atahl ara kunu nsol erakera (666).
66014001	Owo n kehm seenge, soro nyehn mmon a njoro yim no go ewong ji bo kpo lung re Sayon. Ane ba jolo a ne o, ba bo nyono mbing a mmon a njoro, a mbing a Nde go bo a mbuk. Bo jolo ane atahltahl nkpel atahlku, a nkpel atahl ara (144,000).
66014002	N kehm wuku ewahl ji lohng go ejahbetul Esowo, ji jolo ana elahb ji nnen a nnen, fere wuk ana aran kp'take. Ewahl ji n wuku no jolo ana ewahl ane ba kp'kubu abuk.
66014003	Bo yiimi go esamahr eti etul jio, a esamahr enyam bio na eni, a esamahr anebkul bao, jo yim ese ji nfenfe ji nne awohng awohng l'k'ma kpili, sehngem ellong ane ba jolo ane atahltahl nkpel atahlku, a nkpel atahl ara (144,000), ba bo ma fak bo go njini nyia yake, bo ba bahke ma kpili.
66014004	Ane bao ba li ane ba ki noongo a anebkal, tib eji bo li agol. Bo kpo toono mmon a njoro edi ajehng ajehng ji á l'je. Bo ba li agbokombang ane ba bo ma fak bo yake go ellong ane kpee ba li njini, ka Esowo, a mmon a njoro.
66014005	Nnene tikem wuk efahnge ajehng ajehng go bo anyo. Tibre eb'bi ajehng ajehng go bo atahng wobem.
66014006	N kehm nyehne enjel nyehko kp'fonngo go elka ejahbetul Esowo. Á bele nnoobo etib bi li go njinanjini, bi á bahke tiingi ane ba li go njini, go ejahbe ajehng ajehng, a nnahb anyehng anyehng, a nne awohng awohng, go ejahbe ajehng ajehng ji kpo bung eje eje.
66014007	Owo á kehm bungu wahre wahre re, “Jo fahlen Esowo, wahn jo ka-e ellub. Tibre ngare ebrehng nyi á bahke lame njini. Jo kaken ye ji limi elbung, a ndi, fere lim agburu aya, a adi nya alahb kpo lohng.”
66014008	Etoono enjel nyehko nyi lohngo toono ngbokambang, kehm bungu re, “Bebilon ebgbo! Nj'joka Bebilon ebgbo, ye ji ka ane kpee ba ki nyi Esowo amahm eme ma as'sa re bo wo.”
66014009	Enjel nyehko nyi biingi enjel era kehm kpe lohng toono enjel nyehko, kehm bungu wahre wahre re, “Nne awohng awohng no l'kak nnyam nyio, a elokelom jio, fere bel elliingi ene go ege a mbuk, afi jolo go ege ebo,
66014010	á bahke tob wo amahm mao ma erakatahng ji Esowo, ma á ma yaange kak go nkob nyi erakatahng eje, ma bo ki semme ejum ajehng ajehng. Bo bahk-e nohko go agun, a asalfa go esamahr bi abarebare enjel, a bi mmon a njoro.
66014011	At'tohk agun nya bahke jo kak bo erem, bahke jo lohng go njinanjini. Ane ba jo kak nnyam nyio, fere jo kak elokelom jio nehm bel erekekv ajehng ajehng atv a njul, a nne awohng awohng no bele elliingi ni mbing enye.”
66014012	Erehke jia li ka aneb Esowo re bo bel elkpuumu, bo jio ji kpo bum atahm nya Esowo, fere taame tv Jisos.
66014013	N kehm wuku ellum ni bungu go ejahbetul Esowo re, “Nyon nsol nyia re, Bomo anv asongo, elfuulu li ka ane ba bahke kpoko eji bo kp'toono Ntul Esowo.” Etingi Etohko kehm taame re, “Ano wo. Bo bahke reke ekv go bo a ntum, fere bel eltuuru ebo.”
66014014	N kehm tabe esamahr, soro nyehn mbarebare ekparesemsem. Nne no ji go ekparesemsem jio, á jolo go elfoongo ni Mmon no nne. Á konngo ekpasi ntul ji bo limi go agul, fere fili ekongkong ntahme go ebo.
66014015	Enjel nyehko kehm lohngo go etahk Esowo ba, kehm ba rabe tong nne no ji go ekparesemsem re, “Ko ntahme enya, wo ja nkohl, fere jo banne. Tibre ngare ebbiingi nyi nkohl abanne, eji nkohl nyi njini nyi ma bil.”
66014016	Owo nne no ji go ekparesemsem kehm fohko ntahme enye tv go njini, ja nkohl kpee nyi li go njini, fere banne.
66014017	Enjel nyehko kehm kpe lohng go etahk Esowo ji li go ejahbetul Esowo, ye fvfo tob fili ekongkong ntahme.
66014018	Enjel nyehko kehm kpe lohng go edi njom alimi ji Esowo ba. Ye wo li nne no agun wob-e go ebo. Á kehm rabe wahre wahre tong nne no fili ekongkong ntahme re, “Ko ntahme enya, wo kiimi atasok avain nya li go njini kpee, tibre akab enye ebbil.”
66014019	Enjel nyio kehm fohko ntahme enye tv go njini, kiimi atasok avain nyao kpee, soro kpu, song tuubu kak go elbing ni Esowo kpo kaame akab nti go ege erakatahng.
66014020	Elbing ni bo kpo kaame akab nti jolo go esi mbang. Alung ma jo lohng go elbing nio ni bo kpo kaame akab nti kehm yele, are nnyel nyi. Nnyel alung nyio yele rehng mmal atahl awubu. Elrahbe ni rahbe no, eny'nya l'yel, bahk-e rehnge go nnyo.
66015001	N kehm kpe nyehn egburu elliingi go ejahbetul Esowo ni kpo-m esi s'sehng. Jolo enjel na esehma nyi ko arem na asehma ba a nya, nya li es'kohro erem. Tibre nyao kpee l'lim, erakatahng ji Esowo bahke male.
66015002	N nyehne ejum ji jo foongo eto ji li anyehn anyehn, ji bo semme agun, fere nyehn ane bao ba ma ga ebi nnyam nyio, fere ga elokelom eje, fere tob ga nfange nyi mbing enye. Bo ba yiimi go nkpe eto nyio. Bo fili abuk go abo, nya Esowo ka bo.
66015003	Bo yimi ese ji Moses ji nlokeltum Esowo, fere yim ese ji mmon a njoro re, “Ntul Esowo no gbale sehng, nsol nyi a ma lim ebgbal, fere kp'kpo esi. Ntul no njini kpee, mbang nyi a kpo lim nsol enya kp'nobo, li go etingitingi.
66015004	Ntul, nne awo l'ki-a fahl? Nne awo l'k'ka mbing enya ellub? Tibre wo ntahngtahng wo li mbarebara nne. Njini kpee bahke ba kak wo. Tibre atingitingi alam nya a lame no, ane kpee ebnyehn.”
66015005	Owo n kehm kpe seenge, kehm soro nyehn edi ji sahb b'bar go ebkpatahk bi Esowo jo song kpiri ane ebe ma lennge.
66015006	Enjel nyio na esehma nyi ko arem nyao na asehma ba a nya, bo lohngo o edi jio ji sahb b'bar. Bo kake abarebare akpawobo nya jo bar kparaang, fere gbaange agbaange nya bo limi go agul go bo ak'kv.
66015007	Nnyam anyehng nyi woomo go ellong enyam bio na eni kehm kake enjel nyio na esehma nkpingi na esehma bi bo limi go agul. Erakatahng ji Esowo bi li go njinanjini ruru go nkpingi nyio.
66015008	Edi jio ji sahb b'bar kehm jolo at'tohk at'tohk nya lohngo goji ellub ni Esowo, a nsahm enye. Nnene kpeem jol, no kpe ma yel ekp'kpa jio tete arem asehma nya enjel nyio na esehma ko no ba mal.
66016001	Owo n kehm wuku ellum ni jo bung wahre wahre go etahk Esowo tong enjel nyio na esehma re, “Songen, wahn song rod nkpingi esehma bi erakatahng ji Esowo wob no, song sale wohngo go njini.”
66016002	Owo ngbokambang enjel kehm tahme, song rod ekpingi eje ji erakatahng ji Esowo woomo no, sale wohngo go njini. Ane ba bele elliingi ni nnyam nyio, fere jo kak elokelom eje, kehm gboko alok nya jo sahb s'sab, fere jo y'yam.
66016003	Etoono enjel nyehko kehm rodo ekpingi eje, sale erakatahng ji Esowo kak go agburu aya. Alahb mao fere jol are alung akvne ma. Nnyam anehng anyehng nyi woomo go agburu aya kpo.
66016004	Etoono enjel nyi biingi enjel era kehm tob yaange erakatahng ji Esowo ji woomo go ege ekpingi kak go aya, fere kak go ngba alahb, a edi ajehng ajehng ji alahb kpo lohng. Alahb mao kehm siingi alung.
66016005	N kehm wuku enjel nyi alahb wob-e go ebo kp'bungu re, “Mbarebare Esowo, wo ji kpeke li anv, wo ji jolo wuku wuku, a kpo lam elam eja nob nob.
66016006	Alung aneb Esowo ba bo wulu no, a ma abanyehnamahr Esowo fvfo ebkuumu bo. Owo wahnge a ma ka bo alung re bo wo, ana eltuuru ebo.”
66016007	N kehm kpe wuk ellum ni bungu go edi njom alimi re, “Ntul Esowo no gbale sehng, elam eja ji a kpo lam, lohko li nob nob go etingitingi.”
66016008	Etoono enjel nyehko nyi biingi enjel eni kehm yaange erakatahng ji Esowo ji woomo go ege ekpingi wohngo go njul. Bo ka-e nsahm nyi á bahke jo fi ane go agun.
66016009	Elfubu ni jo fub ane, jo sabe sehng. Ane kehm kehme mbing Esowo su, Esowo bi erem bio woom-e go ebo. Bo tikem gbo ndon go bo abiafem, fere jo ka-e ellub.
66016010	Enjel nyehko nyi biingi enjel elon kehm yaange erakatahng ji Esowo ji woomo go ege ekpingi wohngo go eti etul ji nnyam nyio. Ejahbe eje ji á jo fili kehm gboko ejannge. Ane jo tokko nliki ebo tib go erem bi bo jo nyehn.
66016011	Bo jo su Esowo bi li go ejahbetul tib go erem bi bo jo nyehn, a alok nya jo yam bo. Bo tikem yake ab'bi abang ebo.
66016012	Enjel nyehko nyi biingi enjel erakera kehm yaange erakatahng ji Esowo ji woomo go ege ekpingi kak go aya ma nnen ma bo kpo lung re Yufrat. Alahb mao ka kpee, eji l'lim mbang ka atul ba li go ero nfam.
66016013	N kehm nyehne esabsab etohko na ebra bi jolo go elfoongo ni akpajahme, jehko lohngo go nnyo mi ed'ragon, jehko lohngo go nnyo mi nnyam nyio, jehko lohngo go nnyo mi nkimfahnga nnyehnamahr.
66016014	Bo jolo atohko nya eblehm nya kpo lim akpokosi. Bo kehm song kpiri atul ba li go njini kpee re, bo ko bo ba kono edi ajehng, eji bo l'ba nok ebta go egburu efung bi Esowo bi gbale sehng.
66016015	“Kunen ekpu! N kp'bake ana nwajv. Elfuulu bahke jolo ka nne no kil eblale, ye ji kp'kuuru abomo enye, eji á l'k'jen ebun ebun, ane jo rik-e ndon.”
66016016	Atohko nyao ko atul bao ba a bo. Atul bao ba kono asi go edi ji bo jo lung go alum Hibru re Armagedon.
66016017	Enjel nyehko nyi biingi enjel esehma kehm gohro yaange erakatahng ji Esowo ji woomo go ege ekpingi wohngo go ewuungu. N kehm soro wuk ellum ni bungu wahre wahre go eti etul ji jolo go etahk Esowo jio re, “Emmal!”
66016018	Amangedu kehm kehme ellimi, a ewahl ane, aran jo ta, ndi jo gb'gbehke. Elkohn nio ka gbehka gbehke eji ane tiki li go njini. Jol njini ka gbehka gbehke ano.
66016019	Egburu ejahbe kehm bahnge ejang ebra. Ajahbe kpee nya li go njini rannge kpee. Esowo kehm buumu Bebilon ji nnen a nnen, fere lim-e re, á wo go nkob amahm nyi egburu erakatahng eje.
66016020	Ejahbe ajehng ajehng ji jolo go elka alahb daade kpee. Ewong ajehng ajehng kpeem jol, ji bo jo kpe nyehn.
66016021	Agburu abahk elahb atal nya ebahk ajehng jo lub ana ekpa akang ji nnen jo fooro ero, jo tuubu ane. Ane kehm kehme Esowo su tib go erem bio bi elahb atal, tibre jolo egburu erem area.
66017001	Enjel anyehng go ellong enjel nyio na esehma nyi fili nkpingi na esehma kehm bake, ba tong-m re, “Ba! M bahk-a tibi erem bi bo bahke kak njenas'sa no ga ga, ye ji jehk go ero alahb ma gbale gbal.
66017002	Atul ba njini nyia noongo a njenas'sa noo. Ane ba li njini jo buumu amahm as'sa ma á ka bo, bo wo.”
66017003	Enjel nyio kehm soro rod-m go etohko, tahm a name go elka emahng. Owo n kehm nyehne nnenkal jehk go mbilibila nnyam nyi abing akuk saab-e na saabe go ngubjing. Nnyam nyio bele esi na ebsehma, fere bel ntang ewubu.
66017004	Nnenkal noo liibi abilibili nsol nya atul kpo kono elkake. Á liibi akpakamahr akpakamahr, eji á kake nsol nyi bo limi go agul, fere kak nsol nyi bo limi go atal nya nno a nno, fere kak amohkesol nya kpo sahb k'kim ekun. Á fili ekpingi agul go ebo ji nsol eltehb ma rur, a asabsab nsol nya as'sa enye.
66017005	Go ege a mbuk, bo nyon-e nkpokosi a mbing re, “Bebilon ji gbale gbal, ye wo li ntul as'sa, a nfono eltehb go njini kpee.”
66017006	N nyehne nnenkal noo kp'buumu, tibre á jo wo alung ma aneb Esowo, fere jo wo alung ma ane ba bo wulu bo go esi ji Jisos. Eji n nyehn-e no, kpo-m esi sehng.
66017007	Enjel nyio kehm-m bahbe re, “Jen ji wahnge kp-a kpoko esi? Nong, me n lennge nkpokosi nyi nnenkal noo tong-a, tob lennge bada nnyam nyio nyi solo nnenkal noo, nyi bele esi na ebsehma, a ntang ewubu.
66017008	Nnyam nyio nyi a nyehne no, nyi jolo go elkpin ngare nyehko go, nyi ki kpe li go elkpin anv, á yahke ba ellohngo go nrabbe elbing nio ba. Á bahke feere song yel go ebi edi. Ane bao ba li go njini, ba bo ki nyon abing ebo go nwer nyi elkpin, njini kehm jolo, bahke kpoko bo esi sehng, bo l'nyehn nnyam nyio. Tibre á tohko jol go elkpin, anv, á kpeem li, á bahke kpe feere ba.
66017009	“A wo li ntir elkahne. Asi nnyam nyio na asehma lohngo ewong na ebsehma bi nnenkal noo jehk no.
66017010	Tob lohngo atul na asehma. Atul na alon kpeem li. Ntul awohng noa anv. Noko bahke kpe ba. Á l'ba, á bahke jolo mmongare ntiil.
66017011	Nnyam nyio nyi tohko jol go elkpin, anv, á ki kpe li, ye wo li ntul no bahke toono atul bao na asehma. Á tob wob go ellong atul bao na asehma. Á bahke yele go ebi edi.
66017012	“Atang nyao na awubu nya a nyehne no, longo atul na awubu ba kala kehme adi fili. Bo bahke bele nsahm nyi bo bahke tobo nnyam nyio adi afili ana atul go awa anyehng.
66017013	Bo li eltimtim anehng. Bo bahke faake a nsahm ebo, ka nnyam nyio, fere woom-e go elwo.
66017014	Bo bahke noko ebta a mmon a njoro. Mmon a njoro, a ane ebe ba á lungu bo, fere jak bo, bo ji kpi ekakesehk kp-e toono, bahke gake bo. Tibre ye wo li ntul no sehnge atem atul bako kpee.”
66017015	Enjel nyio kehm-m tongo re, “Alahb mao ma a nyehne no, ma nnenkal as'sa noo jehk go ero, lohngo ane, ellong ane gbalee, ajoobo ajahbe gbalee nya kpo bung alum ebo ebo.
66017016	Ntang ewubu nyi a nyehne no, a nnyam nyio, bo bahke koko njenas'sa noo ekv, fere taar-e ejum ajehng ajehng ji á kpi no, yak-e ebun ebun. Bo bahke lehke ngubjing enye, fere fi-e agun.
66017017	Tibre Esowo ebkak bo ntir nyio go bo a ntim re bo lim ji kp-e koro, fere jol eltimtim anehng, fere faake a etul ebo ka nnyam nyio tete alum nya Esowo bungu no lohko jol go etingitingi.
66017018	“Nnenkal no a nyehn-e no, ye wo li egburu ejahbe ji atul ba li go njini wob-e go elwo.”
66018001	Owo n kehm kpe nyehn enjel nyehko kp'badde go ejahbetul Esowo. Á jolo nj'jok, fere bel nsahm. Ellub ene jo ka ellennge go njini.
66018002	Á kehm rabe wahre wahre wahre re, “Bebilon ji gbale gbal ebgbo! Bebilon ebgbo! Ebfere jol edi ellene ji eblehm. Esabsab etohko ajehng ajehng, a esabsab ebruk abehng abehng bi li ebruk eltehb lene elbad nio.
66018003	Tibre ane baka baka kpee ebwo amahm eme mao ma as'sa. Atul ba li go njini ebnoongo a ne. Ajenare ba njini nyia ebgbo afang tib go elfo ni á jo li.”
66018004	Owo n kehm kpe wuk ellum nehko ni bungu go ejahbetul Esowo re, “Lohngen ane ebame, lohngen o, eji ń l'k'yel go ege abiafem nya á kp'limi, fere tob nyehn erem bi á bahke nyehne.
66018005	Abiafem enye ebtub nsun, fere wahre elkul tete rehng go elbung. Esowo ebbuumu ab'bi enye.
66018006	Tob limen ye ana á lim-n no. Bongen ye sehnge ana á limi no. Ganen ye amahm sehnge ana ma á ka-n no.
66018007	Ana á ka elne ellub, fere jo li elfo, ano wo fvfo ḿ bahke tob kak-e erem, fere lim-e, á jol ndon ndon.
66018008	Owo bahke wahnge erem bi á bahke nyehne bahke bake gburub efung abehng, erem behko bahke jolo elkv, behko ndon, behko njal. Bo bahk-e fehke go agun. Tibre Ntul Esowo bi kp-e lame, kp'tahne.”
66018009	Atul ba njini nyia ba noongo a ne, fere jo li elfo a ne, bo bahke jo ling, fere jo wa-e eyuu, eji bo bahke nyehne at'tohk nya ejahbe jio kp'lulu.
66018010	Bo bahke jo yiimi dake dake, tibre bo kp'fahle erem bi á kp'nyehne. Bo bahke jo bung re, “Eyuu a egburu ejahbe jio, Bebilon ji gbale gbal. Re kehm biingi awa anyehng, erem eba ebba.”
66018011	Abajenare ba li go njini nyia bahke jo ling. Eko bahke bo tan, tibre nnene limm, no kp'kpeke gunu nsol are ebo,
66018012	agul, asilva, atal nya nno a nno, amohkesol nya kpo sahb k'kim ekun, anoobo abarebare abomo, abomo nya atul kpo kak a akal akal ebo, a afang ane, elkohn nti gbalee nyi kpo v eleenge, nsol nyi bo kpo ko amahn njok lim, nsol nyi bo kpo ko nti nyi kpo sahb k'kim ekun lim, abilikpi, akuungu, abarebare atal,
66018013	nsol ana nyi bo kpo lung re esinamon, nyi bo kpo ko kak go nsol alehke yebe, alaknti ana nya bo kpo lung re mmir abola efrankinsens, nya bo kpo kak agun, jo teebe, jo v es'svv eleenge, amahm, akehng, nkohl nyi bo kpo gok, lim abred, nsol atohkondi, ejoro, any'nya, at'rok, aju, a atohko ane.
66018014	Abajenare bao kehm-e tongo re, “Anoobo nsol nya a jo kunu ekpu re a bahke bele, ebdaade. Nsol afang enya kpee, a awiliwili nsol enya ebmal kpee, a nehm kpe ma bel.”
66018015	Abajenare bo jo gungu nsol nyio, fere fang tib ye, bahke jo yiimi dake dake, tib bo bahke jo fahl erem bi á bahke jo nyehn. Bo bahke jo ling, fere jo wa-e eyuu wahre wahre re,
66018016	“Eyuu, eyuu, eyuu a egburu ejahbe jia ji jo kono elliibi abarebare abomo, fere jo liibi abilibili nsol nya atul kpo kono elkake, fere jo kak nsol nyi bo limi go agul, fere tob jo kak nsol nyi bo limi go atal nya nno a nno, a amohkesol nya kpo sahb k'kim ekun.
66018017	Re kehm biingi awa anyehng, nsol afang enye ebrannge kpee mal.” Atubesi asohkkahng, go ane ba kpo lim eltum go asohkkahng, a ane bako kpee ba jo lim eltum go aya, bo jo yiimi dake dake,
66018018	fere jo ling, eji bo nyehne at'tohk nya á jo lul. Bo kehm bungu re, “Ejahbe aji ji bik a egburu ejahbe jio?”
66018019	Bo jo kpu ndi, jo kunu go bo asi, eji bo jo ling, fere jo wa eyuu re, “Eyuu a egburu ejahbe jio! Tib nsol afang nya ejahbe jio nya wahnge afono asohkkahng kpee gbo afang. Re kehm biingi awa anyehng, yebtane ejum ajehng ajehng kpee.”
66018020	Aneb ejahbetul Esowo wahn, belen eyebatahng tib go ege elrannge. Belen eyebatahng, wahn aneb Esowo, a abatiingetib Jisos, go abanyehnamahr Esowo fvfo, tibre Esowo m-e lam, wahn fere li eno.
66018021	Owo enjel nyi gbale gbal kehm mehle eltal ni jolo ana egburu eltal ngoko, tub kak agburu aya, kehm bungu re, “Ana wo bo bahke rodo egburu ejahbe ji bo kpo lung re Bebilon tub fvfo. Bo nehm kpe tiki nyehn enyehnenyehne.
66018022	“Nnene limm, no bahke kpe wuk ase nya bo kpo kub go abuk ona, fere wuk afiri, a atang, fere wuk ase nya aneb ase kp'kubu. Nlimeltum awohng awohng ana ntahlagun, ana njammansol, ana nkonajangnti nehm kpe jol o ejolojolo. Nnene limm, no bahke kpe wuk nne awohng awohng kp'goko nsol ona.
66018023	Nnene limm, no bahke kpe nyehn et'rekahng ajehng ajehng kp'yake ona. Nnene limm, no bahke kpe je elkak elbal ona. Tibre abajenare eba ba jolo aj'jok ane kpee go njini. Go ega ntaane wo, a jo nehm ane kpee ba li go njini.”
66018024	Alung aneb Esowo, a alung abanyehnamahr Esowo, a ma ane kpee ba bo wulu bo go njini, bo nyehne go ega ejahbe.
66019001	Owo n kehm wuku ewahl ana alum ane gbalee go ejahbetul Esowo, ba jo bung wahre wahre re, “Tehken Esowo! Eltahre, ellub, a nsahm li ka Esowo ebahre,
66019002	tibre elam eje ji á kpo lam, li go etingitingi, á kpo lam nob nob. Yeblam egburu njenas'sa noo no rannge njini nyia kpee go ege as'sa. Esowo m-e bongo tib goji á wulu alokeltum ebe.”
66019003	Bo kehm kpe rabe nkpel nyehko re, “Tehken Esowo! Tibre at'tohk nya kp'lohngo go ejahbe jio bahke jo je go ero go njinanjini.”
66019004	Anebkul bao, eltahl ane ani, a enyam bio na eni, kehm gboko go ndi, kak Esowo bi jehk go eti etul jio re, “Emen, tehken Esowo!”
66019005	N kehm wuku ellum ni bungu go eti etul jio re, “Tehken Esowo ebahre, wahn alokeltum ebe kpee, ba kpo fahl-e, afi ń jolo anebkul, afi ń jolo abonse.”
66019006	Owo n kehm kpe wuk ewahl ji jolo ana ewahl ji ane gbalee, fere jolo ana elahb ji kp'sahb w'wahl. Ewahl jio jolo ana aran nya kp'sahb t'ta, nya bungu wahre wahre re, “Tehken Esowo! Tibre Esowo Ntul ewahre no gbale sehng wo kp'fili edi.
66019007	Nong, wahr belen eyebatahng, fere jo geere. Nong, wahr ka-e ellub. Tibre ngare elbal nyi mmon a njoro bahke koko elbal ebbiingi. Nkal ewe ebtoobo ebjing.
66019008	Bo t'taame re, á liibi abarebare nsol nya kp'sahb b'bar kparaang.” Tibre abarebare nsol nyao lohngo atingitingi nsol nya aneb Esowo limi no.
66019009	Enjel nyio kehm bungu a name re, “Nyon nsol nyia re, Elfuulu bahke jolo ka ane ba bo ma tiingi bo elkak elbal nio ni mmon a njoro.” Enjel nyio kehm kpe bung a name re, “Atingitingi alum nya ana nya Esowo.”
66019010	N kehm soro gbo go ege alata kak-e. Á kehm-m tongo re, “Ka kpe lim ano! Me n li nlokeltum ana wo, a abonane bako, ba kpo bung etingitingi ji Jisos lennge no ka bo. Jo kak Esowo!” Tibre, etingitingi ji Jisos lennge no ka, ji ji jolo abanyehnamahr Esowo go bo a ntim, bo jo bung.
66019011	Owo n kehm nyehne mbu mi ejahbetul Esowo ma lennge. N kehm kpe nyehn mbarebare eny'nya. Nne no kuum-e go njahm, bo kpo lung-e re Nkakesehk a nne no li go etingitingi. Á kpo lam elam ji nno, fere jo nok ebta bi nno.
66019012	Amahr enye li ana eblikagun. Á konngo akpasi atul gbalee. Á kpi mbing nyi bo nyon-e no, nyi nnene kil elkahne, sehngem ye ntahngtahng wo kp'kahne.
66019013	Á kake ekpawobo ji bo nyobo go alung. Mbing enye, bo kpo lung-e re Alum Esowo.
66019014	Nsoja nyi li go ejahbetul Esowo kehm tahme toon-e. Bo kake abarebare nsol nya sahb b'bar kparaang, fere kuumu go abarebare any'nya.
66019015	Ekongkong ekahngkahng kpo lohng-e go nnyo, bi á bahke koko, boomo ane ba li go njini. Á bahke jo fili bo go ebti bi bo limi go ekuungu. Á bahke kaame akab avain go elbing avain akaame ni egburu erakatahng ji Esowo bi gbale sehng.
66019016	Bo nyono mbing go ege ekpawobo, fere nyon go ege eyo re, “Ntul no gbale sehnge atem atul bako.”
66019017	Owo n kehm kpe nyehn enjel nyehko yim go atahng njul. Á kehm rabe lung nruk kpee nyi jo fonngo go elka ejahbetul Esowo re, “Baan, wahn ba kono edi ajehng go egburu elkak ni Esowo,
66019018	fere li akv atul, a akv nya atubesi nsoja, a nya aj'jok ane, fere tob li akpakv any'nya, a akv nya ane ba jo kuumu bo go njahm, a nya ane kpee, afi bo jolo aju, afi aju bo jolem, afi bo jolo atul, afi bo jolo aja.”
66019019	N nyehne nnyam nyio, a atul ba njini nyia, a nsoja ebo kpee. Bo kono edi ajehng re bo nok ebta a nne no kun go eny'nya, a nsoja enye.
66019020	Bo kehm bobo nnyam nyio, a nkimfahnga nnyehnamahr no jo lim akpokosi go esamahr nnyam nyio. Tib go akpokosi nyao wo, á jo nehm ane ba bele elliingi ni nnyam nyio, fere jo nehm ane ba jo kak elokelom eje. Nnyam nyio, a nkimfahnga nnyehnamahr noo, bo ba, bo rodo bo mbir mbir, tub kak go eto agun ji asalfa kpo lul.
66019021	Nsoja ebo kpee, nne no kuumu go eny'nya wulu bo kpee go ekahngkahng bi lohngo go ege a nnyo. Nruk nyio kpee kehm ba li akv ebo wohngo.
66020001	Owo n kehm kpe nyehn enjel nyehko ma lohng go ejahbetul Esowo kp'badde abake. Á fili egbokoro ji nrabbe elbing nio, fere fili ngbekobo nyi nnen a nnen go ebo.
66020002	Á kehm bobo ed'ragon jio ji li nk'kula nnyo, ye ji bo kpo lung-e re nnehm, fere jo lung-e re Nnekv, gbaang-e ngbekobo nyio re á jol ano go nnya atahltahl nkpel ebal atahl awubu.
66020003	Owo á kehm-e rodo, tub kak nrabbe elbing nio, bulu, fere gbaange, eji á l'k'kpe nehm ane ba li go njini, tete biingi nnya atahltahl nkpel ebal atahl awubu. L'biingi ano, bo kehm-e yehke mmongare ntiil.
66020004	Owo n kehm kpe nyehn nti etul, fere nyehn ane ba bo ka bo nsahm re bo jo lam alam jehk no go nti etul nyio. N kpe tob nyehn atohko nya ane ba bo kiimi bo asi tib go ntianse nyi bo jo yiimi ka Jisos, a alum Esowo. Bo tikem kak nnyam nyio, a elokelom eje. Bo tikem bel elliingi ene go bo a mbuk, jol go bo abo bo belem. Bo bele elkpin, fere jo fili edi a Kraist go nnya atahltahl nkpel ebal atahl awubu.
66020005	Akvne nyako kpeem nyahme, bel elkpin, tete nnya atahltahl nkpel ebal atahl awubu nyio biingi. A wo li ngbokambang elnyahme go elkv
66020006	Ane ba bahke gboko mbang nyahme go elkv, bo ba li aneb Esowo, ba elfuulu ni Esowo li ka bo. Elkohn ane bao, etoono elkv, nsahm anyehng anyehng kpeem kpi nyi bahke kpe fili bo. Bo bahke jolo abalimajom ba Esowo, fere jol abalimajom ba Kraist. Bo bahke fili edi a ne go nnya atahltahl nkpel ebal atahl awubu.
66020007	Eji ma biingi nnya atahltahl nkpel ebal atahl awubu, owo bo bahke yehke nnehm go ngbekobo nyi á woomo no yake.
66020008	Á bahke lohngo ba nehm ane ba li go ejang njini abehng abehng. Bo ba li Gog abola Magog. Nnehm bahke lungu bo ba kono edi ajehng re bo nok ebta. Bo bahke ruru, are asahknti nya.
66020009	Bo kehm yele, jo jen alab ejahbe tete ba sennge ebud aneb Esowo kak, a ejahbe ji kpo kor Esowo. Agun kehm lohngo go ejahbetul Esowo ba fi bo kpee.
66020010	Nnehm nyi nehme bo, bo rod-e ro kak eto agun ji asalfa kpo lul, edi jio ji nnyam nyio, a nkimfahnga nnyehnamahr noo wob no. Owo bo bahke woomo, jo nyehn erem bi ebnohko atv a njul tete go njinanjini.
66020011	N kehm kpe nyehn egburu mbarebare eti etul, fere nyehn nne jehk no. Elbung abola ndi kehm beke go ege esamahr tahm. Edi ajehng ajehng kpeem jol ka bo, ji bo bahke jolo.
66020012	Owo n kehm kpe nyehn akvne, egom jindiki jolo abonse, egom jehko anebkul, bo yim go mbuksong eti etul jio. Esowo kehm lennge awer, kehm kpe lennge nwer nyehko nyi jolo nwer nyi elkpin. Akvne nyao, bo lame bo ana bo nyono go awer nyao, jang jang ana bo limi no.
66020013	Agburu aya yake akvne nya woomo atahng ka. Elkv abola ejahbe akvne tob yake akvne nya bo fili no ka. Bo lame bo jang jang ana bo limi no.
66020014	Elkv abola ejahbe akvne, bo rodo bo, ro kak go eto agun. Eto agun jio ji li etoono elkv nehko.
66020015	Nne awohng awohng no bo ki nyon mbing enye go nwer nyio nyi elkpin, bo rod-e na, ro kak go eto agun.
66021001	Owo n kehm kpe nyehn elbung ni nfenfe, fere nyehn ndi nyi nfenfe. Tibre ngbokambang elbung, a ngbokambang a ndi ebtan. Agburu aya kpeem li elikiliki.
66021002	Owo n kehm kpe nyehn mbarebare ejahbe, Jerusalem ji nfenfe kp'badde go ejahbetul Esowo abake. Á toobo ebjing, fere liibi ana nkalanne liibi re, á song kpiri nlumanne.
66021003	N wuku ellum ni bungu wahre wahre go eti etul jio re, “Anv, Esowo bahke kake elsi ene goji ane. Á bahke lene tob bo. Bo bahke jolo ane ebe. Yefono antahng bahke jolo a bo, fere jol Esowo ebo.
66021004	Á bahke fulu bo abonngo kpee go bo amahr. Elkv nehm kpe jol ejolojolo. Ndon anyehng anyehng nehm kpe jol. Aling nehm kpe jol. Ayam nehm kpe jol. Tibre nsol nyi tohko jol ebtan.”
66021005	Nne no jehk go eti etul jio kehm bungu re, “Anv, n kp'limi nsol kpee, fere jol nyi nfenfe.” Á kpe bung re, “Nyon alum nyaa, tibre alum nyaa, alum etingitingi nya, li alum nya nne bahke bumu go etingitingi.”
66021006	Á kehm-m tongo re, “Ebmal. Me wo li Alfa, me j'nehm wo li Omega. Me wo li mbomannahb, me j'nehm wo li es'kohlo. Nne no alahb l'kor-e, m bahk-e kake alahb mbol mbol, ma lohng go elbing alahb nio ni alahb ma elkpin.
66021007	“Nne awohng awohng no l'ga anebekv ebe, á bahke lehke elkv nia. M bahke jolo Esowo ebe, ye bahke jolo mmon ewame.
66021008	Agubgub ane, ane ba kil jo taame, ane ba ma rannge, awulane, ane ba kpo noongo a ane, aneb ntaane, abajomeblom, akimfahnge ane kpee, nsehng ebo nyi bo bahke lehke, bo bahke woomo go eto ji asalfa kpo lul. Owo li etoono elkv nehko.”
66021009	Enjel anyehng nyi woomo go ellong enjel na esehma nyi fili nkpingi na esehma bi es'kohro arem na asehma ruru no, kehm bake go egame, ba tong-m re, “Ba, me n song tib-a nkal a mmon a njoro.”
66021010	Á kehm-m rodo go etohko, tahm a name go ewong ji sahb w'wahre, fere tib-m Jerusalem, mbarebare ejahbe kp'badde go ejahbetul Esowo abake.
66021011	Bele ellub ni Esowo, fere jo ya ana eltal ni nno a nno ni ga ga, ni li ana eltal ni bo kpo lung re ejaspa, fere wili ana eltal ni bo kpo lung re ekristel.
66021012	Bele egburu ekahme sennge kak, ji wahre wahre. Ekahme jio bele ewubu a mbutahk ebal. Ewubu enjel ebal jolo go abutahk nyao. Go abutahk nyao, bo nyono ewubu a mbing ebal nyi at'tohngo nya li go Israel kpee.
66021013	Ekahme jio bele ngoongo eni, ejang ajehng ajehng jo bele mbutahk era, ejang ero nfam bele mbutahk era, ejang erede nfam bele mbutahk era, ejang eboblum bele mbutahk era, ejang ebobkal bele mbutahk era.
66021014	Ekahme ji ejahbe jio bele ewubu atal abal nya bo ko bum nnahb ekahme. Atal nyao, bo nyono abing abatiingetib mmon a njoro, ewubu ane abal.
66021015	Nne no jo bung a name fili ejum ana ejiingi ji bo limi go agul re á ba gare ejahbe jio, fere gare abu, fere tob gare ekahme.
66021016	Ejahbe jio bele ngoongo eni. Alab, a akpang jolo jang jang. Enjel nyio jo gare ejahbe jio go ege ejiingi. Jolo astadio gbalee (12,000), nya li ejum mmal atahltahl nkpel era atahlku.
66021017	Á tob gare ekahme fvfo, wahre sehnge ana njan, jolo akubit atahl asehma a ekubit emni (144). (Ekubit ajehng li erula ajehng kunu esi). Enjel nyio gare ana nne kpo kono elgare.
66021018	Bo lange ekahme jio go atal nya nno a nno, nya bo kpo lung re ejaspa. Yefono ejahbe, bo limi go nnyam agul agul, jo wili ana enyehn.
66021019	Nnahb ekahme nyio, bo liibi go ajoobo atal nya nno a nno. Ngbokambang eltal jolo eltal ni bo kpo lung re ejaspa, nehko esafir, nehko agate, nehko emerald,
66021020	nehko oniks, nehko ekarnilian, nehko ekrisolit, nehko eberil, nehko etopas, nehko ekrisopras, nehko ejasin, nehko ametist.
66021021	Ewubu a mbutahk ebal mi jolo ewubu a mmohkesol ebal nya kpo sahb k'kim ekun. Mbu amehng amehng bo jo ko mmohkesol anyehng lim. Mbang nyi li go alab ejahbe jio jolo nnyam agul agul, jolo ana enyehn ji nne kp'nyehne wane go wane ga.
66021022	Etahk Esowo ajehng ajehng nyehnem ejahbe jio. Tibre Ntul Esowo antahng antahng no gbale sehng, a mmon a njoro, bo ba li etahk Esowo ji ejahbe jio.
66021023	Ejahbe jio ona kpehme seb njul, a ebareka re jo ya ona, tibre ellub ni Esowo ni kp'yake ejahbe jio, ni ni kpo ka ejahbe jio ellennge. Mmon a njoro wo li et'rekahng ji kp'yake ona.
66021024	Ellennge nio ni mmon a njoro ni bahke wahnge ane baka baka ba li go njini nyia jo nyehn, fere jo jen. Atul ba li go njini nyia bahke koko ellub ebo ba a ni go ejahbe jio.
66021025	Abu nya ejahbe jio, bo nehm jo tiki bam. Bahke jo jol foong efung kohro kohro. Atv nehm kpe jol o ejolojolo.
66021026	Ane baka baka kpee ba li go njini bahke jo ko ellub ebo ba a ni go ejahbe jio, a ekpunu ebo.
66021027	Ejumjum nehm yel ejahbe jio ji ki li saang. Nnene limm, no bahke yele ejahbe jio, no kpo lim nsol eltehb, afi á kpo kiimi afahnge, sehngem ane ba, bo nyono abing ebo go nwer nyi elkpin nyi mmon a njoro, bo ba bahke yele ejahbe jio.
66022001	Owo á kehm-m tibi aya ma alahb elkpin, ma jo wili ana eltal ni bo kpo lung re ekristel, bomo elfabe go eti etul ji Esowo, a ji mmon a njoro,
66022002	asongo go elka mbang ni ejahbe jio. Eti ji elkpin yiimi go egbuk aya ebbal ebbal. Jo kabe akab, ewubu a nkpel ebal go elya, nkpel anyehng go nnyahng. Anyane eti nyao nya li ekahm ji ane baka baka ba li go njini.
66022003	Ejum nkuk ajehng ajehng nehm jo jol go ejahbe jio. Eti etul ji Esowo, j'nehm ji li ji mmon a njoro bahke jolo o. Alokeltum ebe bahke jo kak-e.
66022004	Bo bahke jo nyehn esamahr ebe. Mbing enye bahke jolo go bo a mbuk.
66022005	Atv nehm kpe jol ejolojolo. Bo nehm kpe seb at'rekahng, jol njul bo nehm kpe seb. Tibre Ntul Esowo wo bahke jolo et'rekahng ebo ji bahke jo ka bo ellennge. Bo bahke jolo atul, jo fili adi go njinanjini.
66022006	Á kehm-m tongo re, “Alum nyaa, alum etingitingi nya, li alum nya nne bahke bumu go etingitingi. Ntul Esowo no kpo ka abanyehnamahr ebe etohko eje, ye wo ma tum enjel enye re á ba tib alokeltum ebe ejum ji bahke gulu ellimi.”
66022007	Jisos bungu re, “Wuungen atung! N kp'bake go elwaare! Elfuulu bahke jolo ka nne no jo bum alum enyehnamahr nya nwer nyia.”
66022008	Me Jon wo, ji wuku nsol nyia, fere ny'nyehn. N wuku kan nsol nyia, fere ny'nyehn, n kehm gboko jamme enjel nyi tib-m nsol nyia alahng re me n kak-e.
66022009	Enjel nyio kehm-m tongo re, “Nobem re wo lim ano. Jo kak Esowo. Me n tob li nlokeltum ana wo, a abonane ba li abanyehnamahr, a ane ba kpo bum alum nya nwer nyia.”
66022010	Á kehm-m kpe tong re, “Ka bulu nwer nyia nyi alum enyehnamahr Esowo wob no, tibre ngare ebkabbe.
66022011	Nong, aneb ab'bi jo lim ab'bi, aneb eltehb sa ano go bo eltehb. Nong, anobonobo ane jo lim nob nob. Nong, ane ba li saang sa ano saang.”
66022012	Jisos kpe bung re, “Kpuren, n kp'bake go elwaare. M bahke koko eltuuru ename ba a ni ba tuuru nne awohng awohng ana á limi no.
66022013	Me wo li Alfa, me j'nehm wo li Omega. Me wo li ngbokambang, me j'nehm wo li nkahlanjahm. Me wo li mbomannahb, me j'nehm wo li es'kohlo.
66022014	“Elfuulu bahke jolo ka ane bao ba kpo ru akpawobo ebo saang, eji bo l'bel nsahm nyi bo bahke ma li akab nyao nya eti ji elkpin, fere bel nsahm nyi bo bahke ma sehng go abutahk nyao yel ejahbe jio.
66022015	Ane ba l'k'jol ejahbe jio, bo ba li ebv, aneb ntaane, ane ba kpo noongo a ane, awulane, abajomeblom, akimfahnge ane, a nne awohng awohng no afahnge kpo kor-e.
66022016	“Me Jisos, me wo ma tum enjel enyame tv-n re á ba yiimi ntianse go nsol nyia tong wahn aneb ero. Me wo li nlohk nyi Devid. Me n tob li nne no lohng go ege et'tohngo. Me wo li elonlo ji efungfu ji kpo sahb y'ya.”
66022017	Etingi Etohko, a nkalanne, bo kpo bung re, “Ba!” Nong, nne awohng awohng no l'wuk ellum nia tob bung re, “Ba!” Nong, ye ji alahb m-e kor, á ba, ba ko alahb ma elkpin mbol mbol, nne awohng awohng no l'fere kor-e.
66022018	N kp'rehke nne awohng awohng no l'wuk alum enyehnamahr nya wob nwer nyia re, Nne awohng awohng no l'budu ejum ajehng ajehng go alum nyaa, Esowo bahk-e budu erem ana bi bo nyono go nwer nyia.
66022019	Nne awohng awohng no l'yehke ellum anehng anehng go alum enyehnamahr nya wob nwer nyia, Esowo bahk-e taare nsahm nyi kehn á jol lehke akab nti nyao nya li go eti ji elkpin, fere taar-e nsahm nyi kehn á jol bele re á lene go mbarebare ejahbe jio ji bo nyono go nwer nyia.
66022020	Ye ji kp'yiimi ntianse go nsol nyia kp'bungu re, “Etingitingi, n kp'bake elwaare.” Emen. Ba, Ntul a Jisos!
66022021	Nong, nnoobo nyi Ntul a Jisos Kraist jol a aneb Esowo kpee. Emen.
