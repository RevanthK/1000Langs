40001001	Á̱si̱ bani bya yet nche a̱yaatyia̱ a̱khwop Yesu a̱ yet Kristi, a̱tyu nang A̱gwaza kup gu tyok a̱ni. Nggu wa yet a̱ka̱mbwon Da̱wuda ma̱ng Ibrahim.
40001002	Ibrahim wa yet a̱tyia̱ Ishaku. Ishaku si̱ yet a̱tyia̱ Yakubu. Yakubu si̱ yet a̱tyia̱ Yahuda ma̱ng á̱na̱nyiuk Yahuda ba.
40001003	Yahuda si̱ yet a̱tyia̱ Fa̱risa ma̱ng Zera (a̱yang mba wu wa ku yet Tama). Fa̱risa si̱ yet a̱tyia̱ Ha̱sa̱ron. Ha̱sa̱ron si̱ yet a̱tyia̱ A̱ram.
40001004	A̱ram si̱ yet a̱tyia̱ A̱minadap. A̱minadap si̱ yet a̱tyia̱ Nashon. Nashon si̱ yet a̱tyia̱ Salmun.
40001005	Salmun si̱ yet a̱tyia̱ Bowat (a̱yang nggu wu wa ku yet Rahab). Bowat si̱ yet a̱tyia̱ Obed (a̱yang nggu wu wa ku yet Rut). Obed si̱ yet a̱tyia̱ Yesi.
40001006	Yesi si̱ yet a̱tyia̱ a̱gwam Da̱wuda. A̱gwam Da̱wuda si̱ ma ngyet a̱tyia̱ Solomon. (A̱yang byin Solomon wu wa ku yet Ba̱sheba a̱byii̱k a̱tyo a̱khwu, nang á̱ ku ngyei Uriya a̱ni).
40001007	Solomon si̱ yet a̱tyia̱ Ra̱habam. Ra̱habam si̱ yet a̱tyia̱ A̱biya. A̱biya si̱ yet a̱tyia̱ Asa.
40001008	Asa si̱ yet a̱tyia̱ Ja̱hushafat. Ja̱hushafat si̱ yet a̱tyia̱ Joram. Joram si̱ yet a̱tyia̱ Uziya.
40001009	Uziya si̱ yet a̱tyia̱ Jotam. Jotam si̱ yet a̱tyia̱ Ahaz. Ahaz si̱ yet a̱tyia̱ Hezikiya.
40001010	Hezikiya si̱ yet a̱tyia̱ Ma̱nasa. Ma̱nasa si̱ yet a̱tyia̱ Amon. Amon si̱ yet a̱tyia̱ Josiya.
40001011	Josiya si̱ yet a̱tyia̱ Jehoyakim ma̱ng á̱na̱nyiuk nggu ba. (Á̱ ku tyei mba di̱n jen ji nang á̱ ku nya̱baat á̱niet Isi̱rela ba á̱ nat ndyo mi̱ khwo ma̱ a̱byin Babila ka a̱ni.)
40001012	Nang ba̱ ku ntyak khwo hu ma̱ a̱byin Babila ka a̱ni, Jehoyakim si̱ yet a̱tyia̱ Sha̱li̱tiyel. Sha̱li̱tiyel si̱ yet a̱tyia̱ Za̱rubabel.
40001013	Za̱rubabel si̱ yet a̱tyia̱ Abihudu. Abihudu si̱ yet a̱tyia̱ A̱li̱yakim. A̱li̱yakim si̱ yet a̱tyia̱ Azuro.
40001014	Azuro si̱ yet a̱tyia̱ Za̱dok. Za̱dok si̱ yet a̱tyia̱ A̱kim. A̱kim si̱ yet a̱tyia̱ A̱li̱yudu.
40001015	A̱li̱yudu si̱ yet a̱tyia̱ A̱li̱yazar. A̱li̱yazar si̱ yet a̱tyia̱ Ma̱tana. Ma̱tana si̱ yet a̱tyia̱ Yakubu.
40001016	Yakubu si̱ yet a̱tyia̱ Isuu a̱tyok Ma̱ryamu a̱ byin Yesu a̱ yet Kristi, a̱tyu nang A̱gwaza kup gu tyok a̱ni.
40001017	Nche a̱yaatyia̱ a̱khwop Yesu nang á̱ fang neet di̱ njen Ibrahim ba̱ng si̱ nat da̱ a̱gwam Da̱wuda a̱ni, nche swak ma̱ naai nia. Neet da̱ a̱gwam Da̱wuda si̱ nat jen nang á̱ nya̱baat mba á̱ nat ndyo mi̱ khwo hu ma̱ a̱byin Babila ka a̱ni, nche swak ma̱ naai nia. Neet di̱ ya̱baat á̱niet Isi̱rela nat ndyo Babila ba̱ng ba̱ tat byin Yesu a̱ yet Kristi, a̱tyu nang A̱gwaza kup gu tyok a̱ni, nche swak ma̱ naai nia.
40001018	A̱ni wa nang byin Yesu a̱ yet Kristi, a̱tyu nang A̱gwaza kup gu tyok a̱ni, ndi. Di̱n jen nang Isuu ma̱ng Ma̱ryamu, a̱yang Yesu wu, ku nda̱p si̱sak ba̱ na nnyia̱ nyeang a̱ni, neet nang ba̱ ka̱n nyia̱ nyeang hu bah, á̱ si̱ li nang gu shya̱ ma̱ng shya̱ neet di̱n chet A̱za̱za̱rak Ntswa.
40001019	Mat nang a̱sak nggu wu Isuu ku ngyet a̱tsotswat a̱yin wa a̱ni, a̱ si̱ chat a̱ ghwut kpa̱sai a̱ tyia̱ Ma̱ryamu nsum bah. A̱ si̱ nyia̱ a̱di̱dam, a̱ tyat si̱sak hu da̱ bang.
40001020	Di̱n jen ji nang gu nshya̱ ma̱ a̱di̱dam wu a̱ni, a̱ta̱m tswa A̱gwaza a̱ghyang si̱ bai da̱ a̱vwuo gu ma̱ laat, a̱ si̱ nyia̱, “Isuu nggwon Da̱wuda, yok fa̱k a̱wun di̱ bwuo Ma̱ryamu a̱ yet a̱kyuo ang bah! Mat shya̱ gu shya̱ ndyo a̱ni, ku neet di̱n chet A̱za̱za̱rak Ntswa hwa.
40001021	A̱wot a̱ na byin nggwon a̱sam, a na ntyia̱ nggu a̱lyoot ‘Yesu.’ Mat a̱lyoot ka fa, nggu wa na san á̱niet nggu ba da̱ a̱ka̱tuk nyia̱ mba wu.”
40001022	A̱mgba̱m nkyang nani bai ma̱ cha̱chaat ma̱ng kyang hu nang A̱gwaza ku hyia̱ a̱bwonu Ishaya a̱ta̱m a̱kwonu nggu wu, nyia̱,
40001023	“Nggwon neam di̱ ka̱ ka̱n myia̱ ma̱ng a̱tyok a̱ni bah, na shya̱ shya̱! Ka̱ byin nggwon a̱sam, á̱ na ngyei nggwon a̱kya ‘Imaniet.’ A̱lyoot ‘Imaniet’ ka fa, ‘A̱gwaza shya̱ dundung ma̱ng a̱nzi̱t.’ ”
40001024	Nang Isuu nshyip mi̱ nda na a̱ni, a̱ si̱ nyia̱ ma̱ cha̱chaat ma̱nang a̱ta̱m tswa A̱gwaza wu ntak ma̱ng a̱nggu a̱ni. A̱ si̱ bwuo Ma̱ryamu, a̱ si̱ yet a̱kyuo nggu.
40001025	A̱wot Isuu du myia̱ ma̱ng Ma̱ryamu bah, ba̱ng si̱ nat jen nang gu mbyin nggwon a̱sam nggu ka a̱ni. A̱ si̱ tyia̱ nka a̱lyoot “Yesu.”
40002001	Nang á̱ mbyin Yesu mi̱ Ba̱italami ma̱ a̱byin Yahudiya a̱ni, nang a̱gwam Hiridut wa nyia̱ tyok hu; a̱jawa a̱yaagwak lyen á̱ta̱ngwat si̱ bai Urusha̱lima neet di̱ nfam a̱tyin.
40002002	Ba̱ si̱ ba̱ lyip nyia̱, “Nggwon ka nang á̱ byin ka̱ yet a̱gwam A̱yahudawa wu a̱ni, shya̱ a̱ji wa? Mat zi̱ li a̱ta̱ngwat nggu ka ghwut neet di̱ nfam a̱tyin, zi̱ bai zi̱ ka kyuak gu ntong.”
40002003	Nang a̱gwam Hiridut nfa̱k a̱nia a̱ni, fwuo nggu hu si̱ myia̱ bah. Ma a̱nia wa á̱niet ma̱ a̱di̱di̱t ma̱ a̱keang Urusha̱lima ka si̱ nfa̱k.
40002004	A̱ si̱ yorong a̱cha̱chet a̱yaapris ma̱ng á̱niet tyiet doká A̱gwaza ba, a̱ si̱ lyip ba a̱vwuo ka nang á̱ ntak á̱ na mbyin Kristi, a̱tyu nang A̱gwaza kup gu tyok a̱ni.
40002005	Ba̱ si̱ nyia̱ ma̱ng a̱nggu, “Á̱ na byin gu ma̱ a̱keang Ba̱italami kya, mi̱ fam a̱byin Yahudiya. Kyang hu nang a̱ta̱m a̱kwonu A̱gwaza wu ku lyuut a̱ni, huhwa hu:
40002006	‘A̱wot nwan Ba̱italami mi̱ fam a̱byin Yahudiya, nwan wa yet a̱tsak a̱gba̱ndang wu mami ntyok a̱ka̱keang fam a̱byin Yahudiya na. Mat mami ang kya A̱gwam na nghwut, a̱tyu a̱ na chok á̱niet nung ba, Isi̱rela a̱ni.’ ”
40002007	A̱gwam Hiridut si̱ bu yorong a̱yaagwak lyen á̱ta̱ngwat a̱bya da̱ bang, da̱nian gu ka lyen a̱cha̱chaat njen wu nang ba̱ ndi a̱ta̱ngwat ka nghwut a̱ni.
40002008	Nang gu nfa̱k a̱bwonu mba a̱ni, a̱ si̱ bu ta̱m ba Ba̱italami nyia̱, “Nyi nat nyi zop shansham tazwa nggwon kani. A̱wot ka̱ nyi shya̱ nka, nyi bai nyi tak ma̱ng a̱nung, da̱nian nung mameang n ka nat n kyuak nka ntong.”
40002009	Nang ba̱ nfa̱k a̱lyiat a̱gwam na a̱ni, ba̱ si̱ doot á̱ ta̱bat vak. Ba̱ si̱ bu li a̱ta̱ngwat ka, ba̱ ku li neet di̱ fam a̱tyin hu a̱ni nang ka̱ kwak a̱son mba. A̱ta̱ngwat ka si̱ chong, ka̱ si̱si̱ yong cha̱chaat tazwa a̱vwuo ka nang nggwon ka nshya̱ a̱ni.
40002010	Nang ba̱ ndi a̱ta̱ngwat ka a̱ni, ba̱ si̱ fa̱k a̱sai a̱lyia̱, ba̱ si̱ gwai ba̱t!
40002011	Ba̱ si̱ nwuo mami a̱li ka, ba̱ si̱ li nggwon ka ma̱ng a̱yang nka wu Ma̱ryamu. Ba̱ si̱ ta̱bwak a̱byin ba̱ si̱ kyuak nka ntong. Ba̱ si̱ khwuk a̱ka̱sham gumaat mba na, ba̱ si̱ ti̱n za̱nang mba ji. Ba̱ si̱ neap nka zi̱nariya, turare, ma̱ng a̱myia̱ nang á̱ ngyei mur a̱ni.
40002012	Nang ba̱ ndoot na bwuok a̱ni, ba̱ si̱ kai vak ghyang á̱ nat a̱byin mba ka. Mat A̱gwaza ku tyai ma̱ng a̱mba ma̱ a̱laat nyia̱, da̱ ba̱ yok bwuok ba̱ kai da̱ a̱vwuo a̱gwam Hiridut bah.
40002013	Nang a̱yaagwak lyen á̱ta̱ngwat a̱bya nkat a̱ni, a̱ta̱m tswa A̱gwaza si̱ tyai a̱pyia̱ nggu da̱ a̱vwuo Isuu ma̱ a̱laat nyia̱, “Doot, a kyiak nggwon ka ma̱ng a̱yang nka wu, nyi tyong nat Ma̱sa̱r! Nyi si̱ swan a̱ja si̱ nat jen ji n na ntak ma̱ng a̱nyin nyi bwuok a̱ni. Mat a̱gwam Hiridut na nwuo chat nggwon ka, ka̱ a̱ shya̱ nka, gu hyat.”
40002014	A̱tyetuk a̱kya, Isuu si̱ doot a̱ si̱ kyiak nggwon ka ma̱ng a̱yang nka wu, ba̱ si̱ nkat Ma̱sa̱r.
40002015	Ba̱ si̱ swan a̱ja si̱ nat jen nang a̱gwam Hiridut nkhwu a̱ni. Tyong nat Ma̱sa̱r huni nat cha̱chaat ma̱ng kyang A̱gwaza ku tak a̱bwonu a̱ta̱m a̱kwonu nggu wu gbangbang a̱ni nyia̱, “N gyei nggwon nung ka ghwut ndyo mi̱ Ma̱sa̱r.”
40002016	Nang a̱gwam Hiridut ba̱ nfi̱k nang a̱yaagwak lyen á̱ta̱ngwat a̱bya, ba̱ neet di̱ nfam a̱tyin hu ndaai gu a̱ni, a̱ si̱ fa̱k a̱lyia̱ ya ba̱t. A̱ si̱ tyia̱ á̱ si̱ hyaai a̱chyuang mman á̱sam ma̱ a̱keang Ba̱italami ma̱ng á̱kum a̱ka̱keang na̱ hyia̱k a̱ja a̱ni, kyiak neet di̱ mbyin si̱ nat a̱lyia̱ a̱feang. A̱ ku nyia̱ a̱nia, ku nat cha̱chaat ma̱ng nkhang nang a̱yaagwak lyen á̱ta̱ngwat ba ku hyia̱ tazwa njen nang a̱ta̱ngwat mbyin ka na ntsa ghwut a̱ni.
40002017	A̱ka̱kpa̱t a̱gwam Hiridut na nat cha̱chaat ma̱ng kyang hu nang Iri̱miya a̱ta̱m a̱kwonu A̱gwaza ku ntak á̱zanson gbangbang a̱ni, nyia̱,
40002018	“Á̱ fa̱k kun ku neet ma̱ a̱keang Rama. Á̱ hyaai nkun ma̱ng byian fwuo ba̱t. Rahila wa tyei nkun ma̱ng chet ba̱t da̱nian mman nggu na. Á̱ si̱ mi̱n mwang gu bah, mat na̱ kwi a̱mgba̱m na.”
40002019	Jen nang a̱gwam Hiridut nkhwu a̱ni, a̱ta̱m tswa A̱gwaza si̱ tak ma̱ng Isuu ma̱ a̱laat mi̱ Ma̱sa̱r nyia̱,
40002020	“Doot! A kyiak nggwon ka ma̱ng a̱yang wu, nyi bwuok nat a̱byin Isi̱rela. Mat á̱niet ba̱ chat ba̱ hyat nggwon ka a̱ni, wa ka̱n kwi.”
40002021	Huhwa Isuu si̱ doot a̱ si̱ kyiak nggwon ka ma̱ng a̱yang nka wu, ba̱ si̱ bwuok á̱ nat a̱byin Isi̱rela.
40002022	A̱wot nang gu ntat a̱ja a̱ni, a̱ si̱ fa̱k nyia̱ A̱kilawut wa kyiak tyok a̱tyia̱ nggu hu a̱gwam Hiridut, nggu wa nyia̱ tyok mi̱ fam a̱byin Yahudiya hu, Isuu si̱ fa̱k a̱wun gu nat a̱ja. Nang á̱ ngba nggu ma̱ a̱laat a̱ni, a̱ si̱ swak a̱ nat fam a̱byin Ga̱lili.
40002023	Nang gu nnwuo Ga̱lili a̱ni, a̱ si̱ swan ma̱ a̱keang Na̱za̱ra̱t. Ku si̱ nat cha̱chaat ma̱ng kyang hu nang a̱yaata̱m a̱kwonu A̱gwaza ba ku tak á̱zanson gbangbang a̱ni nyia̱, “Á̱ na ngyei nggu A̱tyu Na̱za̱ra̱t.”
40003001	Mi̱ mam a̱nia, Yoona a̱tyu nyia̱ ba̱ptisman si̱ bai a̱ shei A̱lyiat A̱gwaza mi̱ tswa a̱yit mi̱ fam a̱byin Yahudiya nyia̱,
40003002	“Nyi ghwon a̱ka̱tuk nyia̱ wu nyi khwi A̱gwaza, mat Tyok Ma A̱gwaza tswazwa hu bai kpa̱mkpaan!”
40003003	Yoona wa nang Ishaya a̱ta̱m a̱kwonu A̱gwaza gbangbang ku lyiat nang gu ku ntak nyia̱, “A̱yin shya̱ mi̱ tswa a̱yit, a̱ yei mi̱ chet, ‘Nyi jhyi vak A̱tyoli hu, ku nat cha̱chaat!’ ”
40003004	Yoona ma̱ a̱pyia̱ nggu ku khwi a̱yaatoot nang á̱ nok ma̱ng chat a̱lakumi a̱ni. A̱ si̱ vwuoi dyang nggu ji ma̱ng kwa. A̱wot nkyayak nggu na si̱ yet á̱ga̱u bya ma̱ng tong a̱yit.
40003005	Á̱niet si̱ bai da̱ a̱vwuo gu neet Urusha̱lima, ma̱ng a̱mgba̱m fam a̱byin Yahudiya ma̱ng a̱ka̱keang na̱ hyia̱k a̱ghyui Urdun ka a̱ni.
40003006	Nang ba̱ ntyai a̱ka̱tuk nyia̱ mba wu kpa̱sai a̱ni, a̱ si̱ nyia̱ mba ba̱ptisman ji ma̱ a̱ghyui Urdun ka.
40003007	Nang Yoona ndi susot A̱fa̱risawa ma̱ng A̱sa̱ndukiyawa ba̱ chobai da̱ a̱vwuo ba̱ptisman nggu ka a̱ni, a̱ si̱ ta̱gba̱k ba nyia̱, “Nyin a̱ka̱sorong mman tsuup a̱byin, nyi fa nyi na shot mwai lyen A̱gwaza hu ku chobai a̱ni mat ba̱ptisman ji a?
40003008	Nyi nyia̱ á̱tsatsak nta̱m na̱ na tak kpa̱sai nang nyi nghwon a̱ka̱tuk nyia̱ nyin wu, nyi si̱ khwi A̱gwaza a̱ni.
40003009	A̱wot nyi yok laai pyipyia̱ nyin nyia̱, ‘Zi̱ shya̱ san, mat Ibrahim wa yet a̱tyia̱ a̱khwop nzi̱t wu!’ Mat n shei nyin nang A̱gwaza mbyia̱ chet a̱ tyia̱ nfang nani na̱ yet mman kwai Ibrahim.
40003010	A̱wot ku ma̱ninika, á̱ ka̱n sak a̱khwon ka da̱ á̱ni̱nan a̱ka̱kwon ba á̱ nfwuong á̱ tyam a̱ka̱kwon na. Huhwa kuzang a̱kwon ka, ka̱ lak tyia̱ a̱tsatsak nsum a̱ni, á̱ na tyam á̱ni̱nan ba ka̱ kwa a̱byin, a̱wot á̱ ta nka mi̱ ndong!
40003011	“Nung, n nyia̱ nyin ba̱ptisman ma̱ng a̱sa̱khwot nia, jija tak nang nyi nghwon a̱ka̱tuk nyia̱ nyin wu. A̱wot a̱yin chobai, a̱tyu a̱ swak nung mi̱ chet a̱ni, n maai mi̱ maai n ti̱n á̱kwatak nggu ba bah. Nggu, a̱ na nyia̱ nyin ba̱ptisman ji ma̱ng A̱za̱za̱rak Ntswa wa ma̱ng long.
40003012	“A̱ shya̱ ma̱ng bibyia̱ nggu hu mbwak, nang gu na nchyok yak hu a̱ni, gu lyang a̱vwuo tsot yak ka. A̱ na ti̱n tswá yak ji, a̱ tyia̱ ma̱ a̱gban. A̱wot a̱sunsong wu, a̱ na fwui nggu ma̱ a̱nga̱ngak ndong sang sangba̱p, nang á̱ si̱ mi̱n nyiip a̱ni bah.”
40003013	A̱wot Yesu si̱ neet mi̱ fam a̱byin Ga̱lili, a̱ si̱ bai da̱ a̱vwuo Yoona ma̱ a̱ghyui Urdun gu ka nyia̱ gu ba̱ptisman.
40003014	Huhwa Yoona si̱ chat lak nyia̱ Yesu ba̱ptisman ji, a̱ si̱ nyia̱, “Nung gwa myim a nyia̱ nung ba̱ptisman ji! A̱wot nwan wa sii wa chobai da̱ a̱vwuo nung a?”
40003015	A̱wot Yesu si̱ nwuak gu shim nyia̱, “Ma̱ninika, yok ku li a̱nia. Da̱nian a̱nia wa nang zi̱ na nnyia̱ a̱mgba̱m kyang ku yet tsotswat a̱ni.” Huhwa Yoona si̱ shim a̱ si̱ nyia̱ Yesu ba̱ptisman ji.
40003016	Nang Yoona ntyak nyia̱ Yesu ba̱ptisman ji a̱ni, mi̱ di̱ ghwut Yesu hu ma̱ a̱sa̱khwot na, Ma A̱gwaza tswazwa ka si̱ kin khwuk, a̱ si̱ li A̱za̱za̱rak Ntswa A̱gwaza wu gu chorop a̱ neet tswazwa nang a̱bwa a̱ni, a̱ ba̱ swan da̱ Yesu.
40003017	A̱nwuat si̱ kin ghwut a̱ neet Ma A̱gwaza tswazwa ka nyia̱, “Nggwon nung kya ka nang n chat a̱ni. N fwuong nyinyang ka ba̱t!”
40004001	A̱wot A̱za̱za̱rak Ntswa wu si̱ nat ma̱ng Yesu mi̱ tswa a̱yit da̱nian A̱ta̱nyeang ka, ka̱ ka mak gu a̱ja.
40004002	A̱wot Yesu si̱ swan a̱fa a̱khwot mam swak naai, a̱ta̱mam ma̱ng a̱tyetuk, nang gu naai A̱gwaza. A̱wot zong si̱ ta̱bat gu ba̱t.
40004003	Di̱n jen a̱ja, A̱ta̱nyeang ka si̱ bai da̱ a̱vwuo Yesu, ka̱ si̱ nyia̱, “Ka̱nang a yet Nggwon A̱gwaza kya chi̱k, tyia̱ nfang nani na̱ bwuak á̱ tyia̱ burodi, a yaa.”
40004004	Yesu si̱ nwuak A̱ta̱nyeang ka shim nyia̱, “Kaai! Á̱ lyuut ma̱ A̱lyiat A̱gwaza na nyia̱, ‘Mi̱ nkyayak hwa ma̱nyin hu nang a̱tyubishyi na ya a̱ nswuan bah. A̱wot ma̱ng kuzang swang a̱lyiat ja ji̱ ghwut a̱bwonu A̱gwaza a̱ni, nang a̱tyubishyi na nswuan.’ ”
40004005	A̱jawa A̱ta̱nyeang ka si̱ kyiak Yesu a̱ nat ndyo Urusha̱lima, a̱ yet a̱za̱za̱rak a̱keang wu a̱ni. Ka̱ si̱ sak Yesu da̱ a̱ga̱nga̱ng a̱ta̱n A̱li Nwuat Za̱nang A̱gwaza wu.
40004006	A̱ta̱nyeang ka si̱ nyia̱ ma̱ng Yesu, “Ka̱ nwan wa yet nggwon A̱gwaza ka chi̱k, fi̱p kwa a̱byin! Mat á̱ lyuut ma̱ A̱lyiat A̱gwaza na nyia̱, ‘A̱gwaza na tyia̱ a̱yaata̱m tswá nggu ba, ba̱ chok ang. A̱wot ba̱ na fwun ang ma̱ng mbwak mba na, kalak a du kwa a lwi tak ang da̱ a̱fang.’ ”
40004007	Yesu si̱ bu nwuak ka shim, nyia̱, “Kaai, á̱ lyuut ma̱ A̱lyiat A̱gwaza na nyia̱, ‘Yok mak mi̱ mak a mak A̱tyoli a̱ yet A̱gwaza ang a̱ni bah.’ ”
40004008	Si̱ a̱hwa si̱ swak, A̱ta̱nyeang ka si̱ bu nat ma̱ng Yesu da̱ a̱ta̱n a̱tsatsak a̱ga̱nga̱ng a̱fan. Ka̱ si̱ kin shei nggu ntyok swanta na ma̱ng shyit na nhu.
40004009	A̱ta̱nyeang ka si̱ nyia̱, “N na nang ang a̱mgba̱m ntyok nani, ka a shim a si̱ kpaat a̱khwukhwut, a si̱ kyuak nung ntong.”
40004010	Yesu si̱ bu nyia̱ ma̱ng A̱ta̱nyeang ka, “Sha̱tan, doot a̱ji a ghwon nung, mat á̱ lyuut ma̱ A̱lyiat A̱gwaza na nyia̱, ‘Ku yet ta hwa a kyuak ntong a̱zaghyi A̱tyoli a̱ yet A̱gwaza ang a̱ni. A̱wot nggu wa a bu nyia̱ nggu ta̱m ma̱nyin nggu.’ ”
40004011	A̱jawa A̱ta̱nyeang ka si̱ doot a̱ nkat, ka̱ si̱ ghwon Yesu. A̱wot a̱yaata̱m tswá A̱gwaza ba si̱ bai, ba̱ si̱ beang ngguu.
40004012	Nang Yesu nfa̱k á̱ ta̱bat Yoona a̱tyu nyia̱ ba̱ptisman á̱ tyia̱ mi̱ jaru a̱ni, a̱ si̱ ghwon fam a̱byin Yahudiya, a̱ si̱ bwuok a̱ nat fam a̱byin Ga̱lili.
40004013	Yesu ku ya nnat a̱keang Na̱za̱ra̱t. Nang gu nghwon Na̱za̱ra̱t hu a̱ni, a̱ si̱ bwuok ma̱ng swat hu a̱ nat ndyo ma̱ a̱keang Ka̱fanahum, ka̱ hyia̱k gak a̱gba̱ndang jok Ga̱lili wu a̱ni, mi̱ nfam bibyin nkwaí Za̱bulun ma̱ng Na̱fi̱ta̱li.
40004014	Si̱ huni bai ma̱ cha̱chaat da̱ a̱nu ka ma̱ng shei á̱zanson nang Ishaya a̱ta̱m a̱kwonu A̱gwaza wu ku shei a̱ni, nyia̱,
40004015	“Mi̱ bibyin nkwaí Za̱bulun, ma̱ng Na̱fi̱ta̱li, da̱ a̱beam a̱gba̱ndang jok, a̱ma̱nyi a̱ghyui Urdun, mi̱ nfam a̱byin Ga̱lili, a̱vwuo nang nnwap na̱ chyi A̱gwaza ma̱ a̱di̱di̱t nshya̱ a̱ni;
40004016	á̱niet ba̱ swan mi̱ ndyin a̱ni, ba̱ si̱ li a̱gba̱ndang sai. A̱wot á̱niet ba̱ swan ma̱ a̱ghwaghwu a̱khwu a̱ni, sai A̱gwaza si̱ bai da̱ mba.”
40004017	Kyiak neet di̱n jen a̱ja, Yesu si̱ nwuo shei a̱lyiat A̱gwaza na, a̱ si̱ nyia̱, “Nyi ghwon a̱ka̱tuk nyia̱ nyin wu! Nyi bwuok bai da̱ a̱vwuo A̱gwaza, mat Tyok Ma A̱gwaza tswazwa hu bai kpa̱mkpaan!”
40004018	Á̱ghyang á̱tuk nang Yesu chong a̱ sweap di̱n khwong a̱gba̱ndang jok Ga̱lili, a̱ si̱ li á̱niet a̱feang ba̱ yet á̱na̱nyiuk á̱ghyang bya. Nang ba̱ shya̱ di̱ khwot á̱ka̱li, mat ta̱m mba hu yet ta̱m bwoi fa̱n hwa. A̱tyo nyiung ma̱ mba á̱ ku ngyei nggu Siman, á̱ si̱ bu ngyei nggu Bitut, ma̱ng Anda̱rawut a̱na̱nyiuk nggu wu.
40004019	Yesu si̱ yorong mba nyia̱, “Nyi bai nyi khwi nung. A̱wot n na ntyiet nyin si̱sak nyi na nya̱baat á̱niet chong ndyo da̱ a̱vwuo nung, ma̱nang nyi mbwoi fa̱n hu a̱ni!”
40004020	Huhwa ba̱ si̱ kin ghwon á̱ka̱li mba na kiki, ba̱ si̱ nwuo khwi Yesu.
40004021	Nang Yesu nghwon baa, a̱ si̱ shyei a̱ nat a̱zanson ma̱ a̱da̱dei a̱ni. A̱ si̱ bu li á̱na̱nyiuk a̱feang á̱ghyang, Yakubu ma̱ng Yoona nang ba̱ swan mami kukwon a̱wak á̱ jhyi á̱ka̱li mba na ma̱ng Za̱ba̱di a̱tyia̱ mba wu. A̱ si̱ yorong ba mameang ba̱ khwi ngguu.
40004022	Á̱na̱nyiuk a̱bya si̱ ghwon kukwon a̱wak hu ma̱ng a̱tyia̱ mba wu mi̱ di̱ yong a̱hwa. Ba̱ si̱ kin nwuo khwi Yesu.
40004023	Yesu si̱ nwuai a̱ kat a̱mgba̱m fam a̱byin Ga̱lili hu. A̱ si̱ tyiet ma̱ á̱tutu a̱tung A̱yahudawa, a̱ bu shei á̱niet ba A̱sham Nkhang Tyok A̱gwaza ka. A̱ si̱ tsa a̱ nchoot á̱niet ba̱ nyia̱ ma̱ng kuzang tangka̱i nzwan a̱ni.
40004024	Nkhang Yesu na si̱ ba̱ng a̱ nat ma̱ gbang, a̱ si̱ tat fam a̱byin Suriya! Á̱ si̱ labeang bah, á̱ si̱ bai ma̱ng a̱nggu a̱mgba̱m á̱niet ba̱ nyia̱ ma̱ng nzwan a̱ni. A̱wot kuzang tangka̱i nzwan ku nyia̱ mba a̱ni, ku ba̱ byia̱ a̱ka̱tuk ntswa, ku á̱niet kwi long chen, ku á̱niet ta̱luk nkap; a̱mgba̱m ba, Yesu si̱ choot baa.
40004025	Á̱kpa á̱niet á̱ghyang ma̱ a̱di̱di̱t si̱ khwi nggu á̱ nat kuzang a̱vwuo. Á̱niet si̱ neet ma̱ a̱keang Urusha̱lima, ma̱ng nfam bibyin Ga̱lili, Dikafolit, ma̱ng a̱mgba̱m fam a̱byin Yahudiya, ma̱ng á̱niet nfam bibyin a̱ma̱nyi a̱ghyui Urdun ka.
40005001	Á̱ghyang á̱tuk, nang Yesu ndi á̱kpa á̱niet ma̱ a̱di̱di̱t ntung a̱ni, a̱ si̱ nyeak tazwa ntsok, a̱ si̱ swan a̱ja. Mman ta̱m nggu na si̱ bai, á̱ ba̱ swan á̱ tyong gu á̱ keang.
40005002	A̱wot a̱ si̱ nwuo tyiet baa nyia̱,
40005003	“A̱gwaza tyei a̱li̱ba̱rka da̱ á̱niet, ba̱ li lat mba hu da̱ a̱vwuo nggu a̱ni. Mat ba̱ yet mman Tyok Ma A̱gwaza tswazwa nia.
40005004	A̱gwaza tyei a̱li̱ba̱rka da̱ á̱niet, ba̱ shya̱ ma̱ng byian fwuo mat a̱ka̱tuk nyia̱ mba wu a̱ni. Mat á̱ na shyim mba nfwuo na.
40005005	A̱gwaza tyei a̱li̱ba̱rka da̱ á̱niet ba̱ ghyuai á̱pyia̱ mba a̱ni. Mat ba̱ na ya gado a̱byin hu.
40005006	A̱gwaza tyei a̱li̱ba̱rka da̱ á̱niet ba̱ fwuong zong ma̱ng mashyi a̱ni, mat ba̱ nyia̱ tsotswat nang A̱gwaza nchat a̱ni. Mat A̱gwaza na tyia̱ mba ba̱ shya̱ nkyang nang ba̱ chat a̱ni, ba̱ swa̱i.
40005007	A̱gwaza tyei a̱li̱ba̱rka da̱ á̱niet ba̱ fwuong kunak á̱ghyang á̱niet a̱ni. Mat mba meang, á̱ na fa̱k kunak ba.
40005008	A̱gwaza tyei a̱li̱ba̱rka da̱ á̱niet, ba̱ byia̱ a̱za̱za̱rak nfwuo a̱ni. Mat ba̱ na li A̱gwaza.
40005009	A̱gwaza tyei a̱li̱ba̱rka da̱ á̱niet, ba̱ tyei swat nyinyang a̱ni. Mat á̱ na yei mba mman A̱gwaza.
40005010	A̱gwaza tyei a̱li̱ba̱rka da̱ á̱niet nang á̱ ya̱shuk mat yet tsotswat mba hu a̱ni. Mat ba̱ yet mman Tyok Ma A̱gwaza tswazwa nia.
40005011	“A̱gwaza tyei nyin a̱li̱ba̱rka ka̱nang á̱niet lyiat nyin lihyat, ba̱ si̱ bu ya̱shuk nyin, a̱wot ba̱ si̱ bwoi a̱ka̱laa á̱ tyei nyin, ba̱ si̱ bu tyam nyin ma̱ng kuzang tangka̱i a̱ka̱tuk a̱lyiat, mat nang nyi ngyet á̱niet khwi nung bya a̱ni.
40005012	“Nyi fa̱k a̱lyia̱ a̱sai di̱ si̱ a̱hwa! Nyi gwai ba̱t! Mat nyi shya̱ ma̱ng a̱gba̱ndang zang a̱ fwuong nyin Ma A̱gwaza tswazwa a̱ni. A̱wot nyi jhyung nang ma a̱nia wa á̱ ku nya̱shuk a̱yaata̱m a̱kwonu A̱gwaza ba gbangbang.
40005013	“Nyin bya yet nfak na mi̱ swanta hu. A̱wot ki̱ nfak na tyak ta̱m nna hu, zang ta̱m hwa na̱ bu na nyia̱? Á̱ na weam nfak na, a̱wot á̱ shai na ma̱ng a̱ti̱tak nang a̱buk kyang a̱ni.
40005014	“Nyin bya yet sai hu mi̱ swanta hu. Ma̱nang a̱keang ka̱ shya̱ tazwa a̱fan a̱ni, á̱ si̱ mi̱n niat sai nka hu bah.
40005015	Ma a̱nia wa, á̱ mbyia̱ a̱tyu a̱ na tyia̱ long fi̱tila a̱ sii kyiak kham a̱ nkup hu a̱ni bah. Da̱ a̱kwonu a̱kya, á̱ ni̱ sak hu da̱ a̱tyii wa, ku ka sai konyan mali ka.
40005016	“Ma a̱nia wa, nyi yok sai a̱tsotswat swat nyin hu ku ghwut kpa̱sai konyan a̱ lii, da̱nian konyan a̱ ka dyep A̱tyia̱ nyin wu a̱ shya̱ tswazwa ka a̱ni.
40005017	“Nyi yok dam nyia̱ n bai n dyang doka Musa ji, ku kyang nang a̱yaata̱m a̱kwonu A̱gwaza ba lyuut wa a̱ni bah. Kaai, n bai n ngaan tyiet nang ba̱ fa wa a̱ni.
40005018	N shei nyin a̱tsak a̱lyiat; tswazwa ma̱ng a̱byin na tyak, a̱wot ku a̱bada̱dei ndang zwunzwuo a̱nyiung nang á̱ ta̱zut di̱ lyuut doka A̱gwaza ji a̱ni na ta̱yuut bah; si̱ nang kuzang kyang bai cha̱chaat da̱ a̱nu ka!
40005019	“Mat a̱nia, ka̱ nyi lak khwi ku a̱bada̱dei doka a̱nyiung mi̱ doka Musa ji, nyi si̱ bu tyiet á̱ghyang á̱niet ba̱ lak khwi nji hu a̱ni, á̱ na kyiak nyin a̱batsatsak a̱chyuang á̱niet nia mi̱ Tyok Ma A̱gwaza tswazwa hu. A̱wot a̱mgba̱m nyin nyi khwi doká jini, nyi si̱ tyiet ji a̱ni, nyin bya á̱ na kyiak nyin nang a̱cha̱chet á̱niet a̱ni mi̱ Tyok Ma A̱gwaza tswazwa hu.
40005020	“A̱wot n tak nyin; ka̱ tsotswat nyin hu swak si̱ A̱fa̱risawa hu ma̱ng á̱niet tyiet doká ba bah, a̱tsak a̱lyiat; nyi si̱ mi̱n mak nwuo Tyok Ma A̱gwaza tswazwa hu bah.
40005021	“Nyi wa ka̱n fa̱k á̱ tak a̱yaatyia̱ a̱khwop nzi̱t ba gbangbang nyia̱, ‘Nyi yok hyat a̱yin bah. Konyan wa hyat a̱yin a̱ni, á̱ na nyia̱ gu shi̱ri̱ya.’
40005022	A̱wot n bu mbeang shei nyin hu. Ku nang a̱yin mwai lyen ma̱ng a̱ghyang nggu, á̱ na nyia̱ gu shi̱ri̱ya. A̱wot konyan wa yorong a̱yin ‘A̱pa̱mpang a̱yin,’ á̱ na tyia̱ gu mbwak a̱cha̱chet á̱niet shi̱ri̱ya! A̱wot konyan wa shyi a̱yin, nyia̱, ‘A yet a̱bwuon!’, a̱ shya̱ kpa̱mkpaan mi̱ swuo a̱bung ma̱ a̱nga̱ngak ndong sang sangba̱p.
40005023	“Mat a̱nia, ka̱ a naat neap za̱nang ang ji da̱ a̱tyii A̱gwaza wu Mali Nwuat Za̱nang ka, a̱ja a si̱ jhyung nang a̱na̱nyiuk ang mba̱ng ang mi̱ fwuo,
40005024	ghwon za̱nang ang ji a̱ja. Mi̱ di̱ yong a̱hwa, bwuok a ba̱ shya̱ a̱na̱nyiuk ang wu, nyi jhyi swat nyin hu, a sii bwuok a neap za̱nang ang ji.
40005025	“Ma a̱nia wa, ka̱ a̱tyu lak li ang wu naat ma̱ng a̱nwan mi̱ tutu shi̱ri̱ya, nyia̱ a ba̱ng ta nggu, a kwan a̱nggang nyi jhyi ma̱ng á̱ghyang nyin neet nang nyi ni̱ shya̱ di̱n vak. Kalak a̱tyu lak li ang wu a̱ si̱ tyia̱ ang mbwak a̱li̱kali, a̱li̱kali meang a̱ tyia̱ ang mbwak a̱gba̱ndang a̱tyu chok a̱khwo wu, a̱wot a̱ nyim ang mi̱ jaru.
40005026	A̱wot ka̱ ku li a̱nia, a na shot a̱ja bah, si̱ nang a tan a̱mgba̱m kurum nang á̱ sak ang ndyo a̱ni mut!
40005027	“Nyi ka̱n fa̱k doka ji nyia̱, ‘Ku yet ta hwa nyi yok katnaan.’
40005028	A̱wot n bu mbeang shei nyin hu. Ku nang a̱yin wa nwuan a̱byii̱k a̱ si̱ fa̱k di̱dang kwai ngguu, a̱ wa ka̱n tyak katnaan ma̱ng a̱nggu mi̱ fwuo.
40005029	Mat a̱nia, ku nang a̱tan tswa a̱li a̱zayak ang wa na tyia̱ a fa̱k di̱dang nyia̱ a̱ka̱tuk, ti̱n ji ji̱i̱p. Ku na lan a lyin kap nyiung mi̱ vam ang hu, nang á̱ na nta a̱jhyem vam wu ma̱ a̱nga̱ngak ndong sang sangba̱p a̱ni.
40005030	Ma a̱nia wa, ku nang a̱tan bwak yak ang wa na tyia̱ ang a nyia̱ a̱ka̱tuk, tyat hu ji̱i̱p! Ku na lan a lyin kap nyiung mi̱ vam ang hu nang á̱ na ntyia̱ a̱jhyem vam ang wu ma̱ a̱nga̱ngak ndong sang sangba̱p a̱ni.
40005031	“A̱wot nyi ka̱n fa̱k doka ji tyiet nyia̱, ‘Konyan wa chat tyat nyeang ma̱ng a̱kyuo nggu a̱ni, ku yet ta hwa a̱ lyuut ta̱ka̱da tyat nyeang, a̱ nwuak guu.’
40005032	A̱wot n bu mbeang shei nyin hu. Ka̱ a̱yin tyat nyeang ma̱ng a̱kyuo gu, da̱nang gu ta̱bat gu di̱ katnaan hwa bah, a̱ tyia̱ a̱byii̱k a̱wa katnaan hwa, ka̱ a̱ nyeang a̱tyok a̱ghyang. A̱wot konyan wa bwuo a̱byii̱k nang a̱tyok tyat nyeang ma̱ng a̱nggu a̱ni, nggu meang, a̱ katnaan hwa.
40005033	“Ma̱ a̱nia wa, nyi ka̱n fa̱k doka ji nang á̱ tyiet a̱yaatyia̱ nzi̱t ba gbangbang a̱ni nyia̱, ‘Ku yet ta hwa, nyi yok tyat shyishyi nyin ji bah. A̱wot ku yet ta hwa, nyi yong di̱ shyishyi ji nang nyi nyia̱ ma̱ng A̱gwaza a̱ni.’
40005034	A̱wot n bu mbeang shei nyin hu. Nyi yok mak shyi bah! Nyi yok nyia̱, ‘N shyi da̱ a̱lyoot Ma A̱gwaza tswazwa!’ Mat Ma A̱gwaza tswazwa ka yet a̱gba̱ndang chuk Tyok A̱gwaza ja.
40005035	A̱wot nyi yok nyia̱, ‘N shyi da̱ a̱lyoot a̱byin!’ Mat a̱byin ka yet a̱vwuo saai a̱ti̱tak A̱gwaza kya. Nyi yok nyia̱, ‘N shyi da̱ a̱lyoot Urusha̱lima!’ Mat Urusha̱lima hu yet a̱keang a̱gba̱ndang A̱gwam kya.
40005036	Yok shyi ku da̱ a̱lyoot a̱pyia̱ ang bah, mat a si̱ mi̱n bwuak a̱tyin pyia̱ a̱nyiung ang, ka̱ tyia̱ a̱sai ku a̱dyundyung bah.
40005037	Da̱ a̱kwonu a̱kya, nyi yok a̱lyiat nyin na na̱ yet a̱fang. Ka̱ nyi shim na nyia̱ kyang, nyi tyia̱ ‘Ii.’ Ka̱ nyi shim bah, nyi tyia̱ ‘Kaai.’ A̱wot ka̱ nyi shyi shyishyi ji̱ swak a̱nia a̱ni, ji̱ neet da̱ a̱vwuo A̱ta̱nyeang kya.
40005038	“Nyi ka̱n fa̱k á̱ tyiet nyin mi̱ doka ji nyia̱, ‘Ku yet ta hwa, ka̱ a̱yin ti̱n ang tswa a̱li jhyung, ma a̱nia wa á̱ na nti̱n si̱ nggu jhyung. Ka̱ a̱ ma nti̱n ang a̱nyung a̱nyiung kya, ma a̱nia wa á̱ na nti̱n a̱si̱ nggu a̱nyiung.’
40005039	A̱wot n bu mbeang shei nyin hu. Nyi yok nyia̱ na̱nvan nyi tan a̱ka̱tuk ma̱ng a̱ka̱tuk da̱ a̱tyu a̱ nyia̱ nyin a̱ka̱tuk a̱ni bah! Ka̱ a̱yin lwi ang di̱ lihyat di̱ kpang bwak yak ang hu, a bu bwuak kpang bwak myian hu, gu lwii.
40005040	“Ma a̱nia wa, ka̱ á̱ nat ma̱ng a̱nwan da̱ a̱vwuo shi̱ri̱ya, a̱wot á̱ si̱si̱ tyia̱ ang a̱tan, nyia̱ a nwuak a̱toot mami ang wu, a mun nwuak a̱ta̱swak ang wu mbeang.
40005041	“Ma a̱nia wa, ka̱ a̱tyu nzwang tyia̱ ang, a kyiak kpa̱t di̱n khwo, nyi chong met a̱nyiung, shim a kyiak kpa̱t hu a faat, nyi chong met a̱feang.
40005042	“Ma a̱nia wa, ka̱ a̱tyu swuo a̱bung naai kyang ma̱ng a̱nwan, a nang gu. Ka̱ a̱ ma nchat khwap ja, a yok lak bah.
40005043	“Nyi ka̱n fa̱k á̱ tyiet nyin mi̱ doka ji nyia̱, ‘Chat a̱kpa̱ndang swat ang wu,’ a̱wot á̱ nyia̱, ‘A lak li a̱tyu a̱ lak li ang a̱ni.’
40005044	A̱wot n bu mbeang shei nyin hu. Nyi chat á̱niet ba̱ lak li nyin a̱ni! Nyi bu naai A̱gwaza da̱nian á̱niet ba̱ ya̱shuk nyin a̱ni!
40005045	“Ka̱ nyi chat á̱niet lak li nyin ba, ma a̱nia wa nyi na nnyia̱ ma̱nang á̱tsatsak mman A̱tyia̱ nyin wu a̱ shya̱ tswazwa ka a̱ni. Mat nggu wa ni̱ tyia̱ mam hu ku sai tazwa á̱ka̱tuk ma̱ng a̱tan á̱niet ba. Nggu wa bu ni̱ ta̱m ma̱ng za ji, ji̱ va da̱ a̱vwuo á̱tsotswat á̱niet ma̱ng á̱si̱ nwai yet á̱tsotswat.
40005046	Ka̱ nyi chat ma̱ á̱niet ba ba̱ chat nyin wa a̱ni ma̱nyin ba, yihwa yet zang nyin ji? Mee á̱niet saai kurum ga̱ndu bya nang á̱ kyiak ba̱ yet á̱ka̱tuk á̱niet a̱ni, mun á̱ nyia̱ a̱nia a?
40005047	“A̱wot ka̱ nyi byat á̱kpa̱ndang nyin bya ma̱nyin ba, yihwa nang nyi nyia̱ ku vwuon ma̱ng á̱kum á̱niet ka? Mee nnwap na̱ chyi A̱gwaza a̱ni, mun á̱ nyia̱ a̱nia a?
40005048	Mat a̱nia, ku yet ta hwa nyi yet á̱tsatsak á̱niet, ma̱nang A̱tyia̱ nyin wu a̱ shya̱ tswazwa ka ngyet a̱tsatsak a̱ni.”
40006001	“Nyi ta̱bam! Nyi yok nyia̱ a̱tan nta̱m kpa̱sai a̱zaghyi á̱niet, mat ba̱ ka chyin nyin bah. Kalak nyi na lyin zang da̱ a̱vwuo A̱tyia̱ nyin wu a̱ shya̱ tswazwa ka a̱ni.
40006002	Mat a̱nia, ka̱ nyi na beang á̱kunak ma̱ng kurum, nyi yok nyia̱ ma̱nang á̱bubuk á̱niet ni̱ nyia̱ a̱ni bah. Ba̱ ni̱ tyiap gugwa ma̱ á̱tutu a̱tung A̱yahudawa ba ma̱ng nvak na, á̱niet ba̱ ka li a̱tan nta̱m mba wu kpa̱sai, á̱ chyin baa! N tak nyin a̱tsak a̱lyiat, ba̱ wa ka̱n san a̱mgba̱m zang mba ji.
40006003	A̱wot ka̱ nyi na beang á̱kunak ma̱ng kurum, nyi yok shim á̱niet ba̱ lyen kyang nang nyi nyia̱ a̱ni bah.
40006004	Nyi nang za̱nang nyin ji nyonywang. A̱wot A̱tyia̱ nyin wu, a̱ nwuan kuzang kyang nang nyi nyia̱ di̱ niat a̱ni, a̱ na tan nyin zang.
40006005	“A̱wot ka̱ nyi na naai A̱gwaza, nyi yok naai nggu nang á̱bubuk á̱niet ni̱ nnaai a̱ni bah. Mat ba̱ ni̱ chat ba̱ doot á̱ yong ka̱tsak ma̱ng gba̱p a̱pyia̱ ma̱ á̱tutu a̱tung A̱yahudawa ba, ma̱ng a̱yaaga̱sat nvak ba̱ naai A̱gwaza kpa̱sai, da̱nian á̱niet ba̱ ka li ba̱ chyin baa. N tak nyin a̱tsak a̱lyiat, ba̱ wa ka̱n san zang mba ji.
40006006	Da̱ a̱kwonu a̱kya, nwan, ka̱ a na naai A̱gwaza, a nwuo ma̱ swang nyuo ma̱nyin ang. A nyim nyinyiit hu, a sii naai A̱gwaza a̱ yet a̱tyia̱ ang wu a̱ni a̱ja. A̱wot A̱gwaza a̱ yet a̱tyia̱ ang wu, a̱ nwuan kuzang kyang ku shya̱ di̱ niat a̱ni, a̱ na nwuak ang zang.
40006007	“Jen nang nyi ni̱ nshya̱ di̱ naai A̱gwaza wu a̱ni, nyi yok lyiat tangka̱i a̱jojoot a̱tai a̱lyiat di̱ kyang nyiung, nang nnwap na̱ chyi A̱gwaza nnyia̱ a̱ni bah. Ba̱ fa mat tangka̱i a̱jojoot naai mba wu wa a̱yaagwaza mba ba na nfa̱k naai mba hu.
40006008	Nyi yok naai A̱gwaza tangka̱i naai á̱niet a̱hwa bah. Mat A̱gwaza a̱ yet a̱tyia̱ nyin wu a̱ni, wa ka̱n dyen kyang hu nyi chat a̱ni, neet nang nyi ka̱n dyip gu bah!
40006009	A̱ni wa nang nyi na nnaai A̱gwaza wu nchi̱ri̱ng; ‘A̱tyia̱ nzi̱t wu a̱ shya̱ tswazwa ka a̱ni, á̱ ja̱u a̱lyoot ang ka.
40006010	Tyok ang hu ku bai. Á̱ nyia̱ kyang hu a chat a̱ni mi̱ swanta hu, ma̱nang á̱ nyia̱ nhu tswazwa ka a̱ni.
40006011	Nang zi̱t kyayak kwa mam.
40006012	Chi a̱ka̱tuk nyia̱ wu nang zi̱ nyia̱ ang ndyo a̱ni, ma̱nang zi̱ nchi a̱bun nang á̱ghyang á̱niet bwoi nzi̱t ndyo a̱ni.
40006013	Yok ghwon zi̱t zi̱ kwa di̱n jen mak bah. Da̱ a̱kwonu a̱kya, ti̱n zi̱t ma̱ a̱ka̱tuk wu wa. [[Mat tyok, chet, ma̱ng kyenkyai shi, yet si̱ nwan hwa, si̱ nat sang sangba̱p. Samba̱rka!]]’
40006014	“Ka̱ nyi chi a̱ka̱tuk nyia̱ nang á̱ghyang á̱niet nyia̱ nyin dyo a̱ni, ma a̱nia wa A̱tyia̱ nyin wu a̱ shya̱ tswazwa ka a̱ni, na nchi a̱ka̱tuk nyia̱ nyin wu.
40006015	A̱wot ka̱ nyi lak chi a̱ka̱tuk nyia̱ nang á̱ghyang á̱niet nyia̱ nyin ndyo a̱ni, ma a̱nia wa A̱tyia̱ nyin wu a̱ shya̱ tswazwa ka a̱ni, na ndak chi a̱ka̱tuk nyia̱ nyin wu.
40006016	“A̱wot jen nyi nswan a̱fa a̱khwot di̱ naai A̱gwaza a̱ni, nyi yok vwun á̱ghyi nang á̱bubuk á̱niet nnyia̱ a̱ni bah. Mat ba̱ ni̱ byian á̱ghyi, ba̱ tak kpa̱sai nang ba̱ naai A̱gwaza a̱fa a̱khwot, da̱nian á̱niet ba̱ ka li, ba̱ chyin baa. N tak nyin a̱tsak a̱lyiat, zang ji ba̱ na san a̱ni, jija a̱ja.
40006017	A̱wot nyin, jen nyi na nnaai A̱gwaza a̱fa a̱khwot a̱ni, nyi kwi á̱ghyi nyin ba, nyi kwon hya̱u, a̱wot nyi zap pyia̱ nyin hu.
40006018	Ka̱ nyi nyia̱ a̱nia, a̱yin si̱ mi̱n dyen nang nyi nswan a̱fa a̱khwot di̱ naai A̱gwaza bah, si̱ ma̱ A̱tyia̱ nyin wu wa, a̱ lyen kuzang kyang nang nyi nyia̱ di̱ niat a̱ni. A̱wot A̱tyia̱ nyin wu a̱ nwuan kuzang kyang di̱ niat a̱ni, nggu wa na nwuak nyin zang ji.
40006019	“Nyi yok tung á̱pyia̱ nyin zwá mi̱ swanta huni, a̱vwuo nang zwú na ngya nji, ku ji̱ kwa̱i ji̱ byian, a̱wot á̱tang ba̱ nwuo ba̱ nyiin nji a̱ni bah.
40006020	Da̱ a̱kwonu a̱kya, nyi tung á̱pyia̱ nyin zwá ji Ma A̱gwaza tswazwa kya, a̱vwuo da̱nang zwú na ngya zwá ji, ku ji̱ kwa̱i ji̱ byian, a̱wot á̱tang ba̱ nwuo ba̱ nyiin ji a̱ni bah.
40006021	Mat a̱vwuo ka nang nyi ntung zwá nyin ji a̱ni, a̱ja wa nang a̱di̱dam nfwuo nyin wu nshya̱.
40006022	“Tswa a̱li ang ji yet fi̱tila ji̱ tyei sai mi̱ vam ang hu a̱ni. Ki̱ tswa a̱li ang ji byia̱ shok ka̱u nkyang, a̱mgba̱m vam ang hu na sai ma̱ kyenkyai.
40006023	A̱wot ka̱ tswa a̱li ang ji byia̱ shi̱shi̱p, a̱mgba̱m vam ang hu na yet lyin hwa. A̱wot ki̱ sai hu nang a fa a byia̱ a̱ni yet lyin hwa za̱m, zang tangka̱i a̱gba̱ndang dyin hwa a̱hwa!
40006024	“Á̱ mbyia̱ a̱tyu a̱ na nyia̱ khwo a̱yaatyoli a̱feang a̱ni bah. Ku a̱ lak a̱tyo nyiung, a̱wot gu chat a̱tyo nyiung wu. Ma a̱nia wa, a̱ na nwuak a̱tyo nyiung wu shi, a̱wot a̱ jhyuai a̱tyo nyiung wu. Ma a̱nia wa, nyi si̱ mi̱n nyia̱ A̱gwaza khwo ntsa bu nnyia̱ khwo kurum bah.
40006025	“Huhwa mbyia̱ n shei ma̱ng a̱nyin. Nyi yok nyia̱ a̱fi̱fa kuzang a̱tuk tazwa swuan nyin ji bah. A̱wot nyi bu yok nyia̱ a̱fi̱fa ke nyi byia̱ kyayak nang nyi na ya ma̱ng kyang nyi na swuo a̱ni bah, ku a̱yaatoot nang nyi na kup, ba̱ maai nyin a̱ni bah. Nyi lyen nang swuan nyin ji ndan kyayak, a̱wot nvam nyin na si̱ lan a̱yaatoot baa?
40006026	Nyi nwuan a̱ka̱man na, nyi lii. Na̱ ni̱ chyui yak bah. Da̱ na, na̱ ni̱ chak yak bah. Ku na̱ tung yak á̱ tyei ma̱ a̱yaagban bah. A̱mgba̱m ma̱ng a̱nia, A̱tyia̱ nyin wu a̱ shya̱ tswazwa ka a̱ni, nggu wa ni̱ nwuat na nkyayak na. A̱wot nyin, nyi swak a̱ka̱man na ma̱ng yet ma̱ za̱nzan baa?
40006027	A̱nyan wa ma̱ nyin mat a̱fi̱fa nggu wu maai a̱ mbeang a̱banjen ma̱ chunchwiit mi̱ swuan nggu ji?
40006028	“Yihwa mbyia̱ nang nyi nyia̱ a̱fi̱fa da̱ a̱yaatoot? Nyi nwuan nkywat a̱ka̱kwon na mi̱ kyai a̱yit hu, nyi li si̱sak ji nang na̱ ndaai a̱ni. Na̱ nyia̱ ta̱m bah. Da̱ na, na̱ nok á̱pyia̱ na a̱yaatoot bah.
40006029	A̱mgba̱m ma̱ng a̱nia, A̱gwam Solomon ma̱ng a̱gba̱ndang a̱kyenkyai shi nggu wu, ku khwi a̱yaatoot ba̱ yet a̱sham nang nkywat a̱ka̱kwon nani a̱ni bah.
40006030	Ka̱ A̱gwaza tyei nkywat a̱ka̱kwon mi̱ nkyai a̱yit shisham, na̱ nshya̱ a̱fwun, a̱wot a̱tson á̱ wu tyia̱ na mi̱ ndong a̱ni, ku myim nyi lyen nang gu na nnwuak nyin a̱yaatoot za̱m. Yihwa mbyia̱ nang nyi nnwuak fwuo ma̱ a̱da̱dei da̱ A̱gwaza?
40006031	“Mat a̱nia, nyi yok nyia̱ a̱fi̱fa bah, ku nyi lyi̱ri̱m á̱pyia̱ nyin nyia̱, ‘Yihwa zi̱ na ya? Yihwa zi̱ na swuo? Yihwa zi̱ na kup?’
40006032	Da̱nian nkyang nani nia nang nnwap na̱ chyi A̱gwaza a̱ni ni̱ dam mi̱ nfwuo mba na ba̱ na shya̱. A̱wot A̱tyia̱ nyin wu a̱ shya̱ tswazwa ka a̱ni, lyen chi̱k nang nyi nchat nkyang nani a̱mgba̱m na.
40006033	“A̱wot nyin, nyi ya ntsa kup á̱ghyi di̱ chat Tyok A̱gwaza hu ma̱ng tsotswat nggu hu. Nggu meang, a̱ na mbeang nyin a̱mgba̱m á̱kum nkyang ka nang nyi chat a̱ni.
40006034	“Mat a̱nia, nyi yok nyia̱ a̱fi̱fa da̱nian a̱tson bah. Mat a̱tson ka wu bai ma̱ng a̱fi̱fa nka. Swuo a̱bung a̱fwun hu maai a̱fwun ka.”
40007001	“Nyi yok nyia̱ á̱ghyang nyin shi̱ri̱ya bah. A̱wot nyin meang, á̱ ma na nyia̱ nyin shi̱ri̱ya bah.
40007002	Shi̱ri̱ya nang nyi nyia̱ á̱ghyang á̱niet ndyo a̱ni, jija nang á̱ na nyia̱ nyin ndyo. A̱wot kweanghyi ji nang nyi mmak á̱ghyang á̱niet ndyo a̱ni, jija á̱ na mmak nyin ndyo.
40007003	“Yihwa mbyia̱ nang a nwuan a̱bachinchyat ma̱ a̱li a̱kpa̱ndang swat ang ka, a̱wot a̱gut nkwon ka̱ shya̱ mi̱ si̱ nwan tswa a̱li ji̱ a̱ni, a li nka baa?
40007004	Ma a̱nia wa, a na nyia̱ ni a ndam a hyia̱ ma̱ng a̱kpa̱ndang swat ang wu nyia̱, ‘Yok n beang ang ti̱n a̱bachinchyat ma̱ a̱li ang ka,’ a̱wot nang a̱gut nkwon nyim tswa a̱li ang ji?
40007005	Nwan a̱bubuk a̱yin! Ya nti̱n a̱gut nkwon ka̱ shya̱ mi̱ ntswa a̱li ang ji a̱ni, a ka li shansham, a sii ti̱n a̱bachinchyat ka̱ shya̱ mi̱ ntswa a̱li a̱kpa̱ndang swat ang ji a̱ni.
40007006	“Nyi yok nwuak á̱niet ba̱ nwai yet á̱za̱za̱rak a̱ni á̱za̱za̱rak nkyang bah, ku nyi koot a̱yaakusuru á̱tsatsak nfang, kalak ba̱ na shai naa ma̱ng a̱ti̱tak. A̱wot ba̱ bwuak ba̱ sam nyin di̱ chunchong.
40007007	“Nyi lyip, á̱ na nang nyin. Nyi kup á̱ghyi di̱ chat, nyi na shya̱. Nyi tsot nyinyiit hu, á̱ na khwuk nyin dyo.
40007008	Mat konyan wa lyip, á̱ na nang gu. Ma a̱nia wa, a̱tyu a̱ kup á̱ghyi di̱ chat a̱ni, a̱ na shya̱; ma̱ng a̱tyu a̱ tsot nyinyiit hu a̱ni, á̱ na khwuk gu ndyo.
40007009	“A̱nyan wa ma̱ nyin ki̱ nggwon nggu naai nggu burodi, a̱ nang ka a̱fang?
40007010	Ma a̱nia wa, kee ki̱ ka̱ ma naai a̱fa̱n, gu nang ka zwak a? Kaai, ku si̱ mi̱n di a̱nia bah!
40007011	Ka̱ nyin á̱niet á̱ka̱tuk nyia̱ lyen si̱sak nang nyi na nka̱u mman nyin na a̱tan nkyang a̱ni, ku fa A̱tyia̱ nyin wu a̱ shya̱ tswazwa ka a̱ni, a̱ na nang á̱niet ba̱ lyip gu a̱ni a̱tan nkyang a̱ swaak.
40007012	Mat a̱nia, kuzang kyang nang nyi chat á̱niet ba̱ nyia̱ nyin ndyo a̱ni, nyi nyia̱ mba ndyo a̱nia. Si̱ huni hwa yet a̱tyin a̱lyiat nang doka ma̱ng a̱yaata̱m a̱kwonu A̱gwaza ba tyiet a̱ni.
40007013	“Nyi nwuo da̱ a̱bafa̱fap a̱na̱nwuai ka̱ vwuo a̱khwu a̱ni, kikya naat ma̱ng a̱nyin mi̱ Tyok Ma A̱gwaza tswazwa hu. Mat vak hu ku naat ma̱ a̱khwu ka a̱ni, shi á̱kpai ku si̱ byia̱ nyinyang di̱ chyet. A̱wot a̱na̱nwuai ka bu shi á̱kpai, á̱niet ba̱ nwuai da̱ nka a̱ni, shi á̱kpa.
40007014	Vak hu ku naat a̱mali swuan ka a̱ni vwuo a̱khwu, a̱wot a̱na̱nwuai ka si̱ yet a̱tsak a̱fa̱fap wa. Á̱niet ba̱ shyat vak hu ma̱ng a̱na̱nwuai a̱kya a̱ni, shi á̱kpa bah.
40007015	“Nyi ta̱bam ma̱ng a̱yaata̱m ba̱ kyiak pyipyia̱ mba ba̱ yet á̱tsak a̱yaata̱m a̱kwonu A̱gwaza bya, ba̱ chong da̱ a̱vwuo nyin ma̱ng á̱kukwa zón seap ji̱ sang lyen a̱ni, a̱wot mami nfwuo mba na, ba̱ yet a̱ka̱bwu a̱yit nia na̱ byia̱ lyen na̱ ghwut á̱ kat á̱ chat kyayak nang ba̱ na ya di̱ wuwok a̱ni.
40007016	Mat nta̱m ba ni̱nia nyi na nfi̱k baa. “Á̱ si̱ mi̱n kpa̱i sum a̱na̱p da̱ a̱kwon dundu a; ku á̱ kpa̱i a̱bwabwap da̱ a̱kwon babanyak a?
40007017	Ma a̱nia wa, kuzang a̱tan a̱kwon ni̱ tyia̱ a̱tan sum, a̱wot a̱bombwon a̱kwon a̱ tyei a̱bombwon sum.
40007018	A̱tan a̱kwon si̱ mi̱n tyei a̱bombwon sum bah, da̱ a̱bombwon a̱kwon a̱ si̱ mi̱n tyei a̱tan sum bah.
40007019	Kuzang a̱kwon di̱ ka̱ tyei a̱tan sum a̱ni bah, á̱ ni̱ tyap kaa á̱ tyia̱ nka mi̱ ndong.
40007020	Mat a̱nia, ma̱nang nyi ni̱ nfi̱k a̱kwon di̱ nsum nka hu a̱ni, ma a̱nia wa nyi na nfi̱k á̱niet ba mat nta̱m mba na.
40007021	“Mi̱ kuzang a̱yin wa na nwuak a̱lyoot nung ka shi ma̱ng a̱nu a̱nchi̱ri̱ng nang A̱tyoli nggu wa a̱ni, a̱ na shya̱ nwuo Tyok Ma A̱gwaza tswazwa hu bah; si̱ a̱tyu a̱ khwi kyang hu nang A̱tyia̱ nung wu a̱ shya̱ tswazwa ka chat a̱ni, nggu wa na nwuo ma̱nyin gu.
40007022	“A̱tuk shi̱ri̱ya A̱gwaza ka, á̱niet ma̱ a̱di̱di̱t na nwuak a̱lyoot nung ka shi nang A̱tyoli mba wu a̱ni, nyia̱, ‘A̱tyoli, da̱ a̱lyoot ang kya nang zi̱ ku nshei a̱lyiat A̱gwaza na. A̱wot da̱ a̱lyoot ang kya zi̱ si̱ nkhai á̱ka̱tuk ntswá ba ba̱ ghwut ma̱ á̱niet, ma̱ng nyia̱ a̱cha̱chet nkyang a̱ri̱bi̱di na baa?’
40007023	A̱wot nung meang, n na nwuak ba shim nyia̱, ‘N dyen nyin bah, nyi tyong nyi ghwon nung, nyin á̱niet lak khwi doka A̱gwaza.’
40007024	“Mat a̱nia, konyan wa fa̱k a̱lyiat nung na a̱ si̱ nyia̱ ta̱m ma̱ng á̱na, á̱ na tyan gu nang a̱tyu mumwang a̱ nok a̱li nggu ka tazwa a̱fang a̱ni.
40007025	Jen nang za nva a̱sa̱khwot a̱ri̱giwa si̱ ghwut na̱ si̱ hyaai a̱chi̱chen a̱ni, wun si̱ hyap a̱li ka mi̱ chet bwum bwum bwum a̱ni! A̱mgba̱m ma̱ng a̱nia, a̱li a̱kya si̱ kwa bah. Mat a̱ kpaat ka tazwa a̱fang kya.
40007026	A̱wot konyan wa fa̱k a̱lyiat nung na da̱nang gu nyia̱ ta̱m ma̱ng á̱na a̱ni bah, á̱ na tyan gu ma̱ng a̱bwuon a̱yin a̱ nok a̱li nggu ka tazwa a̱ji̱jak a̱ni.
40007027	Jen nang za nva a̱sa̱khwot a̱ri̱giwa si̱ hyaai a̱chi̱chen ba, wun si̱ hyap a̱li ka mi̱ chet bwum bwum bwum a̱ni, a̱li a̱kya si̱ kwa ma̱ wurum!”
40007028	Jen nang Yesu ntyak tyiet gu hu a̱ni, á̱kpa á̱niet ka si̱ fa̱k a̱ga̱de di̱ tyiet gu hu.
40007029	Mat Yesu ku tyiet mbaa ma̱ng a̱tsatsak tyok. Tyiet gu hu si̱ vwuon ma̱ zan ma̱ng si̱ á̱niet tyiet doka Musa ji.
40008001	Nang Yesu nchyok a̱ neet tazwa ntsok ka a̱ni, susot á̱niet ma̱ a̱di̱di̱t si̱ khwi ngguu.
40008002	A̱jawa a̱tyu gbap a̱ghyang si̱ kin mbai, a̱ ba̱ kpaat a̱khwukhwut a̱zaghyi Yesu, a̱ si̱ nyia̱, “A̱tyoli, ma̱sa̱kut, ka̱ a shim, a maai a choot nung n tyia̱ za̱za̱rak.”
40008003	Yesu si̱ neap bwak, a̱ si̱ byiam guu, a̱ si̱ nyia̱, “N shim, da̱ choot!” Mi̱ di̱ yong a̱hwa, gbap hu si̱ kin choot. Vam hu si̱ tyia̱ za̱za̱rak.
40008004	Yesu si̱ nyia̱ ma̱ng a̱nggu, “Yok hyia̱ ma̱ng a̱yin bah. Da̱ a̱kwonu a̱kya, nat a si̱ tyai a̱pyia̱ ang da̱ a̱vwuo pris gu ka mak ang. A bu nwuak za̱nang ji ma̱nang á̱ ntak mi̱ doka Musa ji a̱ni, da̱nian konyan a̱ ka lyen kpa̱sai nang a ntyia̱ za̱za̱rak.”
40008005	A̱wot nang Yesu nnwuo a̱keang Ka̱fanahum a̱ni, a̱kwak a̱son á̱niet nzwang A̱romawa si̱ bai da̱ a̱vwuo nggu. A̱ si̱ naai nggu nyia̱,
40008006	“A̱tyoli, a̱khwo nung wu nyia̱ ma̱ng zwan! A̱ myian a̱mali, vam hu khwu, a̱ swuo a̱bung ba̱t!”
40008007	Yesu si̱ nyia̱ ma̱ng a̱nggu, “N chobai ma̱nini, n choot guu.”
40008008	A̱kwak a̱son a̱wa si̱ nyia̱, “A̱tyoli, n maai a sak tak ang a̱gbang nung bah. Ka̱ a kaat mi̱ swang a̱lyiat, a si̱ kam zwan ji da̱ a̱vwuo ka nang a nshya̱ ma̱nini a̱ni, a̱khwo nung wu na choot.
40008009	“Mat nung meang, n byia̱ a̱yaakwak a̱son ba̱ shya̱ a̱zanson nung a̱ni, n si̱ ma shya̱ a̱zanson á̱niet nzwang á̱ghyang. Ki̱ n kam nyia̱, ‘Nyi nat a̱ja̱u,’ si̱ ba̱ nat. Á̱ghyang á̱niet meang, ka̱ n kam nyia̱, ‘Nyi bai a̱ji,’ si̱ ba̱ bai. A̱wot ka̱ n hyia̱ ma̱ng á̱khwo nung ba, ‘Nyi nyia̱ si̱ huni,’ si̱ ba̱ nyia̱ nhu.”
40008010	Nang Yesu nfa̱k a̱nia a̱ni, a̱ si̱ fa̱k a̱ga̱de. Huhwa gu nyia̱ ma̱ng á̱niet ba̱ khwi nggu a̱ni, “N tak nyin a̱tsak a̱lyiat, n ka̱n di tangka̱i a̱gba̱ndang nwuak fwuo huni da̱ nung mami á̱niet Isi̱rela bah!
40008011	A̱wot n shei nyin, nnwap ma̱ a̱di̱di̱t na̱ nwai yet A̱yahudawa a̱ni, na ghwut koji mi̱ swanta hu, neet a̱tyin ma̱ng jenshyung, ba̱ ba̱ swan mi̱ Tyok Ma A̱gwaza tswazwa hu, ba̱ ya tsa á̱ nswuo ma̱ a̱yet dundung ma̱ng Ibrahim, Ishaku, ma̱ng Yakubu.
40008012	Ma̱ng a̱nia, á̱niet Isi̱rela ma̱ a̱di̱di̱t, ba̱ wa yet á̱niet nang á̱ jhyi tyok hu á̱ sak mba ndyo a̱ni, á̱ na kwok ba á̱ tang mami a̱gbi̱ri̱ng ndyin. A̱ja wa ba̱ na ntwei á̱ tsa nywai a̱nyunyung.”
40008013	Yesu si̱ nyia̱ ma̱ng a̱kwak a̱son á̱niet nzwang A̱romawa wu, “Nkat a̱mali. Mat nang a nnwuak a̱chuchuk da̱ a̱lyiat nung na a̱ni, a̱khwo ang wu choot.” A̱wot fi̱ng a̱khwo hu si̱ choot ma̱ cha̱chaat njen a̱wa.
40008014	Nang Yesu nnwuo a̱mali Bitut ka a̱ni, a̱ si̱ shya̱ nang a̱kwang Bitut wu myian da̱ a̱gbaat, nang nzwan a̱sok a̱za ja nyia̱ nggu.
40008015	A̱wot nang Yesu mbyiam gu di̱ mbwak a̱ni, a̱ si̱ kin choot. A̱ si̱ doot, a̱ si̱ wan Yesu kyayak.
40008016	Jenshyung a̱tuk a̱kya, á̱ si̱ bai ma̱ng Yesu á̱niet ma̱ a̱di̱di̱t ba̱ byia̱ á̱ka̱tuk ntswá a̱ni. A̱ si̱ kaat swang a̱lyiat ma̱ a̱da̱dei, á̱ka̱tuk ntswá ba si̱ ghwut ma̱ a̱mba, a̱ si̱ choot a̱mgba̱m á̱niet nzwán ba.
40008017	Si̱ huni ku bai da̱ a̱nu ka ma̱ cha̱chaat ma̱ng shei á̱zanson nang Ishaya a̱ta̱m a̱kwonu A̱gwaza ku shei gbangbang a̱ni, nyia̱, “A̱ choot zi̱t nwai fa̱k nyinyang nzi̱t hu. A̱ si̱ turung nzi̱t kuzang tangka̱i nzwan.”
40008018	Nang Yesu ndi susot á̱kpa á̱niet ji ntyong gu á̱ keang a̱ni, a̱ si̱ nyia̱ ma̱ng mman nta̱m nggu na ba̱ wak á̱ byia̱k á̱ nat a̱ma̱nyi a̱gba̱ndang jok ka.
40008019	A̱jawa a̱tyo nyiung mami á̱niet tyiet doka Musa si̱ nyia̱ ma̱ng Yesu, “A̱tyu tyiet, n na khwi ang nat kuzang a̱vwuo nang a naat a̱ni.”
40008020	Yesu si̱ nyia̱ ma̱ng a̱nggu a̱ni, “A̱ka̱kyong swuat ma̱ a̱bubwong, a̱ka̱man si̱ byia̱ a̱ka̱le. A̱wot nung, Nggwon A̱tyubishyi, mbyia̱ a̱vwuo kwai bah.”
40008021	A̱ghyang a̱niet mami mman ta̱m Yesu na si̱ nyia̱, “A̱tyoli, ka̱ a shim, yok n ya mbwuok nat a̱mali, n si̱ nchok a̱li a̱tyia̱ nung ka, n fwuong jen a̱khwu nggu ji, n sii mbwuok n khwi ang.”
40008022	Yesu si̱ nwuak gu shim nyia̱, “Khwi nung! Yok á̱niet ba̱ nwai khwi A̱gwaza a̱ni, ba̱ niat nkwom mba na.”
40008023	Nang Yesu nnwuo a̱ swan mi̱ kukwon a̱wak hu ma̱ng mman ta̱m nggu na a̱ni, nang ba̱ nshya̱ da̱ wak ba̱ byia̱k a̱gba̱ndang jok Ga̱lili wu a̱ni;
40008024	ma̱nang but á̱ghyi a̱ni, a̱ka̱tuk ngwun si̱ kin hyap mi̱ chet ma̱ a̱gba̱ndang jok wu, nang ywan a̱sa̱khwot hu chi̱p á̱ nwuai mi̱ kukwon a̱wak hu. A̱wot nang Yesu nshya̱ di̱ khat nda,
40008025	mman ta̱m na si̱ nat á̱ si̱si̱ shyip gu, á̱ yei nggu mi̱ chet nyia̱, “A̱tyoli, san zi̱t! Zi̱ na kwi!”
40008026	Yesu si̱ nyia̱ ma̱ng a̱mba, “Ka̱a̱t! Nyin á̱niet nyi nwuak fwuo da̱ nung ma̱ a̱da̱dei a̱ni! Yihwa mbyia̱ nyi nfwuong a̱wun?” Yesu si̱ doot a̱ yong a̱ si̱ kam wun hu ma̱ng ywan a̱sa̱khwot hu. Kuzang kyang si̱ tyia̱ lyot!
40008027	A̱wot mman ta̱m nggu na si̱ fa̱k a̱ga̱de! Ba̱ si̱ lyip á̱ghyang ba nyia̱, “Zang tangka̱i a̱gba̱ndang tyok hwa nang a̱tyu wuni byia̱, nang wun ma̱ng ywan a̱sa̱khwot mun á̱ nfwuong guu?”
40008028	Nang Yesu ma̱ng mman ta̱m nggu na mbyia̱k a̱gba̱ndang jok Ga̱lili wu a̱ni, ba̱ si̱ tat fam a̱byin A̱ga̱da̱rawa. A̱ja wa á̱niet a̱feang ba̱ byia̱ á̱ka̱tuk ntswá a̱ni si̱ kin tyia̱ gba̱ng ma̱ng a̱nggu. Ba̱ ku swuat mi̱ kuu da̱ a̱vwuo nang á̱ nniat nkwom á̱niet a̱ni. Ba̱ si̱ yet á̱niet a̱ka̱kpa̱t bya ba̱t. A̱wot a̱yin si̱ mi̱n kai a̱ja bah, mat jhyiip mba ji.
40008029	Ba̱ si̱ kin ta̱bat yei Yesu mi̱ chet nyia̱, “Nwan nggwon A̱gwaza, yihwa yet a̱ka̱ta ang ka ma̱ng a̱nzi̱t? A bai a tyia̱ nzi̱t swuo a̱bung neet nang jen A̱gwaza sak a̱ni ka̱n nyia̱ baa?”
40008030	Nang a̱gba̱ndang a̱sorong a̱yaakusuru shya̱ ti̱taa á̱ ya a̱ja,
40008031	á̱ka̱tuk ntswá ba, ba̱ shya̱ ma̱ á̱niet a̱bya a̱ni, si̱ naai Yesu nyia̱, “Ka̱ a na vwuong zi̱t zi̱ ghwut, yok zi̱ nwuo ma̱ a̱sorong a̱yaakusuru keniaau!”
40008032	Yesu si̱ nyia̱ ma̱ng a̱mba, “Nyi nat!” Á̱ka̱tuk ntswá ba si̱ kin ghwut, ba̱ si̱si̱ nwuai ma̱ a̱yaakusuru ba. A̱wot a̱mgba̱m a̱yaakusuru ba si̱ kan kpa̱k á̱ neet da̱ a̱gut wu, á̱ ba̱ kwa̱i mi̱ a̱gba̱ndang jok wu, ba̱ si̱ kwi.
40008033	Á̱niet chok a̱yaakusuru ba, si̱ tyong á̱ si̱ nwuo ma̱ a̱keang ka̱ shya̱ kpa̱mkpaan a̱ja a̱ni. Ba̱ si̱ kwok mi̱ konyan kyang ku shya̱ á̱niet ba̱ byia̱ á̱ka̱tuk ntswá ba a̱ni.
40008034	A̱jawa, a̱mgba̱m á̱niet ma̱ a̱keang ba si̱ ghwut á̱ nat ba̱ si̱si̱ shya̱ Yesu. A̱wot ba̱ si̱ naai ngguu, gu ghwon fam a̱byin mba hu.
40009001	Mat a̱nia, Yesu si̱ bu nwuo kukwon a̱wak hu. A̱ si̱ wak a̱ byia̱k a̱gba̱ndang jok Ga̱lili wu. A̱ si̱ bwuok a̱ nat a̱keang nggu ka, Ka̱fanahum.
40009002	Á̱ si̱ kin di á̱ghyang á̱niet ba̱ neet ma̱ng a̱yin, nkap nggu na ta̱luk, nang gu myian da̱ a̱kpang wa. Nang Yesu ndi nwuak fwuo mba hu a̱ni, a̱ si̱ nyia̱ ma̱ng a̱tyu nang nkap na ta̱luk a̱ni, “Nggwon nung, gbang a̱lyia̱! Á̱ chi a̱ka̱tuk nyia̱ ang wu.”
40009003	Huhwa a̱yaagwak tyiet doka Musa á̱ghyang si̱ nwuo lyi̱ri̱m á̱ghyang mba nyia̱, “Nyi fa̱k lihyat! A̱tyu wuni kyiak a̱pyia̱ nggu nang A̱gwaza wa a̱ni kee?”
40009004	A̱wot nang Yesu wa ka̱n dyen a̱di̱dam mba wu, a̱ si̱ lyip ba nyia̱, “Yihwa mbyia̱ nang nyi nyia̱ a̱ka̱tuk a̱di̱dam mi̱ fwuo nyin na?
40009005	Zang huhwa yet a̱hyohyoot a̱ swak; á̱ tak kpa̱sai nyia̱, ‘Á̱ chi a̱ka̱tuk nyia̱ ang wu,’ ke á̱ nyia̱ ma̱ng a̱tyu a̱ta̱luk nkap wu, ‘Doot yong a nkat?’
40009006	N na tak nyin kpa̱sai nyi ka lyen nang nung, Nggwon A̱tyubishyi mbyia̱ tyok n chi a̱ka̱tuk nyia̱ mi̱ swanta hu.” Huhwa Yesu si̱ bwuak, a̱ si̱ nwuan a̱tyu nang nkap nggu na ta̱luk a̱ni, a̱ si̱ nyia̱ ma̱ng a̱nggu, “Doot, a kyiak a̱kpang ang wu, a nkat a̱mali!”
40009007	A̱tyu a̱wa si̱ kin ta̱ngam a̱ doot, a̱ si̱ kyiak a̱kpang nggu wu, a̱ si̱ nkat a̱mali!
40009008	Nang á̱kpa á̱niet ka ndi a̱nia a̱ni, ba̱ si̱ fa̱k a̱wun. A̱wot ba̱ si̱ dyep A̱gwaza mat si̱sak nang gu nta̱m ma̱ng a̱yin a̱ byia̱ tangka̱i a̱gba̱ndang tyok huni a̱ni.
40009009	Nang Yesu nghwon Ka̱fanahum a̱ni, a̱ si̱ li a̱tyok a̱ghyang nang á̱ ngyei Matyu a̱ni, nang gu swan da̱ a̱vwuo saai kurum ga̱ndu, a̱ si̱ nyia̱ ma̱ng a̱nggu, “Khwi nung, a yet nggwon ta̱m nung!” A̱wot Matyu si̱ kin tat a̱ doot, a̱ si̱ khwi nggu.
40009010	Á̱ si̱ labeang bah, Matyu si̱ yorong Yesu ma̱ng mman ta̱m nggu na, ba̱ ya kyayak a̱gbang gu, mbeang á̱niet saai kurum ga̱ndu ma̱ a̱di̱di̱t ma̱ng á̱ghyang á̱niet nang á̱ kyiak ba̱ yet á̱niet a̱ka̱tuk nyia̱ a̱ni.
40009011	Nang A̱fa̱risawa ba ndi a̱nia a̱ni, ba̱ si̱ lyip mman ta̱m Yesu na nyia̱, “Yihwa mbyia̱ nang a̱tyu tyiet nyin wu ngya kyayak ma̱ng á̱niet saai kurum ga̱ndu mbeang á̱niet a̱ka̱tuk nyia̱?”
40009012	Nang Yesu nfa̱k a̱nia a̱ni, a̱ si̱ nyia̱ ma̱ng a̱mba, “Á̱niet ba̱ swan ka̱nka̱ra̱ng a̱ni chat a̱tyu kan bah, si̱ á̱niet nzwán bya.”
40009013	A̱ si̱ bu nyia̱ ma̱ng a̱mba, “Nyi nat nyi zop kyang nang A̱lyiat A̱gwaza na fa a̱ni, ‘N chat nyi fwuong kunak á̱ghyang, ku lan nwuat nung za̱nang ji.’ Mat n bai n gyei á̱niet ba̱ kyiak á̱pyia̱ mba nyia̱ ba̱ yet á̱tsotswat á̱niet bya a̱ni bah. Da̱ a̱kwonu a̱kya, n bai n gyei á̱niet ba̱ lyen nang ba̱ ngyet á̱niet a̱ka̱tuk nyia̱ bya a̱ni, ba̱ ghwon a̱ka̱tuk nyia̱ mba wu ba̱ khwi A̱gwaza.”
40009014	Á̱ghyang á̱tuk mman ta̱m Yoona si̱ bai, á̱ ba̱ lyip Yesu nyia̱, “Nzi̱t ma̱ng A̱fa̱risawa ba, zi̱ ni̱ swan a̱fa a̱khwot di̱ naai A̱gwaza. A̱wot yihwa mbyia̱ nang mman ta̱m ang na nnwai nyia̱ a̱nia hu?”
40009015	Yesu si̱ nwuak ba shim nyia̱, “Á̱ na nyia̱ ni wa á̱kpa̱ndang a̱tyu nyia̱ nyeang fai ba̱ nswan ma̱ng byian fwuo di̱n jen nang a̱tyu nyia̱ nyeang wu ni̱ shya̱ ma̱ng a̱mbaa? Ku na tyia̱ bah! A̱wot jen na bai nang á̱ na nkyiak a̱tyu nyia̱ nyeang wu á̱ ghwon á̱kpa̱ndang ba. Jen a̱jaja nang ba̱ na nswan a̱fa a̱khwot ka.”
40009016	“Kang ma̱ng a̱nia, a̱nyan wa na kyiak tyiang a̱toot swai, gu ntwai a̱bwong a̱khwukhwop a̱toot? Ka̱ a̱yin nyia̱ a̱nia, tyiang a̱toot swai ji na kuut. A̱khwukhwop a̱toot wu na seap, a̱wot a̱bwong ka ka̱ mbeang a̱ swak si̱sak ji ka̱ nshi mi̱ jen swak a̱ni.
40009017	“Ma a̱nia wa, á̱ mbyia̱ a̱tyu a̱ ni̱ koot a̱ta̱bwai a̱fai ma̱ a̱ta̱bwai a̱lyen a̱ni bah, kalak a̱ta̱bwai a̱lyen na na̱ guup, ku na̱ tyia̱ za̱nzam, na̱ byian. Ku myim á̱ kyiai a̱ta̱bwai a̱fai ma̱ng a̱ta̱bwai a̱fai a̱ghyang nia.”
40009018	Nang Yesu nshya̱ da̱ lyiat na a̱ni, a̱kwak a̱son tutu a̱tung A̱yahudawa wu si̱ kin neet a̱ ba̱ ta̱bwak a̱zaghyi Yesu. A̱ si̱ nyia̱, “Nggwon a̱nap nung ka khwu ma̱ninika. A̱wot ka̱ a bai, a si̱ sak ka bwak, ka̱ na shyip ma̱ng swuan.”
40009019	Yesu ma̱ng mman ta̱m nggu na si̱ doot, ba̱ si̱ khwi ngguu.
40009020	Di̱n jen a̱ja, a̱byii̱k a̱ghyang si̱ kin khwi Yesu lilyim, nang gu ka̱n nyia̱ a̱lyia̱ swak ma̱ a̱feang nang gu tyong a̱sok. A̱byii̱k wu si̱ byam a̱ta̱m a̱junjung a̱toot Yesu ka.
40009021	Mat a̱byii̱k wu ku nwuak a̱chuchuk mi̱ fwuo nggu hu nyia̱, “Ku ma̱ a̱ta̱m a̱toot gu kya ma̱nyin ka nang n byiam, n na nchoot!”
40009022	Yesu si̱ bwuak, a̱ si̱ nwuan guu, a̱ si̱ nyia̱, “Nggwon nung, gbang a̱lyia̱! Nwuak fwuo ang hu choot ang.” Mi̱ di̱ yong a̱hwa, a̱byii̱k wu si̱ kin choot kiki.
40009023	Nang Yesu ntat a̱li a̱kwak a̱son A̱yahudawa ka a̱ni, a̱ si̱ li á̱kpa á̱niet tyia̱ ma̱ tai da̱ a̱nak, nang á̱ghyang á̱niet tyiap gugwa a̱nak.
40009024	Yesu si̱ nyia̱ ma̱ng a̱mba, “A̱mgba̱m nyin, nyi ghwut nyi nat ta̱usa! Da̱ a̱vwuo nung, nggwon neam ka ka̱n khwu bah, ka̱ shya̱ mi̱ nda nia.” Nang ba̱ nghwut a̱ni, ba̱ si̱ nwuo mai ngguu mai lihyat.
40009025	A̱wot nang Yesu nti̱n á̱niet ba a̱ ghwut dyo mi̱ nyuo hu a̱ni, a̱ si̱ bwuok a̱ nwuo mi̱ nyuo hu, a̱ si̱ ta̱bat kwom nggwon neam hu di̱ mbwak. A̱wot ka̱ si̱ kin doot ma̱ng swuan!
40009026	Nkhang a̱ri̱bi̱di nani si̱ kai a̱mgba̱m fam a̱byin a̱hwa.
40009027	Nang Yesu nghwon a̱li nggwon neam ka a̱ni, á̱niet a̱fi̱fan a̱feang si̱ khwi ngguu, á̱ yei mi̱ chet nyia̱, “Nwan nggwon Da̱wuda, fa̱k kunak nzi̱t!”
40009028	Nang gu nnwuo a̱mali ka gu nswan a̱ni, á̱niet a̱fi̱fan a̱bya si̱ nat, á̱ si̱ shya̱ nggu. Yesu si̱ lyip ba nyia̱, “Nyi nwuak chuchuk nyia̱ ka̱ n doot n tyia̱ nyin nwuan a̱vwuo a?” Ba̱ si̱ nyia̱, “Ii, A̱tyoli, zi̱ nwuak a̱chuchuk!”
40009029	A̱jawa Yesu si̱ byiam tswá á̱ghyi mba ji, a̱ si̱ nyia̱, “Ma̱nang nyi nnwuak fwuo da̱ nung a̱ni, yok ku li a̱nia!”
40009030	A̱wot tswá á̱ghyi mba ji si̱ khwuk! Ba̱ si̱ ta̱bat nwuan a̱vwuo! Yesu si̱ khwat ba a̱fufwuo nyia̱, “Nyi yok tak ma̱ng a̱yin kyang á̱ nyia̱ nyin ndyo a̱ni bah.”
40009031	A̱mgba̱m ma̱ng a̱nia, ba̱ si̱ chong á̱ shei nkhang Yesu na, á̱ kai fam a̱byin a̱hwa.
40009032	Nang á̱niet a̱fi̱fan a̱bya nkat a̱ni, á̱ si̱ kin bai ma̱ng Yesu ma̱ma̱m, a̱ byia̱ a̱ka̱tuk ntswa a̱ni.
40009033	Huhwa Yesu si̱ vwuong a̱ka̱tuk ntswa wu, a̱wot ma̱ma̱m wu si̱ nwuo lyiat. Á̱kpa á̱niet ka si̱ fa̱k a̱ga̱de. Ba̱ si̱ nyia̱, “Á̱ ka̱n nyia̱ tangka̱i a̱ri̱bi̱di huni mi̱ Isi̱rela bah!”
40009034	A̱wot A̱fa̱risawa ba si̱ nyia̱, “Ma̱ng chet a̱gwam á̱ka̱tuk ntswá hwa nang gu nkhai á̱ka̱tuk ntswá ba, ba̱ ghwut ma̱ á̱niet.”
40009035	Yesu si̱ nwuai a̱cha̱chet ma̱ng a̱chyuang a̱ka̱keang, a̱ tyiet ma̱ á̱tutu a̱tung A̱yahudawa ba. A̱ si̱ shei A̱sham Nkhang ka tazwa Tyok Tswazwa hu. A̱ si̱ choot kuzang tangka̱i nzwan ma̱ á̱niet ba̱ nyia̱ ma̱ng zwán a̱ni.
40009036	A̱wot nang Yesu ndi susot á̱kpa á̱niet ji a̱ni, a̱ si̱ fa̱k kunak mba, mat ba̱ tyia̱ tai ma̱ng van. Ba̱ si̱ lyin a̱tyu beang, ma̱nang zón seap ji̱ sang a̱tyu chok a̱ni.
40009037	Yesu si̱ nyia̱ ma̱ng mman ta̱m nggu na, “Nta̱m chak yak na shi, a̱wot á̱niet chak yak ba shi á̱kpa bah.
40009038	Mat a̱nia, nyi naai A̱gwaza a̱tyu a̱ byia̱ nta̱m chak yak na a̱ni, gu mbeang á̱niet nta̱m chak yak ba.”
40010001	Yesu si̱ yorong mman ta̱m nggu na swak ma̱ a̱feang, a̱ si̱ nwuak ba tyok ba̱ khai á̱ka̱tuk ntswá ba̱ ghwut ma̱ á̱niet, ba̱ bu choot kuzang tangka̱i nzwan ma̱ á̱niet ba̱ nyia̱ ma̱ng zwán a̱ni.
40010002	Di lyulyoot a̱yaata̱m swak ma̱ a̱feang huhwa hu: Di̱ tsa hu, Siman nang á̱ bu ngyei Bitut a̱ni, ma̱ng Anda̱rawut a̱na̱nyiuk nggu wu, Yakubu a̱fai Za̱ba̱di ma̱ng Yoona a̱na̱nyiuk nggu wu.
40010003	Filibut, Ba̱tolomi, Toma, Matyu, a̱tyu saai kurum ga̱ndu. Yakubu a̱fai A̱lfayat, ma̱ng Tadiyut.
40010004	Siman (nang á̱ ngyei Za̱loti a̱ni), ma̱ng Yahuda Iska̱riyoti, (A̱tyu a̱ ku lyap Yesu a̱ni).
40010005	Yesu si̱ ta̱m a̱yaata̱m swak ma̱ a̱feang bani, a̱ si̱ tak ma̱ng a̱mba nyia̱, “Nyi yok nat da̱ a̱vwuo Nnwap na̱ nwai yet A̱yahudawa ku a̱ka̱keang A̱sa̱mariyawa bah.
40010006	Da̱ a̱kwonu a̱kya, nyi nat da̱ a̱vwuo á̱niet Isi̱rela, ba̱ yet zón seap A̱gwaza ji̱ bwuk a̱ni.
40010007	Nyi nat nyi shei mba nyia̱, ‘Tyok Ma A̱gwaza tswazwa hu bai kpa̱mkpaan!’
40010008	Nyi choot á̱niet nzwán ba. Nyi shyi̱ri̱p á̱niet ba ba̱ ka̱n kwi a̱ni ma̱ng swuan. Nyi choot á̱niet gbap ba. Nyi bu khai á̱ka̱tuk ntswá ba̱ ghwut ma̱ á̱niet ba. Ma̱nang á̱ nang nyin a̱ni, nyin meang, nyi ma nang a̱nia di̱ mi̱n san zang.
40010009	“Nyi yok ba̱ng kuzang tangka̱i kurum mi̱ gumaat nyin ji bah,
40010010	mat a̱tyu nta̱m myim á̱ tan gu zang nggu ji. Mat a̱nia, ma̱ a̱chyet nyin ka, a̱yin gu yok kyiak gumaat bah, ku a̱yaatoot ma̱ng á̱kwatak che sweang nang gu na shai a̱ni, ku shan a̱chyet.
40010011	“A̱wot kuzang jen nang nyi nnwuo a̱gba̱ndang a̱keang ku a̱bada̱dei a̱keang a̱ni, nyi chat a̱tyu a̱ byia̱ fwuo a̱ na san nyin a̱gbang nggu ka mbwak nfeang a̱ni. Nyi swan a̱gbang nggu ka, si̱ nat jen nang nyi bye ndoot a̱ni.
40010012	Ki̱ nyi nwuo a̱mali ka, nyi tyia̱ nka a̱li̱ba̱rka.
40010013	Ka̱ á̱niet a̱mali a̱bya san nyin, a̱li̱ba̱rka nyin wu a̱ swan. Ma a̱nia wa, ka̱ ba̱ lak san nyin hu, a̱li̱ba̱rka nyin wu a̱ khwi nyin.
40010014	“A̱wot ka̱ á̱ mbyia̱ a̱li ku a̱keang ka̱ lak san nyin ku a̱lyiat nyin na a̱ni, mi̱ di̱ ghwut nyin hu a̱mali ka ku a̱keang a̱kya, nyi gbaat mbwuk a̱ti̱tak nyin na di̱n jen nang nyi na nghwut a̱mali ku a̱keang a̱kya a̱ni.
40010015	N tak nyin a̱tsak a̱lyiat, a̱tuk mam shi̱ri̱ya A̱gwaza ka, a̱bung nang á̱niet ma̱ a̱keang a̱bya na swuo a̱ni, na swak a̱bung nang a̱ka̱tuk a̱ka̱keang Sodom ma̱ng Goma̱ra ku swuo a̱ni za̱m.”
40010016	“Nyi fa̱k, n ta̱m nyin nang zón seap a̱ni da̱ a̱vwuo a̱ka̱bwu a̱yit. Mat a̱nia, si̱ nyi swan cham nang zwák a̱ni. A̱wot nyi sang a̱ka̱kpa̱t nang a̱yaabwa a̱ni.
40010017	Si̱ nyi ta̱bam ma̱ng á̱nietbishyi ba! Ba̱ na tyia̱ nyin mbwak a̱cha̱chet á̱niet shi̱ri̱ya. A̱wot ba̱ bu tsot nyin ma̱ng a̱ya̱u a̱ byia̱ pyipyia̱ ntswam a̱ni ma̱ á̱tutu a̱tung A̱yahudawa ba.
40010018	Á̱ na kwak nyin á̱ nat ndyo a̱zaghyi a̱yaagwomna ma̱ng á̱gwam, mat nang nyi ngyet á̱niet khwi nung a̱ni. A̱wot si̱ huni na nwuak nyin jen nang nyi na ntak ma̱ng mba, ma̱ng A̱yahudawa, ma̱ng Nnwap nwai yet A̱yahudawa a̱ni, nkhang tazwa nung.
40010019	“Jen ji nang á̱ ntyia̱ nyin mbwak mba a̱ni, nyi yok dam si̱sak ji nyi na nnwuak shim ku a̱lyiat nang nyi na hyia̱ a̱ni bah. Mat A̱gwaza na nwuak nyin swáng á̱lyiat ji, ji̱ myim nyi hyia̱ a̱ni, da̱ a̱cha̱chaat njen a̱wa.
40010020	Nyin bya na lyiat bah. A̱za̱za̱rak Ntswa A̱tyia̱ nyin wu wa na lyiat nyin dyo.
40010021	“A̱na̱nyiuk na nwuak a̱na̱nyiuk gu á̱ hyat. Ma a̱nia wa a̱tyia̱ na nnwuak nggwon guu. Mman na tyia̱ a̱yaatyia̱ ma̱ng a̱yaayang mba zat. A̱wot ba̱ tyia̱ á̱ hyaai a̱yaatyia̱ ma̱ng a̱yaayang mba ba.
40010022	Konyan na lak li nyin mat nang nyi ngyet á̱niet khwi nung a̱ni. A̱wot konyan wa gbang a̱lyia̱, a̱ si̱ yong mi̱ chet di̱n jen ya̱shuk si̱ nat sangba̱p swuan nggu ji a̱ni, nggu wa na shya̱ san hu.
40010023	A̱wot ka̱ á̱ ta̱shuk nyin ma̱ a̱keang a̱ghyang, nyi tyong nat ma̱ a̱keang a̱ghyang a̱zanson. N tak nyin a̱tsak a̱lyiat, neet nang nyi ka̱n tyak nwuai a̱mgba̱m a̱ka̱keang Isi̱rela na bah, Nggwon A̱tyubishyi na bwuok a̱ bai.
40010024	“Nggwon ta̱m si̱ mi̱n swak a̱tyu tyiet nka wu ma̱ng shi bah. Ma a̱nia wa a̱khwo si̱ mi̱n swak a̱tyoli nggu wu ma̱ng shi bah.
40010025	Nggwon ta̱m myim ka̱ tai a̱tyu tyiet nka wu. Ma a̱nia wa, a̱khwo wu meang, a̱ myim a̱ tai a̱tyoli nggu wu. A̱wot ka̱ nung, a̱tyoli nyin wu, á̱ yei nung ‘A̱gwam á̱ka̱tuk ntswá,’ ma a̱nia wa nyin, nyi yet kyang bwak nung hu a̱ni, á̱ na tyei nyin á̱ka̱tuk lyulyoot ku swak a̱nia a̱ni za̱m!
40010026	“Mat a̱nia, nyi yok fa̱k a̱wun á̱niet ba̱ tyei nyin a̱wun a̱ni bah. Mat, jen chobai nang kuzang nkyang nang á̱ kup a̱ni, á̱ na tyai nhu kpa̱sai. A̱wot kuzang kyang ku shya̱ di̱ niat a̱ni, á̱ na tyia̱ konyan a̱ lyen nhu.
40010027	Tyiet hu nang n tyiet nyin ma̱nini ma̱nyin nyin a̱ni, nyi tyiet á̱ghyang á̱niet hu kpa̱sai. A̱wot a̱lyiat nang n chyuang nyin ndyo ma̱ a̱fufwuo nyin ba a̱ni, nyi nyeak yong tazwa nyuo, nyi shei na kpa̱sai mat konyan a̱ fa̱a̱k!
40010028	“Nyi yok fa̱k a̱wun á̱niet ba̱ chat hyat vam nyin hu a̱ni bah. Mat á̱niet a̱bya si̱ mi̱n hyat swuan nyin ji bah. Da̱ a̱kwonu a̱kya, nyi fa̱k a̱wun A̱gwaza nia ma̱nyin gu. Nggu wa maai a̱ hyat vam hu ma̱ng swuan ji a̱mali a̱nga̱ngak ndong sang sangba̱p ka.
40010029	“Yihwa yet zang a̱bachyuang a̱ka̱man a̱feang ji; a̱byi kurum kya ma̱ a̱da̱dei baa? A̱wot a̱bada̱dei a̱man a̱nyiung si̱ mi̱n khwu di̱ mi̱ lyen A̱tyia̱ nyin wu bah.
40010030	A̱wot a̱mgba̱m tityin pyia̱ nyin hu, A̱gwaza fang a̱ si̱ lyen hu.
40010031	Mat a̱nia, nyi yok fa̱k a̱wun bah. Nyi swak sot a̱bachyuang a̱ka̱man na mi̱ yet hu da̱ a̱vwuo A̱gwaza!
40010032	Mat a̱nia, konyan wa shim a̱ si̱ tak ma̱ng á̱ghyang á̱niet kpa̱sai nang gu ngyet a̱tyu khwi nung wa, nung meang, n na shim n tak kpa̱sai nang nggu ngyet a̱si̱ nung wa a̱zaghyi A̱tyia̱ nung ka a̱ shya̱ tswazwa ka a̱ni.
40010033	A̱wot konyan wa fwuo nyia̱, da̱ a̱ yet a̱tyu khwi nung mi̱ swanta hu a̱ni bah, nung meang, n na fwuo nyia̱, da̱ a̱ yet a̱tyu khwi nung bah a̱zaghyi A̱tyia̱ nung wu a̱ shya̱ tswazwa ka a̱ni.”
40010034	“Nyi yok fa nyia̱ n bai ma̱ng swat nyinyang hwa mi̱ swanta hu bah! Kaai, n bai ma̱ng swat nyinyang hwa bah. N bai ma̱ng tswat ghai á̱niet ja!
40010035	N bai n tyia̱ nggwon a̱sam na̱nvan ma̱ng a̱tyia̱ nka. Nggwon a̱nap meang ka̱ nyia̱ jhya̱ ma̱ng a̱yang nka wu. A̱wot a̱nyeang meang, a̱ nyia̱ jhya̱ ma̱ng a̱ya̱kwop nggu wu.
40010036	Á̱niet lak li nyin ba na yet á̱niet a̱mali nyin bya!
40010037	Ka̱ a̱yin chat a̱tyia̱ ku a̱yang gu a̱ swak nung, a̱tyu a̱wa maai a̱ khwi nung bah. Ku ka̱ a̱nyuu chat nggwon a̱sam, ku nggwon a̱nap nggu ka a̱ swak nung, a̱ maai a̱ yet a̱si̱ nung bah.
40010038	Ka̱ nyi lak kyiak a̱team a̱khwu nyin wu nyi si̱ faat, a̱wot nyi si̱ khwi nung, nyi maai nyi yet á̱si̱ nung bah.
40010039	Ka̱ nyi nwai swuán nyin ji, nyi na nwai ji. A̱wot ka̱ nyi nwai swuán nyin ji da̱nian nung, nyi na shya̱ swuán sang sangba̱p ji.
40010040	Konyan wa san nyin mbwak nfeang, nung gwa nang gu san. A̱wot konyan wa san nung mbwak nfeang, a̱ san A̱tyia̱ nung wu a̱ ta̱m nung wa a̱ni oo!
40010041	Konyan wa san a̱ta̱m a̱kwonu A̱gwaza mbwak nfeang nang a̱tyu a̱ lyiat da̱ a̱kwonu A̱gwaza a̱ni, á̱ na nwuak gu záng ma̱nang a̱ta̱m a̱kwonu A̱gwaza a̱ni. A̱wot konyan wa san a̱tsotswat a̱yin mbwak nfeang mat nyia̱ tsotswat nggu hu, á̱ na nwuak gu záng ma̱nang si̱ a̱tsotswat a̱yin ji a̱ni.
40010042	A̱wot ka̱ a̱yin nang a̱tyu a̱ yet a̱tsak a̱da̱dei mi̱ mman ta̱m nung na a̱ni, ku a̱kashyi a̱sa̱khwot swuo na̱ shi̱ri̱m a̱ni, mat a̱ yet nggwon nta̱m nung kya, a̱tsak a̱lyiat á̱ na nang gu zang nggu ji.”
40011001	Nang Yesu ntyak tyiet mman ta̱m swak ma̱ a̱feang nggu na a̱ni, a̱ si̱ doot a̱ja, a̱ si̱ nat tyiet ma̱ng shei A̱lyiat A̱gwaza na ma̱ a̱ka̱keang fam a̱byin Ga̱lili.
40011002	Jen nang Yoona a̱tyu nyia̱ ba̱ptisman nshya̱ mi̱ njaru a̱ni, a̱ si̱ fwuong nkhang nta̱m nang Yesu nyia̱ a̱ni; nta̱m na tai a̱si̱ nang Kristi na nyia̱ a̱ni, Yoona si̱ ta̱m mman ta̱m gu á̱ghyang, ba̱ nat ba̱ lyip Yesu nyia̱,
40011003	“Nwan wa yet Kristi wu nang zi̱ fwuong chobai gu hu a̱ni a; ke zi̱ fwuong a̱ghyang á̱niet wa?”
40011004	Yesu si̱ nwuak ba shim nyia̱, “Nyi nat nyi hyia̱ ma̱ng Yoona nkhang nta̱m nang nyi fa̱k, nyi si̱ bu li a̱ni:
40011005	Á̱niet a̱fi̱fan shyat nwuan a̱vwuo. Á̱niet a̱ti̱tak ba̱ ta̱luk a̱ni si̱ chong. Á̱ si̱ choot á̱niet gbap, ba̱ si̱ tyia̱ za̱za̱rak. A̱yaashi̱lan si̱ nwuo fwuong a̱vwuo. Á̱ ya̱ngam á̱niet ba̱ ka̱n kwi a̱ni ma̱ng swuan. A̱wot á̱ si̱ bu shei á̱kunak na A̱sham Nkhang ka.
40011006	Nyi bu tak ma̱ng a̱nggu nyia̱, ‘A̱gwaza na tyia̱ a̱li̱ba̱rka da̱ á̱niet di̱ ba̱ but mi̱ fwuo da̱nian nung a̱ni bah.’ ”
40011007	Nang mman ta̱m Yoona na ndoot á̱ nkat a̱ni, Yesu si̱ nwuo lyiat ma̱ng á̱kpa á̱niet ka tazwa nta̱m Yoona na, nyia̱, “Zang tangka̱i a̱yin hwa nang nyi ku nat nwuan hu mi̱ tswa a̱yit ji? A̱ ku yet a̱bobwot a̱ga̱nga̱ng á̱kwop nang wun hyap wa a̱ni kee?
40011008	Ke nyi ku nat nyi ka li a̱tyu a̱ kup a̱nunuut a̱yaatoot ba̱ byia̱ kurum hwa a̱ni la? Kaai, á̱niet ba̱ khwi a̱nunuut a̱yaatoot ba̱ byia̱ kurum a̱ni, swuat ma̱ a̱ka̱sa á̱gwam nia. Ba̱ swuat a̱yit bah.
40011009	Nyi ku nat nyi li a̱ta̱m a̱kwonu A̱gwaza waa? Ii, n tak nyin a̱tsak a̱lyiat, Yoona swak a̱yaata̱m a̱kwonu A̱gwaza ma̱ng shi.
40011010	Yoona wa nang á̱ lyuut tazwa nggu ma̱ A̱lyiat A̱gwaza na nyia̱, ‘Di, n ta̱m ma̱ng a̱ta̱m nung wu, gu khwat a̱son ang. A̱wot a̱ na jhyi ang vak hu, a ba̱ nkai.’
40011011	“N tak nyin a̱tsak a̱lyiat, ma̱ á̱niet nang á̱nyiuk tyei a̱ni, á̱ ka̱n shya̱ a̱tyu a̱ swak Yoona a̱tyu ba̱ptisman ma̱ng shi a̱ni bah. A̱mgba̱m ma̱ng a̱nia, a̱tyu a̱ yet a̱da̱dei wu mi̱ Tyok Ma A̱gwaza tswazwa hu a̱ni, a̱ shi a̱ swak Yoona.
40011012	Neet di̱n jen nang Yoona a̱tyu ba̱ptisman ku ntsa shei A̱lyiat A̱gwaza na a̱ni, ba̱ng ba̱ tat a̱fwun, Tyok Ma A̱gwaza Tswazwa hu swuo a̱bung ma̱ng a̱ka̱kpa̱t. A̱wot á̱niet a̱ka̱kpa̱t kwan ba̱ ta̱wap hu mi̱ chet, ku yet si̱ mba.
40011013	“Mat neet nang Yoona ka̱n bai bah, a̱mgba̱m a̱yaata̱m a̱kwonu A̱gwaza ba ma̱ng Musa a̱ ku lyuut doka A̱gwaza ji a̱ni, ku tyia̱ á̱ghyi ba̱ li jen Yoona ji.
40011014	A̱wot ka̱ nyi shim a̱lyiat nang n shei nyin a̱ni, Yoona wa yet Iliya, a̱ta̱m nang a̱yaata̱m a̱kwonu A̱gwaza ba shei á̱zanson nyia̱ a̱ na bai a̱ni.
40011015	Konyan wa chat a̱ lyen a̱ni, gu myiai a̱fufwuo gu fa̱a̱k!
40011016	“Yihwa hwa nang n na ntyan che huni? Ba̱ li nang mman ni̱ nswan á̱ vwuo mi̱ tungga, ba̱ kwop a̱dyii̱ng ma̱ng á̱kpa̱ndang ba nyia̱:
40011017	‘Zi̱ bwom bubwom nyeang. Da̱ nyin, nyi shim nyi si̱ song bah. A̱wot zi̱ bwom bubwom a̱nak. Da̱ nyin, nyi shim nyi si̱ byian fwuo bah.’
40011018	“Ma a̱nia wa, Yoona ku swan di̱ mi̱ ya di̱ mi̱ swuo, a̱wot nyi si̱ kwop a̱dyii̱ng nyia̱, ‘A̱ byia̱ a̱ka̱tuk ntswa!’
40011019	Ma a̱nia wa nung meang, Nggwon A̱tyubishyi, n si̱ mbai, ngya tsa nswuo, nyi si̱ kwop a̱dyii̱ng nyia̱, ‘Di a̱tyu a̱fa a̱lyiak wuni, a̱tyu hyeng, ma̱ng a̱kpa̱ndang á̱niet saai kurum ga̱ndu, mbeang á̱niet a̱ka̱tuk nyia̱ á̱ghyang!’ A̱wot nyi na fi̱k mumwang swuan mat nta̱m nhu na.”
40011020	A̱jawa Yesu si̱ nwuo tyei a̱ka̱keang nang gu ku nnyia̱ nta̱m a̱ri̱bi̱di na ma̱ a̱di̱di̱t a̱ni a̱bun. Mat ba̱ ku lak ghwon á̱ka̱tuk nyia̱ mba wu, ba̱ si̱ lak khwi A̱gwaza wu.
40011021	“Ku swan nyin á̱niet Korazin ma̱ng Ba̱tsaida! Mat ka̱ á̱ wa nyia̱ nta̱m a̱ri̱bi̱di nang á̱ nyia̱ nyin dyo a̱ni, nyia̱ ni̱nia nang á̱ wa nyia̱ ma̱ a̱ka̱keang Taya ma̱ng Sidon, si̱ ba̱ ghwon a̱ka̱tuk nyia̱ mba wu neet a̱fwun bah. Ba̱ si̱ khwi a̱kyakyak a̱yaatoot. Ba̱ si̱ wop á̱pyia̱ mba ntong, ku tak byian fwuo da̱ a̱ka̱tuk nyia̱ mba wu a̱ni.
40011022	“N tak nyin, a̱tuk mam shi̱ri̱ya A̱gwaza ka, a̱bung nang á̱niet Taya ma̱ng Sidon na swuo a̱ni, na yet a̱hyohyoot a̱ swak a̱si̱ nyin ka.
40011023	“A̱wot nyin á̱niet Ka̱fanahum, nyi fa á̱ na nwuak nyin shi mi̱ kyai tswazwa hwa kee? Kaai, á̱ na chyok ma̱ng a̱nyin á̱ nat ndyo da̱ a̱vwuo nkwom. Ka̱ á̱ wa nyia̱ nkyang a̱ri̱bi̱di nang n nyia̱ nyin dyo a̱ni, nyia̱ ni̱nia nang á̱ wa nyia̱ mi̱ a̱ka̱tuk a̱keang Sodom a̱wa, si̱ a̱ ni̱ shya̱ ba̱ng ba̱ tat a̱fwun.
40011024	N tak ma̱ng a̱nyin, a̱tuk mam shi̱ri̱ya A̱gwaza ka, a̱bung nang Sodom na swuo a̱ni, ka̱ na yet a̱hyohyoot a̱ swak a̱si̱ nyin ka!”
40011025	Di̱n jen a̱ja, Yesu si̱ naai A̱gwaza nyia̱, “N dyep ang A̱tyia̱, A̱tyoli a̱ byia̱ tswazwa ma̱ng a̱byin a̱ni. N gwai ang nang a niat nkyang nani da̱ a̱vwuo á̱niet ba̱ fa nyia̱ ba̱ byia̱ mumwang ma̱ng lyen kyang a̱ni; a̱wot a si̱ tyai na kpa̱sai da̱ a̱vwuo á̱niet ba̱ kyiak á̱pyia̱ mba nang mman a̱ni.
40011026	Ii, A̱tyia̱, a li ku myim ang a nyia̱ a̱nia!
40011027	“A̱tyia̱ nung wu, tyia̱ nung kuzang kyang mbwak. Á̱ mbyia̱ a̱tyu a̱ lyen Nggwon ka a̱tsatsak lyen a̱ni bah, si̱ ma̱ A̱tyia̱ wu. A̱wot á̱ bu mbyia̱ a̱tyu a̱ lyen A̱tyia̱ wu a̱tsatsak lyen a̱ni bah, si̱ ma̱ Nggwon ka. Ma a̱nia wa, á̱niet nang Nggwon ka khai a̱ni, bibya ka̱ na tyai mba A̱tyia̱ wu kpa̱sai, ba̱ lyen gu.”
40011028	A̱wot Yesu si̱ nyia̱, “Nyin á̱niet nyi veang ma̱ng pyia̱t a̱kpi̱di̱dyi̱k nkpa̱t a̱ni, nyi bai da̱ a̱vwuo nung. A̱wot n na nwuak nyin fwung.
40011029	Nyi kyiak a̱byi̱ri̱m khwi nung wu dundung ma̱ng a̱nung, a̱wot nyi myiam da̱ a̱vwuo nung. Mat n gyet shonshyon mi̱ fwuo. N si̱ ngyet a̱tyu ghyuai a̱pyia̱. A̱wot nyi na shya̱ fwung mi̱ nfwuo nyin na.
40011030	Mat a̱byi̱ri̱m khwi nung wu swan kpa̱p di̱ kpa̱t bah. A̱wot kpa̱t hu nang n kpa̱t nyin a̱ni, ku yet a̱hyohyoot wa.”
40012001	Di̱n jen a̱ja, Yesu si̱ chong a̱ si̱ teap ma̱ a̱byin swaat, a̱tuk Mam Fwung. Nang mman ta̱m nggu na nfwuong zong a̱ni, ba̱ si̱ nwuo sam dudung swaat hu á̱ shwam.
40012002	Nang A̱fa̱risawa á̱ghyang ndi a̱nia a̱ni, ba̱ si̱ nyia̱, “Di! Mman ta̱m ang na tyat doka ji, di̱ nyia̱ ta̱m chak swaat a̱tuk Mam Fwung ka!”
40012003	A̱wot Yesu si̱ nyia̱ ma̱ng a̱mba, “Nyi ka̱n fang A̱lyiat A̱gwaza na tazwa kyang nang a̱gwam Da̱wuda ku nyia̱, di̱n jen nang gu ma̱ng á̱kpa̱ndang chyet nggu ba ku nfwuong zong ji a̱ni baa?
40012004	A̱gwam Da̱wuda ku nnwuo mi̱ Suswak Nwuat Za̱nang A̱gwaza hu, a̱wot nggu ma̱ng á̱kpa̱ndang chyet nggu ba si̱ tyat doka ji. Ba̱ si̱ ya a̱za̱za̱rak burodi nang á̱ khap á̱ sak da̱nian a̱yaapris bya ma̱nyin ba myim ba̱ ya a̱ni.
40012005	“Ma a̱nia wa, nyi ka̱n fang mami doka Musa ji meang, nyia̱ a̱yaapris ba̱ byia̱ ta̱m mami A̱li Nwuat Za̱nang A̱gwaza ka a̱ni, ni̱ nyia̱ ta̱m a̱tuk Mam Fwung ka di̱ mi̱n tyat doka ji baa?
40012006	N tak ma̱ng a̱nyin, á̱ mbyia̱ a̱yin a̱ji a̱ swak A̱li Nwuat Za̱nang A̱gwaza ka ma̱ng shi a̱ni!
40012007	Ki̱ nyi wa lyen kyang hu nang A̱lyiat A̱gwaza nani fa a̱ni, ‘N chat nwuat za̱nang hwa bah. N chat nyi fwuong kunak á̱niet hwa.’ Si̱ nyi tyia̱ mman ta̱m nung na ba̱ sang a̱bun a̱ni, a̱bun bah.
40012008	Mat Nggwon A̱tyubishyi kya yet A̱tyoli ku tazwa a̱tuk Mam Fwung ka!”
40012009	A̱wot Yesu si̱ nat mi̱ tutu a̱tung A̱yahudawa hu.
40012010	A̱ si̱ kin di a̱tyok a̱ghyang a̱ja nang bwak nggu hu khwu a̱ni. A̱fa̱risawa ba si̱ lyip Yesu nyia̱, “Doka ji shim á̱ nyia̱ ta̱m choot a̱yin a̱tuk Mam Fwung kaa?” (Ba̱ ku fa nyia̱ Yesu na shim, da̱nian ba̱ ka shya̱ ta̱fwat nang ba̱ na mbat gu a̱hyiak a̱ni).
40012011	A̱wot Yesu si̱ nwuak ba shim nyia̱, “Ka̱ a̱yin ma̱ nyin byia̱ zon seap, ji̱ si̱ kwa mi̱ ri̱jiya a̱tuk Mam Fwung; a̱ na nyia̱ ta̱m a̱ ti̱n ji̱ a̱tuk Mam Fwung ka baa? Ku mbyia̱ susun bah, a̱ na ti̱n ji za̱m!
40012012	Mat a̱nia, nang a̱tyubishyi ngyet a̱ lan zon seap ma̱ za̱nzan a̱ni, ku fa doka ji shim a̱yin a̱ beang a̱ghyang gu a̱tuk Mam Fwung ka.”
40012013	A̱jawa Yesu si̱ nyia̱ ma̱ng a̱tyu nang bwak nggu hu khwu a̱ni, “Neap bwak ang hu.” A̱tyok a̱wa si̱ neap bwak nggu hu. A̱wot bwak hu si̱ kin tyia̱ ka̱nka̱ra̱ng nang nyiung hu a̱ni.
40012014	A̱wot A̱fa̱risawa ba si̱ yorong a̱tung, ba̱ si̱ la̱p si̱sak nang ba̱ na nhyat Yesu a̱ni.
40012015	Nang Yesu nfi̱k kyang ba̱ vwuoi a̱ni, a̱ si̱ doot a̱ja. Á̱kpa á̱niet ma̱ a̱di̱di̱t si̱ khwi ngguu. A̱ si̱ choot a̱mgba̱m á̱niet nzwán ma̱ mba.
40012016	A̱wot a̱ si̱ gba mba nyia̱ da̱ ba̱ yok tyai nggu bah.
40012017	Nta̱m Yesu nani bai cha̱chaat ma̱ng kyang nang Ishaya a̱ta̱m a̱kwonu A̱gwaza ku shei á̱zanson a̱ni nyia̱,
40012018	“Di, a̱khwo nung wa wu nang n khai a̱ni! Nggu wa nang n chat ba̱t, a̱tyu nang fwuo nung hu fa̱k da̱ nggu a̱ni. N na tyia̱ Tswa nung ji da̱ nggu. Ji̱ na tyia̱ nggu chet. A̱wot a̱ na tak a̱mgba̱m nnwap mi̱ bibyin swanta na a̱tsotswat shi̱ri̱ya.
40012019	A̱ na nyia̱ a̱yaat bah. Da̱ nggu, a̱ na ngai bah. Da̱ a̱yin, a̱ na fa̱k gu nyia̱ a̱gugwong di̱n vak bah.
40012020	A̱ na but a̱shya̱ ka̱ gworong a̱ni bah, ku a̱ nyiip long sang ku sang a̱lya̱ra̱p a̱ni bah. Si̱ nang gu kwak a̱son tsotswat, si̱ swuo chet.
40012021	A̱wot mami a̱lyoot nggu kya, a̱mgba̱m nnwap na mi̱ bibyin swanta na mba̱ng fwuo.”
40012022	Á̱ si̱ bai ma̱ng Yesu a̱tyu a̱ byia̱ a̱ka̱tuk ntswa, ji̱ tyia̱ nggu a̱fi̱fan ma̱ng yet ma̱ma̱m a̱ni. Yesu si̱ kam a̱ka̱tuk ntswa wu a̱ si̱ ghwut ma̱ a̱nggu. A̱ si̱ nwuo a̱lyiat, a̱ bu nwuan a̱vwuo.
40012023	Á̱kpa á̱niet ka si̱ fa̱k a̱ga̱de, ba̱ si̱ lyip nyia̱, “Yesu wuni wa yet A̱ka̱mbwon Da̱wuda ka! A̱ si̱ yet Kristi wu baa?”
40012024	Nang A̱fa̱risawa ba nfa̱k a̱nia a̱ni, ba̱ si̱ nyia̱, “A̱tyu wuni doot a̱ khai á̱ka̱tuk ntswá ba̱ ghwut ma̱ á̱niet. Kyang a̱ri̱bi̱di hwa bah, mat a̱ shyat chet khai á̱ka̱tuk ntswá ba̱ ghwut ma̱ á̱niet ba da̱ a̱vwuo Baalza̱but, a̱gwam á̱ka̱tuk ntswá wu wa!”
40012025	Nang Yesu ndyen a̱di̱dam mba wu a̱ni, a̱ si̱ nyia̱ ma̱ng a̱mba, “Kuzang tyok ku nyia̱ zwang ma̱ng a̱pyia̱ nhu a̱ni, ku na kwa. Ma a̱nia wa, kuzang a̱keang ku a̱li ka̱ nyia̱ jhya̱ tsi̱tsak nka a̱ni, ka̱ na yong bah, ka̱ na kwa.
40012026	Ma a̱nia wa, ka̱ A̱ta̱nyeang khai á̱ka̱tuk ntswá nka ba, ba̱ ghwut ma̱ á̱niet, ka̱ na gang ka̱ nyia̱ zwang ma̱ng a̱pyia̱ nka. Tyok nka hu na yong bah.
40012027	“Ka̱ nyi nyia̱ Baalza̱but wa nwuak nung chet hu nang n khai á̱ka̱tuk ntswá ba ba̱ ghwut ma̱ á̱niet a̱ni, a̱wot mman ta̱m nyin na mameang nyia̱ a̱nia, ma̱ng chet Baalza̱but hwa nang ba̱ nkhai á̱ka̱tuk ntswá ba̱ ghwut ma̱ á̱niet baa? Kaai! Mat a̱nia, mman nta̱m nyin na na tak nang nyi nyia̱ shot kwa.
40012028	A̱wot ka̱ n ma nkhai á̱ka̱tuk ntswá ba̱ ghwut ma̱ á̱niet ma̱ng chet A̱za̱za̱rak Ntswa A̱gwaza hwa, ku tak nang Tyok A̱gwaza hu mbai da̱ nyin.
40012029	“Kidee, á̱ na nyia̱ ni wa á̱ nnwuo a̱mali a̱tyu byia̱ chet, á̱ kwok nkyang nggu na á̱ nkat ndyo? Si̱ nang á̱ ya nda̱p gu, á̱ sii du shya̱ a̱wat á̱ kwok nkyang a̱mali nggu na á̱ nkat ndyo.
40012030	A̱tyu da̱ a̱ shya̱ dundung ma̱ng a̱nung a̱ni bah, a̱ nyia̱ fi̱p hwa ma̱ng a̱nung. A̱wot a̱tyu da̱ a̱ beang nung tung zón seap ji a̱ni bah, a̱ yet a̱tyu seang ji wa.
40012031	“Mat a̱nia, n tak ma̱ng a̱nyin a̱tsak a̱lyiat, á̱ na chi kuzang a̱ka̱tuk nyia̱ ma̱ng lihyat nang á̱niet nyia̱ a̱ni. A̱wot lihyat nang á̱ nyia̱ tazwa A̱za̱za̱rak Ntswa A̱gwaza wu a̱ni, á̱ na chi nhu bah.
40012032	Ma a̱nia wa, konyan wa lyiat Nggwon A̱tyubishyi lihyat a̱ni, á̱ na chi nggu. A̱wot konyan wa lyiat lihyat tazwa A̱za̱za̱rak Ntswa wu a̱ni, á̱ na mak chi nggu ndyo bah, ku ma̱nini, ku si̱ nat sang sangba̱p.
40012033	Ma a̱nia wa, ka̱ a̱kwon ka yet a̱ka̱nka̱ra̱ng, sum nka hu na yet a̱tan. A̱wot ka̱ a̱kwon ka byia̱ zwan, sum nka hu na yet a̱bombwuon. Mat a̱nia, á̱ ni̱ fi̱k a̱ka̱nka̱ra̱ng a̱kwon wu mat sum nka hu hwa.
40012034	“Nyin á̱ka̱tuk ntsuup a̱byin bani! Á̱ na nyia̱ ni wa á̱ka̱tuk á̱niet nang a̱nyin a̱ni, nyi ndyiat kyang ku myim ku bu yet a̱tan a̱ni? Mat a̱mgba̱m kyang ku shya̱ mi̱ nfwuo nyin na a̱ni, huhwa yet a̱tyin kyang nang nyi lyiat a̱ni.
40012035	A̱tan a̱yin ni̱ ghwut ma̱ng a̱tan nkyang nang gu niat mi̱ nfwuo nggu hu a̱ni. Ma a̱nia wa, a̱ka̱tuk a̱yin ni̱ ghwut ma̱ng a̱ka̱tuk nkyang nang gu shya̱ ndyo di̱ niat mi̱ nfwuo nggu hu a̱ni.
40012036	“N tak nyin a̱tsak a̱lyiat, a̱tuk shi̱ri̱ya A̱gwaza ka, a̱mgba̱m a̱tai ma̱ng a̱ka̱tuk a̱lyiat nang nyi lyiat a̱ni, A̱gwaza na ba̱ng nyin da̱ na.
40012037	Mat ka̱ a̱lyiat nyin na yet a̱tan, A̱gwaza na shya̱ nyin ma̱ng a̱bun bah. A̱wot ka̱ a̱lyiat nyin na yet a̱ka̱tuk wa, A̱gwaza na shya̱ nyin ma̱ a̱ka̱tuk nyia̱ za̱m.”
40012038	A̱jawa a̱yaagwak tyiet doká ma̱ng A̱fa̱risawa si̱ nyia̱ ma̱ng Yesu, “A̱tyu tyiet, zi̱ chat a nyia̱ kyang a̱ga̱de ku yet a̱lama, ku ka tak tyok ang hu kpa̱sai.”
40012039	Yesu si̱ nwuak ba shim nyia̱, “Che ku yet a̱ka̱tuk ma̱ng nwai nyia̱ tsotswat nang si̱ huni a̱ni, huhwa ni̱ chat li nkyang a̱lama na. A̱wot mi̱ a̱lama wu n na ntak ba a̱ni, nggu wa yet a̱si̱ Yunana a̱ta̱m a̱kwonu A̱gwaza.
40012040	Ma̱nang Yunana ku nnyia̱ mam a̱tat ma̱ng a̱tyetuk a̱tat a̱mafa a̱gba̱ndang a̱fa̱n ka a̱ni, a̱nia wa nang Nggwon A̱tyubishyi ka, na nnyia̱ mmam tat ma̱ng a̱tyetuk ntat nang ka̱ shya̱ mami a̱tsuung lyak wu mi̱ swanta hu.
40012041	“A̱tuk mam shi̱ri̱ya A̱gwaza ka, á̱tyok Ni̱neba na doot ndung ma̱ng che huni, ba̱ tak hu nang ku mbwuo a̱bun. Mat á̱tyok Ni̱neba ba ghwon a̱ka̱tuk nyia̱ mba wu, ba̱ si̱ khwi A̱gwaza mat shei A̱lyiat A̱gwaza Yunana hu. Nyi li la! Ma̱ninika a̱tyu a̱ swak Yunana ma̱ng shi a̱ni shya̱ a̱ji. A̱wot nyi si̱ lak fa̱k gu hu!
40012042	Ma a̱nia wa, a̱tuk mam shi̱ri̱ya A̱gwaza ka, Sa̱ra̱uniya a̱tak wu na doot ma̱ng che huni a̱ tak hu nang ku mbwuo a̱bun. Mat a̱ ghwut neet ma̱ a̱byin a̱ghyang ma̱ gbang, a̱ si̱ bai a̱byin Isi̱rela a̱ ka fa̱k mumwang Solomon hu. Nyi li la! Ma̱ninika a̱tyu a̱ swak Solomon ma̱ng shi a̱ni shya̱ a̱ji! A̱wot nyi si̱ lak fa̱k gu hu.
40012043	“Di̱ ngaan hu, ka̱ a̱ka̱tuk ntswa wu ghwut da̱ a̱yin, ji̱ na nat mi̱ tswa a̱yit, da̱nian ji̱ ka chat a̱vwuo fwung a̱ja, a̱wot ji̱ na shya̱ bah.
40012044	A̱jawa ji̱ na nyia̱, ‘N na bwuok n nat mi̱ vam a̱tyu nang n ghwut a̱ni, n bu swan a̱ja.’ Ka̱ ji̱ bwuok, ji̱ si̱ shya̱ nang vam a̱tyu a̱hwa li nang a̱li ka̱ swan gang a̱ni, nang á̱ lyang á̱ si̱ shok ka a̱ni.
40012045	A̱jawa a̱ka̱tuk ntswa wu na chat a̱ shya̱ á̱ka̱tuk ntswá a̱natat á̱ghyang ba̱ swak ji ma̱ng a̱ka̱kpa̱t a̱ni, ba̱ ka nwuo mi̱ vam a̱tyu a̱hwa ba̱ swan a̱ja. A̱wot a̱ni wa, a̱tyu a̱wa na mbeang byian hu a̱ swak jen nang a̱ka̱tuk ntswa a̱nyiung wu ku nshya̱ ma̱ a̱nggu a̱ni. A̱nia wa ku na ndi ma̱ng a̱ka̱tuk nche wuni.”
40012046	Nang Yesu nshya̱ da̱ a̱lyiat na ma̱ng á̱kpa á̱niet ka a̱ni, a̱yang byin nggu wu ma̱ng á̱na̱nyiuk nggu ba si̱ bai á̱ ba̱ yong a̱ta̱usa, ba̱ chat lyiat ma̱ng a̱nggu.
40012047	[[A̱yin si̱ hyia̱ ma̱ng Yesu nyia̱, “A̱yang byin ang wu ma̱ng á̱na̱nyiuk ang ba yong a̱ta̱usa ba̱ chat lyiat ma̱ng a̱nwan.”]]
40012048	Huhwa gu si̱ nyia̱ ma̱ng a̱tyu a̱ hyia̱ ma̱ng a̱nggu a̱ni, “A̱nyan wa yet a̱yang nung wu, ma̱ng á̱na̱nyiuk nung ba?”
40012049	Huhwa Yesu si̱ ta̱fang mman ta̱m nggu na nyia̱, “Di a̱yang nung wu ma̱ng á̱na̱nyiuk nung bibya ba!
40012050	Konyan wa nyia̱ ta̱m hu nang A̱tyia̱ nung wu a̱ shya̱ tswazwa ka chat a̱ni, nggu wa yet a̱na̱nyiuk nung, a̱sam ma̱ng a̱nap, ma̱ng a̱yang nung wu!”
40013001	Ma̱ a̱tuk a̱kya, á̱ si̱ labeang bah, Yesu si̱ ghwon a̱li ka, a̱ si̱si̱ swan da̱ a̱beam a̱gba̱ndang jok Ga̱lili wu.
40013002	Susot á̱kpa á̱niet ma̱ a̱di̱di̱t si̱ tung ba̱ si̱ tyong gu á̱ keang, ba̱ si̱ feap guu. Huhwa Yesu si̱ nwuo a̱ swan mi̱ kukwon a̱wak hu. A̱ si̱ tyiet susot á̱kpa á̱niet ji nang ba̱ yong di̱n khwong jok hu.
40013003	Yesu si̱ shei mba nkhang ma̱ a̱di̱di̱t di̱ kidee, nang si̱ nani a̱ni, “Nyi myiai a̱fufwuo nyi fa̱a̱k! A̱tyu khap a̱ghyang wa ghwut a̱ nat nai zwá yak.
40013004	Nang gu nshya̱ di̱ nai zwá yak ji a̱ni, jhyáng si̱ kwa̱i di̱ gak, a̱ka̱man si̱ chyok, na̱ si̱ tang.
40013005	“Zwá jhyáng si̱ kwa̱i da̱ a̱vwuo ka̱ yet kukwak a̱ni. Ji̱ si̱ ta ma a̱nggang, mat a̱vwuo ka byia̱ mbyin gba̱mgbam bah.
40013006	A̱wot nang mam ntat jenjai a̱ni, yak hu si̱ shyuk ku si̱ khwu, mat á̱ni̱nan yak ba nwuo a̱byin shansham bah.
40013007	Zwá yak jhyáng si̱ kwa̱i mi̱ sa̱kan. Nang sa̱kan ji ndaai a̱ni, ji̱ si̱ feap yak hu ku laai a̱ni, ji̱ si̱ tyia̱ tswá bah.
40013008	A̱wot zwá jhyáng si̱ kwa̱i da̱ a̱vwuo ka̱ byia̱ bwum a̱ni. Ji̱ si̱ ta ji̱ si̱ laai, ji̱ si̱ tyia̱ tswá gba̱mgbam. Tswá jhyáng si̱ yet nswak ti̱ntat, jhyáng nswak a̱tataa, a̱wot jhyáng si̱ bu yet chyi chyi!
40013009	“Konyan wa chat lyen a̱ni, a̱ myiai a̱fufwuo a̱ fa̱a̱k!”
40013010	Mman ta̱m na si̱ bai da̱ a̱vwuo Yesu, ba̱ si̱ lyip gu nyia̱, “Yihwa mbyia̱ a ni̱ ndyiat ma̱ng á̱niet ba di̱ kidee ji?”
40013011	Yesu si̱ nwuak ba shim nyia̱, “Á̱ shim nyin dyo nyi fi̱k a̱chuchuk a̱ shya̱ di̱ niat mi̱ Tyok Ma A̱gwaza tswazwa hu a̱ni, kang ma̱ng á̱kum á̱niet ka.
40013012	Á̱niet ba̱ fwuong tyiet nung hu shansham a̱ni, á̱ na mbeang mba lyen hu, a̱wot ba̱ bu lyen gba̱mgbam. A̱wot á̱niet ba̱ lak fwuong tyiet nung hu a̱ni, ku a̱bankyang nang ba̱ fa ba̱ lyen a̱ni, á̱ na san nka á̱ ghwon mbaa.
40013013	Huhwa mbyia̱ nang n dyiat ma̱ng a̱mba di̱ kidee jini, ma̱nang á̱ ndyuut a̱ni nyia̱, ‘Mat ba̱ nwuan, da̱ mba, ba̱ li shansham bah. Ba̱ myiai a̱fufwuo, da̱ mba, ba̱ fa̱k ku ba̱ fi̱k bah!’
40013014	“Si̱ huni bai cha̱chaat ma̱ng kyang hu nang Ishaya a̱ta̱m a̱kwonu A̱gwaza wu ku lyiat a̱ni nyia̱, ‘Nyi na fwuong kyang hu nang n dyiat a̱ni. Da̱ nyin, nyi si̱ mi̱n mak lyen hu bah. Nyi na nwuan kyang hu nang n nyia̱ a̱ni. Da̱ nyin, nyi si̱ mi̱n mak fi̱k hu bah.
40013015	Mat nfwuo á̱niet nani tyia̱ gba̱pdok. A̱wot a̱fufwuo mba ba si̱ lak fwuong a̱lyiat na. A̱wot ba̱ si̱ nyim á̱ghyi mba ba. Mat a̱nia, á̱ghyi mba ba si̱ mi̱n nwuan ku ba̱ fi̱k bah. Da̱ a̱fufwuo mba ba, ba̱ si̱ mi̱n fwuong bah. A̱wot nfwuo mba na si̱ mi̱n fi̱k kyang bah. Da̱ mba, ba̱ si̱ mi̱n bwuok á̱ bai da̱ a̱vwuo nung n choot ba bah.’
40013016	“Nyi yet á̱niet a̱li̱ba̱rka bya, mat nyi nwuan ma̱ng á̱ghyi nyin ba, nyi si̱ fi̱k; a̱wot nyi si̱ myiai a̱fufwuo nyin ba, nyi si̱ fwuong.
40013017	N tak nyin a̱tsak a̱lyiat, a̱yaata̱m a̱kwonu A̱gwaza ma̱ng á̱tsotswat á̱niet ma̱ a̱di̱di̱t gbangbang, ku chat ba̱ li kyang nyi nwuan a̱ni. A̱wot ba̱ si̱ shya̱ a̱wat ka bah. Ba̱ si̱ bu chat ba̱ fa̱k kyang nyi fwuong a̱ni. A̱wot ba̱ si̱ shya̱ a̱wat ka bah.
40013018	“Ma̱ninika, nyi myiai a̱fufwuo nyi fa̱k kyang nang kidee tazwa a̱tyu nai zwá yak ji fa a̱ni:
40013019	Gak hu nang zwá yak ji nkwa̱i a̱ni, huhwa yet kidee nfwuo á̱niet na ba̱ fa̱k a̱lyiat Tyok A̱gwaza na, a̱wot ba̱ si̱ nwai fi̱k na a̱ni. A̱wot A̱ta̱nyeang ka si̱ bai, ka̱ si̱ ta̱wap A̱lyiat A̱gwaza na nang á̱ nai mi̱ nfwuo mba na a̱ni. Ka̱ si̱ ghwon mbaa.
40013020	“Kukwak hu nang zwá yak ji nkwa̱i a̱ni, huhwa yet kidee nfwuo á̱niet ba̱ fa̱k A̱lyiat A̱gwaza na, ba̱ si̱ kin san na ma̱ng a̱gwai da̱ a̱ka̱nyiung a̱ni.
40013021	A̱wot nang A̱lyiat A̱gwaza na mbyia̱ á̱ni̱nan ba̱ nwuo á̱ nat gbang mi̱ nfwuo mba na a̱ni bah. Ba̱ si̱ mi̱n dabeang mi̱ khwi hu bah. Ki̱ swuo a̱bung ba̱ bai, ku á̱ ta̱shuk baa mat A̱lyiat A̱gwaza na, ba̱ na bwuok lilyim ma a̱nggang.
40013022	“A̱wot tyan sa̱kan ji nang zwá yak ji nkwa̱i a̱ni, jija yet kidee nfwuo á̱niet ba̱ san A̱lyiat A̱gwaza na. A̱wot a̱fi̱fa swanta wuni, shyuo kurum, ma̱ng nkyang njhyang si̱ nwuo mi̱ nfwuo mba na. Nkyang nani si̱ feap A̱lyiat A̱gwaza na, na̱ si̱ tyia̱ a̱tan tswa bah.
40013023	“A̱wot a̱tsatsak a̱byin wu a̱ byia̱ bwum hu nang á̱ nnai zwá yak ji a̱ni, kikya yet kidee nfwuo á̱niet ba̱ fa̱k A̱lyiat A̱gwaza na, ba̱ si̱ san naa, ba̱ si̱ nnyia̱ nta̱m, na̱ si̱ tyia̱ tswá ba̱t. Tswá jhyáng si̱ yet nswak ti̱ntat, jhyáng nswak a̱tataa, jhyáng si̱ yet chyi chyi.”
40013024	Yesu si̱ bu lyiat ma̱ng a̱mba di̱ kidee jhyang nyia̱, “Tyok Ma A̱gwaza tswazwa hu li nang a̱tyu khap a̱ nat nai a̱tan zwá yak ma̱ a̱byin gu a̱ni.
40013025	A̱wot a̱tyetuk a̱tuk a̱kya, nang á̱niet nta̱m a̱tyu khap ba nshya̱ mi̱ nda a̱ni, a̱tyu lak li a̱tyu khap wu si̱ nat, a̱ si̱si̱ chyui ja̱m ma̱ a̱byin a̱lka̱ma ka, a̱ si̱si̱ nkat a̱ngga nggu.
40013026	Nang a̱lka̱ma wu ba̱ nta a̱ ghwut a̱ni, ja̱m ji meang si̱ ma nta a̱ ghwut.
40013027	Á̱niet nta̱m a̱tyu khap ba si̱ nat á̱ si̱ lyip gu nyia̱, ‘A̱tyoli, a̱byin a̱kya nang a nchyui a̱tan zwá yak a̱wa a̱ni, ka̱ byia̱ ja̱m ba̱t! Ja̱m ji neet a̱ji wa?’
40013028	“A̱tyu khap wu si̱ nyia̱ ma̱ng a̱mba, ‘A̱tyu lak li nung a̱ghyang wa nyia̱ ta̱m a̱hwa!’ “Á̱niet nta̱m ba si̱ lyip gu nyia̱, ‘A chat zi̱ nat zi̱ si̱ nga ja̱m ji, turung a?’
40013029	“A̱tyu khap wu si̱ nwuak ba shim nyia̱, ‘Kaai, kalak nyi na nga a̱lka̱ma wu dundung ma̱ng ja̱m ji.
40013030	Nyi yok ba ba̱ laai dundung á̱ fwuong jen chak ji. Jen a̱ja ja n na ntyia̱ á̱niet chak ba, ba̱ ya nchak ja̱m ji, á̱ vwuoi da̱ a̱yaakpa ba̱ fwui nji. A̱wot a̱lka̱ma wu á̱ tung á̱ tyia̱ nung dyo ma̱ a̱gban.’ ”
40013031	Yesu si̱ bu lyiat ma̱ng a̱mba di̱ kidee jhyang nyia̱, “Tyok Ma A̱gwaza tswazwa hu li nang tswa mustat nang á̱ ti̱p mi̱ ti̱tam a̱ni.
40013032	Tswa mustat ji, jija yet a̱bada̱dei ka mi̱ zwá nkyang ji a̱ swak mi̱ swanta hu. A̱wot ki̱ ji̱ laai, ji̱ ni̱ tyia̱ a̱gba̱ndang a̱kwon a̱ swak á̱kum a̱ka̱kwon nang á̱ chyui á̱ si̱ keang a̱ni. A̱wot a̱ka̱man ni̱ bai, na̱ ba̱ nswan, na̱ ntat a̱ka̱le di̱ mbwak nka na.”
40013033	Yesu si̱ bu lyiat ma̱ng a̱mba di̱ kidee jhyang nyia̱, “Tyok Ma A̱gwaza tswazwa hu laai á̱ mban nang yit wa nang a̱byii̱k kyiak, a̱ si̱si̱ nyia̱ burodi a̱ni. Ku nang gu nkyiai nkyuo yit na ma̱ a̱da̱dei ma̱ng a̱lka̱ma mundu tat a̱ni, nkyuo yit na si̱ teak á̱ kai a̱mgba̱m nkyuo a̱lka̱ma nang gu nuu a̱ni.”
40013034	Kuzang jen Yesu ku tyiet á̱kpa á̱niet ka di̱ kidee ja ma̱ng nkhang nang si̱ nani a̱ni. A̱tsak a̱lyiat, a̱ ku shei mba nkyang di̱ mi̱ kidee bah.
40013035	A̱lyiat nani bai da̱ a̱nu ka ma̱ cha̱chaat ma̱ng kyang nang A̱gwaza ku hyia̱ a̱bwonu a̱ta̱m a̱kwonu nggu ka a̱ni, nyia̱, “N na ndyiat ma̱ng a̱nyin di̱ kidee ja. N na ntyai nkyang na̱ shya̱ di̱ niat, neet nang á̱ mmat swanta hu a̱ni.”
40013036	Nang Yesu nghwon á̱kpa á̱niet ka a̱ta̱usa a̱ni, a̱ si̱ nwuo mali ka nang gu nkhwat a̱ni. Mman ta̱m nggu na si̱ neet á̱ ba̱ shya̱ nggu. Ba̱ si̱ nyia̱, “A̱tyoli, ma̱sa̱kut, wa̱i nzi̱t a̱lyiat na tazwa kidee ja̱m ji mi̱ bibyin hu.”
40013037	Yesu si̱ nwuak ba shim nyia̱, “A̱tyu khap a̱ chyui a̱tan zwá yak wu a̱ni, nggu wa yet kidee Nggwon A̱tyubishyi ji.
40013038	A̱wot a̱byin kikya yet kidee swanta hu. A̱tan zwá wu wa yet kidee mman Tyok Ma A̱gwaza tswazwa na. A̱wot ja̱m ji ja si̱ yet kidee mman A̱ta̱nyeang na.
40013039	A̱tyu lak li wu a̱ chyui ja̱m ji a̱ni, nggu wa yet kidee A̱ta̱nyeang ka. Jen chak yak ji ja yet kidee a̱tuk kuut a̱byin ka. A̱wot á̱niet chak yak bibya yet kidee a̱yaata̱m tswá A̱gwaza ba.
40013040	“Ma̱nang á̱ ni̱ ntung ja̱m ji á̱ fwui mi̱ ndong a̱ni, ma a̱nia wa ku na ndi a̱tuk kuut a̱byin ka.
40013041	Nggwon A̱tyubishyi ka na ta̱m a̱yaata̱m tswá nggu ba, ba̱ ti̱n kuzang kyang ku tyei á̱niet a̱ka̱tuk nyia̱ a̱ni, ma̱ng a̱mgba̱m á̱niet ba̱ lak khwi doka A̱gwaza a̱ni mi̱ Tyok nggu hu.
40013042	A̱wot a̱yaata̱m tswá A̱gwaza ba na tang mba mami a̱nga̱ngak ndong sang sangba̱p. A̱ja wa ba̱ na ntwei á̱ ntsa á̱ nywai a̱nyunyung.
40013043	A̱jawa á̱tsotswat á̱niet ba na nsai nang mam a̱ni mi̱ Tyok A̱tyia̱ mba hu. Konyan wa chat lyen a̱ni, gu myiai a̱fufwuo gu fa̱a̱k!
40013044	“Tyok Ma A̱gwaza tswazwa hu li nang zi̱nariya mi̱ gumaat nang á̱ niat ma̱ a̱byin, a̱wot a̱tyok a̱ghyang si̱ ta̱taat a̱ni. Mat a̱gwai a̱tyok a̱nia, a̱ si̱ shyak a̱vwuo niat ka. A̱ si̱ nat a̱ si̱si̱ lyap a̱mgba̱m nkyang nang gu byia̱ a̱ni, gu ka shya̱ kurum gba̱mgbam gu nsan a̱byin a̱kya.
40013045	“Tyok Ma A̱gwaza tswazwa hu bu li nang a̱tyu a̱bwuang a̱ ghwut chat á̱tsatsak nfang na̱ byia̱ kurum a̱ni.
40013046	Nang gu nshya̱ á̱tsatsak nfang wu a̱ byia̱ kurum a̱ni, a̱ si̱ nat a̱ si̱si̱ lyap kuzang nkyang nang gu byia̱ a̱ni, a̱ si̱ nsan naa!
40013047	“Tyok Ma A̱gwaza tswazwa hu bu li nang a̱ka̱li nang á̱ nnat bwoi fa̱n ma̱ a̱gba̱ndang jok, á̱ si̱ mbwoi kuzang tangka̱i fa̱n a̱ni.
40013048	Nang a̱ka̱li ka nhyat ma̱ng fa̱n hu a̱ni, á̱niet bwoi fa̱n ba si̱ kwak a̱ka̱li ka á̱ ghwut ndyo di̱ khwong hu. Ba̱ si̱ swan, ba̱ si̱ khai á̱tsatsak fa̱n wu á̱ tyei ma̱ a̱yaakumbwu. A̱wot si̱ ku nwai yet a̱tan wu a̱ni, ba̱ si̱ weam.
40013049	Ma a̱nia wa ku na ndi a̱tuk á̱ na nkuut a̱byin ka a̱ni. A̱yaata̱m tswá A̱gwaza ba bye bai, ba̱ khap á̱ka̱tuk á̱niet ba zan ma̱ng á̱tsotswat ba.
40013050	A̱wot ba̱ tang á̱ka̱tuk á̱niet ba mami a̱nga̱ngak ndong sang sangba̱p. A̱ja wa ba̱ na ntwei á̱ tsa á̱ nywai a̱nyunyung.”
40013051	Yesu si̱ lyip mman ta̱m nggu na nyia̱, “Nyi fi̱k a̱mgba̱m tyiet huni a?” Ba̱ si̱ nwuak gu shim nyia̱, “Ii, zi̱ fi̱k hu.”
40013052	A̱ si̱ bu nyia̱ ma̱ng a̱mba a̱ni, “Mat a̱nia, kuzang a̱tyu tyiet doka a̱ bwuak a̱ si̱ yet nggwon ta̱m mi̱ Tyok Ma A̱gwaza tswazwa hu a̱ni, a̱ yet kidee a̱tyoli a̱ ghwut ma̱ng a̱chuchuk tyiet fai, mbeang a̱chuchuk a̱khwukhwop tyiet mi̱ tutu mumwang nggu hu a̱ni.”
40013053	Nang Yesu ntyak lyiat di̱ kidee ma̱ng nkhang na a̱ni, a̱ si̱ ghwon fam a̱byin a̱hwa.
40013054	A̱ si̱ bwuok a̱ nat a̱keang gu ka Na̱za̱ra̱t. Nang gu ntyiet mi̱ tutu a̱tung A̱yahudawa hu a̱ni, konyan a̱ja si̱ tyia̱ ma̱ tai. A̱wot ba̱ si̱ nyia̱, “A̱ji wa nang a̱tyu wuni nshya̱ mumwang ma̱ng chet nyia̱ nkyang a̱ri̱bi̱di huni?”
40013055	A̱wot ba̱ si̱ mai Yesu mai lihyat. Ba̱ si̱ nyia̱, “Nggu wa yet nggwon a̱tyu shap nkyang ka baa? A̱yang nggu wa á̱ ngyei Ma̱ryamu wu baa? A̱wot á̱na̱nyiuk á̱sam nggu ba, bibya yet Yakubu, Yosi, Siman ma̱ng Yahuda baa?
40013056	A̱mgba̱m á̱na̱nyiuk á̱nap nggu ba, bibya shya̱ a̱ji ma̱ng a̱nzi̱t. Á̱ nyia̱ ni wa gu si̱ shya̱ tyok tyiet nkyang nani?”
40013057	Ba̱ si̱ fa̱k a̱lyia̱ ya, ba̱ si̱ lak li Yesu. A̱wot ba̱ si̱ lak nwuak fwuo da̱ nggu. Yesu si̱ nyia̱ ma̱ng a̱mba, “Á̱ nwuat a̱ta̱m a̱kwonu A̱gwaza shi mi̱ kuzang a̱vwuo, kang ma̱ng a̱keang nggu ka ma̱ng kyang mbwak nggu hu.”
40013058	A̱wot mi̱ nkyang a̱ri̱bi̱di ma̱ a̱da̱dei nia, nang Yesu ku nyia̱ a̱ja, mat nwai nwuak fwuo mba hu da̱ nggu.
40014001	Jen nang Hiridut Antibat a̱ yet a̱gwam fam a̱byin Ga̱lili ku nfa̱k nkhang tazwa Yesu a̱ni,
40014002	a̱ si̱ nyia̱ ma̱ng á̱niet nta̱m nggu ba, “Á ngyei a̱tyu wuni yet Yoona a̱tyu nyia̱ ba̱ptisman wa doot ma̱ng swuan ma̱ á̱niet ba̱ ka̱n kwi a̱ni! Huhwa mbyia̱ gu mbyia̱ chet nyian nkyang a̱ri̱bi̱di nani!”
40014003	Mat a̱gwam Hiridut wa ku mi̱ ntyia̱ á̱ si̱ ta̱bat Yoona á̱ si̱ tyia̱ nggu mi̱ jaru ji, da̱nian gu ka tyia̱ a̱byii̱k nggu wu Hiridiyat, a̱ fa̱k nyinyang gu. (Hiridiya ku yet a̱byii̱k Filibut a̱na̱nyiuk a̱gwam Hiridut Antibat wa, a̱wot nang nggu Filibut ni̱ shya̱ a̱chet).
40014004	Mat Yoona ku ya a̱son ma̱ng gba a̱gwam Hiridut nyia̱, “A tyat doka A̱gwaza ji, nang a mbwuo a̱byii̱k Filibut a̱na̱nyiuk ang wu a̱ni.”
40014005	Mat a̱nia, a̱gwam Hiridut si̱ chat tyia̱ á̱ hyat Yoona. A̱wot a̱ si̱ fa̱k a̱wun jhya̱ nang á̱niet ba na nyia̱ a̱ni. Mat á̱niet ba ku nwuak a̱chuchuk nyia̱ Yoona yet a̱ta̱m a̱kwonu A̱gwaza wa.
40014006	A̱wot nang mam tak a̱gwai mbyin a̱gwam Hiridut hu nkaat a̱ bai a̱ni, nggwon a̱nap Hiridiyat ka si̱ song song sang nsum a̱zaghyi á̱nietchen ba. A̱wot a̱gwam Hiridut si̱ fa̱k nyinyang za̱m.
40014007	Mat a̱nia, a̱gwam Hiridut si̱ la̱p a̱ sak ma̱ng shyishyi nyia̱ a̱ na nwuak nkaa kuzang kyang nang ka̱ chat a̱ni.
40014008	Mat nang Hiridiya a̱yang nggwon a̱nap wu nfuut ka a̱ni, ka̱ si̱ nyia̱ ma̱ng a̱gwam Hiridut a̱ni, “N chat a jong nung a̱pyia̱ Yoona a̱tyu nyia̱ ba̱ptisman ka ma̱ a̱ka̱gba ma̱ninika!”
40014009	A̱jawa fwuo a̱gwam Hiridut hu si̱ byian di̱ kyang gu ka̱n da̱p a̱ sak a̱ni. A̱wot mat shyishyi nang gu ka̱n shyi a̱zaghyi á̱nietchen nggu ba a̱ni, a̱ si̱ tyia̱ á̱ nat á̱ tyap a̱pyia̱ Yoona ka á̱ ti̱n.
40014010	Mat a̱nia, á̱ si̱ nat mi̱ jaru ji á̱ si̱si̱ tyap a̱pyia̱ Yoona ka á̱ ti̱n.
40014011	A̱wot á̱ si̱ bai ma̱ng a̱pyia̱ Yoona ka ma̱ a̱ka̱gba wu, á̱ si̱ ba̱ jong nggwon neam ka. A̱wot ka̱ si̱ nwuak a̱yang nka wu.
40014012	Á̱ si̱ labeang bah, mman ta̱m Yoona na si̱ bai á̱ ba̱ kyiak kpi̱t vam nggu hu, ba̱ si̱si̱ niat. Ba̱ si̱ nat á̱ si̱ tak ma̱ng Yesu kyang ku shya̱ Yoona a̱ni.
40014013	Nang Yesu nfa̱k a̱nia a̱ni, a̱ si̱ doot a̱ nwuo kukwon a̱wak, a̱ si̱ wak a̱ nat da̱ a̱vwuo ka̱ sang a̱yin a̱ni. A̱wot nang á̱kpa á̱niet ka nfa̱k a̱vwuo gu naat a̱ni, ba̱ si̱ ghwut ma̱ a̱ka̱keang. Ba̱ si̱ chong a̱byin á̱ si̱ shya̱ nggu a̱ja.
40014014	Nang Yesu nshya̱ di̱ ghwut mi̱ kukwon a̱wak hu a̱ni, a̱ si̱ li á̱kpa á̱niet ka. A̱wot a̱ si̱ fa̱k kunak ba, a̱ si̱ choot á̱niet nzwán ba ma̱ mba.
40014015	Jenshyung a̱tuk a̱kya, mman ta̱m Yesu na si̱ bai á̱ ba̱ shya̱ gu, ba̱ si̱ nyia̱, “A̱vwuo kani sang a̱yin. Mam hwa hu a̱ naat a̱ kwa. Ma̱sa̱kut, ti̱n á̱kpa á̱niet ka ba̱ nkat ma̱ a̱ka̱keang ba̱ si̱ kwai á̱pyia̱ mba nkyayak a̱ja.”
40014016	A̱wot Yesu si̱ nyia̱ ma̱ng a̱mba, “Si̱ nang á̱ ti̱n mba ba̱ si̱ nkat bah. Nyin bya na nang ba kyayak hu, ba̱ ya.”
40014017	A̱wot mman ta̱m na si̱ nwuak Yesu shim nyia̱, “Zi̱ byia̱ burodi a̱fwuon wa ma̱ng fa̱n feang!”
40014018	Yesu si̱ nyia̱, “Nyi bai ndyo a̱ji.”
40014019	A̱ si̱ tyia̱ á̱niet ba si̱ swan a̱byin ma̱ á̱kwop ba. A̱ si̱ kyiak burodi a̱fwuon ma̱ng fa̱n feang hu, a̱ si̱ neap tswazwa, a̱ si̱ gwai A̱gwaza di̱ nkyayak na. A̱ si̱ kpa̱ra̱m burodi wu, a̱ si̱ nwuat mman ta̱m nggu na. A̱wot mba meang, ba̱ si̱ ka̱u á̱kpa á̱niet ka.
40014020	A̱mgba̱m mba konyan si̱ ya a̱ si̱ swa nang gu nchat a̱ni. A̱wot á̱kukum nkyayak ba ba̱ si̱ bwat a̱ni, mman ta̱m na si̱ tung á̱ hyaai a̱ka̱cheang swak ma̱ a̱feang.
40014021	Á̱ ku tyan á̱kpa á̱tyok ba̱ ku ya kyayak hu a̱tuk a̱kya a̱ni. Ba̱ si̱ tat chyikwop tsuon, kang ma̱ng á̱nyiuk ma̱ng mman!
40014022	Nang si̱ a̱hwa nswak a̱ni, Yesu si̱ kin tyia̱ mman ta̱m nggu na ba̱ nwuo kukwon a̱wak hu kiki, ba̱ byia̱k á̱ nat a̱ma̱nyi a̱gba̱ndang jok ka, gu ka ti̱n á̱kpa á̱niet ka ba̱ nkat a̱mali.
40014023	Nang gu mbyiat á̱kpa á̱niet ka sak a̱ni, a̱ si̱ nyeak a̱ nat di̱ tsutsok gu ka naai A̱gwaza ma̱nyin gu a̱ja. A̱tyetuk si̱ khwat nang gu shya̱ a̱ja ma̱nyin gu.
40014024	Di̱n jen a̱ja nang mman ta̱m na shya̱ ma̱ gbang ma̱ng khwong a̱gba̱ndang jok hu, á̱ swuo a̱bung mi̱ kukwon a̱wak hu. Mat ywan a̱sa̱khwot hu ku ji̱m á̱ bwuot ma̱ng a̱mba lilyim, mat wun hu ku hyap mi̱ chet.
40014025	A̱wot nang jen ji yet tswam tsat mi̱ shong a̱tson, Yesu si̱ chong tazwa a̱sa̱khwot, a̱ nat da̱ a̱vwuo mba.
40014026	Nang mman ta̱m Yesu na ndi gu chong tazwa a̱sa̱khwot ka a̱ chobai da̱ a̱vwuo mba a̱ni, a̱wun si̱ ta̱bat baa! Ba̱ si̱ koot nkun mat a̱wun na, nyia̱, “Ki̱ka̱a̱u! A̱tyu shyit wa wu!”
40014027	Mi̱ di̱ yong a̱hwa, Yesu si̱ kin kaat ma̱ng a̱mba nyia̱, “Nyi yok fa̱k a̱wun bah, nyi gbang a̱lyia̱, nung gwa!”
40014028	Bitut si̱ nwuak gu shim nyia̱, “A̱tyoli, ka̱ a̱tsak a̱lyiat nang nwan wa, tyia̱ n chong tazwa a̱sa̱khwot ka, n bai da̱ a̱vwuo ang!”
40014029	Yesu si̱ nyia̱, “Ii, Bitut da̱ bai la!” A̱wot Bitut si̱ ghwut mi̱ kukwon a̱wak hu, a̱ si̱ chong tazwa a̱sa̱khwot ka a̱ naat da̱ a̱vwuo Yesu.
40014030	Nang Bitut ndi wun hu nhyap mi̱ chet ma̱ng ywan a̱sa̱khwot hu a̱ni, a̱ si̱ fa̱k a̱wun. A̱ si̱ nwuo ya̱lyi̱ri̱p ma̱ a̱sa̱khwot na. A̱ si̱ yorong ma̱ng a̱gba̱ndang a̱nwuat nyia̱, “A̱tyoli, san nung!”
40014031	Mi̱ di̱ yong a̱hwa Yesu si̱ kin neap bwak, a̱ si̱ nta̱bat Bitut. A̱ si̱ nyia̱ ma̱ng a̱nggu, “A nwuak fwuo da̱ nung ma̱ a̱da̱dei. Yihwa mbyia̱ nang a mbut mi̱ fwuo?”
40014032	Nang Bitut mbwuok a̱ nwuo mi̱ kukwon a̱wak hu a̱ni, Yesu si̱ mun a̱ nwuo ma̱ng a̱nggu. Wun hu si̱ kin gyong.
40014033	A̱wot mman nta̱m na si̱ kyuak Yesu ntong. Ba̱ si̱ nyia̱, “A̱tsak a̱lyiat, a yet Nggwon A̱gwaza kya za̱m!”
40014034	Nang ba̱ mbyia̱k a̱gba̱ndang jok wu a̱ni, ba̱ si̱ chyok á̱ nwuo mi̱ fam a̱byin Ja̱ni̱sa̱ra̱t.
40014035	Jen nang á̱niet a̱keang ba nfi̱k nang Yesu wa a̱ni, nkhang bai nggu na si̱ kai a̱mgba̱m fam a̱byin a̱hwa ma a̱nggang. A̱wot di̱ banjen ma̱ a̱da̱dei, á̱ si̱ bai ma̱ng á̱niet nzwán da̱ a̱vwuo nggu, gu ka choot baa.
40014036	Ba̱ si̱ naai ngguu gu yok á̱niet nzwán ba ba̱ byiam guu, ku di̱ ma̱ a̱ta̱m a̱toot gu kikya. A̱wot a̱mgba̱m a̱tyu a̱ byiam gu a̱ni, a̱ si̱ choot.
40015001	Á̱ si̱ labeang bah, A̱fa̱risawa ma̱ng á̱niet tyiet doka A̱gwaza á̱ghyang si̱ bai neet Urusha̱lima, ba̱ si̱ ba̱ lyip Yesu nyia̱,
40015002	“Yihwa mbyia̱ mman ta̱m ang na ndak khwi taada á̱niet khwop á̱niet nzi̱t ji? Mat ba̱ ni̱ kwi mbwak mba na, ba̱ sii ya kyayak bah.”
40015003	Yesu si̱ nwuak ba shim ma̱ng lyip nyia̱, “A̱wot nyin, yihwa mbyia̱ nyi nchak doka A̱gwaza ji mat khwi taada nyin ji?
40015004	Mat A̱gwaza nwuak doka nyia̱, ‘Nwuak a̱tyia̱ ma̱ng a̱yang ang wu shi.’ A̱wot ji̱ bu nyia̱, ‘Konyan wa lyiat a̱tyia̱ ma̱ng a̱yang nggu wu lihyat, ku yet ta hwa á̱ hyat gu.’
40015005	“A̱wot nyi ni̱ nwuat ta̱fwat nyia̱, ku myim nggwon ka̱ nyia̱ ma̱ng á̱niet mbyin nka ba, ‘Ma̱sa̱kut nyi yok byian fwuo bah. N si̱ mi̱n beang nyin bah. Mat n wa ka̱n nyia̱ shyishyi nyia̱; n na nang A̱gwaza a̱mgba̱m kyang n khai sak zan n na nang nyin a̱ni.’
40015006	Di̱ tangka̱i tyiet huni, nyi tak da̱nang ku ngyet ta hwa nggwon ka̱ nwuak á̱niet mbyin nka shi bah. A̱nia wa nyi ntyia̱ A̱lyiat A̱gwaza na a̱buk kyang, da̱nian nyi ka khwi taada nyin ji.
40015007	Nyin á̱bubuk á̱niet! A̱tsak a̱lyiat wa nang Ishaya a̱ta̱m a̱kwonu A̱gwaza gbangbang ku ntak á̱zanson tazwa nyin, ma̱nang gu ndyuut a̱ni nyia̱,
40015008	‘Á̱niet bani dyep nung ma̱ng nunu hwa. A̱wot nfwuo mba na shya̱ ma̱ zan ma̱ng a̱nung.
40015009	A̱wot ntong nang ba̱ kwok nung ndyo a̱ni, ku yet a̱buk nta̱m wa. Mat tyiet mba hu yet tyiet taada á̱nietbishyi ja ma̱nyin ji. A̱wot ba̱ si̱ tyiet á̱ghyang á̱niet jii nang tyiet ku neet da̱ a̱vwuo A̱gwaza a̱ni.’ ”
40015010	Yesu si̱ yorong á̱kpa á̱niet ka, a̱ si̱ nyia̱ ma̱ng a̱mba, “Nyi myiai a̱fufwuo nyi fa̱a̱k, nyi bu fi̱k nung shansham!
40015011	Kyang ku nwuai a̱bwonu a̱yin a̱ni, huhwa tyei gu a̱na̱ndyung wu bah; si̱ a̱lyiat na̱ ghwut a̱bwonu nggu ka a̱ni, ni̱nia tyei gu a̱na̱ndyung wu.”
40015012	A̱jawa mman ta̱m nggu na si̱ bai, á̱ ba nyia̱ ma̱ng a̱nggu a̱ni, “A lyen nang A̱fa̱risawa ba ndak fa̱k a̱lyiat ang naa?”
40015013	Yesu si̱ nwuak ba shim nyia̱, “Kuzang a̱kwon da̱nang A̱tyia̱ nung wu a̱ shya̱ tswazwa kya a̱ni ti̱p ka bah, á̱ na ngat kaa.
40015014	Mat a̱nia, nyi bwung baa. Ba̱ yet á̱niet a̱fi̱fan bya. A̱wot ba̱ kwak á̱niet a̱fi̱fan shán mameang. A̱wot ka̱ a̱tyu a̱fi̱fan kwak a̱tyu a̱fi̱fan shan, a̱mgba̱m ba a̱feang, ba̱ na kwa mi̱ bwong.”
40015015	A̱wot Bitut si̱ nyia̱ ma̱ng Yesu, “Wa̱i nzi̱t a̱lyiat di̱ kidee nang a nyia̱ da̱ á̱niet si̱ mi̱n shya̱ a̱na̱ndyung di̱ kyayak nang ba̱ ya a̱ni bah.”
40015016	Yesu si̱ lyip ba nyia̱, “Nyin meang, nyi ka̱n fi̱k baa?
40015017	Nyi lyen nang kuzang kyayak a̱tyubishyi ya a̱ni, ku na swak a̱ nat a̱mafa. Ma a̱nia wa, ku bu na swak a̱ ghwut mi̱ vam nggu hu.
40015018	A̱wot a̱lyiat na̱ ghwut a̱bwonu a̱yin a̱ni, na̱ ni̱ neet ma̱ a̱di̱dam mi̱ fwuo nggu wu wa. Ni̱nia ni̱ tyia̱ nggu a̱na̱ndyung wu.
40015019	Mat mi̱ fwuo hwa nang a̱ka̱tuk a̱di̱dam wu nghwut; hyat a̱yin, katnaan, kuzang tangka̱i a̱shi̱shi̱k nyia̱, tsang, bwoi a̱ka̱laa, ma̱ng tyam á̱ghyang.
40015020	Nkyang nani na̱ ghwut mi̱ fwuo a̱ni, ni̱nia tyei a̱yin a̱na̱ndyung wu. A̱wot ya kyayak ma̱ng nwai kwi mbwak si̱ mi̱n tyia̱ a̱yin a̱na̱ndyung bah.”
40015021	Jen nang Yesu nghwon Ga̱lili a̱ni, a̱ si̱ nyeak a̱ nat a̱za mi̱ fam a̱byin a̱ka̱keang Taya ma̱ng Sidon.
40015022	A̱nap a̱ghyang a̱ nwai yet A̱yahudawa a̱ni ku shya̱ mi̱ fam a̱byin a̱hwa. A̱ si̱ kin neet a̱ bai da̱ a̱vwuo Yesu a̱ tyiet kun mi̱ chet, a̱ naai nggu nyia̱, “A̱tyoli, Nggwon Da̱wuda, ma̱sa̱kut, fa̱k kunak nung! Mat a̱ka̱tuk ntswa a̱ shya̱ mi̱ nggwon a̱nap nung ka a̱ni. A̱wot a̱ tyei nka swuo a̱bung ba̱t!”
40015023	A̱wot Yesu si̱ kaat ma̱ng a̱nggu bah. A̱jawa mman ta̱m Yesu na si̱ nyia̱ ma̱ng Yesu, “Ma̱sa̱kut A̱tyoli, tyia̱ a̱byii̱k wuni a̱ nkat! Mat a̱ ya a̱son ma̱ng tyei nkun a̱ shyui nzi̱t a̱fufwuo ma̱ng a̱nak nggu ka.”
40015024	A̱jawa Yesu si̱ nyia̱, “Á̱ ta̱m nung n beang zón seap A̱gwaza ji bwuk wa a̱ni ma̱nyin ji; bibya yet á̱niet Isi̱rela ba.”
40015025	A̱nap a̱wa si̱ neet a̱ ba̱ kpaat a̱khwukhwut, a̱ si̱ kyuak ntong a̱zaghyi Yesu. A̱ si̱ ya a̱son ma̱ng naai nggu nyia̱, “A̱tyoli, ma̱sa̱kut beang nung!”
40015026	Yesu si̱ nwuak gu shim di̱ kidee nyia̱, “Á̱ nyia̱, ku myim á̱ kyiak kyayak mman á̱ ta a̱ka̱bwu ndyo bah.”
40015027	A̱nap a̱wa si̱ nyia̱, “Ii, a̱tsak a̱lyiat wa, A̱tyoli. A̱mgba̱m ma̱ng a̱nia, á̱ ni̱ shim a̱ka̱bwu na̱ tang chunchong nkyayak ji, ji̱ kwa̱i tafa a̱tyii a̱tyoli mba ka a̱ni.”
40015028	Yesu si̱ nwuak gu shim hu nyia̱, “A̱ya, a̱yang a̱li, nwuak fwuo ang hu shi ba̱t! Kyang nang a chat a̱ni, n na nyia̱ ang dyo.” Mi̱ di̱ yong a̱hwa nggwon a̱nap nggu ka si̱ kin choot kiki!
40015029	Yesu ma̱ng mman ta̱m nggu na si̱ bwuok á̱ nat da̱ a̱beam a̱gba̱ndang jok Ga̱lili wu. A̱wot a̱ si̱si̱ nyeak tsok, a̱ si̱ nswan.
40015030	Á̱kpa á̱niet ma̱ a̱di̱di̱t si̱ bai ma̱ng a̱nggu á̱niet nang a̱ti̱tak ba ta̱luk a̱ni, á̱niet a̱fi̱fan, á̱niet ba̱ chong á̱ kyiat a̱ni, a̱yaama̱ma̱m, ma̱ng á̱niet nzwán ma̱ a̱di̱di̱t. Á̱ si̱ myiai mbaa a̱zaghyi Yesu, a̱ si̱ choot a̱mgba̱m ba.
40015031	Mat a̱nia, nang á̱kpa á̱niet ka ndi á̱niet ba̱ yet a̱yaama̱ma̱m nnwuo a̱lyiat a̱ni, á̱ si̱ choot á̱niet ba nang a̱ti̱tak ba ta̱luk a̱ni, á̱niet ba̱ kyiat a̱ni si̱ nwuo a̱chyet, á̱niet a̱fi̱fan si̱ nwuo nwuan a̱vwuo; ba̱ si̱ fa̱k a̱ga̱de! A̱wot ba̱ si̱ dyep A̱gwaza Isi̱rela wu.
40015032	Yesu si̱ yorong mman ta̱m nggu na, a̱ si̱ nyia̱ ma̱ng a̱mba, “N fwuong kunak á̱niet bani. Ba̱ shya̱ a̱ji ma̱ng a̱nung mam tat nia na. A̱wot ba̱ byia̱ nkyayak nang ba̱ na ya a̱ni bah. N chat n ti̱n ba, ba̱ nkat zong bah. Kalak ba̱ chong á̱ feang di̱n vak.”
40015033	Mman ta̱m na si̱ nyia̱, “A̱ji wa zi̱ na shya̱ kyayak mi̱ tswa a̱yit jini, ku na maai á̱kpa á̱niet kani a̱ni?”
40015034	Yesu si̱ lyip ba, nyia̱ “Burodi a̱mang wa nang nyi byia̱?” Mman ta̱m na si̱ nwuak gu shim nyia̱, “Burodi a̱natat wa, ma̱ng a̱bachyuang fa̱n ma̱ a̱da̱dei.”
40015035	Huhwa Yesu si̱ nyia̱ ma̱ng á̱kpa á̱niet ka ba̱ swan a̱byin.
40015036	Nang gu nkyiak burodi a̱natat ma̱ng fa̱n hu a̱ni, a̱ si̱ gwai A̱gwaza da̱nian naa. A̱ si̱ kpa̱ra̱m a̱ si̱ nwuat mman ta̱m na. Ba̱ si̱ ka̱u á̱kpa á̱niet ka.
40015037	A̱mgba̱m á̱niet ba si̱ ya, ba̱ si̱ swa̱i nang ba̱ nchat a̱ni. A̱wot mman ta̱m na si̱ kwok á̱kum nkyayak ka̱ bwat a̱ni, na̱ si̱ hyaai a̱cha̱chet a̱ka̱cheang a̱natat.
40015038	Á̱ si̱ tyan á̱niet nang Yesu ku tsuung a̱tuk a̱kya a̱ni. Ba̱ si̱ tat á̱tyok chyikwop nyaai bya, kang ma̱ng á̱nyiuk ma̱ng mman.
40015039	Yesu si̱ ti̱n á̱kpa á̱niet ka ba̱ si̱ nkat a̱mali. A̱wot a̱ si̱ nwuo kukwon a̱wak, a̱ si̱ wak a̱ byia̱k a̱ nat fam a̱byin Ma̱ga̱dan.
40016001	Á̱ghyang á̱tuk A̱fa̱risawa ma̱ng A̱sa̱ndukiyawa si̱ bai ba̱ mak Yesu. Ba̱ si̱ chat gu tak mba kyang a̱ga̱de ku yet a̱lama ku neet Ma A̱gwaza tswazwa, ku na tak tyok nggu hu kpa̱sai a̱ni.
40016002	Yesu si̱ nwuak ba shim di̱ kidee nyia̱, “Nyi lyen nang á̱ nyia̱, ‘Ki̱ kyai tswazwa hu shong jenshyung, á̱ ni̱ fa nang a̱vwuo ka wu nsai a̱tson.
40016003	Ki̱ kyai tswazwa hu shong a̱tsotson, á̱ ni̱ fa nang a̱vwuo ka na nsai a̱tuk a̱kya bah.’ “Nyi lyen si̱sak ji nang nyi na nfi̱k a̱yaalama kyai tswazwa hu a̱ni. A̱wot nyi si̱ mi̱n dyen si̱sak nyi na nfi̱k a̱yaalama jen jini a̱ni bah.
40016004	Nyin á̱ka̱tuk á̱niet nyi nwai khwi tsotswat mi̱ che a̱fwun huni! Nyi chat li a̱yaalama ba̱ yet nkyang a̱ga̱de. A̱wot mi̱ a̱lama nang n na tak nyin a̱ni, gu wa yet a̱si̱ Yunana wu ma̱nyin gu.” A̱jawa Yesu si̱ ghwon baa, a̱ si̱si̱ nkat.
40016005	Nang mman ta̱m Yesu na ngwak a̱ byia̱k a̱gba̱ndang jok Ga̱lili wu á̱ nat a̱ma̱nyi keniaau a̱ni, ba̱ si̱ jhyung nang ba̱ mbwung kyiak burodi.
40016006	Yesu si̱ gba mba nyia̱, “Nyi chok á̱pyia̱ nyin. Nyi ta̱bam ma̱ng yit A̱fa̱risawa ma̱ng si̱ A̱sa̱ndukiyawa wu!”
40016007	Ba̱ si̱ ta̱bat ya fwuang tsi̱tsak mba nyia̱, “A̱ hyia̱ a̱nia mat zi̱ bwung zi̱ kyiak burodi wu, zi̱ ba̱ng.”
40016008	A̱wot nang Yesu nfi̱k kyang ba̱ lyiat a̱ni, a̱ si̱ nyia̱ ma̱ng a̱mba, “Nyin á̱niet nwuak a̱chuchuk ma̱ a̱da̱dei! Yihwa mbyia̱ nyi ngya fwuang ma̱ng á̱ghyang nyin tazwa nwai ba̱ng burodi?
40016009	Ba̱ng ba̱ tat a̱fwun nyi ka̱n fi̱k baa? Nyi jhyung á̱niet chyikwop tsuon nang n ku tsuung ma̱ng burodi a̱fwuon? A̱wot a̱ka̱cheang burodi a̱mang nia ku bwat, nyi si̱ kwok?
40016010	Ku burodi a̱natat wu nang á̱ ku ka̱u á̱niet chyikwop nyaai ba a̱ni, a̱wot a̱cha̱chet a̱ka̱cheang a̱mang nia nyi ku kwok?
40016011	Yihwa mbyia̱ nyi nwai fi̱k nyia̱ da̱ a̱lyiat burodi nia nang n dyiat bah? A̱wot n bu na hyia̱ ma̱ng a̱nyin, ‘Nyi chok á̱pyia̱ nyin! Nyi ta̱bam ma̱ng yit A̱fa̱risawa ma̱ng si̱ A̱sa̱ndukiyawa wu.’ ”
40016012	A̱jawa ba̱ si̱ fi̱k da̱nang Yesu ndyiat ma̱ng a̱mba tazwa yit nang á̱ ni̱ tyia̱ mi̱ burodi gu mwai wa a̱ni bah. A̱wot a̱lyiat tazwa tyiet bwoi a̱ka̱laa A̱fa̱risawa ma̱ng A̱sa̱ndukiyawa ku tyei á̱niet ba teap hwa a̱ni.
40016013	Nang Yesu nnwuo fam a̱byin Kaisa̱riya Filibi a̱ni, a̱ja wa gu si̱ lyip mman ta̱m nggu na nyia̱, “Zang tangka̱i a̱yin hwa nang á̱niet ba nyia̱ nung, Nggwon A̱tyubishyi, n gyet?”
40016014	Ba̱ si̱ nyia̱, “Á̱ghyang á̱niet nyia̱ nwan wa yet Yoona a̱tyu nyian ba̱ptisman. Á̱ghyang nyia̱ a yet Iliya wa. Á̱ghyang si̱ bu nyia̱ Iri̱miya wa, ku a̱tyo nyiung ma̱ a̱yaata̱m a̱kwonu A̱gwaza á̱ghyang bya.”
40016015	A̱jawa Yesu si̱ nyia̱ ma̱ng a̱mba, “A̱wot nyin meang, zang tangka̱i a̱yin hwa nang nyi nyia̱ n gyet?”
40016016	Siman Bitut si̱ nwuak gu shim nyia̱, “Nwan wa yet Kristi a̱tyu nang A̱gwaza kup gu tyok a̱ni. A bu yet Nggwon A̱gwaza a̱ shya̱ mi̱ swuan a̱ni.”
40016017	Yesu si̱ nwuak gu shim nyia̱, “Siman a̱fai Yunana a yet a̱tyu a̱li̱ba̱rka wa, mat a̱tyubishyi wa tyai ang a̱lyiat nani bah. A̱tyia̱ nung wu a̱ shya̱ tswazwa ka a̱ni, nggu wa tyai ang ndyo.
40016018	Ma̱ninika, n bu ntyia̱ ang a̱lyoot Bitut. Ka̱ n ba̱ kpaat á̱kpa á̱niet khwi nung ka, nwan wa yet ‘a̱fang’ ka ka̱ na yet kuntyin hu a̱ni. A̱wot chet a̱khwu si̱ mi̱n swuo chet á̱kpa á̱niet khwi ka bah.
40016019	N na nwuak ang yaya Tyok Ma A̱gwaza tswazwa ba. Kyang nang a shim á̱ nyia̱ mi̱ swanta hu a̱ni, a̱nia wa A̱gwaza a̱ shya̱ tswazwa ka a̱ni na nshim á̱ nyia̱ nhu. A̱wot kyang nang a lak á̱ nyia̱ mi̱ swanta hu a̱ni, a̱nia wa A̱gwaza meang a̱ shya̱ tswazwa ka a̱ni na ndak nhu.”
40016020	A̱ si̱ khwat mman ta̱m nggu na a̱fufwuo nyia̱, ba̱ yok tak ma̱ng a̱yin nang nggu wa ngyet Kristi wu bah.
40016021	Neet di̱n jen a̱ja, Yesu si̱ nwuo shei ma̱ng mman ta̱m nggu na, nang ku ngyet gu ta hwa gu nat Urusha̱lima, a̱ si̱ swuo a̱bung di̱ nkyang ma̱ a̱di̱di̱t mbwak á̱niet khwop á̱niet, a̱cha̱chet a̱yaapris ma̱ng á̱niet tyiet doka. A̱wot á̱ hyat gu, a̱tuk mam tat ka, a̱ doot ma̱ng swuan ma̱ á̱niet ba̱ ka̱n kwi a̱ni.
40016022	Bitut si̱ khwop Yesu da̱ a̱beam. A̱ si̱ ta̱bat ngai ma̱ng a̱nggu nyia̱, “A̱tyoli, ku si̱ mi̱n mak mi̱ mak tyia̱ bah! A si̱ mi̱n mak swuo tangka̱i swuo a̱bung huni bah!”
40016023	Yesu si̱ bwuak, a̱ si̱ nyia̱ ma̱ng Bitut, “Sha̱tan, tyong a̱ji a ghwon nung! A tyei nung dyem di̱ nyia̱ ta̱m nung hu. A̱di̱dam ang wu yet a̱si̱ A̱gwaza bah. A̱ yet a̱si̱ a̱tyubishyi wa!”
40016024	Yesu si̱ nyia̱ ma̱ng a̱mgba̱m mman ta̱m nggu na nyia̱, “Ka̱ a̱yin byia̱ a̱di̱dam a̱ khwi nung, ku yet ta hwa gu yok a̱di̱dam chat a̱pyia̱ gu, gu ni̱ nkyiak a̱team a̱khwu nggu wu a̱ faat a̱ khwi nung.
40016025	“Konyan wa chat swuan gu ji a̱ni, a̱ na nwai ji. A̱wot konyan wa nwai swuan nggu ji da̱nian nung a̱ni, a̱ na shya̱ nji.
40016026	Yihwa na yet kpangti̱n a̱tyubishyi, ka̱ a̱ shya̱ a̱mgba̱m nkyang mi̱ swanta na, a̱wot a̱ si̱ nwai swuan nggu ji? Kee yihwa a̱tyubishyi na nwuak ku maai yet zang swuan nggu ji?
40016027	“Mat Nggwon A̱tyubishyi na bai mami a̱kyenkyai shi A̱tyia̱ nggu wu ma̱ng a̱yaata̱m tswá nggu ba. A̱wot a̱ na nwuak kuzang a̱yin zang ji, ji̱ maai cha̱chaat ma̱ng ta̱m nang gu nyia̱ a̱ni.
40016028	N tak nyin a̱tsak a̱lyiat, á̱ghyang á̱niet ba̱ yong a̱ji ma̱nini a̱ni, neet nang ba̱ ka̱n kwi bah, ba̱ na li Nggwon A̱tyubishyi ka̱ chobai ka̱ tyai a̱kyenkyai shi tyok nka wu.”
40017001	Nang mam a̱taa nswak a̱ni, Yesu si̱ doot ma̱ng Bitut ma̱ng mman Za̱ba̱di na a̱feang, Yakubu ma̱ng Yoona. Ba̱ si̱ nyeak á̱ nat tazwa a̱ga̱nga̱ng a̱fan, mba ma̱nyin mba a̱ja.
40017002	Nang ba̱ shya̱ di̱ nwuan a̱ni, á̱ si̱ shyak li Yesu hu a̱zaghyi mba. A̱ghyi nggu ba si̱ sai nang mam a̱ni. A̱wot a̱yaatoot nggu ba si̱ bwuak sai, a̱ ya á̱ghyi ma̱ mya̱myat a̱myat.
40017003	A̱wot Musa ma̱ng Iliya si̱ kin tyia̱ pwut a̱ ghwut kpa̱sai! Ba̱ si̱ nwuo lyiat ma̱ng Yesu.
40017004	Huhwa Bitut si̱ kaat ma̱ng Yesu nyia̱, “A̱tyoli, ku yet a̱sham nang zi̱ nshya̱ ji a̱ni! Ka a shim, n na ntat a̱suswak a̱tat a̱ji di̱ lyulyoot nyin; nyiung da̱nian ang, nyiung da̱nian Musa, a̱wot nyiung ku yet si̱ Iliya!”
40017005	Neet nang Bitut ni̱ shya̱ da̱ a̱lyiat na, a̱kyenkyai á̱ni̱nian a̱ghyang si̱ kin neet ma̱ vwuu, a̱ ba̱ kup baa! A̱wot a̱nwuat si̱ kin ghwut a̱ neet ma̱ á̱ni̱nian ba nyia̱, “Nggwon nung kya ka nang nfa̱k da̱ nka ba̱t a̱ni! Kikya nyi na myiai a̱fufwuo, nyi fwuong!”
40017006	Nang mman ta̱m na nfa̱k a̱nwuat ka a̱ni, a̱wun si̱ ta̱bat ba ba̱t. Ba̱ si̱ shyot á̱ kwa̱i á̱ ta̱gurup a̱ghyi ba a̱byin.
40017007	A̱wot Yesu si̱ bai a̱ ba̱ shyup baa, a̱ si̱ nyia̱, “Nyi ta̱ngam, nyi yok fa̱k a̱wun bah.”
40017008	Nang ba̱ nta̱ngam á̱ghyi mba ba, ba̱ si̱ nwuan a̱ni. Ba̱ si̱ bu li Musa ma̱ng Iliya bah, si̱ mi̱ Yesu wa ma̱nyin gu.
40017009	Nang ba̱ nchorop á̱ neet da̱ a̱fan ka a̱ni, Yesu si̱ gba mba nyia̱, “Nyi yok tak ma̱ng a̱yin kyang nang A̱gwaza tyai nyin ndyo nyi si̱ li a̱ni bah, si̱ nang á̱ ba̱ ta̱ngam Nggwon A̱tyubishyi ma̱ng swuan ma̱ á̱niet ba̱ ka̱n kwi a̱ni.”
40017010	Huhwa mman ta̱m na si̱ lyip Yesu nyia̱, “Yihwa mbyia̱ nang a̱cha̱chet á̱niet tyiet doka Musa ba nnyia̱, ku yet ta hwa Iliya wa a̱ yet a̱son bai ka, Kristi a̱ sii bai?”
40017011	Yesu si̱ nwuak ba shim nyia̱, “A̱nia wa za̱m! Iliya wa na yet a̱son bai ka, da̱nian gu ka jhyi kuzang kyang a̱ sak.
40017012	A̱wot n tak ma̱ng a̱nyin, a̱tyu a̱ yet kidee Iliya a̱ni, a̱ wa ka̱n bai. A̱wot á̱niet ba si̱ fi̱k gu bah. Ba̱ si̱ nyia̱ gu a̱ka̱kpa̱t, a̱wot ba̱ si̱ hyat gu. Ma a̱nia wa, Nggwon A̱tyubishyi ka bu na swuo a̱bung mbwak ba.”
40017013	A̱jawa mman ta̱m na si̱ nfi̱k nang Yesu ntyan Yoona a̱tyu nyia̱ ba̱ptisman ma̱ng Iliya wa.
40017014	Nang ba̱ ntat a̱tyin a̱fan ka a̱ni, ba̱ si̱ shya̱ nang á̱kpa á̱niet tung á̱ fwuong baa. A̱tyok a̱ghyang si̱ neet a̱ ba kpaat a̱khwukhwut a̱zaghyi Yesu. A̱ si̱ naai nggu nyia̱,
40017015	“A̱tyoli, ma̱sa̱kut fa̱k kunak nggwon nung ka! Ka̱ kwi long chen, ka̱ ni̱ swuo a̱bung ba̱t. Ka̱ ni̱ shyot a̱ kwa̱i mi̱ ndong ma̱ng a̱sa̱khwot kuzang jen.
40017016	N ka̱n bai ma̱ng nka da̱ a̱vwuo mman ta̱m ang na, ba̱ ka choot kaa. A̱wot ku si̱ khat baa.”
40017017	Yesu si̱ nyia̱, “Ka̱t, che lak fwuong ma̱ng nwai nwuak a̱chuchuk! N na nswan ma̱ng a̱nyin si̱ nat zang jen ja? Zang jen ja n na ngya a̱son mi̱ nyap fwuo ma̱ng a̱nyin? Nyi bai ma̱ng a̱nung nggwon seam ka a̱ji!”
40017018	Yesu si̱ kam a̱ka̱tuk ntswa wu a̱ shya̱ mi̱ nggwon seam ka a̱ni, a̱ si̱ ghwut. Mi̱ di̱ yong a̱hwa, nggwon seam ka si̱ kin choot.
40017019	Nang si̱ a̱hwa nswak a̱ni, mman ta̱m Yesu na si̱ bai, á̱ ba̱ shya̱ nggu ma̱nyin gu. Ba̱ si̱ lyip gu nyia̱, “Yihwa mbyia̱ nang zi̱ nwai nkam a̱ka̱tuk ntswa, a̱ si̱ ghwut ma̱ a̱nggu?”
40017020	Yesu si̱ nyia̱ ma̱ng a̱mba, “Nyi si̱ mi̱n kam a̱ka̱tuk ntswa wu a̱ ghwut ma̱ a̱nggu bah, mat nyi nwuak a̱chuchuk ma̱ a̱da̱dei. A̱tsak a̱lyiat n tak nyin, ka̱ nyi wa nwuak fwuo da̱ nung ma̱ a̱da̱dei nang a̱bada̱dei ntswa mustat a̱ni; ka̱ nyi nyia̱ ma̱ng a̱fan kani, ‘Shyei a̱ji a nat a̱jaau!’ Si̱ nyi li ka shyei! A̱wot á̱ mbyia̱ kyang ku na kaat nyin a̱ni bah.”
40017021	
40017022	Nang a̱mgba̱m mman nta̱m na bu ntung ndung ma̱ng Yesu ma̱ a̱byin Ga̱lili ka a̱ni, Yesu si̱ nyia̱ ma̱ng a̱mba, “Á̱ na labeang bah, á̱ na tyia̱ Nggwon A̱tyubishyi ka mbwak á̱niet ba̱ lak li nka a̱ni.
40017023	Ba̱ na hyat ka. A̱wot a̱tuk mam tat ka, á̱ na ta̱ngam ka ma̱ng swuan ma̱ á̱niet ba̱ ka̱n kwi a̱ni.” Nfwuo mman ta̱m na si̱ byian ba̱t.
40017024	Nang Yesu ma̱ng mman ta̱m nggu na mbai a̱keang Ka̱fanahum a̱ni, á̱niet saai kurum ta̱m A̱mali Nwuat Za̱nang A̱gwaza ba, si̱ bai á̱ ba̱ lyip Bitut nyia̱, “A̱tyu tyiet nyin wu ni̱ tan kurum ta̱m A̱mali Nwuat Za̱nang A̱gwaza ka baa?”
40017025	Bitut si̱ nwuak ba shim nyia̱, “Ii, a̱ ni̱ tan.” A̱ si̱ bwuok a̱ nwuo mali ka. Neet nang Bitut ka̱n nwuo a̱lyiat na bah, Yesu si̱ lyip gu nyia̱, “Bitut, a li ni? Á̱gwam swanta ba ni̱ saai kurum ga̱ndu hu mbwak a̱nyanyan kya? Mbwak á̱niet mba kya kee, mbwak á̱khwo mba kya?”
40017026	Bitut si̱ nwuak shim nyia̱, “Ba̱ ni̱ saai nhu mbwak á̱khwo mba kya.” Yesu si̱ nyia̱ ma̱ng a̱nggu, “Ka̱ a̱nia wa, mman a̱byin na myim ba̱ tan bah.
40017027	A̱wot zi̱ chat zi̱ byian mba nfwuo bah. Nat ma̱ a̱gba̱ndang jok a si̱ koot tsop a̱ja. A̱fa̱n nang a tsa ta̱bat hu a̱ni, a khwuk a̱nu ka. A na ndi a̱gba̱ndang a̱ka̱mbi̱ri̱ng tswa kurum, a̱ maai ntan kurum ta̱m nzi̱t hu A̱mali Nwuat Za̱nang A̱gwaza ka a̱ni.”
40018001	Nang si̱ a̱hwa nswak a̱ni, mman ta̱m Yesu na si̱ bai da̱ a̱vwuo gu. Ba̱ si̱ lyip nyia̱, “A̱tyoli, a̱nyan wa swak ma̱ng shi hu mi̱ Tyok Ma A̱gwaza tswazwa hu?”
40018002	Yesu si̱ yorong a̱bada̱dei nggwon a̱ sak ma̱ a̱ka̱wa̱tyia̱ mba.
40018003	A̱ si̱ nyia̱, “N tak nyin a̱tsak a̱lyiat, si̱ nang nyi ghwon a̱ka̱tuk nyia̱ nyin wu, nyi si̱ bu kyiak pyipyia̱ nyin nang a̱banggwon kani a̱ni, kalak nyi na nwuo mi̱ Tyok Ma A̱gwaza tswazwa hu bah.
40018004	A̱tyu a̱ kyiak a̱pyia̱ nggu nang a̱banggwon kani a̱ni, nggu wa swak ma̱ng shi hu mi̱ Tyok Ma A̱gwaza tswazwa hu.
40018005	“A̱wot konyan wa san a̱da̱dei nggwon nang a̱si̱ kani a̱ni da̱nian nung, ku li á ngyei nung gwa gu san.
40018006	A̱wot konyan wa tyia̱ a̱tyo nyiung ma̱ a̱chyuang mman ba̱ nwuak fwuo da̱ nung a̱ni, si̱ nyia̱ a̱ka̱tuk, ku na lan á̱ lya̱u a̱nyuu naan kwang a̱ma̱nfwuo, á̱ ta nggu ma̱ a̱gba̱ndang a̱tsuung kyai a̱sa̱khwot!
40018007	“Ku swan á̱niet mi̱ swanta ba, da̱nian ba̱ yet á̱ghyang á̱niet jat nang ba̱ na nnyia̱ a̱ka̱tuk nyia̱ a̱ni! Shimba mak ku bai, a̱wot ku swan a̱tyu a̱ na yet jat nang mak hu na mbai a̱ni!
40018008	“Mat a̱nia, ka̱ bwak ang ku tak ang na yet ang jat a nyia̱ a̱ka̱tuk nyia̱, tyap hu a tyat ji̱p! Ku na lan a shya̱ swuan sang sangba̱p ji ma̱ng á̱kum bwak ku tak nyiung, nang á̱ na nta ang mi̱ a̱nga̱ngak ndong sang sangba̱p hu ma̱ng a̱jhyem mbwak nfeang, ku a̱jhyem a̱ti̱tak a̱feang a̱ni.
40018009	Ma a̱nia wa, ka̱ tswa a̱li ang ja ma ngyet ang jat nyia̱ a̱ka̱tuk nyia̱, a ti̱n ji ji̱p! Ku na lan a shya̱ swuan sang sangba̱p ji ma̱ng tswa a̱li jhyung, nang á̱ na nta ang mi̱ a̱nga̱ngak ndong sang sangba̱p hu ma̱ng a̱mgba̱m tswá á̱ghyi sweang ang ji a̱ni.”
40018010	“Nyi ta̱bam, nyi yok jhyuai a̱tyo nyiung ma̱ a̱chyuang mman wuni bah! Mat n tak ma̱ng a̱nyin, nang a̱yaata̱m tswá mba ba nwuai a̱zaghyi A̱tyia̱ nung ka a̱ shya̱ tswazwa ka a̱ni da̱nian mba kuzang jen.
40018011	
40018012	“Yihwa nyi dam? Ka̱ a̱yin byia̱ zón seap chyi, a̱wot jhyung si̱ bwuk, a̱ na ghwon á̱kum zón seap nswak a̱kubunyiung ma̱ a̱kubunyiung da̱ a̱tyin a̱fan, gu nat chat si̱ ji bwuk a̱ni baa?
40018013	A̱wot ka̱ a̱ shya̱ nji, n tak nyin a̱tsatsak a̱lyiat, a̱ na gwai da̱ nji a̱ swak á̱kum nswak a̱kubunyiung ma̱ a̱kubunyiung ji̱ nwai bwuk hu a̱ni.
40018014	Ma a̱nia wa, A̱tyia̱ nyin wu a̱ shya̱ tswazwa ka a̱ni, a̱ chat nggwon a̱nyiung mi̱ mman nani ka̱ bwuk bah.
40018015	“Ka̱ a̱tyu khwi a̱ghyang bwuo ang a̱bun, nat a si̱ shya̱ nggu ma̱nyin nggu. A tak ma̱ng a̱nggu kyang hu gu nyia̱ ang dyo a̱ni. Ka̱ a̱ si̱ fa̱k ang a̱ si̱ shim, a chi nggu ndyo. Nyi jhyi swat nyin huhwa a̱hwa.
40018016	A̱wot ka̱ a̱ si̱ lak fa̱k a̱lyiat ang na, nat ndung ma̱ng a̱tyo nyiung ku á̱niet a̱feang ma̱ á̱niet khwi ba ma̱ng a̱nwan, nyi bu bwuok nat nyi si̱ shya̱ nggu. Mat A̱lyiat A̱gwaza na nyia̱, ‘Kuzang kyang nang á̱niet a̱feang ku a̱tat shim nang ku ngyet a̱tsak a̱lyiat, ba̱ si̱ nnwuak sheda a̱ni, ku yong a̱nia.’
40018017	Ka̱ a̱tyu a̱wa ma ndak fa̱k á̱niet a̱bya, nat ma̱ng a̱lyiat na a̱zaghyi á̱niet khwi. Ka̱ a̱ bu lak fa̱k á̱niet khwi ba, nyi kyiak gu nang a̱tyu nwap a̱ chyi A̱gwaza a̱ni, ku a̱tyu saai kurum ga̱ndu nang á̱ vwuong gu ma̱ á̱niet mat shyuo á̱niet a̱ni.”
40018018	“N tak nyin a̱tsak a̱lyiat, kuzang nkyang nang nyi shim á̱ nyia̱ mi̱ swanta hu, á̱ na shim á̱ nyia̱ nhu Ma A̱gwaza tswazwa ka. A̱wot kuzang kyang nyi lak á̱ nyia̱ mi̱ swanta hu, á̱ ma na lak á̱ nyia̱ nhu Ma A̱gwaza tswazwa ka.
40018019	“N bu ntak nyin a̱tsak a̱lyiat, ka̱ á̱niet a̱feang mami nyin á̱niet khwi mi̱ swanta ba shim tazwa kuzang kyang nang nyi naai a̱ni, A̱tyia̱ nung wu a̱ shya̱ tswazwa ka a̱ni, na nang nyin huu.
40018020	Mat tyan nang á̱niet a̱feang ku á̱niet a̱tat ntung nang á̱niet khwi nung a̱ni, n shya̱ dundung ma̱ng a̱mba a̱ja.”
40018021	Bitut si̱ bai da̱ a̱vwuo Yesu a̱ si̱ lyip gu, nyia̱, “A̱tyoli, a̱ka̱mang kya a̱kpa̱ndang swat nung na mbwuo nung a̱bun, n chi ngguu ku maai? A̱ka̱natat kya kee?”
40018022	Yesu si̱ nwuak gu shim di̱ kidee nyia̱, “Kaai, a̱ka̱natat ka maai bah. A̱wot kuzang jen nang gu mbwuo a̱bun, a chi nggu ndyo.
40018023	“Mat a̱nia, á̱ na tyan Tyok Ma A̱gwaza tswazwa hu ma̱ng a̱gwam a̱ chat zop kurum nang á̱khwo nggu ba khwap da̱ a̱vwuo nggu a̱ni.
40018024	Nang a̱gwam wu nnwuo zop kurum hu a̱ni, a̱ si̱ ta̱m á̱ bai ma̱ng a̱nggu a̱khwo nang nggu khwi gu ta kurum, ku swuo chet gu tan mi̱ swat nggu hu a̱ni.
40018025	Nang kurum hu nkaat a̱khwo wu tan hu a̱ni, a̱gwam wu si̱ tyia̱ á̱ lyap gu ma̱ng a̱byii̱k nggu wu, mbeang mman mba na, ma̱ng a̱mgba̱m kyang nang ba̱ byia̱ a̱ni, á̱ ntan ta hu.
40018026	“A̱khwo a̱wa si̱ ta̱bwak a̱byin a̱zaghyi a̱gwam ka. A̱ si̱ naai gu nyia̱, ‘A̱gwam, ma̱sa̱kut fwuo ang ku shyim, nyap fwuo hu, n na ntan ang kurum ang hu.’
40018027	A̱jawa a̱gwam wu si̱ fa̱k kunak a̱khwo wu ba̱t, a̱ si̱ chi nggu ta hu. A̱wot a̱ si̱ yok gu, a̱ si̱ nkat.
40018028	“Nang a̱khwo a̱wa nghwut da̱ a̱vwuo a̱gwam ka a̱ni, a̱ si̱ myim ma̱ng a̱khwo a̱ghyang mameang nang gu khwi nggu a̱byi ta kurum a̱ni. A̱ si̱ ta̱bat gu di̱ za̱nwuat, a̱ si̱ shyuk fwuo hu! A̱ si̱ nyia̱, ‘Ma̱ninika, tan nung ta kurum nang n khwi ang a̱ni!’
40018029	“A̱khwo wu a̱ ba̱ng ta kurum hu a̱ni, si̱ naai gu nyia̱, ‘Ma̱sa̱kut, nyap fwuo hu! Nang nung a̱banjen ma̱ a̱da̱dei, n na ntan ang ta kurum ang hu!’
40018030	A̱wot a̱khwo wu a̱ khwi ta hu a̱ni si̱ lak. A̱ si̱ tyia̱ á̱ si̱ ta̱bat a̱khwo a̱ ba̱ng ta hu a̱ni. Á̱ si̱ nyim gu mi̱ jaru, si̱ nang gu ntan ta kurum hu a̱ tyak.
40018031	“Nang á̱khwo á̱ghyang ndi a̱nia a̱ni, nfwuo mba na si̱ byian ba̱t! Ba̱ si̱ nat, á̱ si̱ tak ma̱ng a̱gwam mba wu kuzang kyang nang á̱ nyia̱ a̱ni.
40018032	Huhwa a̱gwam wu si̱ yei a̱khwo nang nggu ka̱n chi nggu a̱gba̱ndang ta kurum wu a̱ni, a̱ si̱ nyia̱ ma̱ng a̱nggu, ‘Nwan a̱ka̱tuk a̱khwo! N chi ang a̱gba̱ndang ta kurum nang n khwi ang a̱ni, da̱nian a naai nung.
40018033	“ ‘Nwan meang, ku myim a fa̱k kunak a̱kpa̱ndang ta̱m ang wu, a chi nggu a̱byi ta kurum ka, ma̱nang n nfa̱k kunak ang a̱ni baa?’
40018034	A̱gwam wu si̱ fa̱k a̱lyia̱ ya ba̱t, a̱ si̱ nwuak doka á̱ tyia̱ gu mi̱ jaru, á̱ nyiak guu, si̱ nang gu ntan a̱mgba̱m ta kurum nang a̱gwam wu khwi nggu a̱ni.
40018035	“Ma a̱nia wa, ka̱ mami nfwuo nyin na nang nyi lak chi a̱bun nang á̱kpa̱ndang swat nyin ba bwuo nyin dyo a̱ni, A̱tyia̱ nung wu a̱ shya̱ tswazwa ka a̱ni, ma na lak chi a̱ka̱tuk nyia̱ nyin wu.”
40019001	Nang Yesu ntyak a̱mgba̱m tyiet huni mi̱ fam a̱byin Ga̱lili hu a̱ni, a̱ si̱ nat mi̱ nfam bibyin Yahudiya, ku shya̱ a̱tyin a̱ma̱nyi a̱ghyui Urdun a̱ni.
40019002	Susot á̱kpa á̱niet ma̱ a̱di̱di̱t si̱ khwi ngguu. A̱ si̱ choot á̱niet nzwán ba ma̱ mba.
40019003	A̱fa̱risawa á̱ghyang si̱ bai da̱ a̱vwuo Yesu, ba̱ ka mak gu. Ba̱ si̱ lyip gu nyia̱, “Doka ji shim a̱tyok a̱ tyat nyeang ma̱ng a̱byii̱k nggu wu di̱ kuzang tangka̱i ta̱fwat a?”
40019004	Yesu si̱ nwuak ba shim nyia̱, “Nyi ka̱n fang ma̱ A̱lyiat A̱gwaza na baa? Neet di̱n tsa swanta hu, ‘A̱gwaza mat mba a̱feang, a̱tyok ma̱ng a̱byii̱k wa.’
40019005	A̱ si̱ bu nyia̱, ‘Huhwa mbyia̱, a̱tyok na ghwon á̱niet mbyin nggu, a̱ ta̱meet da̱ a̱kyuo nggu. A̱wot a̱mgba̱m mba a̱feang ba̱ na mun á̱pyia̱, ba̱ li nang a̱tyo nyiung a̱ni.’
40019006	Mat ba̱ bu li nang á̱niet a̱feang bya a̱ni bah. A̱wot ba̱ li nang a̱tyo nyiung a̱ni da̱ a̱vwuo A̱gwaza. Huhwa mbyia̱, nyeang nang A̱gwaza ka̱n da̱p a̱ni, a̱tyubishyi gu yok tyat hu bah!”
40019007	A̱fa̱risawa ba si̱ bu lyip Yesu nyia̱, “Ka̱ a̱nia wa, yihwa mbyia̱ nang Musa ku nshim mami doka ji; a̱tyok a̱ lyuut wusika tyat nyeang, a̱wot a̱ nwuak a̱kyuo nggu wu, a̱wot a̱ ti̱n gu a̱ nkat?”
40019008	Yesu si̱ nwuak ba shim nyia̱, “Mat lak fwuong nyin hwa mbyia̱ Musa si̱ nghwon nyin, nyi tyat nyeang ma̱ng á̱nyiuk nyin ba. A̱wot neet di̱ tsa swanta hu, a̱nia wa A̱gwaza ku nda̱p a̱ sak bah!
40019009	N tak nyin, kuzang a̱tyok wa tyat nyeang ma̱ng a̱kyuo nggu, da̱nang á̱ ta̱bat a̱byii̱k wu di̱ katnaan nia bah, a̱wot a̱ si̱ bwuo a̱byii̱k a̱ghyang, a̱ katnaan nia.”
40019010	Mman ta̱m na si̱ nyia̱ ma̱ng Yesu, “Ka̱ a̱nia wa nang swat nyeang hu ndi, ku na lan a̱yin a̱ swan di̱ mi̱n nyeang!”
40019011	Yesu si̱ nyia̱ ma̱ng a̱mba, “Kuzang a̱yin wa byia̱ chet san tyiet huni bah, si̱ á̱niet ba nang A̱gwaza wa nwuak ba chet hu a̱ni.
40019012	Mat á̱ nyia̱ á̱ghyang á̱niet neet di̱ mbyin ba̱ nyia̱ nyeang bah. Á̱ghyang á̱niet, á̱niet bya tyei mba nwai nyia̱ nyeang hu. A̱wot á̱ghyang á̱niet si̱ khai ba̱ nyia̱ nyeang bah, da̱nian Tyok Ma A̱gwaza tswazwa hu. A̱tyu a̱ byia̱ chet san tyiet huni a̱ni, gu san.”
40019013	Á̱ghyang á̱tuk, á̱niet mbyin á̱ghyang si̱ bai ma̱ng Yesu a̱chyuang mman mba, gu ka byiam baa, a̱ bu naai A̱gwaza da̱nian mbaa. A̱wot mman ta̱m Yesu na si̱ kam mbaa, ba̱ yok tyei gu dyem bah.
40019014	Yesu si̱ nyia̱ ma̱ng mman ta̱m nggu na, “Nyi yok a̱chyuang mman wu ba̱ bai da̱ a̱vwuo nung. Nyi yok vwuong ba bah! Mat Tyok Ma A̱gwaza tswazwa hu yet si̱ tangka̱i á̱niet ba̱ kyiak á̱pyia̱ mba nang a̱chyuang mman wuni a̱ni.”
40019015	A̱wot nang Yesu mbyiam mba á̱pyia̱, a̱ si̱ bu nang mba a̱tan a̱nu a̱ni, a̱ si̱ doot a̱ja.
40019016	Fi̱ng a̱tyok a̱ghyang si̱ bai a̱ ba̱ lyip Yesu nyia̱, “A̱tan A̱tyu tyiet, zang a̱tan nta̱m wa n na nyia̱ n ka shya̱ swuan sang sangba̱p ji?”
40019017	Yesu si̱ nyia̱ ma̱ng a̱nggu, “Yihwa mbyia̱ a ndyi̱ri̱m nung tazwa ta̱m ku yet a̱tan a̱ni? Ma̱ a̱tyu a̱nyiung wa nshya̱ a̱ yet a̱tan wu. Ka̱ a chat a shya̱ swuan sang sangba̱p ji, khwi doka A̱gwaza ji.”
40019018	Fi̱ng a̱tyok hu si̱ lyip gu, nyia̱, “Zang doka ja?” Yesu si̱ nyia̱, “ ‘Yok hyat a̱yin bah, yok katnaan, yok tsang, a̱wot yok shyi shyishyi a̱ka̱laa tazwa a̱yin.
40019019	Nwuak a̱tyia̱ ang ma̱ng a̱yang ang wu shi. Ku yet ta hwa, a chat a̱kpa̱ndang swat ang wu ma̱nang a nchat a̱pyia̱ ang a̱ni.’ ”
40019020	Fi̱ng a̱tyok hu si̱ nyia̱, “Doká jini, n wa ka̱n khwi nji a̱mgba̱m. Yihwa nang n mbwat nyia̱ hu?”
40019021	Yesu si̱ nyia̱ ma̱ng a̱nggu, “Ka̱ a chat a yet a̱tyu sang a̱bun, nat a si̱ lyap a̱mgba̱m nkyang nang a byia̱ a̱ni, a ka̱u á̱kunak kurum nhu. A̱wot a na shya̱ zwá jhyáng tswazwa kya, a sii bai a khwi nung.”
40019022	A̱wot nang fi̱ng a̱tyok hu nfa̱k a̱nia a̱ni, a̱ si̱ doot, a̱ si̱ nkat ma̱ng fwuo byian. Mat a̱ ku byia̱ zwá gba̱mgbam.
40019023	A̱wot Yesu si̱ nyia̱ mi̱ mman ta̱m nggu na, “N tak ma̱ng a̱nyin a̱tsak a̱lyiat, ku na vwuo a̱khwu ba̱t, á̱niet nzwá ba̱ shya̱ nwuo Tyok Ma A̱gwaza tswazwa hu.
40019024	N bu shei nyin, ku na laai lan a̱lakumi a̱ nwuo a̱ kaat a̱ ghwut mi̱ zwua̱i a̱yop, nang a̱tyu nzwá na nnwuo mi̱ Tyok A̱gwaza hu a̱ni.”
40019025	Nang mman ta̱m na nfa̱k a̱nia a̱ni, ba̱ si̱ tyia̱ ma̱ tai. Ba̱ si̱ lyip nyia̱, “Mi̱ ka̱ a̱nia wa, a̱nyan wa maai a̱ shya̱ nwuo mi̱ Tyok A̱gwaza hu?”
40019026	Yesu si̱ nwuan ba di̱di̱r, a̱ si̱ nyia̱, “Ki̱ chet a̱tyubishyi hwa, a̱tyu nzwá na shya̱ nwuo Tyok A̱gwaza hu bah. A̱wot chet A̱gwaza hu byia̱ gak bah.”
40019027	A̱jawa Bitut si̱ nyia̱ ma̱ng Yesu, “Di la! Nzi̱t, zi̱ ghwon kuzang kyang, zi̱ ka khwi ang! Yihwa zi̱ na shya̱?”
40019028	Yesu si̱ nwuak ba shim nyia̱, “N tak nyin a̱tsak a̱lyiat, mi̱ che chobai hu, nang Nggwon A̱tyubishyi na nswan da̱ a̱gba̱ndang chuk tyok nka hu a̱ni; nyin meang nyi khwi nung a̱ni, nyi na swan da̱ a̱cha̱chet nchuk ntyok swak ma̱ a̱feang, nyi nyia̱ tyok dundung ma̱ng a̱nung tazwa kwai swak ma̱ a̱feang Isi̱rela ji.
40019029	Konyan wa ghwon a̱ka̱sa, á̱na̱nyiuk á̱nap ku á̱sam, a̱yaayang ku a̱yaatyia̱, mman ku bibyin khap da̱nian a̱lyoot nung ka a̱ni, a̱ na shya̱ zang gba̱mgbam ji̱ tat a̱ka̱nchyi ji̱ si̱ swak nkyang nang nggu nwai a̱ni. A̱wot a̱ bu shya̱ swuan sang sangba̱p ji.
40019030	A̱wot á̱niet ma̱ a̱di̱di̱t nang á̱ kyiak ba̱ yet a̱cha̱chet ba ma̱nini a̱ni, bibya á̱ na kyiak ba̱ yet a̱chyuang á̱niet di̱n jen chobai ji. Ma a̱nia wa, á̱niet nang á̱ kyiak ba a̱chyuang á̱niet ma̱nini a̱ni, bibya á̱ na kyiak ba̱ yet a̱cha̱chet á̱niet ba di̱n jen chobai ji.”
40020001	“Tyok Ma A̱gwaza tswazwa hu li nang a̱tyu byia̱ a̱byin a̱na̱p wa mak a̱vwuo ma̱ a̱tsotson a̱tson, a̱ nat kyiak á̱niet nta̱m, ba̱ na nyia̱ gu ta̱m ma̱ a̱byin a̱na̱p ka a̱ni.
40020002	Ba̱ si̱ nyia̱ za nta̱m ji á̱ sak di̱ kurum ta̱m kwa mam. A̱ si̱ tyia̱ mba, ba̱ si̱ nat ta̱m hu.
40020003	“A̱ si̱ bu ghwut nang tswam a̱kubunyiung a̱tsotson a̱ni, a̱ si̱ li á̱ghyang á̱niet ba̱ yong ma̱ tai a̱zanu tungga.
40020004	A̱ si̱ nyia̱ ma̱ng a̱mba, ‘Nyin meang, n kyiak nyin ta̱m. Nyi nat nyi nyia̱ ta̱m hu ma̱ a̱byin a̱na̱p nung ka. N na ntan nyin kurum hu ku myim a̱ni jenshyung.’
40020005	“Ba̱ si̱ nat ta̱m hu ma̱ a̱byin a̱na̱p ka. A̱tyu byia̱ a̱byin wu si̱ bu ghwut ma̱ a̱ka̱wa̱tyia̱ a̱ta̱mam ma̱ng tswam tsat. A̱ si̱ bu kwok á̱niet nta̱m á̱ghyang.
40020006	Tswam tsuon a̱ta̱mam, a̱ si̱ bu ghwut a̱ si̱ shya̱ á̱ghyang á̱niet ba̱ yong, a̱ si̱ lyip ba, ‘Yihwa mbyia̱ nyi ngyong a̱ji ma̱ tai, nyi kwa mam nang nyi nyia̱ ta̱m bah?’
40020007	“Ba̱ si̱ nwuak gu shim nyia̱, ‘Zi̱ shya̱ a̱tyu a̱ na kyiak zi̱t ta̱m a̱ni bah.’ “A̱tyu byia̱ a̱byin a̱na̱p wu si̱ nyia̱ ma̱ng a̱mba, ‘Ndei, nyin meang, nyi nat nyi nyia̱ ta̱m ma̱ a̱byin a̱na̱p nung ka.’
40020008	“Nang jenshyung nnyia̱ a̱ni, a̱tyu a̱byin wu si̱ yorong a̱kwak a̱son á̱niet nta̱m wu, a̱ si̱ nyia̱, ‘Yei á̱niet nta̱m ba, ba̱ bai a teang ba kurum nta̱m mba hu; kyiak da̱ á̱niet ngaan ba si̱ nat da̱ á̱niet ba̱ yet a̱son ka a̱ni.’
40020009	Á̱niet ba̱ ta̱bat ta̱m hu tswam tsuon a̱ta̱mam ka a̱ni, konyan si̱ shya̱ kurum kwa mam hwa cha̱chaat.
40020010	Jen nang á̱niet ba á̱ ku tsa kyiak ba ta̱m hu mbai san kurum ta̱m mba hu a̱ni, ba̱ si̱ fa nyia̱, ku myim si̱ mba kurum hu ku swak si̱ á̱kum á̱niet nta̱m hu. A̱wot mba meang, ba̱ si̱ shya̱ mi̱ kurum kwa mam hwa.
40020011	“Nang ba̱ nsan kurum mba hu a̱ni, ba̱ si̱ nwuo kwop a̱dyii̱ng ma̱ng a̱tyu byia̱ a̱byin wu.
40020012	Ba̱ si̱ nyia̱, ‘Á̱niet a kyiak ba ta̱m hu nngaan a̱ni, ba̱ nyia̱ mi̱ ta̱m awa a̱nyiung hwa. A̱wot a si̱ tan ba cha̱chaat ma̱ng a̱nzi̱t! Nzi̱t, zi̱ wa swuo a̱bung ma̱ng ta̱m neet a̱tsotson á̱ ba̱ nkai a̱jenjai mam wu a̱ni!’
40020013	“A̱ si̱ nwuak a̱tyo nyiung ma̱ a̱mba shim nyia̱, ‘A̱kpa̱ndang nung, n shyok nyin bah! N gyei zi̱ ba̱ nyia̱ za ji á̱ sak di̱ kurum ta̱m kwa mam hwaa?
40020014	San kurum ang hu a nkat. Da̱ a̱vwuo nung, n di ku myim n tan a̱tyu n kyiak nngaan a̱ni cha̱chaat ma̱ng a̱nwan a yet a̱son ka a̱ni.
40020015	“ ‘N byia̱ a̱wat n nyia̱ kyang n chat a̱ni ma̱ng kurum nung hu baa? Ke a fa̱k swam hwa di̱ shok nang n nyia̱ á̱kum á̱niet ka ndyo a̱ni?’
40020016	“Ma a̱nia wa ku ndi; á̱niet ba̱ nngaan ma̱nini a̱ni, bibya na yet a̱son ka di̱n jen chobai ji. A̱wot á̱niet ba̱ yet a̱son ka ma̱nini a̱ni, bibya na nngaan di̱n jen chobai ji.”
40020017	Nang Yesu ndoot naat Urusha̱lima a̱ni, a̱ si̱ khwop mman ta̱m nggu na swak ma̱ a̱feang da̱ gbang a̱nyiung, a̱ si̱ nyia̱ ma̱ng a̱mba,
40020018	“Nyi myiai a̱fufwuo, nyi fa̱k la! Zi̱ naat Urusha̱lima hwa hu. A̱ja wa á̱ na mbwuk ma̱ng Nggwon A̱tyubishyi, á̱ tyia̱ nka mbwak a̱cha̱chet a̱yaapris ma̱ng á̱niet tyiet doka A̱yahudawa. A̱wot ba̱ na faat ka shi̱ri̱ya a̱khwu.
40020019	A̱jawa ba̱ bu na ntyia̱ nka mbwak A̱romawa, da̱nian ba̱ ka mai nkaa, ba̱ mang nka a̱lyem, ba̱ tsot ka ma̱ng a̱ya̱u a̱ byia̱ pyipyia̱ ntswam a̱ni, a̱wot á̱ kpang ka da̱ a̱team a̱khwu. A̱wot a̱tuk mam tat ka, á̱ na ta̱ngam kaa ma̱ng swuan ma̱ á̱niet ba̱ ka̱n kwi a̱ni!”
40020020	A̱wot a̱yang Yakubu ma̱ng Yoona ba̱ yet mman Za̱ba̱di a̱ni, si̱ neet á̱ bai da̱ a̱vwuo Yesu ma̱ng á̱fai nggu ba a̱feang. A̱ si̱ ta̱bwak a̱zaghyi Yesu, a̱ si̱ naai nggu, gu nyia̱ nggu shok.
40020021	Yesu si̱ lyip gu, nyia̱ “Yihwa nang a chat n nyia̱ ang ndyo?” A̱yang wu si̱ nyia̱, “A̱tyoli, ma̱sa̱kut, n chat a shim á̱fai nung bani a̱feang, ba̱ swan ma̱ a̱cha̱chet chuchuk a̱kyenkyai shi Tyok ang wu; a̱tyo nyiung a swan a̱za yak ang ka, a̱wot a̱tyo nyiung a swan a̱za myian.”
40020022	Yesu si̱ nwuak mba shim nyia̱, “Nyi lyen kyang nang nyi naai a̱ni bah! Ka̱ doot nyi swuo ma̱ kashyi wu nang n na swuo a̱ni a?” Ba̱ si̱ nyia̱ ma̱ng a̱nggu, “Ii, zi̱ maai zi̱ swuo!”
40020023	Yesu si̱ tak ma̱ng a̱mba nyia̱, “Nyi maai nyi swuo ma̱ a̱kashyi swuo a̱bung nung wu za̱m. A̱mgba̱m ma̱ng a̱nia, nung gwa mbyia̱ a̱wat khai a̱tyu a̱ na swan a̱za yak ku a̱za myian nung ka a̱ni bah! Chuchuk tyok á̱ja, yet si̱ á̱niet nang A̱tyia̱ nung wu ka̱n jhyi a̱ sak mba ndyo wa a̱ni.”
40020024	Nang á̱kum mman ta̱m swak ka nfa̱k kyang nang Yakubu ma̱ng Yoona lyip a̱ni, ba̱ si̱ fa̱k a̱lyia̱ ya ma̱ng a̱mba.
40020025	Mat a̱nia, Yesu si̱ yorong a̱mgba̱m mman ta̱m na ndung, a̱ si̱ nyia̱ ma̱ng a̱mba, “Nyi lyen nang á̱gwam nnwap na̱ chi A̱gwaza a̱ni ni̱ nnyep á̱niet mba ba. A̱wot a̱cha̱chet á̱ghyang á̱niet meang si̱ shei á̱niet ba̱ khwi mba a̱ni, nang ba̱ ndan mba ma̱ng tyok.
40020026	“A̱wot mami nyin ku na vwuon. Da̱ a̱kwonu a̱kya, konyan wa chat a̱ yet a̱kwak a̱son ma̱ nyin, ku yet ta hwa gu yet a̱khwo nyin.
40020027	A̱wot konyan wa chat a̱ yet a̱son ma̱ nyin, ku yet ta hwa gu yet a̱khwo nyin.
40020028	Mat, ku Nggwon A̱tyubishyi ka ku bai á̱ nyia̱ nka khwo hwa bah. A̱wot ka̱ ku bai ka̱ ka nyia̱ á̱ghyang á̱niet bya khwo hu, ka̱ bu nwuak swuan nka ji, ji̱ yet zang da̱nian ka̱ ka nsan á̱niet ma̱ a̱di̱di̱t.”
40020029	Nang Yesu ma̱ng mman ta̱m nggu na nghwon Yeriko a̱ni, á̱kpa á̱niet ma̱ a̱di̱di̱t si̱ khwi nggu lilyim.
40020030	Á̱niet a̱fi̱fan a̱feang ku swan da̱ a̱beam vak ka nang gu kai a̱ni. Nang ba̱ nfa̱k Yesu wa sweap a̱ni, ba̱ si̱ ta̱ngam nwunwuat mba hu mi̱ chet nyia̱, “A̱tyoli, Nggwon Da̱wuda, fa̱k kunak zi̱t!”
40020031	Á̱kpa á̱niet ka si̱ kam ba nyia̱, “Nyi tyia̱ nywang!” A̱mgba̱m ma̱ng a̱nia, ba̱ si̱ mbeang ta̱ngam nwunwuat mba hu nyia̱, “A̱tyoli, Nggwon Da̱wuda, fa̱k kunak zi̱t!”
40020032	Nang Yesu nfa̱k ba a̱ni, a̱ si̱ yong, a̱ si̱ yorong mbaa, ba̱ bai. A̱ si̱ lyip ba nyia̱, “Yihwa nyi chat n nyia̱ nyin ndyo?”
40020033	Ba̱ si̱ nyia̱, “A̱tyoli, zi̱ chat zi̱ shya̱ nwuan a̱vwuo!”
40020034	Yesu si̱ fa̱k kunak ba, a̱wot a̱ si̱ byiam á̱ghyi mba ba. Mi̱ di̱ yong a̱hwa, ba̱ si̱ kin nwuo nwuan a̱vwuo kiki! A̱jawa ba̱ si̱ khwi Yesu.
40021001	Nang Yesu ma̱ng mman ta̱m nggu na ntat kpa̱mkpaan ma̱ng Urusha̱lima a̱ni, ba̱ si̱ nwuo ma̱ a̱keang Ba̱ti̱faji da̱ a̱beam Tsok Za̱itun. Yesu si̱ ta̱m mman ta̱m nggu a̱feang, ba̱ shya̱ a̱son gu.
40021002	A̱ si̱ nyia̱ ma̱ng a̱mba, “Nyi nat ma̱ a̱bada̱dei a̱keang keniaau. Mi̱ di̱ nwuo nyin hu a̱ja, nyi na kin di a̱yang a̱ka̱za̱nki ma̱ng nggwon nggu ka nang á̱ la̱p ba kpa̱mkpaan ma̱ng á̱ghyang. Nyi byii̱k naa, nyi bai ma̱ng a̱nung ndyo.
40021003	“Ka̱ a̱yin lyip nyin, ‘Nyi bai ma̱ng á̱ka̱za̱nki na a̱ji?’ Nyi hyia̱ ma̱ng a̱nggu, ‘A̱tyoli wa chat á̱ka̱za̱nki na,’ a̱wot mi̱ di̱ yong a̱hwa a̱nyuu na kin shim nyin dyo, nyi nkat ma̱ng á̱na.”
40021004	A̱lyiat byii̱k á̱ka̱za̱nki nani bai cha̱chaat da̱ a̱nu ka, ma̱nang a̱ta̱m a̱kwonu A̱gwaza wu ku nshei á̱zanson a̱ni, nyia̱,
40021005	“Nyi tak ma̱ng á̱niet Urusha̱lima ba nyia̱, ‘Di, A̱gwam nyin wu wa wu chobai da̱ a̱vwuo nyin! A̱ kyiak a̱pyia̱ nggu nang kyang a̱ni bah. A̱ swan tazwa a̱ka̱za̱nki, nggwon a̱ka̱za̱nki kya gu nyeak.’ ”
40021006	Mman ta̱m a̱feang a̱nia si̱si̱ nyia̱ ma̱nang Yesu ntak ba a̱ni.
40021007	Ba̱ si̱ bai ma̱ng a̱yang a̱ka̱za̱nki wu ma̱ng nggwon ka. Ba̱ si̱ teak a̱yaatoot mba ba a̱zama nggwon a̱ka̱za̱nki ka. A̱wot Yesu si̱ nyeak a̱ nswan.
40021008	Á̱kpa á̱niet ma̱ a̱di̱di̱t si̱ teak a̱yaatoot mba ba di̱n vak hu a̱zanson gu. A̱wot á̱ghyang á̱niet mameang si̱ ma ntyam mbwak ntswan, ba̱ si̱ teak di̱n vak hu, Yesu si̱ nswak.
40021009	Á̱niet ma̱ a̱di̱di̱t ba̱ khwat a̱son Yesu ma̱ng á̱si̱ ba̱ khwi nggu lilyim a̱ni, si̱ nwuo tang nggu a̱didyep, á̱ khwot a̱gugwong nyia̱, “Hosana! Á̱ dyep A̱gwaza da̱nian a̱ka̱mbwon Da̱wuda! Shok yet si̱ a̱tyu a̱ chobai di̱ Tyok A̱gwaza a̱ni! Hosana! Zi̱ dyep gu a̱ shya̱ Ma A̱gwaza tswazwa a̱ni!”
40021010	Nang Yesu nnwuo Urusha̱lima a̱ni, a̱mgba̱m á̱niet ma̱ a̱keang ba si̱ koot a̱gugwong mi̱ chet, á̱ lyi̱ri̱m nyia̱, “Zang tangka̱i a̱yin hwa lili huni?”
40021011	A̱wot susot á̱kpa á̱niet ji si̱ nwuak shim nyia̱, “A̱tyu wuni wa yet Yesu, a̱ta̱m a̱kwonu A̱gwaza, a̱ neet Na̱za̱ra̱t mi̱ fam a̱byin Ga̱lili a̱ni!”
40021012	Yesu si̱ nwuo didyaat A̱li Nwuat Za̱nang A̱gwaza hu. A̱ si̱ vwuong á̱niet a̱bwuang a̱ ghwut ndyo. A̱ si̱ ghyun a̱yaatyii á̱niet shai a̱ka̱kurum ma̱ng chuchuk á̱niet lyiai a̱yaabwa.
40021013	Yesu si̱ nyia̱ ma̱ng a̱mba, “Á̱ lyuut mami A̱lyiat A̱gwaza na nyia̱, ‘Á̱ na ngyei a̱li nung ka, A̱li naai A̱gwaza.’ “A̱wot nyi bwuak ka ntyia̱ kuu ya̱khwi á̱niet á̱tsaai!”
40021014	A̱jawa á̱niet a̱fi̱fan ma̱ng á̱niet ta̱luk nkap si̱ bai da̱ a̱vwuo nggu mi̱ didyaat A̱li Nwuat Za̱nang A̱gwaza hu. A̱wot a̱ si̱ choot baa.
40021015	Nang a̱cha̱chet a̱yaapris ma̱ng á̱niet tyiet doka ba ndi nkyang a̱ga̱de na nang Yesu nyia̱ a̱ni, a̱wot ba̱ si̱ bu fa̱k si̱sak nang mman na nkhwot a̱gugwong A̱mali Nwuat Za̱nang A̱gwaza ka a̱ni, nyia̱, “Hosana, zi̱ dyep A̱gwaza da̱nian A̱ka̱mbwon Da̱wuda!” Huhwa a̱cha̱chet a̱yaapris ba ma̱ng á̱niet tyiet doka ba si̱ fa̱k a̱lyia̱ ya. Ba̱ si̱ nwuo kwop a̱dyii̱ng.
40021016	Ba̱ si̱ lyip Yesu nyia̱, “A sa fwuong a̱lyiat na nang mman nani lyiat a̱ni a?” Yesu si̱ nwuak ba shim nyia̱, “Ii, nyi ka̱n fang ma̱ A̱lyiat A̱gwaza na baa? Nyia̱, ‘A ka̱n tyiet a̱cha̱chet ma̱ng a̱chyuang mman, ba̱ ka dyep ang’ a?”
40021017	Nang Yesu nghwon a̱cha̱chet a̱yaapris ma̱ng á̱niet tyiet doka ba a̱ni, a̱ si̱ bwuok a̱ nat a̱keang Ba̱ta̱ni, a̱ si̱si̱ kwai a̱ja.
40021018	Da̱ a̱tsotson tat ka, nang Yesu mbwuot a̱ naat Urusha̱lima a̱ni, a̱ si̱ fa̱k zong.
40021019	A̱jawa gu si̱ li a̱kwon a̱bwabwap da̱ a̱beam nvak. A̱ si̱ teap a̱ nat kpa̱mkpaan, a̱ ka li ke a̱kwon a̱bwabwap ka byia̱ sum. A̱wot a̱ si̱ shya̱ nang ka̱ yet ma̱ a̱kikyo bya. Yesu si̱ shyi a̱kwon a̱bwabwap ka, nyia̱, “A̱yin bu si̱ mi̱n mak ya sum ang bah, si̱ nat sang sangba̱p!” Mi̱ di̱ yong a̱hwa, a̱kwon a̱bwabwap ka si̱ kin shyuk kiki.
40021020	Nang mman ta̱m Yesu na ndi a̱nia a̱ni, ba̱ si̱ fa̱k a̱ga̱de. A̱wot ba̱ si̱ lyip gu nyia̱, “Á̱ nyia̱ ni wa nang a̱kwon a̱bwabwap ka nshyuk kiki ma a̱nggang a̱nia?”
40021021	A̱jawa Yesu si̱ nwuak ba shim nyia̱, “N tak nyin a̱tsak a̱lyiat, ka̱ nyi nwuak fwuo da̱ A̱gwaza da̱nang nyi but mi̱ fwuo bah, nyi na nyia̱ nkyang a̱ga̱de na̱ swak shyishyi a̱kwon a̱bwabwap jini a̱ni. A̱wot ka̱ nyi ma nyia̱ ma̱ng a̱fan kani, ‘Doot a̱ji, a si̱ kwa mami a̱gba̱ndang jok a̱sa̱khwot!’ Ku na bai da̱ a̱nu ka.
40021022	Ka̱ nyi nwuak a̱chuchuk, a̱mgba̱m kyang nang nyi lyip A̱gwaza mami naai a̱ni, nyi na shya̱.”
40021023	Nang Yesu mbwuok a̱ nat didyaat A̱li Nwuat Za̱nang A̱gwaza hu a̱ni, a̱ si̱ nwuo tyiet. A̱cha̱chet a̱yaapris ma̱ng á̱niet khwop á̱niet si̱ neet á̱ bai da̱ a̱vwuo nggu. Ba̱ si̱ kwop a̱dyii̱ng, ba̱ si̱ zop Yesu nyia̱, “Zang tangka̱i tyok hwa nang a byia̱ nnyia̱ nkyang nani? A̱wot a̱nyan wa nwuak ang tyok hu?”
40021024	Yesu si̱ nwuak ba shim nyia̱, “Nung meang, n ma na ndyip nyin kyang nyiung. Ka̱ nyi nwuak nung shim hu, n ma na ntak nyin tyok hu nang n byia̱ n nyia̱ nkyang nani a̱ni.
40021025	Nyi tak nung, tyok nang Yoona ku nnyia̱ Ba̱ptisman ji a̱ni, ku neet a̱ji wa? Ku neet Ma A̱gwaza tswazwa kya kee, da̱ a̱vwuo a̱tyubishyi kya?” A̱wot ba̱ si̱ ya nwuo a̱di̱dam tsi̱tsak mba nyia̱, “Ka̱ zi̱ nyia̱, tyok nyia̱ ba̱ptisman nggu hu neet Ma A̱gwaza tswazwa kya, a̱ na lyip zi̱t, mi̱ yihwa mbyia̱ zi̱ ndak nwuak a̱chuchuk di̱ tyiet Yoona hu?
40021026	A̱wot di̱n vak ghyang, ka̱ zi̱ nyia̱ tyok ba̱ptisman nggu hu neet da̱ a̱vwuo a̱tyubishyi kya, shimba a̱mgba̱m á̱niet ba na doot jhya̱. Mat á̱niet ba wa ka̱n kyiak nang Yoona ngyet a̱tsak a̱ta̱m a̱kwonu A̱gwaza wa.”
40021027	Huhwa ba̱ si̱ nwuak Yesu shim nyia̱, “Zi̱ lyen bah.” Yesu si̱ ma nyia̱ ma̱ng a̱mba, “Ka̱ a̱nia wa, nung meang, n na ntak ma̱ng a̱nyin tangka̱i tyok nang n nyia̱ nkyang nani a̱ni bah.”
40021028	“A̱wot nyin, yihwa nang nyi dam? Á̱ ku byia̱ a̱tyok a̱ghyang, a̱ si̱ byia̱ mman á̱sam a̱feang. A̱ si̱ nyia̱ ma̱ng á̱niet khwop nggwon a̱sam wu, ‘Nggwon nung, nat a nyia̱ ta̱m ma̱ a̱byin a̱na̱p nung ka a̱fwun.’
40021029	Á̱niet khwop nggwon wu si̱ nyia̱, ‘Kaai, n naat bah.’ A̱wot á̱ si̱ labeang bah, ka̱ si̱ shyak a̱di̱dam nka wu. Ka̱ si̱ nat ta̱m hu ma̱ a̱byin ka.
40021030	“A̱jawa a̱tyia̱ wu si̱ bu nyia̱ ma̱ng a̱shushyuo nggwon a̱sam wu, ‘Nwan, nat a nyia̱ nung ta̱m hu ma̱ a̱byin a̱na̱p nung ka.’ A̱shushyuo nggwon wu si̱ shim nyia̱, ‘Ii, Abba, n na nat.’ A̱wot ka̱ si̱ lak nat hu.
40021031	“Mami mman a̱feang a̱nia, a̱nyan wa nyia̱ kyang nang a̱tyia̱ wu chat a̱ni?” Ba̱ si̱ nyia̱, “Á̱niet khwop nggwon wu wa.” A̱jawa Yesu si̱ wa̱i mba kyang nang kidee ji fa a̱ni, “N tak nyin a̱tsak a̱lyiat, á̱ka̱tuk á̱niet saai kurum ga̱ndu ma̱ng á̱nyiuk ba̱ yet khám a̱ni, na kyiak a̱son nyin di̱ nwuo Tyok A̱gwaza hu!
40021032	Mat Yoona a̱tyu nyia̱ ba̱ptisman ku bai, a̱ si̱ tyiet nyin a̱tsatsak nvak swat mi̱ swanta hu. A̱wot nyi si̱ lak nwuak a̱chuchuk da̱ nggu. A̱wot á̱ka̱tuk á̱niet saai kurum ga̱ndu ma̱ng á̱nyiuk ba̱ yet khám a̱ni, si̱ nwuak a̱chuchuk da̱ a̱nggu. A̱mgba̱m nang nyi ndi á̱ka̱tuk á̱niet bani nnwuak a̱chuchuk da̱ a̱nggu a̱ni, nyi si̱ lak ghwon a̱ka̱tuk nyia̱ nyin wu.
40021033	“Nyi myiai a̱fufwuo nyi fa̱k kidee jhyang! A̱tyoli a̱ghyang wa ku kap a̱byin a̱na̱p. A̱ si̱ nok bat a̱ nkeang a̱byin ka. A̱ si̱ lung jhyat da̱ a̱fang nang gu na nshyui a̱sa̱khwot a̱na̱p na a̱ni. A̱ si̱ nok a̱ga̱nga̱ng a̱dak nang á̱ na nswan á̱ cham a̱byin ka a̱ni. A̱wot a̱ si̱ khwap á̱niet khap á̱ghyang a̱byin ka, a̱ si̱ nkat a̱keang a̱ghyang.
40021034	“Nang jen kpa̱i sum a̱na̱p ji nnyia̱ a̱ni, a̱ si̱ ta̱m ma̱ng á̱khwo nggu ba da̱ a̱vwuo á̱niet khap nang gu khwap ba a̱byin ka a̱ni, ba̱ ka̱u sum a̱na̱p hu, ba̱ nwuak nggu a̱kwonu nggu ka.
40021035	A̱wot á̱niet khap a̱bya, si̱ ya̱baat á̱khwo a̱tyoli ba. Ba̱ si̱ tsot a̱tyo nyiung, ba̱ si̱ hyat a̱ghyang, a̱wot ba̱ si̱ mang a̱khwo a̱ghyang ma̱ng nfang á̱ hyat.
40021036	“A̱tyu byia̱ a̱byin wu si̱ bu ta̱m ma̱ng á̱khwo á̱ghyang ba̱ swak á̱si̱ ba̱ yet a̱son ka a̱ni ma̱ng shi á̱kpa. Á̱niet khap ba si̱ bu nyia̱ ma̱ng á̱khwo ba, ma̱nang ba̱ nnyia̱ ma̱ng á̱si̱ ba niau ndyo a̱ni.
40021037	Di̱ ngaan hu, a̱tyu byia̱ a̱byin wu si̱ ta̱m ma̱ng nggwon byin nggu ka ma̱ng a̱di̱dam, nyia̱, ‘Mami a̱chuchuk, ki̱ ba̱ li nggwon nung ka ka̱ chobai, ba̱ na nwuak ka shi!’
40021038	“A̱wot nang á̱niet khap ba ndi nggwon a̱tyu byia̱ a̱byin ka chobai a̱ni, ba̱ si̱ nyia̱ ma̱ng á̱ghyang mba, ‘Di, nggwon ka̱ na ya gado a̱byin hu a̱ni kya chobai! Nyi bai zi̱ hyat ka! A̱wot zi̱ san a̱byin ka, ka̱ yet a̱si̱ nzi̱t!’
40021039	Huhwa ba̱ si̱ ta̱bat nggwon ka, ba̱ si̱ kwak ka á̱ nat ndyo a̱ma̱nta a̱byin a̱na̱p ka. Ba̱ si̱si̱ hyat ka a̱ja.”
40021040	Yesu si̱ lyip ba nyia̱, “Jen nang a̱tyu byia̱ a̱byin wu mbwuok a̱ bai a̱ni, yihwa nang nyi dam a̱ na nyia̱ á̱niet khap a̱bya ndyo?”
40021041	Á̱niet tyiet doka ba si̱ nwuak shim nyia̱, “A̱ na tyei á̱ka̱tuk á̱niet khap a̱bya a̱ka̱tuk a̱khwu. A̱wot a̱ bu khwap á̱ghyang á̱niet a̱byin ka; á̱si̱ ba ba̱ na jhyet gu a̱kwonu nggu ka mi̱ jen kpa̱i sum a̱na̱p ji kuzang jen a̱ni.”
40021042	A̱jawa Yesu si̱ lyip ba nyia̱, “Nyi ka̱n fang A̱lyiat A̱gwaza na nang á̱ lyuut a̱ni baa? Nyia̱, ‘A̱fang ka nang á̱niet nok ba lak a̱ni, kikya nang á̱ kpaat da̱ a̱ta̱m kuntyin nok ka. Si̱ huni yet ta̱m A̱gwaza hwa. A̱wot ku yet kyang a̱ga̱de hwa da̱ a̱vwuo nzi̱t.’
40021043	“Mat a̱nia, n shei nyin, á̱ na ta̱wap Tyok A̱gwaza hu mbwak nyin, á̱ nwuak á̱niet a̱byin a̱ghyang ba̱ na nyia̱ a̱tan nta̱m a̱ni. Ma̱nang á̱ ndyuut a̱ni nyia̱,
40021044	[[‘Konyan wa ga̱u da̱ a̱fang a̱kya, a̱ si̱ kwa, a̱ na chwaat di̱ chinchong. A̱wot a̱tyu nang a̱fang ka meang kwa da̱ a̱nggu a̱ni, ka̱ na kwang gu, a̱ tyia̱ nkyuo ma̱ luluk a̱luk!’]] ”
40021045	Nang a̱cha̱chet a̱yaapris ma̱ng A̱fa̱risawa ba nfa̱k kidee Yesu ji a̱ni, ba̱ si̱ fi̱k nang gu ndyiat tazwa mba kya. (Bibya ku yet á̱ka̱tuk á̱niet khap ba).
40021046	Ba̱ si̱ chat ba̱ ta̱bat guu. A̱wot ba̱ si̱ fa̱k a̱wun susot á̱kpa á̱niet ji. Mat á̱niet ba ku kyiak Yesu, a̱ yet a̱tsak a̱ta̱m a̱kwonu A̱gwaza wa.
40022001	Yesu si̱ bu lyiat ma̱ng a̱mba di kidee nyia̱,
40022002	“Á̱ na tyan Tyok Ma A̱gwaza tswazwa hu ma̱ng nkhang a̱gwam a̱ghyang, a̱ chat nyia̱ a̱fai nggu a̱gba̱ndang song nyeang a̱ni.
40022003	Jen nang á̱ nda̱p kuzang kyang á̱ sak a̱ni, a̱ si̱ ta̱m á̱khwo nggu ba, ba̱ si̱ yei á̱niet ba, á̱ shei mba nyeang hu a̱ni. A̱wot a̱mgba̱m á̱niet ba si̱ lak bai hu!
40022004	“A̱ si̱ bu ta̱m á̱khwo á̱ghyang nyia̱, ‘Nyi tak ma̱ng á̱niet ba á̱ shei ba nyeang hu a̱ni. Song nyeang ji tyia̱, á̱ wa ka̱n fa̱k a̱cha̱chet a̱yaami̱jimi, ma̱ng a̱yaayang nyák ba̱ byia̱ nvam a̱ni. A̱wot á̱ si̱ jhyi kuzang kyang á̱ tyak. Nyi bai song nyeang ji!’
40022005	“A̱wot á̱nietchen ba nang a̱gwam wu yei a̱ni, si̱ lak bai nyeang hu. A̱wot konyan si̱ nkat vak gu! A̱ghyang a̱niet si̱ nkat khap, a̱ghyang a̱niet si̱ nkat a̱bwuang.
40022006	Á̱ghyang á̱niet nang á̱ shei mba nyeang hu a̱ni, si̱ ya̱baat a̱yaata̱m ba. Ba̱ si̱ nyia̱ mba lihyat, a̱wot ba̱ si̱ hyaai mba.
40022007	“A̱gwam wu si̱ fa̱k a̱lyia̱ ya ba̱t. A̱ si̱ ta̱m á̱niet nzwang nggu ba, ba̱ nat ba̱ hyaai á̱niet ba̱ hyaai á̱khwo nggu ba a̱ni. A̱wot ba̱ fwui a̱keang mba ka.
40022008	A̱gwam wu si̱ nyia̱ ma̱ng á̱khwo nggu ba, ‘Á̱ jhyi nkyayak song nyeang na á̱ tyak. A̱wot á̱nietchen ba nang á̱ shei mba nyeang hu a̱ni, ba̱ ntai ba̱ bai nyeang hu bah.
40022009	Ma̱ninika, nyi kai a̱yaaga̱sat nvak ba. Konyan wa nang nyi shya̱, nyi tak ma̱ng a̱nggu gu bai song nyeang ji.’
40022010	“Mat a̱nia, á̱khwo a̱bya si̱ kai nvak na ba̱ si̱ tung á̱niet nang ba̱ shya̱ a̱ni, a̱tan ma̱ng á̱ka̱tuk. A̱wot gaat song nyeang ji si̱ nhyat ma̱ng á̱nietchen ba.
40022011	“A̱wot nang a̱gwam wu nnwuo mi̱ gaat ji a̱ ka myim ma̱ng á̱nietchen ba a̱ni, a̱ si̱ li a̱ghyang a̱niet ma̱ á̱nietchen ba, nang gu kup a̱toot da̱ a̱ myim á̱ kup mi̱ nyeang hu a̱ni bah.
40022012	A̱gwam wu si̱ lyip a̱tyu a̱wa nyia̱, ‘A̱tuba nung, a nyia̱ ni wa a si̱ nwuo a̱ji. Da̱ nwan, a kup a̱toot song nyeang wu bah?’ A̱wot a̱tyu a̱wa si̱ lyin kyang nggu na kaat a̱ni.
40022013	A̱jawa a̱gwam wu nnyia̱ ma̱ng á̱khwo nggu ba, ‘Nyi la̱p mbwak nggu na ma̱ng a̱ti̱tak nggu ba. Nyi ta nggu a̱ta̱usa mami ndyin, a̱jawa á̱ na ntwei á̱ nywai a̱nyunyung!’
40022014	“Mat, á̱ yei á̱niet ma̱ a̱di̱di̱t. A̱wot á̱niet ba á̱ khai a̱ni, ba̱ shi á̱kpa bah.”
40022015	A̱jawa A̱fa̱risawa ba si̱ tung ndung. Ba̱ si̱ la̱p á̱ sak ba̱ tya̱ra̱m Yesu di̱ kyang gu na hyia̱ a̱ni, ba̱ ka shya̱ kyang nang ba̱ na nta̱bat gu a̱ni.
40022016	Huhwa ba̱ si̱ ta̱m ma̱ng mman ta̱m mba na ma̱ng sot á̱ghyang á̱niet ba̱ li̱n a̱ma a̱gwam Hiridut a̱ni, ba̱ si̱ shya̱ Yesu. Ba̱ si̱ nyia̱ ma̱ng a̱nggu, “A̱tyu tyiet, zi̱ lyen a yet a̱tsotswat a̱yin wa. A tyiet a̱lyiat A̱gwaza na mami a̱chuchuk. A bu byia̱ a̱ka̱ta ma̱ng a̱yin bah. Da̱ nwan, a khai á̱niet da̱ á̱ghyi bah.
40022017	Mat a̱nia, di̱ li ang hu, tak ma̱ng a̱nzi̱t, á̱ shim nzi̱t ndyo zi̱ tan Kaisar a̱gwam shan A̱romawa wu kurum ga̱ndu nggu hu a, kee zi̱ yok?”
40022018	A̱wot nang Yesu ndyen mumwang yet a̱yaabang a̱byin mba hu a̱ni, a̱ si̱ nyia̱ ma̱ng a̱mba, “Nyin a̱yaabang a̱byin, yihwa mbyia̱ nyi chat tya̱ra̱m nung?
40022019	Nyi bai ma̱ng a̱nung kurum hu, n di.” Nang ba̱ mbai ma̱ng a̱nggu tswa kurum A̱romawa ji a̱ni,
40022020	a̱ si̱ lyip ba nyia̱, “Ghwughwu huni ma̱ng a̱lyoot kani tazwa kurum hu, yet si̱ a̱nyan hwa?”
40022021	Huhwa ba̱ si̱ nwuak gu shim nyia̱, “Si̱ Kaisar, a̱gwam shan A̱romawa hwa!” Yesu si̱ nyia̱ ma̱ng a̱mba, “Ka̱ a̱nia wa, kyang ku yet si̱ Kaisar a̱ni, nyi ni̱ nwuak Kaisar. A̱wot kyang ku yet si̱ A̱gwaza a̱ni, nyi ni̱ nwuak A̱gwaza!”
40022022	A̱wot ba̱ si̱ tyia̱ ma̱ tai, di̱ si̱sak nang Yesu nnwuak ba shim hu a̱ni. Ba̱ si̱ ghwon gu, ba̱ si̱ nkat.
40022023	Ma̱ a̱tuk a̱kya, sot A̱sa̱ndukiyawa jhyang ba̱ yet a̱yaakwak a̱son á̱niet khwi doka A̱yahudawa a̱ni, si̱ bai da̱ a̱vwuo Yesu. Sot A̱sa̱ndukiyawa jini tyiet nyia̱ á̱niet ba̱ ka̱n kwi a̱ni, da̱ ba̱ na doot ma̱ng swuan bah. A̱wot ba̱ si̱ lyip Yesu nyia̱,
40022024	“A̱tyu tyiet, Musa ku lyuut doka nyia̱, ka̱ a̱tyok khwu nang gu byia̱ nggwon bah, ku yet ta hwa, a̱na̱nyiuk nggu wu a̱ chi̱t a̱byii̱k wu, a̱ ka mbyin nggwon a̱ ghwon zwa.
40022025	To, ka̱nang á̱ byia̱ á̱na̱nyiuk a̱natat, a̱niet khwop wu si̱ bwuo a̱byii̱k, a̱ si̱ khwu nang gu byia̱ nggwon bah. Mat a̱nia, a̱shushyuo wu si̱ chi̱t a̱byii̱k wu.
40022026	A̱wot a̱shushyuo wu si̱ bu khwu. A̱tyu a̱ ntung da̱ nggu a̱ni, si̱ bu chi̱t a̱byii̱k wu. Ma a̱nia wa ku si̱ ndi ma̱ng a̱mgba̱m á̱na̱nyiuk a̱natat ba.
40022027	“Di̱ ngaan hu, a̱byii̱k wu meang si̱ ma nkhwu.
40022028	Ma̱ninika, tak ma̱ng a̱nzi̱t, a̱byii̱k a̱nyan wa gu na yet di̱ doot á̱niet ba̱ ka̱n kwi a̱ni? Mat, a̱mgba̱m ba a̱natat a̱kya swan nyeang ma̱ng a̱byii̱k wu.”
40022029	Yesu si̱ nwuak ba shim nyia̱, “Lyip huni tak nang nyi ka̱n ghyuap wa. Mat nyi ka̱n dyen A̱lyiat A̱gwaza na ma̱ng chet nggu hu bah.
40022030	Mat jen nang á̱niet ba̱ ka̱n kwi na ndoot ma̱ng swuan a̱ni, ba̱ na nyia̱ a̱ka̱nyeang bah. Da̱ mba, ba̱ na tyei a̱ka̱nyeang bah. Da̱ a̱kwonu a̱kya, ba̱ na li nang a̱yaata̱m tswá Ma A̱gwaza tswazwa a̱ni.
40022031	“A̱wot da̱ a̱lyiat doot á̱niet ba̱ ka̱n kwi a̱ni, nyi ka̱n fang tazwa na ma̱ A̱lyiat A̱gwaza na baa? A̱gwaza hyia̱ tazwa a̱yaatyia̱ a̱khwop ba̱ ka̱n kwi a̱ni nyia̱,
40022032	‘Nung gwa ngyet A̱gwaza Ibrahim, A̱gwaza Ishaku, ma̱ng A̱gwaza Yakubu’ A̱gwaza yet á̱si̱ á̱niet ba̱ ka̱n kwi wa a̱ni bah. A̱ yet á̱si̱ á̱niet ba̱ ni̱ nswuan wa a̱ni.”
40022033	Nang á̱kpa á̱niet ka nfa̱k a̱lyiat Yesu na a̱ni, ba̱ si̱ fa̱k a̱ga̱de mat tyiet nggu hu.
40022034	Nang A̱fa̱risawa ba nfa̱k Yesu mmat A̱sa̱ndukiyawa ba ma̱ng a̱lyiat a̱ni, ba̱ si̱ bu tung á̱pyia̱ mba, á̱ bu lyi̱ri̱m guu.
40022035	A̱tyo nyiung mami mba, a̱ ku yet a̱gwak lyen doka wa, a̱ si̱ kwan a̱ tya̱ra̱m Yesu ma̱ng lyip huni, nyia̱,
40022036	“A̱tyu tyiet, mami doka Musa ji, zang doka ja swak á̱kum ka ma̱ng shi hu?”
40022037	Yesu si̱ nwuak gu shim nyia̱, “ ‘Ku yet ta hwa a chat A̱gwaza, a̱ yet A̱tyoli ang wu a̱ni, ma̱ng a̱mgba̱m fwuo ang hu, ma̱ng a̱mgba̱m swuan ang ji, ma̱ng a̱mgba̱m lyen ang hu.’
40022038	“Doka jini ja yet a̱son ka, ji̱ si̱ bu swak á̱kum ka ma̱ng shi hu.
40022039	A̱wot doka ji ji̱ nkhwi a̱ tai nji a̱ni, jija yet: ‘A bu chat a̱kpa̱ndang swat ang wu, ma̱nang a nchat a̱pyia̱ ang a̱ni.’
40022040	“A̱mgba̱m á̱kum doká ka ma̱ng tyiet a̱yaata̱m a̱kwonu A̱gwaza hu, ta̱yuk di̱ doká jini ja sweang.”
40022041	Nang A̱fa̱risawa ba ntung á̱ keang Yesu a̱ni, nggu meang a̱ si̱ lyip ba, nyia̱,
40022042	“Yihwa yet a̱di̱dam nyin wu tazwa Kristi, a̱tyu nang A̱gwaza kup gu tyok a̱ni? A̱ka̱mbwon a̱nyan kya nang gu yet?” Ba̱ si̱ nwuak gu shim nyia̱, “A̱ neet mi̱ kwai a̱gwam Da̱wuda ja.”
40022043	Yesu si̱ nyia̱ ma̱ng a̱mba, “Yihwa mbyia̱ nang Da̱wuda, mami chet A̱za̱za̱rak Ntswa hu ndyiat, a̱ si̱ ngyei Kristi wu, ‘A̱tyoli nung’? Mat a̱gwam Da̱wuda ku lyuut nyia̱,
40022044	‘A̱gwaza nyia̱ ma̱ng Kristi, a̱tyoli nung wu: “A̱tyoli, swan a̱ji a̱zayak nung, si̱ nang n tyia̱ á̱niet lak li ang ba a̱tafa á̱tai a̱ti̱tak ang mba.” ’
40022045	“Ki̱ a̱gwam Da̱wuda yei Kristi wu, ‘A̱tyoli nung,’ á̱ na nyia̱ ni wa Kristi wu a̱ bu ngyet a̱ka̱mbwon nggu kya?”
40022046	Á̱ si̱ bu byia̱ a̱tyu a̱ si̱ mi̱n nwuak gu shim a̱ni bah. A̱wot nang si̱ a̱hwa nswak a̱ni, á̱ si̱ bu mbyia̱ a̱tyu a̱ gbang a̱lyia̱, a̱ si̱ tya̱ra̱m nggu di̱ lyip gu kyang a̱ni bah.
40023001	A̱jawa Yesu si̱ nyia̱ ma̱ng susot á̱kpa á̱niet ji mbeang mman ta̱m nggu na,
40023002	“A̱cha̱chet á̱niet tyiet doka A̱yahudawa ma̱ng A̱fa̱risawa ba, bibya á̱ nwuak ba tyok tyiet doka A̱gwaza ji a̱kwonu Musa.
40023003	Mat a̱nia, nyi khwi mba, nyi bu nyia̱ a̱mgba̱m kyang nang ba̱ tyiet nyin a̱ni. A̱wot nyi yok nyia̱ nang ba̱ nyia̱ a̱ni bah. Mat mba ma̱ á̱pyia̱ mba, ba̱ ni̱ nnyia̱ ta̱m ma̱ng tyiet nang ba̱ tyiet a̱ni bah.
40023004	Ba̱ ni̱ nyap á̱kum á̱niet ka ba̱ khwi mba a̱ni, ma̱ng a̱kpi̱di̱dyi̱k doká mba ji, ji̱ swuo chet á̱niet ba, ba̱ nyia̱ ta̱m ma̱ng a̱nji a̱ni. A̱wot mba, ba̱ ni̱ lak neap ga̱swuong jhyung ba̱ mbeang mba di̱ ghyuai nji hu.
40023005	“A̱mgba̱m nta̱m ba̱ nyia̱ a̱ni, ba̱ ni̱ nnyia̱ na da̱nian á̱niet bya ba̱ ka li mbaa. Ba̱ ni̱ twai a̱kpa̱kpai ndaai ma̱ng zwunzwuo A̱lyiat A̱gwaza jhyang, ba̱ la̱p di̱ mbwak ma̱ng pyipyia̱ mba hu. A̱wot ba̱ bu la̱p ywan naai A̱gwaza di̱ a̱yaatoot mba ba, ku lya̱u ma̱ junjung.
40023006	Ba̱ ni̱ chat ba̱ swan da̱ a̱yaatyii nang á̱ sak a̱cha̱chet á̱niet ndyo a̱ni di̱ tityan song. Ba̱ si̱ bu chat ba̱ swan da̱ a̱cha̱chet nkyang swat ma̱ á̱tutu a̱tung A̱yahudawa ba.
40023007	A̱wot ki̱ ba̱ chong mi̱ tungga, ba̱ ni̱ chat á̱ chyin baa, a̱wot á̱ tang mba a̱didyep, á̱ yei mba ma̱ng a̱gba̱ndang a̱lyoot nyia̱, ‘A̱tyu tyiet!’
40023008	“A̱wot nyin, nyi yok shim á̱ chyin nyin nang a̱tsak ‘A̱tyu tyiet’ a̱ni bah. Mat nyi byia̱ a̱tsak a̱tyu tyiet a̱nyiung wa ma̱nyin gu. A̱wot a̱mgba̱m nyin, nyi yet kyang nyiung hwa nang á̱na̱nyiuk á̱ghyang a̱ni.
40023009	Ma a̱nia wa, nyi yok nwuak a̱yin a̱lyoot tyok nyia̱, ‘A̱tyia̱’ mi̱ swanta hu bah. Mat ma̱ A̱gwaza wa ma̱nyin gu a̱ shya̱ tswazwa ka a̱ni, nggu wa yet A̱tyia̱ nyin wu mami ntswa.
40023010	Nyi bu yok shim a̱yin á̱ chyin nyin nyia̱, ‘A̱tsak a̱tyu tyiet’ bah. Mat nyi byia̱ a̱tsak a̱tyu tyiet a̱nyiung wa. Nggu wa yet Kristi, a̱tyu nang A̱gwaza kup gu tyok a̱ni.
40023011	A̱tyu a̱ swak mi̱ shi ma̱ nyin a̱ni, ku yet ta hwa gu yet a̱khwo nyin.
40023012	A̱wot á̱niet ba̱ byia̱ gba̱p a̱pyia̱ a̱ni, á̱ na jhyuai mbaa. A̱wot á̱niet ba̱ ghyuai á̱pyia̱ mba a̱ni, á̱ na nwuak ba shi.
40023013	“Ku swan nyin, á̱niet tyiet doka ma̱ng A̱fa̱risawa. Nyin á̱bubuk á̱niet! Mat nyi ni̱ nyim nyinyiit nwuo Tyok Ma A̱gwaza tswazwa hu. Nyi tyia̱ á̱niet ba̱ na nwuo a̱ni nta. Nyin ma̱ á̱pyia̱ nyin, nyi ni̱ nwuo bah. A̱wot nyin meang, nyi ni̱ vwuong á̱ghyang á̱niet ba̱ nwuo mami.
40023014	“[[Ku swan nyin á̱niet tyiet doka ma̱ng A̱fa̱risawa. Nyin a̱yaabang a̱byin! Nyi ni̱ shyuo á̱nyiuk nang á̱tyok mba ba ka̱n kwi a̱ni. Mat nyi laai mbaa, nyi kwok nkyang mba na di̱ mi̱n sum. Nyi ni̱ nyia̱ a̱jojoot naai A̱gwaza, da̱nian á̱niet ba̱ ka li nyin. Mat a̱nia, á̱ na tyia̱ nyin swuo a̱bung ba̱t.]]
40023015	“Ku swan nyin á̱niet tyiet doka ma̱ng A̱fa̱risawa. Nyin á̱bubuk á̱niet! Nyi ni̱ byia̱k kyai a̱sa̱khwot, a̱wot nyi nat a̱gbang a̱byin, da̱nian nyi ka tyia̱ a̱tyo nyiung a̱ bwuak a̱ tyia̱ a̱tyu khwi A̱gwaza. A̱wot ka̱ a̱ bwuak a̱ si̱ tyia̱ a̱tyu khwi wu, nyi ni̱ tyia̱ gu a̱ yet a̱tyu a̱ maai á̱ tyia̱ nggu mi̱ a̱nga̱ngak ndong sang sangba̱p, a̱ swak nyin a̱ka̱feang a̱ni!
40023016	“Ku swan nyin, a̱yaakwak a̱son, nyi yet á̱niet a̱fi̱fan a̱ni! Nyi ni̱ nyia̱, ‘Ka̱ a̱yin nyia̱, “N shyi da̱ a̱lyoot A̱li Nwuat Za̱nang A̱gwaza ka,” shyishyi ji na ta̱bat gu bah. A̱wot ka̱ a̱ nyia̱, “N shyi da̱ a̱lyoot zi̱nariya A̱li Nwuat Za̱nang A̱gwaza wuwa,” ku yet ta hwa shyishyi ji, na ta̱bat guu.’
40023017	Nyin á̱bwuon á̱niet a̱fi̱fan! Zang hu hwa yet a̱ swak, zi̱nariya wu wa kee A̱li Nwuat Za̱nang A̱gwaza kikya, ka̱ tyei zi̱nariya wu yet a̱za̱za̱rak wu a̱ni?
40023018	“Ma a̱nia wa, nyi bu ni̱ nyia̱, ‘Ka̱ a̱yin nyia̱, “N shyi da̱ a̱lyoot a̱tyii A̱gwaza wu,” shyishyi ji na ta̱bat gu bah. A̱wot ka̱ a̱yin nyia̱, “N shyi da̱ a̱lyoot za̱nang a̱tyii A̱gwaza ji,” ku yet ta hwa shyishyi ji na ta̱bat guu.’
40023019	Nyin á̱niet a̱fi̱fan! Zang hu hwa swak ma̱ng shi hu, za̱nang ji ja kee a̱tyii A̱gwaza wu nang á̱ ntyia̱ za̱nang ji ji̱ yet a̱za̱za̱rak a̱ni?
40023020	“Mat a̱nia, ka̱ nyi shyi shyishyi nyia̱, ‘N shyi da̱ a̱lyoot a̱tyii A̱gwaza wu!’ Ku tak nang nyi nshyi a̱tyii wu ma̱ng a̱mgba̱m za̱nang ji̱ shya̱ tazwa a̱tyii ka a̱ni.
40023021	Ma a̱nia wa, ka̱ nyi shyi shyishyi nyia̱, ‘N shyi da̱ a̱lyoot A̱li Nwuat Za̱nang A̱gwaza ka!’ Ku tak nang nyi nshyi nka ma̱ng A̱gwaza wu a̱ shya̱ mami ka a̱ni!
40023022	A̱wot ma a̱nia wa, ka̱ nyi shyi shyishyi nyia̱, ‘N shyi da̱ a̱lyoot Ma A̱gwaza tswazwa ka!’ Ku tak nang nyi nshyi da̱ a̱lyoot a̱gba̱ndang chuk Tyok A̱gwaza ji, ma̱ng A̱gwaza a̱ swan da̱ a̱nji a̱ni.
40023023	“Ku swan nyin á̱niet tyiet doka ma̱ng A̱fa̱risawa! Nyin á̱bubuk á̱niet! Mat nyi ni̱ ta̱bam nyi nwuat A̱gwaza a̱nyiung mami swak mi̱ kurum lyiai nkyang na̱ byia̱ lyen a̱ni. Ni̱nia yet, sunswam, shita, ma̱ng kuut. A̱wot nyi ni̱ ghwon nkyang na̱ swak mi̱ yet a̱tsatsak mi̱ doka A̱gwaza ji a̱ni. Ni̱nia yet, nyia̱ tsotswat, fwuong kunak, ma̱ng nwuak a̱chuchuk. A̱tsak a̱lyiat, ku myim nyi nwuak a̱nyiung mami swak mi̱ kurum nkyang huni. A̱wot nyi yok ghwon nyia̱ á̱kum a̱tsatsak nkyang nani bah.
40023024	“Nyin a̱yaakwak a̱son nyi byia̱ a̱fi̱fan a̱ni, nyi ni̱ wai a̱sa̱khwot, kalak nyi nwuan a̱bachunchung di̱ mi̱ lyen. Ma̱ng a̱nia, nyi ni̱ nwuan a̱lakumi a̱ka̱mbyi̱ri̱ng ma̱ng nguut!
40023025	“Ku swan nyin á̱niet tyiet doka A̱gwaza ma̱ng A̱fa̱risawa! Nyin á̱bubuk á̱niet! Nyi ni̱ ta̱bam, nyi kwi nta a̱kashyi ji ma̱ng a̱ka̱gba wu. A̱wot nyi ghwon mami ka ma̱ng a̱na̱ndyung. Ma a̱nia wa, nyi ngyet a̱sham ka nta. A̱wot a̱mami nfwuo nyin na, na̱ nhyat tyentyang ma̱ng wuwok ma̱ng chat a̱pyia̱!
40023026	Nwan a̱tyo A̱fa̱risawa a yet a̱tyu a̱fi̱fan a̱ni! Ya ntsa kwi mami a̱kashyi ji ma̱ng a̱ka̱gba wu. A̱wot nta ji na mun a̱ tyia̱ za̱za̱rak.
40023027	“Ku swan nyin á̱niet tyiet doka ma̱ng A̱fa̱risawa! Nyin á̱bubuk á̱niet! Mat nyi li nang a̱ka̱bi nang á̱ swup nta ji ma̱ng a̱sai a̱bwuan a̱ni. Nta ji yet a̱sham. A̱wot a̱mami ka nhyat ma̱ng a̱bwui nkunkup á̱niet ba̱ ka̱n kwi a̱ni, na̱ tak nang nfwuo nyin na nhyat ma̱ng kuzang tangka̱i a̱na̱ndyung a̱ni.
40023028	Ma a̱nia wa, nyi li nang á̱tsotswat á̱niet bya a̱ni nta. A̱wot nfwuo nyin na nhyat tyentyang ma̱ng á̱bubuk nyia̱ ma̱ng a̱ka̱kpa̱t.
40023029	“Ku swan nyin á̱niet tyiet doka A̱gwaza ma̱ng A̱fa̱risawa, a̱yaabang a̱byin! Mat nyi ni̱ nok bibi a̱yaata̱m a̱kwonu A̱gwaza nang a̱yaatyia̱ khwop nyin ba ku hyaai a̱ni. A̱wot nyi si̱ nyebeet nkyang a̱gwai ma̱ bibi á̱tsotswat á̱niet hu, nang a̱yaatyia̱ a̱khwop nyin ba ku hyaai a̱ni.
40023030	A̱wot nyi ni̱ fwuo nyia̱, ‘A̱tsak a̱lyiat, ka̱ zi̱ wa ku nshya̱ mi̱ jen a̱yaatyia̱ a̱khwop nzi̱t ji, si̱ zi̱ ku beang ba hyaai a̱yaata̱m a̱kwonu A̱gwaza ba bah!’
40023031	Di̱ nvak huni hwa meang, nyi ntak ma̱ á̱pyia̱ nyin za̱m nang nyi ngyet á̱ka̱mbwon á̱niet ba̱ ku hyaai a̱yaata̱m a̱kwonu A̱gwaza ba gbangbang a̱ni.
40023032	Si̱ nyi ya a̱son nyi ngaan a̱ka̱kpa̱t nang a̱yaatyia̱ a̱khwop nyin ba ku tsa nyia̱ hu a̱ni la!
40023033	Nyin zwák! Mman tsuup a̱byin! Nyi na nyia̱ ni wa nyi nshot shi̱ri̱ya nwuo a̱nga̱ngak ndong sang sangba̱p ji?
40023034	“Mat a̱nia, fa̱k la! Nung meang, n na nta̱m ma̱ng a̱nyin a̱yaata̱m a̱kwonu A̱gwaza, á̱niet mumwang, ma̱ng á̱niet tyiet doka A̱gwaza. A̱wot nyi na hyaai á̱ghyang mba. Nyi bu kpang mba da̱ a̱team a̱khwu. Nyi bu tsot á̱ghyang ma̱ng a̱ya̱u a̱ byia̱ pyipyia̱ ntswam a̱ni ma̱ á̱tutu a̱tung nyin ba. A̱wot nyi bu fi̱n ba á̱ ghwut ndyo neet ma̱ a̱keang kani si̱ nat a̱keang a̱ghyang.
40023035	Mat a̱nia, á̱ na ba̱ng nyin mat hyaai a̱mgba̱m á̱tsotswat á̱niet mi̱ kuzang che mi̱ swanta! Neet di̱ hyat Habila a̱ ku yet a̱tsotswat a̱ni, ba̱ng si̱ nat Za̱ka̱riya a̱fai Ba̱rikiya, a̱tyu nyi ku hyat A̱mali Nwuat Za̱nang A̱gwaza ka a̱ni, ma̱ka̱wa̱tyia̱ A̱swang ka̱ yet A̱za̱za̱rak A̱ Swak ma̱ng a̱tyii za̱nang wu a̱ni.
40023036	N tak nyin a̱tsak a̱lyiat, shi̱ri̱ya A̱gwaza na chyok tazwa che huni hwa!
40023037	“Urusha̱lima, ka̱a̱t nyin á̱niet Urusha̱lima! A̱keang ka̱ hyaai a̱yaata̱m a̱kwonu A̱gwaza ba. A̱wot ka̱ si̱ mang a̱yaata̱m A̱gwaza ba ma̱ng nfang a̱ni! A̱ka̱mang kya n ka̱n chat tung mman ang na dundung, ma̱nang a̱yang nywan ni̱ nkup mman nggu na tafa nfeap gu a̱ni. A̱wot nyi si̱ lak nung dyo.
40023038	Di la! A̱wot ma̱ninika, á̱ kai a̱li ang ka á̱ ghwon, a̱yin nshya̱ bah.
40023039	Mat a̱nia, n tak ang, nyi bu si̱ mi̱n di nung bah, si̱ nang nyi nyia̱, ‘A̱li̱ba̱rka yet a̱si̱ a̱tyu a̱ chobai mami a̱lyoot tyok A̱tyoli ka a̱ni!’ ”
40024001	Nang Yesu nshya̱ di̱ ghwon fam A̱li Nwuat Za̱nang A̱gwaza hu a̱ni, mman ta̱m nggu na si̱ bai á̱ shei nggu a̱sham a̱ka̱nok á̱ghyang A̱mali Nwuat Za̱nang A̱gwaza ka.
40024002	Huhwa Yesu si̱ nyia̱, “Nyi li a̱mgba̱m a̱ka̱nok nani a? N tak nyin a̱tsak a̱lyiat, á̱ mbyia̱ a̱fang a̱nyiung nang á̱ na ghwon tazwa a̱ghyang a̱ni bah! A̱mgba̱m na, á̱ na bi̱ri̱m naa!”
40024003	Nang si̱ a̱hwa nswak a̱ni, Yesu shya̱ di̱ swan di̱ Tsok Za̱itun ma̱nyin gu. Mman ta̱m nggu na si̱ bai á̱ ba̱ shya̱ nggu. Ba̱ si̱ lyip gu da̱ a̱beam nyia̱, “A̱tyoli, tak ma̱ng a̱nzi̱t, zang jen ja á̱ na mbi̱ri̱m nkyang nani? A̱wot yihwa á̱ na li ku na tak jen bwuok ang ji ma̱ng ngaan jen swanta wu?”
40024004	Yesu si̱ nwuak ba shim nyia̱, “Nyi ta̱bam, kalak a̱yin a̱ du laai nyin!
40024005	Mat á̱niet ma̱ a̱di̱di̱t na bai da̱ a̱lyoot nung, di̱ bwoi a̱ka̱laa, ba̱ kyiak nyia̱ bibya yet ‘Kristi,’ a̱ yet A̱tyu nang A̱gwaza kup gu tyok a̱ni. A̱wot ba̱ na laai á̱niet ma̱ a̱di̱di̱t.
40024006	“A̱wot nyi na fa̱k nkhang zwáng ma̱ng a̱gugwong zwáng. A̱wot nyi yok fa̱k a̱wun bah. Mat, ku yet ta hwa ntangka̱i nkyang a̱nia na̱ bai. A̱wot ngaan njen wu na kin bai a̱nfaan bah.
40024007	Nwap na kwan zwang ma̱ng nwap, a̱wot tyok ku kwan zwang ma̱ng tyok. Á̱ na nyia̱ a̱cha̱chet nzong ma̱ng tyi̱ri̱m a̱byin ma̱ a̱ka̱vwuo ma̱ a̱di̱di̱t mi̱ swanta hu.
40024008	A̱wot a̱mgba̱m nkyang nani nia na yet a̱son swuo a̱bung ka ka̱ na bai, ma̱nang a̱fa mbyin ni̱ ntsa bwan a̱byii̱k di̱n jen twei ma̱ng byin a̱ni.
40024009	“A̱jawa á̱ na ya̱baat nyin, á̱ ya̱shuk nyin, á̱ bu hyaai nyin. Á̱ na lak li nyin mi̱ swanta hu, mat nyi yet á̱niet khwi nung bya.
40024010	Mi̱ njen a̱ja, á̱niet ma̱ a̱di̱di̱t na bwuok lilyim di̱ khwi nung hu. Ba̱ bu la̱p á̱shuk bwuk ma̱ng á̱ghyang, a̱wot ba̱ lak li á̱ghyang.
40024011	A̱wot a̱yaata̱m ba̱ kyiak pyipyia̱ mba ba̱ yet á̱tsak a̱yaata̱m a̱kwonu A̱gwaza a̱ni, na ghwut mi̱ swanta hu. A̱wot ba̱ na laai á̱niet ma̱ a̱di̱di̱t.
40024012	Á̱niet swanta ba mi̱ kuzang a̱vwuo na mbeang a̱ka̱tuk nyia̱ wu. Mat a̱nia, á̱niet ba na ghyuai chat á̱ghyang hu.
40024013	A̱wot a̱tyu a̱ gbang a̱lyia̱ a̱ si̱ yong mi̱ chet si̱ nat sangba̱p a̱ni, nggu wa na shya̱ swuan sang sangba̱p.
40024014	A̱wot á̱ na shei A̱sham Nkhang Tyok tswazwa kani mi̱ swanta hu, mat a̱mgba̱m nnwap mi̱ bibyin swanta hu na̱ fa̱k, a̱wot ngaan jen wu a̱ sii bai.
40024015	“Mat a̱nia, jen chobai nang nyi na ndi kyang nang Daniyet, a̱ta̱m a̱kwonu A̱gwaza gbangbang ku shei á̱zanson a̱ni. Nyi na li a̱shi̱shi̱k nkyang nang á̱ sak ma̱ A̱za̱za̱rak A̱vwuo, a̱ tyei A̱li Nwuat Za̱nang A̱gwaza ka a̱na̱ndyung, a̱ si̱ tyia̱ á̱ si̱ kam nka á̱ ghwon a̱ni.” (A̱tyu a̱ fang a̱lyiat nani a̱ni, yok gu fi̱k!)
40024016	Di̱n jen a̱ja ja, á̱niet ba̱ shya̱ mi̱ fam Yahudiya a̱ni, ku yet ta hwa ba̱ tyong á̱ shot á̱ nat da̱ tsutsok.
40024017	A̱tyu a̱ shya̱ tazwa a̱kup nyuo a̱ni, gu yok mak chyok a̱ nwuo a̱ kyiak kyang mi̱ nyuo hu bah.
40024018	Ma a̱nia wa, a̱tyu a̱ shya̱ ma̱ a̱byin khap a̱ni, gu yok bwuok a̱ nat a̱mali, gu ka kyiak a̱toot a̱ sii nkat bah.
40024019	Mi̱ mam a̱nia, ku na swan á̱nyiuk a̱ka̱fa ma̱ng á̱nyiuk ba̱ nyia̱ na̱mbwon mman na̱ nwaai mi̱ njen a̱ja a̱ni!
40024020	Nyi naai A̱gwaza gu beang chung nyin ji, ji̱ yok bai mi̱ jen shyishyim, ku a̱tuk Mam Fwung ka bah.
40024021	“Mat mi̱ njen a̱ja ja, á̱ na nyia̱ a̱gba̱ndang swuo a̱bung tangka̱i hu nang á̱ ka̱n mak swuo a̱ni bah, neet di̱n jen nang á̱ mmat swanta hu a̱ni, ba̱ng ba̱ tat a̱fwun. A̱wot da̱ mba, á̱ bu na swuo tangka̱i a̱bung a̱hwa bah!
40024022	Ka̱ á̱ wa ghyuai á̱ka̱tuk mam a̱nia bah, si̱ á̱ mbyia̱ a̱tyu a̱ na shot a̱ni bah. A̱wot mat á̱niet ba nang A̱gwaza khai a̱ni, bibya mbyia̱ á̱ nghyuai mam a̱nia.
40024023	“Di̱n jen a̱ja, ka̱ a̱yin nyia̱ ma̱ng a̱nyin, ‘Nyi li, di A̱gwam Kristi wa wu!’ Ma a̱nia wa, kee a̱ bu nyia̱, ‘Nyi li, di nggu wa waau!’ Nyi yok nwuak a̱chuchuk bah.
40024024	Mat á̱niet bwoi a̱ka̱laa ba̱ kyiak nyia̱ bibya yet A̱tyoli Kristi, ma̱ng á̱ghyang á̱niet ba̱ kyiak nyia̱ bibya yet á̱tsak a̱yaata̱m a̱kwonu A̱gwaza, na ghwut kpa̱sai. Ba̱ na nyia̱ nkyang a̱ri̱bi̱di ma̱ng nkyang a̱ga̱de. A̱wot ka̱ ba̱ shya̱ a̱wat ka, ba̱ na laai ku á̱niet nang A̱gwaza khai a̱ni.
40024025	Di la! N mi̱ ntak nyin lap nang jen ji ka̱n bai bah.
40024026	Mat a̱nia, ka̱ a̱yin nyia̱ ma̱ng a̱nyin, ‘Di, Kristi wu wa waau mi̱ ntswa a̱yit!’ Ku a̱ nyia̱, ‘Di nggu wa ta̱kup mi̱ ntswa nyuo!’ Nyi yok nwuak a̱chuchuk bah.
40024027	“Ma̱nang á̱ ni̱ ndi a̱mya̱ra̱m za gu neet a̱tyin si̱ nat jenshyung a̱ni, ma a̱nia wa Nggwon A̱tyubishyi bye mbwuok a̱ bai kpa̱sai mi̱ swanta hu.
40024028	Tyan nang á̱ ndi á̱nggulu ba ntung a̱ni, ku tak nang nkwom myian a̱ja.
40024029	“Mi̱ di̱ yong a̱hwa, nang a̱gba̱ndang swuo a̱bung wu nswak a̱ni, ku na bai da̱ a̱nu ka ma̱ cha̱chaat nang á̱ ku ndyuut a̱ni nyia̱, ‘A̱nu mam ka na kin nyiip a̱ tyia̱ lyin. Ma a̱nia wa zwat ji na sai bah. Á̱ta̱ngwat na na shyot á̱ kwa̱i neet mi̱ kyai tswazwa. A̱wot a̱mgba̱m a̱cha̱chet nkyang na̱ shya̱ mi̱ kyai tswazwa hu a̱ni, á̱ na zwun naa.’
40024030	“Di̱ ngaan jen a̱wa wa nang kyang a̱ga̱de a̱ yet a̱lama bwuok bai Nggwon A̱tyubishyi na nghwut kpa̱sai mi̱ kyai tswazwa hu. A̱wot a̱mgba̱m nnwap bibyin swanta na, na kpa̱t bwak á̱pyia̱ mat a̱gba̱ndang byian fwuo. A̱wot ba̱ na li Nggwon A̱tyubishyi ka̱ bwuot a̱ neet a̱ chobai ma̱ á̱ni̱nian ma̱ng a̱gba̱ndang chet ma̱ng shi.
40024031	A̱wot a̱ na ta̱m ma̱ng a̱yaata̱m tswá nggu ba ma̱ng tyiap a̱gwa ka̱ byia̱ a̱gba̱ndang a̱nwuat a̱ni. A̱wot ba̱ na tung á̱niet nang gu khai a̱ni dundung mi̱ swanta hu, neet di̱ nggak nfam naai swanta nani, si̱ nat si̱ hu niau.
40024032	“Nyi myiam kyang di̱ kidee a̱kwon a̱bwabwap ji: Jen ji nang nyi ndi mbwak a̱kwon na ta̱kut. A̱wot a̱kyikyo ba si̱ nwuo fuut a̱ni, nyi fi̱k nang a̱kwa̱i ka mbai kpa̱mkpaan.
40024033	Ma a̱nia wa, ka̱ nyi li a̱mgba̱m nkyang a̱ga̱de nani bai, nyi lyen nang jen bwuok Nggwon A̱tyubishyi ji mbai kpa̱mkpaan. Ji̱ shya̱ gba̱gba̱k.
40024034	N tak nyin a̱tsak a̱lyiat, che huni na swak bah, si̱ nang nkyang a̱ga̱de nani bai da̱ a̱nu ka.
40024035	Kyai tswazwa ma̱ng a̱byin na kuut. A̱wot a̱lyiat nung na si̱ mi̱n mak kwa a̱byin bah.
40024036	“A̱wot tazwa mam a̱hwa ku jen ji gu na mbwuok a̱ni, á̱ mbyia̱ a̱tyu a̱ lyen jen ji a̱ni bah, ku a̱yaata̱m tswá A̱gwaza ba, ba̱ shya̱ Ma A̱gwaza tswazwa ka a̱ni, mbeang Nggwon A̱gwaza ka, ba̱ lyen bah. Si̱ ma̱ A̱tyia̱ wu ma̱nyin gu, nggu wa lyen.
40024037	“A̱wot ma̱nang hu ku ndi mi̱ njen Nuhu ji gbangbang a̱ni, ma a̱nia wa bwuok Nggwon A̱tyubishyi hu na ndi.
40024038	Mi̱ njen a̱ja gbangbang, nang a̱gba̱ndang a̱sa̱khwot nza wu ka̱m bai bah, á̱niet swanta ba si̱ ya a̱son ma̱ng ya á̱ tsa nswuo ma̱ng song. Ba̱ si̱ bwoi á̱nyiuk, á̱ tsa tyei á̱nyiuk nyeang ma̱nang ba̱ mmeang a̱ni, ba̱ng si̱ tat a̱tuk nang Nuhu nnwuo a̱gba̱ndang kukwon a̱wak wu nang A̱gwaza ku tyia̱ nggu a̱ si̱ shap a̱ni.
40024039	A̱wot á̱niet ba ku lyen kyang ku na bai a̱ni bah, si̱ nang a̱gba̱ndang a̱sa̱khwot nza wu mbai mba di̱ mi̱ lyen. Na̱ si̱ kyuak mba a̱mgba̱m, ba̱ si̱ ta̱lyip. Ma a̱nia wa bwuok Nggwon A̱tyubishyi hu na ndi.
40024040	“Á̱tyok a̱feang na shya̱ di̱ khap dundung ma̱ a̱byin. Á̱ na kyiak a̱tyo nyiung, á̱ ghwon a̱tyo nyiung wu.
40024041	Ma a̱nia wa, á̱nyiuk a̱feang na̱ shya̱ di̱ kwang yak mi̱ naan. Á̱ na kyiak a̱tyo nyiung, á̱ ghwon a̱tyo nyiung.
40024042	“Mat a̱nia, nyin meang, si̱ nyi swan fwuong ma̱ng la̱p vam. Mat, nyi lyen jen ji nang A̱tyoli nyin wu na mbwuok a̱ bai a̱ni bah.
40024043	A̱wot ku myim nyi fi̱k kidee jini: Ka̱ a̱tyoli wa si̱ mi̱ ndyen a̱cha̱chaat jen nang a̱tang nchobai tsang a̱gbang nggu a̱tyetuk a̱ni, si̱ a̱tyoli wu na swan ka̱tsak a̱ cham. Kalak a̱ shim a̱tang wu a̱ du ngam nggu nyuo a̱mali di̱ mi̱ lyen.
40024044	Ma a̱nia wa, nyin meang ku yet ta hwa, nyi swan cham ma̱ng la̱p vam ku zang jen. Mat Nggwon A̱tyubishyi ka na bwuok a̱ bai di̱n jen nang nyi ndyen a̱ni bah.
40024045	“A̱tsotswat a̱khwo a̱ byia̱ mumwang a̱ni, nggu wa nang a̱tyoli nggu wu ni̱ tyei gu yet a̱kwak a̱son á̱kum á̱khwo ka. A̱wot a̱ bu ka̱u mba nkyayak ma̱ cha̱chaat njen wu.
40024046	Ka̱ a̱tyoli wu bwuok a̱ bai, a̱wot a̱ si̱ shya̱ nang a̱khwo nggu wu swan a̱ cham a̱ nyia̱ a̱tan nta̱m, a̱tyoli wu na fa̱k nyinyang a̱khwo wu. A̱wot a̱ tan nggu zang.
40024047	N tak nyin a̱tsak a̱lyiat, a̱tyoli wu na tyia̱ a̱mgba̱m nkyang nang gu byia̱ a̱ni mbwak a̱khwo a̱wa.
40024048	“Da̱ a̱kwonu a̱kya, ka̱ a̱khwo wu yet a̱ka̱tuk a̱yin wa, a̱ na nyia̱ mami fwuo nggu, ‘A̱tyoli nung wu na bwuok a̱nggang bah, a̱ na labeang!’
40024049	A̱wot a̱ si̱ ta̱bat tsot á̱kpa̱ndang ta̱m nggu ba. A̱ si̱ byian njen di̱ ya a̱ tsa nswuo ma̱ng á̱niet hyeng a̱kan á̱ghyang.
40024050	A̱tyoli a̱khwo a̱wa na bwuok a̱ bai ma a̱nggang, di̱n jen nang a̱khwo wu ntyia̱ fwuo a̱tyoli wu na bwuok a̱ni bah.
40024051	A̱wot a̱tyoli wu na kpi̱ri̱p a̱khwo a̱wa di̱ chunchong. A̱ bu tyia̱ gu swuo a̱bung ndung ma̱ng a̱yaabang a̱byin. A̱ja wa ba̱ na ntwei á̱ tsa nywai a̱nyunyung mat fa̱k a̱khwu.”
40025001	“A̱wot á̱ na tyan Tyok Ma A̱gwaza tswazwa hu ma̱ng kidee a̱ka̱neam swak na̱ yet a̱kpa̱ndang mi̱ nyeang a̱ni. Ba̱ ku kyiak fí̱tila mba ji, ba̱ si̱ nat ba̱ myim ma̱ng a̱tyu byia̱ nyeang a̱ni.
40025002	To, mami a̱ka̱neam a̱nia, a̱fwuon ma̱ mba ku yet á̱bwuon bya, a̱wot a̱fwuon si̱ byia̱ mumwang.
40025003	Á̱bwuon a̱ka̱neam ba ku kyiak fí̱tila mba ji. A̱wot ba̱ si̱ mbeang hya̱u ghyáng ma̱ zan bah.
40025004	A̱ka̱neam na na̱ byia̱ mumwang hu a̱ni, si̱ jhyi fí̱tila mba ji. A̱wot ba̱ si̱ ba̱ng hya̱u ghyáng ma̱ zan.
40025005	A̱tyu byia̱ nyeang wu ku bai a̱nggang bah. Mat a̱nia, a̱mgba̱m a̱ka̱neam na si̱ ta̱bat nyiin nda, a̱wot ba̱ si̱ kai nda.
40025006	“Ma̱ a̱ka̱wa̱tyia̱ a̱tyetuk, á̱ si̱ kan fa̱k nang á̱ yei mi̱ chet nyia̱, ‘Di, a̱tyu byia̱ nyeang wuwa wa wu chobai! Nyi ghwut, nyi san guu!’
40025007	A̱mgba̱m a̱ka̱neam a̱nia si̱ doot, ba̱ si̱ jhyi fí̱tila mba ji.
40025008	Huhwa á̱bwuon a̱ka̱neam ba si̱ nyia̱ ma̱ng á̱si̱ mumwang ba, ‘Nyi ta̱kpang zi̱t hya̱u nyin hu la! Mat fí̱tila nzi̱t ji nyi̱ri̱p ma̱ninika.’
40025009	“A̱wot a̱ka̱neam na̱ byia̱ mumwang hu a̱ni si̱ nyia̱ ma̱ng á̱bwuon ba, ‘Kaai, hya̱u nzi̱t hu na maai nzi̱t a̱mgba̱m ma̱ng a̱nyin bah. Si̱ nyi nat da̱ a̱vwuo á̱niet lyiai hya̱u ba, nyi san si̱ nyin.’
40025010	“A̱wot nang á̱bwuon a̱ka̱neam ba nshya̱ di̱ naat san hya̱u hu a̱ni, a̱tyu byia̱ nyeang wu si̱ bai. A̱ka̱neam byia̱ mumwang na na̱ shya̱ di̱ swan fwuong hu a̱ni, si̱ ghwut, ba̱ si̱ san gu. A̱wot ba̱ si̱ nwuo ndung ma̱ng a̱nggu da̱ a̱vwuo song nyeang ka, á̱ si̱ nyim nyinyiit hu.
40025011	Á̱ si̱ labeang bah, á̱bwuon a̱ka̱neam ba si̱ bwuok san hya̱u hu. Ba̱ si̱ yong a̱ta̱usa a̱li song nyeang ka, á̱ yei nyia̱, ‘A̱tyoli! A̱tyoli! Khwuk nzi̱t nyinyiit hu la!’
40025012	“A̱wot a̱tyu byia̱ nyeang wu si̱ nyia̱ ma̱ng a̱mba, N tak nyin a̱tsak a̱lyiat, n mbyia̱ a̱ka̱ta ma̱ng a̱nyin bah!
40025013	“Mat a̱nia, nyin á̱niet ba nyi fwuong kidee jini a̱ni meang, ku yet ta hwa nyi swan cham ma̱ng la̱p vam! Mat nyi lyen jen ku mam hu nang Nggwon A̱tyubishyi na mbwuok a̱ bai a̱ni bah.
40025014	“Á̱ bu na tyan Tyok Ma A̱gwaza tswazwa hu ma̱ng kidee a̱tyu a̱ naat chyet, a̱ si̱ labeang a̱ni. A̱ si̱ yei á̱khwo nggu ba dundung. A̱ si̱ tyia̱ mba kurum nggu hu mbwak, ba̱ ka mbwuang nggu ndyo. A̱ si̱ nkat.
40025015	A̱ si̱ nwuak a̱tyo nyiung gumaat kurum tsuon. A̱ si̱ nwuak a̱tyo nyiung gumaat kurum sweang. A̱wot a̱tat wu, a̱ si̱ nwuak gu gumaat kurum jhyung. A̱ si̱ ka̱u mba kurum hu, konyan ma̱ cha̱chaat ma̱ng chet gu. A̱wot a̱ si̱ nkat chyet hu.
40025016	“A̱khwo wu a̱ ku san gumaat kurum tsuon ji a̱ni, a̱ si̱ nwuo a̱bwuang ma̱ng kurum hu. A̱ si̱ shya̱ kpangti̱n gumaat kurum tsuon jhyáng tazwa.
40025017	Ma a̱nia wa a̱khwo a̱ ku san gumaat kurum sweang ji a̱ni. A̱ si̱ ma nshya̱ kpangti̱n gumaat kurum sweang jhyáng tazwa.
40025018	A̱wot a̱khwo wu a̱ san gumaat kurum jhyung ji a̱ni, a̱ si̱ nat a̱ si̱ lung a̱byin, a̱ si̱ nniat kurum a̱tyoli nggu hu.
40025019	“Á̱ si̱ kyiak a̱junjung jen ba̱t, a̱tyoli á̱khwo a̱bya si̱ bwuok. A̱wot a̱ si̱ yei mbaa konyan a̱ tak si̱sak gu mbwuang ma̱ng kurum nang gu jong mba a̱ni.
40025020	A̱khwo a̱ ku san gumaat kurum tsuon ji a̱ni, a̱ si̱ bai ma̱ng kpangti̱n gumaat kurum tsuon jhyáng tazwa. A̱ si̱ nyia̱, ‘A̱tyoli, a ku jong nung gumaat kurum tsuon ja. Di, n shya̱ kpangti̱n gumaat kurum tsuon jhyáng tazwa!’
40025021	“A̱tyoli wu si̱ nyia̱ ma̱ng a̱nggu, ‘A yet a̱tan ma̱ng a̱tsotswat a̱khwo, a nyia̱ shansham! A nyia̱ tsotswat di̱ nkyang ma̱ chunchwiit. Mat a̱nia, n na ntyia̱ ang nkyang ma̱ a̱di̱di̱t mbwak. Bai, a gwai dundung ma̱ng a̱nung!’
40025022	“Ma a̱nia wa, a̱khwo wu a̱ san gumaat kurum sweang ji a̱ni, a̱ si̱ ma mbai. A̱ si̱ nyia̱, ‘A̱tyoli, a ku jong nung gumaat kurum sweang ja, n si̱ mbwuang. Di, n shya̱ kpangti̱n gumaat kurum sweang jhyáng tazwa!’
40025023	“A̱tyoli nggu wu si̱ nyia̱ ma̱ng a̱nggu, ‘A yet a̱tan ma̱ng a̱tsotswat a̱khwo wa, a nyia̱ shansham. A nyia̱ tsotswat di̱ nkyang ma̱ chunchwiit. Mat a̱nia, n na ntyia̱ ang nkyang ma̱ a̱di̱di̱t mbwak. Bai, a gwai dundung ma̱ng a̱nung!’
40025024	“A̱jawa a̱khwo a̱ ku san gumaat kurum jhyung ji a̱ni, a̱ si̱ bai, a̱ si̱ nyia̱, ‘A̱tyoli, n dyen a yet a̱tyu shim kyang wa. A ni̱ chak yak da̱ a̱vwuo nang a nchyui a̱ni bah. Ma a̱nia wa, a bu ni̱ tung yak da̱ a̱vwuo da̱nang nwan wa chyok a̱ni bah.
40025025	Huhwa mbyia̱, n ku nfa̱k a̱wun nang kurum ang hu na mbwuk a̱ni. Mat a̱nia, n si̱ nat n si̱si̱ ndung a̱byin, n si̱ nniat hu. Di, ngga gumaat kurum ang ji! N bu byia̱ a̱ka̱ta ma̱ng a̱nhu bah.’
40025026	“A̱tyoli wu si̱ nyia̱ ma̱ng a̱nggu, ‘A yet a̱ka̱tuk a̱khwo, a̱wot a si̱ yet a̱tyu a̱li̱t! A lyen nang n ni̱ nchak yak da̱ a̱vwuo nang n chyui a̱ni bah. Ma a̱nia wa, a lyen nang n bu ni̱ ntung da̱ a̱vwuo nang n chyok a̱ni bah.
40025027	Ka̱ a̱nia wa, yihwa mbyia̱ a ndak tyia̱ kurum nung hu mbwak á̱niet a̱bwuang? Shimba, ki̱ n bwuok, n san kurum nung hu ma̱ng kpangti̱n tazwa!’
40025028	“Mat a̱nia, A̱tyoli wu si̱ kam á̱ghyang á̱niet nyia̱, ‘Nyi ta̱wap gumaat kurum ji mbwak nggu ka, nyi nwuak a̱khwo a̱ byia̱ gumaat kurum swak ji a̱ni.
40025029	Mat, á̱niet ba̱ ba̱ng nkyang nang á̱ jong ba shansham a̱ni, á̱ na mbeang mba ndyo. A̱wot á̱ na mbeang mba ndyo gba̱mgbam! Da̱ a̱kwonu a̱kya, á̱niet ba̱ ba̱ng nkyang nang á̱ jong ba shansham a̱ni bah, ku a̱bankyang nang ba̱ byia̱ a̱ni, á̱ na ta̱wap ka, á̱ ghwon baa.
40025030	“ ‘Ma̱ninika, nyi kyiak a̱buk a̱khwo wuni, nyi ta nggu a̱ta̱usa mami a̱gbi̱ri̱ng ndyin. A̱ja wa á̱ na ntwei á̱ nywai a̱nyunyung!’
40025031	“Jen nang Nggwon A̱tyubishyi na mbwuok a̱ bai ma̱ng a̱kyenkyai shi nka wu ndung ma̱ng a̱mgba̱m a̱yaata̱m tswá nggu ba a̱ni, a̱ na swan da̱ a̱gba̱ndang chuk tyok nggu ji, ji̱ byia̱ shi a̱ni.
40025032	A̱mgba̱m nnwap mi̱ bibyin swanta na, á̱ na tung na a̱zaghyi nggu. A̱wot Nggwon A̱tyubishyi na khap á̱niet ba kankang, ma̱nang a̱tyu chok ni̱ nkhap zón seap ma̱ng zón á̱ta̱m kankang a̱ni.
40025033	A̱ na tyia̱ zón seap ji a̱zayak nggu ka. A̱wot a̱ tyia̱ zón á̱ta̱m ji a̱zamyian.
40025034	“A̱wot nung, ngyet A̱gwam wu a̱ni, n na nyia̱ ma̱ng á̱niet a̱zayak na nyia̱, ‘Nyi bai, nyin á̱niet nang A̱tyia̱ nung wu tyia̱ mba a̱li̱ba̱rka a̱ni, nyi san gado tyok hu nang A̱gwaza mi̱ njhyi a̱ sak nyin ndyo, neet di̱ mat swanta hu a̱ni.
40025035	Mat di̱n jen ji ji̱ swak a̱ni, ki̱ n fwuong zong, nyi ni̱ nang nung kyayak. Ki̱ n fwuong mashyi, nyi ni̱ nang nung a̱sa̱khwot. Ki̱ n bai a̱chi̱chen, nyi ni̱ san nung mbwak nfeang ma̱ a̱ka̱sa nyin na.
40025036	Ki̱ n chong ka̱gbang, nyi ni̱ nang nung a̱toot, n kup. Ki̱ n nyia̱ ma̱ng zwan, nyi ni̱ chok nung. Ki̱ n shya̱ di̱ nyim mi̱ jaru, nyi ni̱ bai byiat nung.’
40025037	“A̱jawa á̱tsotswat á̱niet ba na nwuak gu shim nyia̱, ‘A̱tyoli, zang jen ja zi̱ ku ndi zong ya ang, zi̱ si̱ nang ang kyayak hu? Ku nang a fwuong mashyi, zi̱ si̱ nang ang a̱sa̱khwot swuo?
40025038	Zang jen ja zi̱ ku ndi ang a yet á̱nietchen wu, zi̱ si̱ san ang ma̱ a̱ka̱sa nzi̱t na? Ku nang a chong ka̱gbang, zi̱ si̱ nang ang a̱toot kup wu?
40025039	Zang jen ja zi̱ ku ndi ang nang a nyia̱ ma̱ng zwan ji, a si̱ bu shya̱ di̱ nyim hu, zi̱ si̱ byiat ang?’
40025040	“A̱wot nung A̱gwam wu, n na nwuak mba shim nyia̱, ‘N tak nyin a̱tsak a̱lyiat, jen nang nyi ku mbeang a̱tyu a̱ swak ma̱ng yet a̱da̱dei hu ma̱ á̱na̱nyiuk nung mba a̱ni, nung gwa nyi ku beang.’
40025041	“A̱wot nung, A̱gwam wu a̱tuk a̱kya, n na mbwuak n nyia̱ ma̱ng á̱niet ba ba̱ shya̱ a̱zamyian nung ka a̱ni, ‘Nyi tyong nyi ghwon nung, nyin á̱niet nang á̱ shyi a̱ni. Nyi nwuo ma̱ a̱nga̱ngak ndong sang sangba̱p hu, nang á̱ jhyi á̱ sak A̱ta̱nyeang ka ndyo ma̱ng á̱ka̱tuk a̱yaata̱m tswá nggu ba a̱ni.
40025042	Mat di̱n jen ji ji̱ swak a̱ni, ka̱ n fwuong zong, nyi si̱ lak nang nung kyayak. Ki̱ n fwuong mashyi, nyi ni̱ lak nang nung a̱sa̱khwot swuo.
40025043	Ki̱ n bai a̱chi̱chen, nyi ni̱ lak san nung ma̱ a̱ka̱sa nyin na. Ki̱ n chong ka̱gbang, nyi ni̱ lak nang nung a̱toot, n kup. Ki̱ n nyia̱ ma̱ng zwan, á̱ si̱ bu nyim nung mi̱ jaru, nyi ni̱ lak bai byiat nung hu.’
40025044	“A̱wot mba meang, ba̱ na nwuak gu shim nyia̱, ‘A̱tyoli, zang jen ja zi̱ ku ndi ang a fwuong zong ku mashyi, ku nang a bai a̱chi̱chen, ku nang a chong ka̱gbang, ku nang a nyia̱ mi̱ zwan, ku nang a shya̱ di̱ nyim mi̱ jaru ji, a̱wot zi̱ si̱ lak beang ang hu?’
40025045	“A̱jawa nung, A̱gwam wu na nwuak ba shim nyia̱, ‘N tak nyin a̱tsak a̱lyiat, mi̱ jen ji̱ swak a̱ni, nang nyi ku ndak beang a̱tyo nyiung a̱ swak ma̱ng yet a̱da̱dei hu ma̱ á̱na̱nyiuk nung ba a̱ni, nung gwa nang nyi ku lak beang hu.’
40025046	“A̱jawa á̱ na khap á̱ka̱tuk á̱niet a̱bya, á̱ tyia̱ mba swuo a̱bung sang sangba̱p. A̱wot á̱tsotswat á̱niet ba na shya̱ swuan sang sangba̱p.”
40026001	Nang Yesu ntyak shei a̱mgba̱m á̱lyiat nani a̱ni, a̱ si̱ nyia̱ ma̱ng mman ta̱m nggu na,
40026002	“Ma̱nang nyi ndyen a̱ni, á̱ bwat mam feang nia á̱ song A̱yet Ghwut Mman Isi̱rela mi̱ Khwo wu. A̱wot á̱ na bwuk ma̱ng Nggwon A̱tyubishyi, da̱nian á̱ ka kpang nka da̱ a̱team a̱khwu.”
40026003	Di̱n jen a̱ja a̱cha̱chet a̱yaapris ma̱ng á̱niet khwop á̱niet si̱ tung mi̱ gaat a̱gba̱ndang pris, a̱tyu nang á̱ ku ngyei Ka̱yafat a̱ni.
40026004	Ba̱ si̱ la̱p a̱nu da̱nian ba̱ ka tya̱ra̱m Yesu, ba̱ ta̱bat gu da̱ bang á̱ hyat.
40026005	Huhwa ba̱ si̱ la̱p nyia̱, “Ku myim zi̱ ta̱bat gu mi̱ jen song A̱yet Ghwut Mman Isi̱rela mi̱ Khwo ja bah, kalak á̱kpa á̱niet ka ba̱ doot jhya̱.”
40026006	Nang Yesu ku nshya̱ Ba̱ta̱ni a̱mali Siman a̱tyu a̱ ku byia̱ gbap di̱n jen jhyang ji̱ swak a̱ni.
40026007	Nang Yesu nshya̱ di̱ ya kyayak a̱ni, a̱byii̱k a̱ghyang si̱ kin neet a̱ bai ma̱ng a̱sham sha̱p a̱myia̱ nang á̱ nyia̱ ma̱ng a̱la̱basta a̱ni. A̱myia̱ na na̱ shya̱ mami nji a̱ni, byia̱ swam nyinyang. Na̱ si̱ yet a̱si̱ kurum ba̱t, a̱ si̱ koot Yesu ndyo a̱pyia̱.
40026008	A̱wot nang mman ta̱m Yesu na ndi a̱nia a̱ni, ba̱ si̱ fa̱k a̱lyia̱ ya. Ba̱ si̱ ngai ma̱ng a̱byii̱k wu nyia̱, “Yihwa mbyia̱ nang á̱ mbyian a̱sham a̱myia̱ kurum kani a̱nia?
40026009	Ku myim si̱ á̱ lyap a̱myia̱ nani mi̱ kurum ba̱t, a̱wot á̱ ka̱u á̱kunak kurum hu!”
40026010	Nang Yesu ndyen a̱di̱dam mba wu a̱ni, a̱ si̱ nyia̱ ma̱ng a̱mba, “Yihwa mbyia̱ nyi nngai ma̱ng a̱byii̱k wuni a̱nia? A̱ nyia̱ nung a̱tan ta̱m wa za̱m!
40026011	Kuzang jen, nyi ni̱ shya̱ ndung ma̱ng á̱kunak na, nyi beang baa. A̱wot nung, n na nshya̱ ma̱ng a̱nyin kuzang jen bah.
40026012	Nang a̱byii̱k wuni nkoot a̱myia̱ nani mi̱ vam nung hu a̱ni, a̱ nyia̱ a̱nia a̱ nfwuong jen nang á̱ na nniat nung wa a̱ni.
40026013	N tak nyin a̱tsak a̱lyiat, kuzang a̱vwuo mi̱ swanta hu nang á̱ na nshei A̱sham Nkhang kani a̱ni, kyang hu a̱byii̱k wuni nyia̱ a̱ni, á̱ na jhyung ngguu á̱ bu mbwoi nkhang a̱tan ta̱m nang gu nyia̱ nung ndyo a̱ni.”
40026014	A̱jawa Yahuda Iska̱riyoti, a̱tyo nyiung mami mman ta̱m swak ma̱ a̱feang na si̱ ghwut a̱ nat da̱ a̱vwuo a̱cha̱chet a̱yaapris ba.
40026015	A̱ si̱ lyip ba nyia̱, “A̱mang wa nyi na tan nung, ka̱ n tyia̱ nyin Yesu mbwak?” Ba̱ si̱ fang tswá kurum zi̱nariya swak ntat, ba̱ si̱ tan gu.
40026016	Neet di̱n jen a̱ja si̱ nat á̱zanson, Yahuda si̱ nwuo chat vak nang gu na mbwuk ma̱ng Yesu a̱ni.
40026017	A̱tuk mam nyiung A̱yet Ya Burodi Sang Yit, huhwa mman ta̱m Yesu na si̱ bai da̱ a̱vwuo gu, ba̱ si̱ lyip gu nyia̱, “A̱tyoli, a̱ji wa a chat zi̱ njhyi ang kyayak di̱n jen A̱yet ji?”
40026018	Yesu si̱ nwuak ba shim nyia̱, “Nyi nat a̱zanson ma̱ a̱keang Urusha̱lima da̱ a̱vwuo a̱tyok a̱ghyang. Nyi tak gu nyia̱, ‘A̱tyu tyiet wu nyia̱, “Jen nung ji bai kpa̱mkpaan. N chobai n gya kyayak A̱yet hu dundung ma̱ng mman ta̱m nung na a̱mali ang ka.” ’ ”
40026019	Mman ta̱m na si̱ nyia̱ ma̱nang Yesu ntak ba ba̱ nyia̱ a̱ni. Ba̱ si̱ jhyi kyayak A̱yet hu a̱ja.
40026020	Nang jenshyung nnyia̱ a̱ni, Yesu si̱ swan a̱ ya kyayak A̱yet hu dundung ma̱ng mman ta̱m swak ma̱ a̱feang nggu na.
40026021	Nang ba̱ shya̱ di̱ ya kyayak A̱yet hu a̱ni, Yesu si̱ nyia̱ ma̱ng a̱mba, “N tak nyin a̱tsak a̱lyiat, a̱tyo nyiung ma̱ nyin na bwuk ma̱ng a̱nung.”
40026022	Mman ta̱m na si̱ nwuo a̱fi̱fa. Ba̱ si̱ ta̱bat lyi̱ri̱m gu a̱nyanyin nyia̱, “A̱tyoli, a̱tsak a̱lyiat nung gwa kee?”
40026023	Yesu si̱ nwuak ba shim nyia̱, “A̱tyu a̱ zwup burodi wu cha̱chaat ma̱ng a̱nung mi̱ kham jhyung ji a̱ni, nggu wa na bwuk ma̱ng a̱nung.
40026024	Ku yet ta hwa, Nggwon A̱tyubishyi ka̱ nkat ma̱nang á̱ ndyuut tazwa nka a̱ni. A̱mgba̱m ma̱ng a̱nia, ku swan a̱tyu a̱wa a̱ yet jat ji nang á̱ na mbwuk ma̱ng Nggwon A̱tyubishyi ka a̱ni za̱m! Ka̱ á̱ wa byin a̱tyu a̱wa bah, si̱ ku lan!”
40026025	A̱wot Yahuda Isi̱ka̱riyoti, a̱tyu a̱ na bwuk ma̱ng Yesu a̱ni, si̱ nyia̱, “A̱tyu tyiet, a̱tsak a̱lyiat nung gwa kee?” Yesu si̱ nyia̱ ma̱ng a̱nggu, “A hyia̱ na.”
40026026	Nang ba̱ nshya̱ di̱ ya kyayak hu a̱ni, Yesu si̱ kyiak burodi sang yit wu, a̱ si̱ gwai A̱gwaza. A̱ si̱ kpa̱ra̱m burodi wu di̱ gbi̱ngba̱ra̱m, a̱ si̱ nwuak mman ta̱m nggu na, nyia̱, “Nyi ngga, nyi ya, mat kidee vam nung ji jaji.”
40026027	Ma a̱nia wa, a̱ si̱ kyiak a̱sa̱khwot sum a̱na̱p na ma̱ a̱kashyi wu, a̱ si̱ gwai A̱gwaza a̱ si̱ nwuak ba nyia̱, “Kuzang a̱yin ma̱ nyin gu swuo ma̱ a̱kashyi a̱ni.
40026028	Di, a̱sa̱khwot sum a̱na̱p na yet kidee a̱sok nung nia. Na̱ yet a̱si̱ nang nda̱p a̱li̱ka̱uli, nang á̱ neap na̱ yet za̱nang chi a̱ka̱tuk nyia̱ á̱niet ma̱ a̱di̱di̱t a̱ni.
40026029	N tak ma̱ng a̱nyin a̱tsak a̱lyiat, n bu si̱ mi̱n swuo a̱sa̱khwot sum a̱na̱p nani bah, si̱ a̱tuk nang n bye nswuo na a̱fai dundung ma̱ng a̱nyin mi̱ Tyok A̱tyia̱ nung hu a̱ni.”
40026030	Nang ba̱ mbwom a̱bwom dyep A̱gwaza ka á̱ tyak a̱ni, Yesu ma̱ng mman ta̱m nggu na si̱ ghwut, ba̱ si̱ nyeak á̱ nat di̱n Tsok Za̱itun.
40026031	Nang ba̱ shya̱ di̱n vak á̱ naat di̱n Tsok Za̱itun ji a̱ni, Yesu si̱ nyia̱ ma̱ng a̱mba, “A̱tyetuk a̱fwun kani, a̱mgba̱m nyin, nyi na tyong nyi ghwon nung. Ma̱nang á̱ ndyuut mami A̱lyiat A̱gwaza na a̱ni nyia̱, ‘N na hyat a̱tyu chok zón seap wu. A̱wot a̱sorong zón seap ka na seang.’
40026032	“A̱wot ka̱ á̱ ba ta̱ngam nung ma̱ng swuan ma̱ á̱niet ba̱ ka̱n kwi a̱ni, n na nkhwat a̱son nyin nat mi̱ fam a̱byin Ga̱lili, n si̱ myim ma̱ng a̱nyin a̱ja.”
40026033	Bitut si̱ nyia̱ ma̱ng Yesu, “Ku a̱mgba̱m á̱niet ba lak khwi ang hu, nung, n na mak kai ang ghwon bah!”
40026034	A̱jawa Yesu si̱ nyia̱ ma̱ng a̱nggu, “Bitut, a̱tsak a̱lyiat n tak ma̱ng a̱nwan, a̱tyetuk a̱fwun a na fwuo lyen nung a̱ka̱tat, a̱gbak a̱ sii du tyiap.”
40026035	Bitut si̱ nyia̱ ma̱ng a̱nggu, “Kaai A̱tyoli! Ku n na khwu wa da̱nian ang, n si̱ mi̱n mak fwuo lyen ang bah!” Ma a̱nia wa a̱mgba̱m á̱kum mman ta̱m ka si̱ nhyia̱.
40026036	A̱wot Yesu si̱ ya a̱son ma̱ng a̱chyet dundung ma̱ng mman ta̱m nggu na. Ba̱ si̱ nyeak á̱ nat di̱n tsok mi̱ sop a̱ka̱kwon za̱itun nang á̱ ngyei Gesa̱mani a̱ni. A̱wot a̱ si̱ nyia̱ ma̱ng a̱mba, “Nyi swan a̱ji, n nat a̱jaau, n ka naai A̱gwaza.”
40026037	A̱ si̱ shyei a̱ nat a̱zanson ndung ma̱ng Bitut, ma̱ng mman Za̱ba̱di na a̱feang, bibya yet Yakubu ma̱ng Yoona. A̱wot a̱ si̱ fa̱k byian fwuo, a̱ si̱ nwuo a̱fi̱fa.
40026038	A̱jawa Yesu si̱ nyia̱ ma̱ng a̱mba, “N shya̱ mi̱ fwuo byian ba̱t, á ngyei n na nkhwu. Nyi swan a̱ji cham, nyi yok kai nda bah.”
40026039	A̱ si̱ doot mba a̱ ghwon. A̱ si̱ laai neap ti̱taa, a̱ si̱ kpaat a̱khwukhwut a̱ta̱gurup a̱ghyi ba a̱byin, a̱ si̱ naai A̱gwaza nyia̱, “A̱tyia̱ nung wu! Ka̱ ku myim ang, ti̱n nung a̱kashyi swuo a̱bung wuni! A̱mgba̱m ma̱ng a̱nia, yok nyia̱ kyang hu nang n chat wa a̱ni bah. Nyia̱ kyang hu ku myim ang wa a̱ni!”
40026040	A̱jawa Yesu si̱ bwuok a̱ ba̱ shya̱ nang mman ta̱m nggu na khat nda. A̱ si̱ lyip Bitut, nyia̱, “Nyi khat nda nia kee? Nyi si̱ mi̱n swan cham ndung ma̱ng a̱nung, da̱ a̱bada̱dei njen ma̱ chunchwiit baa?
40026041	Nyi swan cham. Nyi bu naai A̱gwaza, kalak nyi ba̱ kwa di̱n jen mak ji. Mat, fwuo hu chat nyia̱ kyang ku myim a̱ni. A̱wot vam hu swan ma̱ bobwot a̱bwot di̱ nyia̱ hu!”
40026042	Yesu si̱ bu ghwon mbaa, a̱ si̱ bwuok a̱ nat naai A̱gwaza da̱ a̱ka̱feang ka, a̱ si̱ nyia̱, “A̱tyia̱ nung, ki̱ a si̱ mi̱n kyiak a̱kashyi swuo a̱bung wuni a ghwon nung bah, si̱ nang n swuo nggu. Yok, a nyia̱ kyang hu nang a chat wa a̱ni.”
40026043	A̱ si̱ bu bwuok a̱ bai da̱ a̱vwuo mman ta̱m ka. A̱ si̱ shya̱ nang ba̱ ni̱ khat nda na, mat nda na ku ba̱ng mba ba̱t.
40026044	A̱ si̱ bu ghwon mbaa, a̱ si̱ nat a̱ bu naai A̱gwaza da̱ a̱ka̱tat ka. Swáng á̱lyiat naai ji, si̱ yet mi̱ kyang nyiung hwa.
40026045	A̱ si̱ bu bwuok, a̱ ba̱ shya̱ mman ta̱m na, a̱ si̱ nyia̱ ma̱ng a̱mba, “Nyi ni̱ ya a̱son mi̱ nda na fwung waa? Kaai, nyi doot, jen ji nyia̱! A̱wot nyi li la! Ma̱ninika, á̱ nwuak Nggwon A̱tyubishyi mbwak á̱ka̱tuk á̱niet.
40026046	Nyi doot, zi̱ chong! Di, a̱tyu lyap nung wu wa wu!”
40026047	Nang Yesu nshya̱ da̱ a̱lyiat na a̱ni, ba̱ si̱ kan di Yahuda Iska̱riyoti, a̱tyo nyiung mi̱ mman ta̱m swak ma̱ a̱feang na, nang gu kwak a̱son a̱ chobai ndung ma̱ng á̱kpa á̱niet ma̱ a̱di̱di̱t, ba̱ ba̱ng tswát ma̱ng shán. Bibya nang a̱cha̱chet a̱yaapris ma̱ng a̱yaagwak tyiet doka ma̱ng á̱niet khwop á̱niet ba, ku ta̱m ba̱ ka ta̱bat Yesu.
40026048	A̱wot Yahuda Iska̱riyoti, a̱tyu a̱ yet a̱bang a̱byin wu a̱ni, ku mi̱ nda̱p ma̱ng a̱mba nyia̱, “A̱tyu n na vwuk n byiat a̱ni, nggu wa nyi na ta̱bat.”
40026049	Nang Yahuda neet a̱ bai da̱ a̱vwuo Yesu a̱ni, a̱ si̱ kin nyia̱, “A̱tyu tyiet, n byiat ang!” A̱ si̱ vwuk guu.
40026050	Yesu si̱ nyia̱ ma̱ng Yahuda, “A̱kpa̱ndang nung, nyia̱ kyang ku bai ma̱ a̱nwan a̱ni.” Á̱niet ba si̱ kin bai, ba̱ si̱ ta̱bat Yesu.
40026051	A̱jawa a̱tyo nyiung mami mman ta̱m nggu na si̱ kin khwat tswat nggu ji, a̱ si̱ ntyap fufwuo a̱khwo a̱gba̱ndang pris hu a̱ ti̱n.
40026052	Yesu si̱ nyia̱ ma̱ng a̱nggu, “Bwuok ma̱ng tswat ang ji, tyia̱ mi̱ kwa nji hu! Mat konyan wa khwat tswat a̱ si̱ nyia̱ ta̱m ma̱ng a̱nji a̱ni, jija na yet jat a̱khwu nggu.
40026053	Ku myim nyi lyen nang n mbyia̱ a̱wat n dyip A̱tyia̱ nung wu, a̱wot gu kin nta̱m ma̱ng a̱nung á̱niet nzwang a̱yaata̱m tswá ba̱ yet chyikwop ma̱ a̱di̱di̱t a̱di̱t a̱ni, ba̱ ka chok zi̱t za̱m.
40026054	A̱wot ka̱ n nyia̱ a̱nia ma̱ninika, á̱ na nyia̱ ni wa, A̱lyiat A̱gwaza na na̱ mbai cha̱chaat, na̱ nyia̱ ku yet ta hwa ku li a̱nia a̱ni?”
40026055	A̱jawa Yesu si̱ nyia̱ ma̱ng á̱kpa á̱niet ka, “Nyi ghwut ma̱ng tswát ma̱ng shán, nyi si̱ bai ta̱bat nung, a ngyei n gyet a̱tyu a̱ kwak a̱son á̱niet a̱tsaai a̱ni a? Kuzang mam n ni̱ shya̱ dundung ma̱ng a̱nyin tyiet A̱mali Nwuat Za̱nang A̱gwaza ka, da̱ nyin nyi ta̱bat nung bah.
40026056	A̱wot ku yet ta hwa A̱lyiat A̱gwaza na nang á̱ lyuut tazwa nung a̱ni na̱ bai da̱ a̱nu ka ma̱ cha̱chaat.” A̱jawa mman ta̱m Yesu na si̱ kin kai nggu á̱ ghwon, ba̱ si̱ tyong.
40026057	Á̱niet ba̱ ku ta̱bat Yesu a̱ni, ba̱ ku nat ma̱ng a̱nggu mi̱ gaat a̱li Ka̱yafat, a̱gba̱ndang pris wu, nang á̱niet tyiet doka ma̱ng á̱niet khwop á̱niet ba ntung a̱ni.
40026058	A̱wot nang Bitut ni̱ khwi Yesu ti̱taa, a̱ si̱ ntat didyaat gaat a̱gba̱ndang pris hu. A̱ si̱ nwuo a̱ swan ma̱ng á̱niet chok a̱vwuo ba, da̱nian a̱ ka li si̱sak ji á̱ na ntyak ma̱ng Yesu a̱ni.
40026059	A̱cha̱chet a̱yaapris ba, dundung ma̱ng a̱mgba̱m sot a̱cha̱chet A̱yahudawa ji, ba̱ si̱ nwuo chat sheda á̱niet ba̱ na bat Yesu a̱ka̱laa a̱ni, da̱nian ba̱ ka shya̱ ta̱fwat nang ba̱ na nhyat gu a̱ni.
40026060	A̱wot sot a̱cha̱chet A̱yahudawa ji si̱ chat á̱niet sheda bwoi a̱ka̱laa, ba̱ na tyia̱ Yesu a̱bun a̱ni. Á̱niet ma̱ a̱di̱di̱t si̱ ghwut ba̱ nwuak sheda. A̱wot sot a̱cha̱chet A̱yahudawa ji, ba̱ si̱ shya̱ á̱niet ba̱ na nwuak tangka̱i sheda ku na tyia̱ Yesu a̱bun a̱ni bah. A̱mgba̱m ma̱ng a̱nia, á̱niet a̱feang si̱ ghwut á̱ yong a̱zanson.
40026061	Ba̱ si̱ nwuak sheda nyia̱, “A̱tyu wuni nang á̱ ngyei Yesu a̱ni nyia̱, ‘Ka̱ n doot n bi̱ri̱m A̱li Nwuat Za̱nang A̱gwaza ka. A̱wot n bu nok ka mami mam tat.’ ”
40026062	A̱jawa a̱gba̱ndang pris wu si̱ doot a̱ yong, a̱ si̱ nyia̱ ma̱ng Yesu, “A na nwuak shim tazwa a̱lyiat nang á̱niet bani bat ang a̱ni baa? Yihwa a byia̱ na hyia̱, a nkwi a̱pyia̱ ang di̱ a̱lyiat nang á̱ bat ang a̱ni?”
40026063	A̱wot Yesu si̱ ya a̱son mi̱ swan nyonywang. A̱gba̱ndang pris wu si̱ nyia̱ ma̱ng a̱nggu, “N chat a shyi da̱ a̱lyoot A̱gwaza, a̱ byia̱ swuan a̱ni, tak ma̱ng a̱nzi̱t a̱tsak a̱lyiat. Nwan wa yet Kristi wu, A̱gwam nang A̱gwaza kup gu tyok a̱ni a? Nwan wa bu yet Nggwon A̱gwaza kaa?”
40026064	Yesu si̱ nwuak a̱gba̱ndang pris wu shim nyia̱, “A hyia̱ a̱tsak a̱lyiat. A̱wot n tak ang, kyiak ma̱nini si̱ nat á̱zanson, nyi na li Nggwon A̱tyubishyi ka̱ swan da̱ a̱gba̱ndang chuk tyok a̱zayak A̱gwaza, a̱wot nang gu bwuot ma̱ á̱ni̱nian neet mi̱ kyai tswazwa a̱ chobai!”
40026065	A̱jawa a̱gba̱ndang pris wu si̱ sam a̱yaatoot nggu ba mat a̱lyia̱ ya. A̱ si̱ nyia̱, “Nyi fa̱k lihyat! Yihwa mbyia̱ nang zi̱ bu nchat sheda ghyang? Ma̱ninika, a̱mgba̱m nyin meang, nyi fa̱k lihyat nang gu nyia̱ A̱gwaza ndyo a̱ni!”
40026066	A̱wot a̱gba̱ndang pris wu si̱ lyip ba nyia̱, “Yihwa nang nyi li?” Ba̱ si̱ nwuak shim nyia̱, “A̱ bwuo a̱bun, a̱ maai a̱khwu!”
40026067	A̱jawa ba̱ si̱ tang Yesu a̱ta̱mpyia̱ ma̱ a̱ghyi, ba̱ si̱ tu ngguu. Á̱ghyang á̱niet si̱ tsot gu di̱n kpang.
40026068	Ba̱ si̱ mang nggu a̱lyem nyia̱, “Nwan Kristi! Tyai nzi̱t a̱tyu a̱ lwi ang a̱ni!”
40026069	Ma̱ a̱cha̱chaat njen a̱wa, nang Bitut nswan mi̱ didyaat gaat a̱li a̱gba̱ndang pris hu a̱ni, nggwon neam a̱ghyang ka̱ yet a̱khwo a̱ni, si̱ kin neet a̱ bai, a̱ ba̱ nyia̱ ma̱ng a̱nggu, “A ku mun shya̱ dundung ma̱ng Yesu a̱tyu Ga̱lili wu!”
40026070	A̱wot Bitut si̱ fwuo a̱zaghyi konyan nyia̱, “N fi̱k kyang hu nang a lyiat a̱ni bah!”
40026071	Nang gu ntat a̱zanu didyaat ka a̱ni, nggwon neam a̱ghyang ka̱ yet a̱khwo a̱ni si̱ li ngguu, ka̱ si̱ bu nyia̱ ma̱ng á̱niet ba̱ shya̱ a̱ja a̱ni, “A̱tyu wuni ku mun a̱ shya̱ dundung ma̱ng Yesu a̱tyu Na̱za̱ra̱t wu!”
40026072	Bitut si̱ bu fwuo ma̱ng shyishyi nyia̱, “N shyi, nang n dyen a̱tyu wuni bah!”
40026073	Á̱ si̱ labeang bah, á̱niet ba̱ yong a̱ja a̱ni si̱ neet á̱ ba̱ nyia̱ ma̱ng Bitut, “A̱tsak a̱lyiat, a yet a̱tyo nyiung ma̱ a̱mba za̱m! A̱lyem nwap fam a̱byin Ga̱lili ang kikya tyai ang!”
40026074	Bitut si̱ ya a̱son mi̱ shyishyi nchi̱ri̱ng nyia̱, “Shyishyi ji ya nung, ka̱ n bwoi a̱ka̱laa nia! N dyen a̱tyu wuni bah!” Mi̱ di̱ yong a̱hwa a̱gbak si̱ kin tyiap kiki.
40026075	A̱jawa Bitut si̱ kin jhyung a̱lyiat nang Yesu ku hyia̱ ma̱ng a̱nggu a̱ni, nyia̱, “A na fwuo lyen nung a̱ka̱tat, a̱gbak a̱ sii du tyiap.” Bitut si̱ ghwut nta didyaat gaat hu. A̱ si̱ ta̱bat a̱nak, a̱ si̱ twei ba̱t ma̱ng a̱lyia̱ byian.
40027001	Da̱ a̱tsotson tat ka, a̱mgba̱m a̱cha̱chet a̱yaapris ba, ma̱ng á̱niet khwop á̱niet ba si̱ tung. Ba̱ si̱ la̱p a̱nu di̱ si̱sak ji ba̱ na nhyat Yesu a̱ni.
40027002	Ba̱ si̱ la̱p gu, ba̱ si̱ nkat ma̱ng a̱nggu. Ba̱ si̱ tyia̱ nggu mbwak Bilatut, a̱tyu a̱ ku yet gwomna A̱romawa wu a̱ni.
40027003	Nang Yahuda Iska̱riyoti, a̱tyu a̱ ku lyap Yesu nfi̱k nang á̱ nfaat Yesu shi̱ri̱ya a̱khwu a̱ni, a̱ si̱ byian fwuo mat a̱ka̱tuk nyia̱ nggu wu. A̱ si̱ bwuok ma̱ng tswá kurum zi̱nariya swak ntat ji, a̱ ba̱ nwuak a̱cha̱chet a̱yaapris ma̱ng á̱niet khwop á̱niet ba.
40027004	A̱ si̱ nyia̱, “N nyia̱ a̱ka̱tuk nyia̱ nang n dyap a̱tyu sang a̱bun a̱ni!” A̱wot ba̱ si̱ nwuak gu shim nyia̱, “Yihwa ngyet si̱ nzi̱t hu? A̱ka̱ta ang kya a̱ja!”
40027005	A̱jawa Yahuda si̱ ghwop mba tswá kurum ji a̱byin A̱mali Nwuat Za̱nang A̱gwaza ka. A̱ si̱ ghwut a̱ nkat, a̱ si̱si̱ tyia̱ a̱pyia̱ nggu a̱ywan, a̱ si̱ lya̱u da̱ a̱kwon, a̱ si̱ khwu.
40027006	A̱wot a̱cha̱chet a̱yaapris ba si̱ kwok kurum hu, ba̱ si̱ nyia̱, “Nang kurum huni ngyet si̱ a̱sok hwa nang á̱ nhyat a̱yin a̱ni, ku myim zi̱ tyia̱ nhu da̱ a̱vwuo saai kurum A̱mali Nwuat Za̱nang A̱gwaza ka bah.”
40027007	Huhwa ba̱ si̱ nyia̱ a̱tung, ba̱ si̱ lyiat á̱ sak, ba̱ san a̱byin a̱tyu nok li̱la̱n ma̱ng kurum hu, ba̱ ka ghwon a̱byin ka ka̱ yet a̱vwuo niat á̱nietchen ba̱ kwi á̱ nwai yet A̱yahudawa a̱ni.
40027008	Huhwa mbyia̱ ba̱ng ba̱ tat a̱fwun, á̱ ngyei a̱byin a̱kya, “A̱byin A̱sok.”
40027009	Si̱ huni bai cha̱chaat ma̱ng kyang nang Iri̱miya a̱ta̱m a̱kwonu A̱gwaza gbangbang ku lyiat a̱ni, nyia̱, “Ba̱ si̱ kyiak tswá kurum zi̱nariya swak ntat ji; zang ji nang á̱niet Isi̱rela ba li ji̱ myim á̱ tan da̱ nggu a̱ni.
40027010	Ba̱ si̱ nsan a̱byin a̱tyu nok li̱la̱n ma̱ng kurum hu, ma̱nang A̱gwaza nung wu ku ntak n nyia̱ a̱ni.”
40027011	Nang Yesu ngyong a̱zaghyi Bilatut, a̱ yet gwomna A̱romawa wu a̱ni, gwomna wu si̱ lyip gu nyia̱, “Nwan wa yet a̱gwam A̱yahudawa wu a?” Yesu si̱ nyia̱ ma̱ng a̱nggu, “A hyia̱ na cha̱chaat.”
40027012	A̱wot nang a̱cha̱chet a̱yaapris ma̱ng á̱niet khwop á̱niet ba ntyei Yesu a̱bun a̱ni, a̱ si̱ kaat kyang bah.
40027013	Huhwa gwomna Bilatut si̱ lyip gu nyia̱, “A fa̱k si̱sak nang á̱niet ba ntyei ang a̱bun ma̱ a̱di̱di̱t a̱ni baa?”
40027014	A̱wot Yesu du nwuak shim ku ma̱ng swang a̱lyiat jhyung bah. Si̱ huni si̱ tyia̱ gwomna wu si̱ fa̱k a̱ga̱de za̱m.
40027015	Kuzang a̱lyia̱ di̱n jen A̱yet Ghwut Mman Isi̱rela mi̱ Khwo hu, gwomna wu ni̱ tyia̱ á̱ ti̱n A̱yahudawa ba a̱tyo nyiung á̱ ghwon ma̱ á̱khwo ba̱ shya̱ mi̱ jaru a̱ni. A̱tyu nang á̱kpa á̱niet ka chat gwomna wu a̱ ti̱n mba ndyo a̱ni, nggu wa gu na ti̱n.
40027016	Mi̱ njen a̱ja, a̱tyok a̱ghyang ku shya̱ mi̱ nyim mi̱ jaru á̱ si̱ ngyei nggu Ba̱ra̱bat, nang á̱ lyen gu ma̱ng nyia̱ a̱ka̱tuk a̱ni.
40027017	Nang á̱kpa á̱niet ka ntung ma̱ a̱tsotson a̱ta̱usa a̱mali gwomna Bilatut ka a̱ni, gwomna Bilatut si̱ lyip ba nyia̱, “A̱nyan wa nyi chat n ti̱n nyin ndyo n ghwon, Ba̱ra̱bat wa kee Yesu nang á̱ ngyei Kristi wu a̱ni?”
40027018	(Mat gwomna Bilatut ka̱n fi̱k ba̱t nang á̱niet ba̱ yet a̱cha̱chet a̱yaakwak a̱son mi̱ khwi tyiet A̱yahudawa hu a̱ni, nkwi swam hwa di̱ Yesu. Huhwa si̱ mbyia̱ ba̱ si̱ ntyia̱ Yesu mbwak nggu ka).
40027019	Jen nang gwomna Bilatut nswan di̱ kyang swat shi̱ri̱ya nggu hu a̱ni, a̱byii̱k nggu wu si̱ kin ta̱m da̱ a̱vwuo nggu nyia̱, “Kai a̱tyu sang a̱bun a̱wa ghwon! Mat, n swuo a̱bung ba̱t ma̱ laat shyunshyung tazwa nggu!”
40027020	Ma̱ a̱cha̱chaat njen a̱wa, a̱yaapris ma̱ng á̱niet khwop á̱niet ba si̱ fuut á̱kpa á̱niet ka, ba̱ tak gwomna Bilatut gu ti̱n Ba̱ra̱bat a̱ ghwon, a̱wot á̱ hyat Yesu.
40027021	Gwomna wu si̱ bu nyia̱ ma̱ng a̱mba, “A̱nyan wa ma̱ á̱niet a̱feang bani nang nyi chat n kai nyin ndyo n ghwon?” Á̱kpa á̱niet ka si̱ koot a̱gugwong mi̱ chet nyia̱, “Ba̱ra̱bat wa!”
40027022	Gwomna Bilatut si̱ nyia̱ ma̱ng a̱mba, “Yihwa n na nyia̱ ma̱ng Yesu nang á̱ ngyei Kristi wu a̱ni?” A̱mgba̱m ba si̱ nyia̱, “Á̱ kpang gu da̱ a̱team a̱khwu!”
40027023	Gwomna Bilatut si̱ lyip ba, nyia̱ “Yihwa mbyia̱, zang a̱bun wa nang gu bwuo?” A̱wot á̱kpa á̱niet ka si̱ mbeang khwot a̱gugong mi̱ chet nyia̱, “Á̱ kpang gu da̱ a̱team a̱khwu wu!”
40027024	Nang gwomna Bilatut ndi, nggu ma̱ a̱pyia̱ nggu mbyia̱ kyang nggu na nyia̱ a̱ni bah, a̱wot nang á̱niet ba nchat doot jhya̱ a̱ni, a̱ si̱ ta̱m á̱ si̱ bwuo nggu a̱sa̱khwot ma̱ a̱ka̱gbaa, a̱ si̱ nkwi mbwak nggu na a̱zaghyi á̱kpa á̱niet ka, a̱ si̱ nyia̱, “N byia̱ a̱ka̱ta da̱ a̱sok a̱tyu sang a̱bun nani bah, ku bwat nyin a̱ja!”
40027025	A̱mgba̱m á̱kpa á̱niet ka si̱ nwuak shim nyia̱, “Yok, á̱ ba̱ng nzi̱t ma̱ng mman nzi̱t na tazwa a̱khwu nggu ka!”
40027026	A̱jawa gwomna Bilatut si̱ ti̱n Ba̱ra̱bat mi̱ jaru ji a̱ ghwon. A̱ si̱ tyia̱ á̱ si̱ tsot Yesu ma̱ng a̱ya̱u a̱ byia̱ pyipyia̱ ntswam a̱ni. A̱ si̱ tyia̱ nggu mbwak á̱niet nzwang A̱romawa na, ba̱ kpang gu da̱ a̱team a̱khwu.
40027027	A̱jawa á̱ghyang mi̱ á̱niet nzwang gwomna Bilatut ba si̱ nat ma̱ng Yesu mi̱ didyaat gaat a̱li tyok gwomna hu. A̱wot a̱mgba̱m á̱kum sot á̱niet nzwang A̱romawa ka si̱ keang gu á̱ tyia̱.
40027028	Ba̱ si̱ ya̱kpa̱i a̱yaatoot nggu ba á̱ turung mi̱ vam nggu hu nang ba̱ sam. Ba̱ si̱ kup guu a̱junjung a̱shong a̱toot nang a̱gwam a̱ni.
40027029	Ba̱ si̱ kup gu bung tyok nang á̱ tat ma̱ng sa̱kan a̱ni. Ba̱ si̱ tyia̱ gu shan tyok di̱ mbwak yak. Ba̱ si̱ kpaat a̱khwukhwut a̱zaghyi nggu. Ba̱ si̱ nwuo byat gu di̱ lihyat, nyia̱, “A̱gwam A̱yahudawa, swuan ang ji labeang!”
40027030	Ba̱ si̱ shum nggu a̱ta̱mpyia̱, ba̱ si̱ ta̱wap shan tyok ji, ba̱ si̱ ntsot gu a̱pyia̱.
40027031	Nang ba̱ ntyak lyiat gu lihyat hu a̱ni, ba̱ si̱ khwuk a̱junjung a̱shong a̱toot tyok wu, ba̱ si̱ kup gu a̱yaatoot nggu ba. Ba̱ si̱ ghwut ma̱ng a̱nggu a̱ta̱usa á̱ nkat ndyo da̱ a̱vwuo á̱ na nkpang gu da̱ a̱team a̱khwu wu a̱ni.
40027032	Nang á̱niet nzwang ba nghwut á̱ naat ma̱ng Yesu á̱ ka kpang nggu da̱ a̱team a̱khwu wu a̱ni, ba̱ si̱ tyia̱ gba̱ng ma̱ng a̱tyu Si̱ri̱n a̱ghyang, á̱ ngyei Siman. Á̱niet nzwang ba si̱ nyia̱ nggu khwo, ba̱ si̱ nwuak nggu a̱team a̱khwu Yesu wu a̱ si̱ faat.
40027033	A̱wot ba̱ si̱si̱ tat a̱vwuo a̱ghyang nang á̱ ngyei Goli̱gota a̱ni. (A̱lyoot kani fa, “A̱ghyighyak A̱pyia̱.”)
40027034	A̱wot ba̱ si̱ kwan ba̱ nang Yesu a̱sa̱khwot a̱na̱p nang á̱ kyiai ma̱ng a̱gba̱za̱zai kan nang á̱ ngyei “Gal” a̱ni, na̱ na ghyuai nggu fa̱k a̱khwu a̱ni, nang gu niaat a̱ni, a̱ si̱ lak swuo hu.
40027035	Nang ba̱ nkpang gu da̱ a̱team a̱khwu wu a̱ni, ba̱ si̱ koot tswák da̱ a̱yaatoot nggu ba, ba̱ ka li a̱tyu a̱ na byia̱ a̱yaatoot ba a̱ni.
40027036	Ba̱ si̱ bwuok á̱ swan a̱ja, á̱ cham nang Yesu shya̱ tazwa a̱team a̱khwu wu.
40027037	Tazwa a̱team a̱khwu wu cha̱chaat ma̱ng a̱pyia̱ Yesu ka, ba̱ si̱ lyuut a̱bun nang ba̱ mbat gu a̱ni ma a̱lo á̱ lya̱u nyia̱, “Yesu, A̱gwam A̱yahudawa wu wa wu.”
40027038	Ba̱ si̱ bu kpang á̱niet á̱tsaai a̱feang da̱ a̱yaateam a̱khwu dundung ma̱ng Yesu, a̱tyo nyiung a̱zayak ma̱ng a̱tyo nyiung a̱zamyian nggu ka.
40027039	Á̱niet ba̱ sweap a̱ni, si̱ mai nggu mai lihyat, á̱ tsa á̱ bu nkang pyipyia̱ mba hu.
40027040	Ba̱ si̱ khwot a̱gugong nyia̱, “Aap! Nwan a̱tyu a̱ nyia̱, ‘N na bi̱ri̱m A̱li Nwuat Za̱nang A̱gwaza ka, n bu nok a̱ghyang mami mam tat a̱ni.’ Ka a yet Nggwon A̱gwaza kya za̱m, san a̱pyia̱ ang, a chyok da̱ a̱team a̱khwu bai a̱byin, zi̱ li la!”
40027041	Ma a̱nia wa a̱cha̱chet a̱yaapris, á̱niet tyiet doka ma̱ng á̱niet khwop á̱niet ba, si̱ mmang nggu a̱lyem ka nyia̱,
40027042	“A̱ san á̱ghyang á̱niet, a̱wot a̱ si̱ mi̱n san a̱pyia̱ nggu bah! Ma̱ninika, yok A̱gwam Isi̱rela wuni gu chyok da̱ a̱team a̱khwu wu zi̱ ka li, zi̱ sii nwuak fwuo da̱ nggu!
40027043	A̱ nwuak fwuo da̱ A̱gwaza. Yok A̱gwaza a̱ san gu ma̱ninika, ka̱ a̱ chat gu! Mat a̱ ku nyia̱, ‘N gyet Nggwon A̱gwaza kya.’ ”
40027044	Ma a̱nia wa á̱niet á̱tsaai a̱feang a̱bya, nang á̱ ku kpang mba ndung ma̱ng a̱nggu a̱ni, mba meang ba̱ si̱ mun á̱ lyiat gu lihyat hu.
40027045	Ma̱ ka̱wa̱tyia̱ a̱ta̱mam, chobai tswam swak mi̱ sweang ba̱ng si̱ nat tswam tsat, a̱mgba̱m a̱byin ka si̱ tyia̱ lyin ma̱ kyi̱ri̱p!
40027046	Nang tswam tsat ji nnyia̱ a̱ni, Yesu si̱ yorong ma̱ng a̱gba̱ndang a̱nwuat nyia̱, “Eloi, Eloi, Lama Sa̱baktani?” Swáng a̱lyiat jini fa, “A̱gwaza nung wu, A̱gwaza nung wu, yihwa mbyia̱ a ndak nung ghwon?”
40027047	Á̱niet ba̱ yong a̱ja a̱ni, ba̱ si̱ fa nyia̱, “Á ngyei Yesu yei Iliya a̱ta̱m a̱kwonu A̱gwaza wa!”
40027048	Mi̱ di̱ yong a̱hwa, a̱tyo nyiung ma̱ a̱mba si̱ tyia̱ kwak chung, a̱ si̱si̱ kyiak soso, a̱ si̱ zwup ma̱ a̱sa̱sat a̱sa̱khwot. A̱ si̱ la̱p di̱n shan, a̱ si̱ neap Yesu, a̱ ka swuo.
40027049	A̱wot á̱ghyang á̱niet si̱ nyia̱, “Yok zi̱ li, ke Iliya a̱ta̱m a̱kwonu A̱gwaza chobai a̱ san guu!”
40027050	A̱jawa Yesu si̱ tyia̱ kun mi̱ chet, a̱ si̱ mat a̱pyia̱.
40027051	Mi̱ di̱ yong a̱hwa, a̱gba̱ndang a̱kpi̱mi̱mi̱t a̱teap wu nang á̱ lya̱u á̱ si̱ nghai á̱ fwun A̱swang ka̱ yet A̱za̱za̱rak A̱ Swak mami A̱li Nwuat Za̱nang A̱gwaza ka a̱ni, si̱ kin seap ma̱ kpeak a̱ tyia̱ a̱feang neet tazwa ba̱ bai a̱byin! A̱byin ka si̱ ma ntyi̱ri̱m, a̱wot nfang na si̱ fwuoi.
40027052	Bibi si̱ ma nkhwut, a̱wot á̱niet ma̱ a̱di̱di̱t ba̱ yet á̱si̱ A̱gwaza, ba̱ ka̱n kwi a̱ni, si̱ doot ma̱ng swuan!
40027053	Nang Yesu ndoot ma̱ a̱khwu ka a̱ni, á̱niet ba̱ yet á̱si̱ A̱gwaza bani a̱ni, si̱ ghwut mi̱ bibi hu. A̱wot ba̱ si̱ nwuo ma̱ a̱za̱za̱rak a̱keang Urusha̱lima wu, ba̱ si̱ tyai á̱pyia̱ mba kpa̱sai da̱ a̱vwuo á̱niet ma̱ a̱di̱di̱t.
40027054	A̱gba̱ndang a̱kwak a̱son á̱niet nzwang A̱romawa wu ma̱ng á̱kum á̱niet nzwang ba̱ chok Yesu da̱ a̱team a̱khwu wu a̱ni, ba̱ si̱ fa̱k a̱wun nang ba̱ ndi, ba̱ si̱ fa̱k tyi̱ri̱m a̱byin hu ma̱ng a̱mgba̱m nkyang na á̱ nyia̱ a̱ni. Ba̱ si̱ nyia̱, “A̱tsak a̱lyiat, a̱tyu wuni yet Nggwon A̱gwaza kya za̱m!”
40027055	Á̱nyiuk ma̱ a̱di̱di̱t ba̱ ku khwi Yesu neet mi̱ fam a̱byin Ga̱lili á̱ nyia̱ gu ta̱m a̱ni, ku shya̱ a̱ja, á̱ yong gbang á nwuan.
40027056	Mami mba, á̱ ku mbyia̱ Ma̱ryamu Ma̱ga̱daliya, Ma̱ryamu a̱yang Yakubu ma̱ng Isuu, mbeang a̱yang Yakubu ma̱ng Yoona, á̱fai Za̱ba̱di ba.
40027057	Nang jenshyung nnyia̱ a̱ni, Isuu, a̱tyu nzwá a̱ neet A̱ri̱matiya a̱ni, nggu meang a̱ ku yet a̱tyu khwi Yesu wa;
40027058	a̱ si̱ nat da̱ a̱vwuo gwomna Bilatut jenshyung a̱tuk Juma. A̱ si̱ naai á̱ nwuak gu kwom Yesu hu. A̱wot gwomna Bilatut si̱ shim a̱ si̱ tyia̱ á̱ si̱ nwuak gu kwom hu.
40027059	Isuu si̱ chyok ma̱ng kwom Yesu hu da̱ a̱team a̱khwu wu. A̱ si̱ gat hu ma̱ng a̱sha̱shet kikyak swai.
40027060	A̱ si̱ myiai nggu mi̱ lyak nang á̱ lung da̱ a̱fang a̱ni. A̱ si̱ yuut a̱gba̱ndang a̱fang á̱ nkup a̱nu lyak ka, a̱ si̱ nkat,
40027061	nang Ma̱ryamu Ma̱ga̱daliya ma̱ng Ma̱ryamu a̱nyiung wu ni̱ swan a̱zaghyi a̱bi ka á̱ nwuan.
40027062	Da̱ a̱tsotson tat, a̱tuk Mam Fwung A̱yahudawa ka, a̱cha̱chet a̱yaapris ma̱ng A̱fa̱risawa ba si̱ nat da̱ a̱vwuo gwomna Bilatut.
40027063	Ba̱ si̱ nyia̱, “A̱tyoli, zi̱ jhyung kyang nang a̱tyu laai á̱niet a̱wa a̱ ku kyiak a̱pyia̱ nggu nang A̱gwaza a̱ni, ku hyia̱ neet nang gu ni̱ shya̱ a̱chet a̱ni nyia̱: Ka̱ á̱ bwuo mam tat, a̱ na doot ma̱ng swuan ma̱ á̱niet ba̱ ka̱n kwi a̱ni.
40027064	“Mat a̱nia, tyia̱ á̱ chok a̱bi ka shansham si̱ nat a̱tuk nang mam tat hu na nswak a̱ni. Kalak mman ta̱m nggu na si̱ ba̱ bai ba̱ nyiin kwom hu. A̱wot ba̱ tak ma̱ng á̱niet ba nyia̱ á̱ ta̱ngam gu ma̱ng swuan ma̱ á̱niet ba̱ ka̱n kwi a̱ni. Ka̱ ku li a̱nia, la ngaan huni na swak si̱ ntsa hu ma̱ng yet a̱ka̱tuk.”
40027065	Gwomna Bilatut si̱ shim nyia̱, “N jong nyin sot á̱niet nzwang ba̱ na cham a̱bi ka a̱ni. Nyi nat, nyi si̱ tyia̱ ba̱ cham a̱bi ka shansham nang nyi chat a̱ni.”
40027066	Mat a̱nia, a̱kwak a̱son A̱yahudawa si̱ nyap ghwughwu a̱pyia̱ a̱gwam shan A̱romawa wu ma̱ng kang da̱ a̱fang ka. Á̱ si̱ bu nsak á̱niet nzwang ba̱ na cham a̱bi ka a̱ni.
40028001	Nang a̱tuk Mam Fwung A̱yahudawa ka nswak a̱ni, ma̱ a̱tsotson a̱tson a̱tuk Ladi ka, Ma̱ryamu Ma̱ga̱daliya, ma̱ng Ma̱ryamu a̱nyiung wu, ba̱ si̱ nat da̱ a̱vwuo a̱bi ka nang á̱ lung da̱ a̱fang ka a̱ni.
40028002	Mi̱ di̱ yong a̱hwa, a̱bi ka si̱ kin tyi̱ri̱m ba̱t! Ma̱nang a̱ta̱m tswa A̱gwaza a̱ghyang ku nchyok a̱ neet Ma A̱gwaza tswazwa, a̱ si̱ bai a̱ si̱ yuut a̱gba̱ndang a̱fang nang á̱ nkup a̱bi ka a̱ni, a̱ sak da̱ a̱gbang a̱nyiung, a̱ si̱ nswan tazwa.
40028003	A̱ghyi a̱ta̱m tswa ba si̱ ya a̱ghyi mya̱myat a̱myat nang a̱mya̱ra̱m nza a̱ni! A̱yaatoot nggu ba si̱ sai ma̱ kyenkyai a̱nkyai nang a̱lulo a̱ni!
40028004	Nang á̱niet nzwang ba̱ cham a̱bi ka ndi gu a̱ni, ba̱ si̱ tyi̱ri̱m vam mat a̱wun, a̱wot ba̱ si̱ chak a̱kwi.
40028005	A̱jawa a̱ta̱m tswa A̱gwaza wu si̱ nyia̱ ma̱ng á̱nyiuk ba, “Nyi yok fa̱k a̱wun bah! Mat n dyen nyi chat Yesu wa, nang á̱ ku kpang da̱ a̱team a̱khwu wu a̱ni.
40028006	A̱ shya̱ a̱ji bah! A̱ wa ka̱n shyip a̱ si̱ doot ma̱ á̱niet ba̱ ka̱n kwi a̱ni, cha̱chaat ma̱nang gu ku nhyia̱ a̱ni. Nyi bai nyi li a̱vwuo ka nang á̱ ku mmyiai kwom nggu hu a̱ni!
40028007	Nyi nat a̱nggang, nyi si̱ tak ma̱ng mman ta̱m nggu na nyia̱, ‘Yesu doot ma̱ng swuan ma̱ á̱niet ba̱ ka̱n kwi a̱ni! Nyi fa̱k la, a̱ kyiak a̱son nyin a̱ naat mi̱ fam a̱byin Ga̱lili, a̱ja wa nyi na ndi guu!’ “Nyi jhyung ta̱m ji nang n ku nta̱m nyin a̱ni!”
40028008	Á̱nyiuk a̱bya si̱ ghwon a̱bi ka ma a̱nggang di̱n chung. Ba̱ si̱ fa̱k a̱wun ba̱t. A̱mgba̱m ma̱ng a̱nia, ba̱ si̱ shya̱ ma̱ng fwuo sai gba̱mgbam. A̱wot ba̱ si̱ nkat di̱n chung, á̱ nat ba̱ ka tak ma̱ng á̱kum mman ta̱m Yesu na ta̱m a̱ta̱m tswa A̱gwaza ji.
40028009	Ma̱nang but á̱ghyi a̱ni, Yesu si̱ myim ma̱ng a̱mba, a̱ si̱ nyia̱, “N byiat nyin!” A̱wot á̱nyiuk a̱bya si̱ tyia̱ chung á̱ nat a̱ si̱ shya̱ nggu. Ba̱ si̱ vwuk gu da̱ a̱ti̱tak, ba̱ si̱ kyuak gu ntong.
40028010	A̱jawa Yesu si̱ nyia̱ ma̱ng a̱mba, “Nyi yok fa̱k a̱wun bah! Nyi nat nyi si̱ tak mman nta̱m nung na ba̱ nat Ga̱lili, a̱ja wa ba̱ na ndi nung.”
40028011	Nang á̱nyiuk a̱bya nshya̱ ma̱ a̱chyet ka a̱ni, á̱niet nzwang á̱ghyang ma̱ á̱niet cham a̱bi Yesu ba, si̱ nat Urusha̱lima. Ba̱ si̱si̱ tak a̱cha̱chet a̱yaapris ba kyang hu ku bai a̱ni.
40028012	Nang a̱cha̱chet a̱yaapris ma̱ng á̱niet khwop á̱niet A̱yahudawa ba ntung a̱ni, ba̱ si̱ la̱p a̱nu, ba̱ si̱ nwuak á̱niet nzwang a̱bya kurum gba̱mgbam da̱ bang, ba̱ ka niat a̱chuchuk wu.
40028013	Ba̱ si̱ hyia̱ ma̱ng á̱niet nzwang ba, nyia̱, “Ku yet ta hwa, nyi tak á̱niet ba nyia̱, ‘Mman ta̱m Yesu nia ku bai a̱tyetuk, á̱ ba̱ nyiin kwom nggu hu á̱ nkat ndyo, nang zi̱ shya̱ mi̱ nda.’
40028014	Ki̱ gwomna Bilatut fa̱k á̱lyiat nani, zi̱ na yong zi̱ wa̱i nggu a̱lyiat na, kalak nyi du swuo a̱bung.”
40028015	Á̱niet nzwang a̱bya si̱ san kurum hu, ba̱ si̱si̱ nyia̱ ma̱nang á̱ ntak ba a̱ni. A̱wot á̱ ni̱ bwoi nkhang nani á̱ kat a̱byin A̱yahudawa ka ba̱ng ba̱ tat a̱fwun.
40028016	Mman ta̱m Yesu na swak ma̱ a̱nyiung si̱ nat mi̱ fam a̱byin Ga̱lili, da̱ a̱fan ka nang Yesu ku mi̱ ntak ma̱ng a̱mba ba̱ nnat a̱ni.
40028017	Nang ba̱ ndi Yesu a̱ni, ba̱ si̱ kyuak gu ntong. A̱wot á̱ghyang ma̱ mba si̱ nwuak a̱chuchuk da̱ nggu bah!
40028018	Yesu si̱ bai, a̱ si̱ tyia̱ mman ta̱m nggu na ta̱m nyia̱, “Á̱ nwuak nung a̱mgba̱m Tyok Ma A̱gwaza tswazwa ma̱ng swanta.
40028019	Mat a̱nia, nyi nat nyi si̱ tyia̱ a̱mgba̱m á̱niet kuzang nwap mi̱ swanta hu ba̱ yet mman ta̱m ba̱ khwi nung. Nyi nyia̱ mba ba̱ptisman mami a̱lyoot A̱tyia̱, ma̱ng Nggwon, ma̱ng A̱za̱za̱rak Ntswa wu.
40028020	Nyi bu tyiet mman ta̱m á̱fai na na̱ bu khwi a̱mgba̱m tyiet nang n tak nyin a̱ni. A̱wot nyi nwuak a̱chuchuk, n ni̱ shya̱ ndung ma̱ng a̱nyin kuzang jen, si̱ nat a̱mgba̱m che wu!”
41001001	A̱tyin A̱sham Nkhang kikya ka, tazwa Yesu Kristi [[Nggwon A̱gwaza.]]
41001002	Ma̱nang Ishaya a̱ta̱m a̱kwonu A̱gwaza wu ku ndyuut gbangbang a̱ni nyia̱, “A̱gwaza nyia̱, ‘Di, n na ta̱m ma̱ng a̱ta̱m nung a̱ khwat a̱son ang! Nggu wa na jhyi ang vak hu.
41001003	A̱nwuat gu kikya yei mi̱ tswa a̱yit nyia̱, “Nyi jhyi vak nang A̱tyoli wu bye nkai a̱ni! Nyi but vak hu nang gu bye nchong a̱ni, ku nat cha̱chaat!”’ ”
41001004	A̱nia wa Yoona a̱tyu nyia̱ ba̱ptisman si̱ bai, a̱ si̱ chong mi̱ ntswa a̱yit a̱ shei A̱lyiat A̱gwaza na. A̱ si̱ nyia̱ á̱niet ba̱ptisman ku tak ba̱ ghwon a̱ka̱tuk ba̱ nwuo khwi A̱gwaza a̱ni, da̱nian A̱gwaza a̱ ka chi a̱ka̱tuk nyia̱ mba wu.
41001005	Á̱niet ma̱ a̱di̱di̱t mi̱ fam a̱byin Yahudiya ma̱ng a̱keang Urusha̱lima, ba̱ si̱ chong da̱ a̱vwuo Yoona, á̱ tyai a̱ka̱tuk nyia̱ mba wu, nang gu nyia̱ mba ba̱ptisman ma̱ a̱ghyui Urdun.
41001006	Yoona A̱tyu nyia̱ ba̱ptisman ku khwi a̱pyia̱ gu ma̱ng a̱toot nang á̱ twai ma̱ng chat a̱lakumi a̱ni. A̱ si̱ la̱p kwa ndyang. A̱wot nkyayak nggu na si̱ yet á̱ga̱u bya ma̱ng tong a̱yit.
41001007	A̱ si̱ shei A̱lyiat A̱gwaza na nyia̱, “A̱yin chobai a̱ khwi nung lilyim, a̱ lan nung ma̱ng chet. Nung, n maai mi̱ maai n ta̱bwak n byii̱k ywan á̱kwatak gu hu bah.
41001008	Nung, n nyia̱ nyin ba̱ptisman ji ma̱ng a̱sa̱khwot nia. A̱wot nggu, a̱ na nyia̱ nyin dyo ma̱ng A̱za̱za̱rak Ntswa wa.”
41001009	Di̱n jen a̱ja Yesu ku neet ma̱ a̱keang Na̱za̱ra̱t ka̱ shya̱ mi̱ fam a̱byin Ga̱lili ka a̱ni. Yoona si̱ nyia̱ nggu ba̱ptisman ji mi̱ a̱ghyui Urdun.
41001010	Nang Yesu nshya̱ di̱ ghwut ma̱ a̱sa̱khwot na a̱ni, a̱ si̱ kin di kyai tswazwa hu khwuk, nang A̱za̱za̱rak Ntswa wu chorop a̱ chobai da̱ nggu nang a̱bwa a̱ni!
41001011	A̱nwuat si̱ kin ghwut neet Ma A̱gwaza tswazwa nyia̱, “Nwan wa yet Nggwon nung ka nang n chat n bu mba̱ng fwuo a̱ni. N fa̱k a̱lyia̱ sai da̱ nwan za̱m!”
41001012	Ma̱nang but á̱ghyi a̱ni, A̱za̱za̱rak Ntswa wu si̱ kin tyia̱ Yesu si̱ nat mi̱ tswa a̱yit.
41001013	A̱ si̱ swan a̱yit ka a̱ nyia̱ mam swak naai, nang A̱ta̱nyeang ka mai nggu; nang nggu shya̱ dundung ma̱ng nyam a̱yit. A̱wot a̱yaata̱m tswá A̱gwaza ba si̱ shya̱ dundung ma̱ng a̱nggu á̱ beang guu.
41001014	Di̱n jen a̱ja, nang á̱ ka̱n nyim Yoona a̱tyu nyia̱ Ba̱ptisman mi̱ jaru, Yesu si̱ nat fam a̱byin Ga̱lili a̱ shei A̱sham Nkhang A̱gwaza ka.
41001015	A̱ si̱ nyia̱, “Jen nyia̱! Tyok A̱gwaza hu bai kpa̱mkpaan! Nyi ghwon a̱ka̱tuk nyia̱ nyin wu nyi khwi A̱gwaza, nyi bu nwuak a̱chuchuk da̱ A̱sham Nkhang ka!”
41001016	Nang Yesu nchong a̱ sweap di̱n khwong a̱gba̱ndang jok Ga̱lili wu a̱ni, a̱ si̱ li Siman ma̱ng a̱na̱nyiuk gu Anda̱rawut nang ba̱ khwot á̱ka̱li ma̱ a̱gba̱ndang jok wu á̱ bwoi fa̱n. Mat ba̱ yet á̱niet bwoi fa̱n bya.
41001017	Yesu si̱ nyia̱ ma̱ng a̱mba, “Nyi bai nyi khwi nung! N na bwuak nyin nyi yet á̱niet ba̱ na kwak á̱ghyang á̱niet á̱ bai ndyo da̱ a̱vwuo nung, nang á̱niet bwoi fa̱n a̱ni.”
41001018	Mi̱ di̱ yong a̱hwa, ba̱ si̱ kin ghwon á̱ka̱li mba na, ba̱ si̱ khwi nggu.
41001019	Yesu si̱ chong a̱ nat a̱zanson da̱dei, a̱ si̱ bu li Yakubu a̱fai Za̱ba̱di ma̱ng a̱na̱nyiuk nggu wu Yoona, nang ba̱ shya̱ mi̱ kukwon a̱wak mba hu, á̱ jhyi á̱ka̱li bwoi fa̱n mba na.
41001020	Mi̱ di̱ yong a̱hwa, Yesu si̱ yorong mba ba̱ bai. Ba̱ si̱ kin ghwon a̱tyia̱ mba wu Za̱ba̱di ma̱ng á̱khwo mba nang ba̱ kyiak mba ta̱m hu a̱ni, ba̱ si̱ khwi guu.
41001021	Nang a̱tuk Mam Fwung A̱yahudawa nkaat a̱ bai a̱ni, Yesu ma̱ng á̱niet ba̱ khwi nggu a̱ni si̱ nwuo a̱keang Ka̱fanahum. A̱ si̱ nwuo tutu a̱tung A̱yahudawa hu, a̱ si̱ ta̱bat tyiet á̱niet ba.
41001022	Á̱niet ba si̱ fa̱k a̱ga̱de ma̱ng kyang nang gu tyiet a̱ni! Mat a̱ tyiet baa nang a̱tyu tyiet a̱ byia̱ tyok a̱ni, a̱ swak á̱niet tyiet doka ba.
41001023	Mi̱ di̱ yong a̱hwa, mi̱ tutu a̱tung hu, a̱tyok a̱ghyang a̱ byia̱ a̱ka̱tuk ntswa a̱ni si̱ kin tyia̱ ku nnyia̱,
41001024	“Yesu a̱tyu Na̱za̱ra̱t, yihwa mbyia̱ a nda̱u nzi̱t a̱nia? A bai a tyak ma̱ng a̱nzi̱t waa?! N dyen a̱tyu nang a yet a̱ni; a yet A̱za̱za̱rak Nggwon A̱gwaza wa!”
41001025	Yesu si̱ kam a̱ka̱tuk ntswa wu, nyia̱, “Tyia̱ nywang a̱ja! Ghwut ma̱ a̱tyu a̱wa!”
41001026	A̱ka̱tuk ntswa wu si̱ jhyip a̱tyu a̱wa a̱ mat a̱byin. A̱ si̱ tyia̱ kun mi̱ chet, a̱ si̱ ghwut ma̱ nggu!
41001027	A̱mgba̱m á̱niet ba si̱ fa̱k a̱ga̱de, ba̱ si̱ nwuo lyi̱ri̱m á̱ghyang mba nyia̱, “Kwot! Yihwa lili huni? Kyang fai hwa nang gu tyiet ma̱ng tyok! A̱ mun a̱ tyei á̱ka̱tuk ntswá ba̱ fwuong guu, a̱ bu nwuat gu shi!”
41001028	Nkhang Yesu na si̱ kai koji ma a̱nggang mi̱ fam a̱byin Ga̱lili hu.
41001029	Mi̱ di̱ ghwut mba hu mi̱ tutu a̱tung A̱yahudawa hu, ba̱ si̱ nat a̱mali Siman ma̱ng Anda̱rawut, nang Yakubu ma̱ng Yoona shya̱ ndung ma̱ng a̱mba.
41001030	A̱kwang Siman wu ku shya̱ di̱ myian nang a̱sok a̱za doot guu. A̱wot á̱ si̱ hyia̱ ma̱ng Yesu.
41001031	Yesu si̱ nat da̱ a̱vwuo myian nggu ka. A̱ si̱ ta̱bat gu di̱ mbwak a̱ si̱ ta̱ngam gu. A̱kwang wu si̱ choot, a̱wot a̱ si̱ doot, a̱ si̱ wan ba kyayak.
41001032	Jenshyung a̱kya nang mam hu ka̱n kwa, ba̱ si̱ bai ma̱ng Yesu á̱niet nzwán ma̱ a̱di̱di̱t ma̱ng á̱si̱ ba ba̱ byia̱ á̱ka̱tuk ntswá a̱ni.
41001033	Á̱niet ma̱ a̱di̱di̱t a̱di̱t ma̱ a̱keang ka si̱ tung a̱zanunwuai a̱li ka.
41001034	Yesu si̱ choot á̱niet ma̱ a̱di̱di̱t ba̱ byia̱ kuzang tangka̱i nzwan a̱ni. A̱ si̱ khai á̱ka̱tuk ntswá ba̱ si̱ ghwut ma̱ á̱niet ma̱ a̱di̱di̱t. Da̱ nggu, a̱ ghwon á̱ka̱tuk ntswá ba ba̱ hyia̱ kyang bah, mat ba̱ ku lyen a̱tyu gu yet a̱ni.
41001035	Ma̱ a̱tsotson a̱tson a̱tuk mam feang ka, neet nang a̱vwuo ka ni̱ li duduu, Yesu si̱ shyip, a̱ si̱ ghwut, a̱ si̱ nat a̱ma̱nta a̱keang ka, da̱ a̱vwuo nang a̱yin nshya̱ a̱ni bah. A̱ si̱si̱ naai A̱gwaza a̱ja.
41001036	Huhwa Siman ma̱ng á̱kpa̱ndang nggu ba, si̱ ghwut ba̱ si̱ nat chat gu.
41001037	Nang ba̱ nshya̱ nggu a̱ni, ba̱ si̱ nyia̱ ma̱ng a̱nggu, “Á̱niet ma̱ a̱di̱di̱t shya̱ di̱ chat ang!”
41001038	Huhwa Yesu si̱ nwuak ba shim nyia̱, “Ku yet nzi̱t ta hwa zi̱ nat ma̱ a̱ka̱keang á̱ghyang na̱ shya̱ kpa̱mkpaan a̱ni, da̱nian n ka shei a̱lyiat A̱gwaza na a̱ja mameang. Kyang ku mbyia̱ nang n bai mi̱ swanta hu a̱ni, huhwa a̱hwa.”
41001039	Yesu si̱ chong a̱ kai a̱byin Ga̱lili, a̱ si̱ shei A̱sham nkhang A̱gwaza ka ma̱ á̱tutu a̱tung A̱yahudawa ba. A̱ si̱ khai á̱ka̱tuk ntswá ba̱ ghwut ma̱ á̱niet ma̱ a̱di̱di̱t.
41001040	A̱tyu gbap si̱ bai da̱ a̱vwuo Yesu, [[a̱ si̱ kpaat a̱khwukhwut]], a̱ si̱ naai nggu, gu beang nggu nyia̱, “Ka a shim, a byia̱ chet a choot nung, n tyia̱ za̱za̱rak.”
41001041	Huhwa Yesu si̱ fa̱k kunak gu ba̱t, a̱ si̱ neap bwak a̱ si̱ mbyiam guu. A̱ si̱ nyia̱ ma̱ng nggu, “N shim, da̱ choot!”
41001042	Ma̱nang but á̱ghyi a̱ni, a̱tyu gbap wu si̱ kin choot, a̱ si̱ tyia̱ za̱za̱rak!
41001043	A̱jawa Yesu si̱ byiat gu saak, a̱ si̱ gba nggu nyia̱,
41001044	“Nwan ta̱bam, yok hyia̱ ma̱ng a̱yin si̱sak ji á̱ nchoot ang a̱ni bah. A̱wot nat a tyai a̱pyia̱ ang kpa̱sai da̱ a̱vwuo pris. A bu neap za̱nang ji nang Musa ku ndyuut mi̱ doka A̱gwaza ji á̱ neap da̱nian kwi nzwán a̱ni. Nyia̱ si̱ a̱hwa, da̱nian á̱niet ba ba̱ ka li chi̱k nang a nchoot a si̱ tyia̱ za̱za̱rak.”
41001045	A̱mgba̱m ma̱ng a̱nia, a̱tyu gbap wu si̱ ghwut a̱ si̱ ta̱bat shei nkhang ma̱ sa̱t, a̱ kwok si̱sak nang á̱ nchoot gu a̱ni. Nkhang na si̱ kai kuzang a̱vwuo, ku si̱ tyia̱ Yesu si̱ bu maai a̱ nwuo ma̱ a̱keang kpa̱sai bah. A̱ si̱ ghwut, a̱ si̱ swuat nta da̱ a̱vwuo da̱nang á̱niet nshya̱ a̱ni bah. Ma̱ng a̱nia, á̱niet ba si̱ ka ghwut da̱ a̱ka̱vwuo ma̱ a̱di̱di̱t á̱ chong á̱ ba̱ shyat guu.
41002001	Á̱ si̱ bwuo mam ma̱ chunchwiit, Yesu si̱ bu bwuok a̱ nat a̱keang Ka̱fanahum. Á̱niet ba si̱ fa̱k nkhang nang gu mbwuok a̱ bai da̱ a̱vwuo khwat nggu ka a̱ni.
41002002	Mat a̱nia, á̱niet ma̱ a̱di̱di̱t si̱ tung á̱ hyat a̱li ka ma̱ng a̱zanunwuai ka. Da̱ mba, á̱ mbwat a̱wat bah. A̱wot Yesu si̱ shei mba A̱lyiat A̱gwaza na.
41002003	A̱wot á̱niet a̱naai si̱ kin neet á̱ ba̱ng a̱tyu nzwan nang a̱ti̱tak ba ta̱luk a̱ni da̱ a̱gbaat.
41002004	Mat á̱kpa á̱niet ka, nang ba̱ nshya̱ ntat ma̱ng a̱nggu da̱ a̱vwuo Yesu ka a̱ni bah; ba̱ si̱ nyeak tazwa nyuo ji. Ba̱ si̱ khwuk a̱kup wu, ba̱ si̱ ta̱kyak di̱di̱r ma̱ng a̱vwuo ka nang Yesu nshya̱ a̱ni. Ba̱ si̱ chyok ma̱ng a̱tyu nzwan wu ma̱ng a̱gbaat wu á̱ sak a̱byin cha̱chaat a̱zaghyi Yesu.
41002005	Nang Yesu ndi si̱sak ji ba̱ nnwuak nfwuo mba na da̱ a̱nggu a̱ni, a̱ si̱ nyia̱ ma̱ng a̱tyu nzwan wu, “Nggwon nung, á̱ chi a̱ka̱tuk nyia̱ ang wu.”
41002006	Á̱ghyang á̱niet mami a̱yaagwak tyiet doka Musa ba ba̱ swan a̱ja a̱ni, si̱ ta̱bat a̱di̱dam mi̱ nfwuo mba na nyia̱,
41002007	“Kwot! Yihwa a̱tyu wuni ndyiat a̱nia? A̱ nyia̱ A̱gwaza lihyat hwa! A̱nyan wa maai a̱ chi a̱ka̱tuk nyia̱, kang ma̱ng A̱gwaza ma̱nyin nggu?!”
41002008	Mi̱ di̱ yong a̱hwa, nang Yesu ndyen mi̱ fwuo nggu hu nkyang nang ba̱ nyia̱ a̱di̱dam mi̱ nfwuo mba na a̱ni, a̱ si̱ lyip ba, “Yihwa mbyia̱ nyi ndam a̱nia mami nfwuo nyin na?
41002009	Zang huhwa yet a̱hyohyoot a̱ swak, á̱ tak kpa̱sai nyia̱, ‘Á̱ chi a̱ka̱tuk nyia̱ ang wu;’ kee á̱ nyia̱ ma̱ng a̱tyu a̱ta̱luk nkap wu, ‘Doot yong, kyiak a̱gbaat ang wu, a nkat?’
41002010	“A̱wot ma̱ninika n na tak nyin kpa̱sai nyi ka lyen nang nung, Nggwon A̱tyubishyi, n byia̱ tyok ku maai chi a̱ka̱tuk nyia̱ mi̱ swanta hu a̱ni.” Huhwa Yesu si̱ nyia̱ ma̱ng a̱tyu nang a̱ti̱tak ba ta̱luk a̱ni,
41002011	“Fa̱k la, ta̱ngam! Doot yong a kyiak a̱gbaat ang wu a nkat a̱mali!”
41002012	A̱tyu nzwan wu si̱ tat a̱ doot. A̱ si̱ kyiak a̱gbaat nggu wu, a̱ si̱ ghwut a̱ bai nta a̱zaghyi konyan. A̱mgba̱m mba konyan si̱ fa̱k a̱ga̱de. Ba̱ si̱ ta̱bat dyep A̱gwaza nyia̱, “Zi̱ ka̱n di tangka̱i kyang a̱ri̱bi̱di nang si̱ huni a̱ni bah!”
41002013	Yesu si̱ ghwon Ka̱fanahum a̱ si̱ bu bwuok a̱ nat di̱n khwong a̱gba̱ndang jok Ga̱lili hu. Á̱kpa á̱niet ma̱ a̱di̱di̱t si̱ nat, á̱ si̱ shya̱ Yesu. A̱ si̱ yong mi̱ di̱ tyiet mbaa.
41002014	Nang gu nshya̱ di̱ chong a̱ sweap a̱ni, a̱ si̱ li a̱ghyang a̱niet á̱ ngyei nggu La̱wi a̱fai A̱lfayat, nang gu shya̱ di saai kurum ga̱ndu. Yesu si̱ nyia̱ ma̱ng a̱nggu, “Doot, a khwi nung!” A̱ si̱ kin tat a̱ doot, a̱ si̱ khwi Yesu!
41002015	Á̱ghyang á̱tuk La̱wi si̱ yei Yesu ya kyayak a̱gbang nggu. Á̱niet saai kurum ga̱ndu mbeang á̱ghyang á̱niet ma̱ a̱di̱di̱t nang á̱ ku mun á̱ kyiak ba̱ yet á̱niet a̱ka̱tuk nyia̱ a̱ni, si̱ nshya̱ di̱ ya kyayak hu ma̱ng Yesu, mbeang mman ta̱m nggu na.
41002016	A̱wot nang a̱yaagwak tyiet doka Musa nang á̱ ngyei A̱fa̱risawa a̱ni, ndi Yesu gu ya kyayak ma̱ng á̱niet a̱ka̱tuk nyia̱ mbeang á̱niet saai kurum ga̱ndu a̱ni; ba̱ si̱ ta̱bat lyi̱ri̱m mman ta̱m nggu na, “Yihwa mbyia̱ a̱tyoli nyin wu ngya a̱ tsa a̱ nswuo ma̱ng á̱niet saai kurum ga̱ndu, mbeang á̱kum á̱niet a̱ka̱tuk nyia̱ á̱ghyang?!”
41002017	Nang Yesu nfa̱k a̱nia a̱ni, a̱ si̱ nyia̱ ma̱ng a̱mba, “Á̱niet ba̱ shya̱ ka̱nka̱ra̱ng a̱ni, ba̱ chat a̱tyu kan bah; si̱ á̱niet nzwán bibya chat a̱tyu kan wu. Ma a̱nia wa, n bai n gyei á̱niet ba̱ kyiak á̱pyia̱ mba ba̱ yet tsotswat bya a̱ni bah. Da̱ a̱kwonu a̱kya, n bai n gyei á̱niet ba̱ lyen nang ba̱ ngyet á̱niet a̱ka̱tuk nyia̱ bya a̱ni, ba̱ ka khwi nung.”
41002018	Di̱n jen jhyang nang mman ta̱m Yoona a̱tyu nyia̱ ba̱ptisman, mbeang A̱fa̱risawa ba̱ lak ya kyayak di̱ naai A̱gwaza a̱ni; huhwa á̱ghyang á̱niet ma̱ mba si̱ bai ba̱ si̱ lyip Yesu nyia̱, “Yihwa mbyia̱ mman ta̱m Yoona a̱tyu nyia̱ ba̱ptisman na mbeang A̱fa̱risawa ba, ba̱ ni̱ ndak ya kyayak di̱ naai A̱gwaza. A̱wot á̱si̱ nwan mman ta̱m na, nyia̱ a̱nia bah?”
41002019	Yesu si̱ nwuak ba shim nyia̱, “Ku myim á̱kpa̱ndang a̱tyu byia̱ nyeang ba̱ lak ya kyayak mi̱ nyeang hu nang a̱tyu byia̱ nyeang wu ni̱ shya̱ ma̱ng a̱mbaa? Kaai, ku myim a̱nia bah! Ka̱ a̱tyu byia̱ nyeang wu ni̱ shya̱ ma̱ng a̱mba, ku myim ba̱ lak ya kyayak bah.
41002020	A̱wot jen na bai nang á̱ bye nkyiak a̱tyu byia̱ nyeang wu á̱ ghwon mba a̱ni. Ka̱ jen a̱ja bai, ba̱ na nwuo lak ya kyayak di̱ naai A̱gwaza.
41002021	“Á̱ mbyia̱ a̱tyu a̱ na seap tyiang a̱toot swai a̱ mbeet da̱ a̱toot a̱lyen a̱ni bah! Ka̱ a̱yin nyia̱ a̱nia, tyiang a̱toot swai ji na kuut, ji̱ seap a̱toot a̱lyen wu; bwong hu ku mbeang shi hu ba̱t.
41002022	“Ma a̱nia wa, á̱ mbyia̱ a̱tyu a̱ na koot a̱ta̱bwai a̱fai ma̱ a̱ta̱bwai a̱lyen a̱ni bah. Kalak a̱ta̱bwai a̱lyen na na̱ guup na̱ tyia̱ za̱nzam, na̱ byian. Ku myim á̱ kyiai a̱ta̱bwai a̱fai ma̱ng a̱ta̱bwai a̱fai á̱ghyang nia.”
41002023	A̱tuk Mam fwung A̱yahudawa a̱ghyang, Yesu ma̱ng mman ta̱m nggu na si̱ chong, a̱ si̱ nwuo ma̱ a̱byin swaat. Mman ta̱m nggu na si̱ ta̱bat chak swaat ji, á̱ shwam.
41002024	Huhwa A̱fa̱risawa ba si̱ ndyip Yesu nyia̱, “Di la! Yihwa mbyia̱ mman ta̱m ang na nnyia̱ nta̱m chak swaat, ku tyat doka Mam Fwung ji a̱ni?”
41002025	Yesu si̱ nwuak ba shim nyia̱, “Nyi ka̱n fang kyang hu nang a̱gwam Da̱wuda ma̱ng á̱kpa̱ndang chyet nggu ba ku nyia̱ a̱ni baa? Nang ba̱ ku ndyin kyayak, di̱n jen nang zong ji ku nta̱bat mba a̱ni;
41002026	nyi jhyung si̱sak ji nang Da̱wuda ku nnwuo mi̱ Suswak Nwuat Za̱nang A̱gwaza hu di̱n jen nang A̱biyata ku ngyet a̱gba̱ndang pris wu a̱ni. A̱ si̱ ya burodi wu nang á̱ khap á̱ sak á̱ neap A̱gwaza a̱ni, a̱ si̱ nang doka ji shim konyan a̱ ya a̱ni bah; si̱ a̱tyu a̱ yet pris a̱ni. Ma̱ng a̱nia, Da̱wuda si̱ ya, a̱ si̱ mun a̱ ka̱u á̱kpa̱ndang chyet nggu ba a̱ni baa?”
41002027	Huhwa Yesu si̱ nyia̱ ma̱ng a̱mba a̱ni, “A̱gwaza nyia̱ Mam Fwung hu da̱nian a̱tyubishyi kya; a̱ nyia̱ a̱tyubishyi da̱nian Mam Fwung hwa bah.
41002028	Mat a̱nia, nung Nggwon A̱tyubishyi, n gyet A̱tyoli wa ku tazwa a̱tuk Mam Fwung ka.”
41003001	Mi̱ jen jhyang, Yesu si̱ bu nwuo mi̱ tutu a̱tung A̱yahudawa hu. A̱ja wa gu si̱ nshya̱ a̱tyu nang bwak hu khwu a̱ni.
41003002	Huhwa á̱ghyang á̱niet ba̱ lak li Yesu a̱ni, ba̱ si̱ tyia̱ nggu á̱ghyi ba̱ li ke a̱ na choot a̱tyu nang bwak hu khwu a̱ni a̱tuk Mam Fwung A̱yahudawa ka; ba̱ ka shya̱ kyang nang ba̱ na ntyap gu a̱ni.
41003003	Huhwa Yesu si̱ nyia̱ ma̱ng a̱tyu nang bwak hu khwu a̱ni, “Doot, a bai konyan á̱ li ang!”
41003004	Yesu si̱ lyip ba nyia̱, “Yihwa doka ji shim á̱ nyia̱ a̱tuk Mam Fwung ka? Ji̱ shim á̱ nyia̱ shok ja, kee a̱ka̱tuk? Ku myim á̱ san swuan ja, kee á̱ hyat ji wa?” A̱wot á̱niet ba si̱ tyia̱ nywang.
41003005	Yesu si̱ nwuan mba a̱ kaat mami a̱lyia̱ ya, ma̱ng byian nfwuo, mat lak fwuong mba hu. A̱ si̱ nyia̱ ma̱ng a̱tyu nang bwak hu khwu a̱ni, “Neap bwak ang hu!” A̱ si̱ neap bwak nggu hu, ku si̱ kin choot ka̱p!
41003006	Nang A̱fa̱risawa ba ndi a̱nia a̱ni, ba̱ si̱ ghwut á̱ nat ma a̱nggang á̱ si̱ myim ma̱ng sot á̱niet, ba̱ li̱n a̱ma a̱gwam Hiridut a̱ni. Ba̱ si̱ la̱p a̱nu di̱ si̱sak ji ba̱ na nhyat Yesu a̱ni.
41003007	Yesu ma̱ng mman ta̱m nggu na si̱ doot, ba̱ si̱ nat a̱beam a̱gba̱ndang jok ka. Á̱kpa á̱niet ma̱ a̱di̱di̱t si̱ khwi mba neet di̱ nfam bibyin Ga̱lili ma̱ng Yahudiya.
41003008	Nang á̱kpa á̱niet ma̱ a̱di̱di̱t nfa̱k a̱mgba̱m nkyang a̱ri̱bi̱di nang Yesu nnyia̱ a̱ni, ba̱ si̱ bai da̱ a̱vwuo nggu neet di̱ fam a̱byin Idumiya, nfam bibyin a̱ma̱nyi a̱ghyui Urdun, nfam bibyin na̱ hyia̱k a̱ka̱keang Taya, Sidon, ma̱ng a̱keang Urusha̱lima a̱ni.
41003009	Mat á̱kpa á̱niet ka, Yesu si̱ tak ma̱ng mman ta̱m nggu na, nyia̱ ba̱ bai ma̱ a̱nggu a̱da̱dei kukwon a̱wak a̱nyiung gu ka shya̱i, kalak á̱niet ba ba̱ du feap guu.
41003010	Mat nang gu ka̱n choot á̱niet ma̱ a̱di̱di̱t a̱ni, huhwa á̱niet nzwán si̱ bai á̱ ghyun á̱ghyang da̱nian ba̱ ka bai kpa̱mkpaan ma̱ng a̱nggu, ba̱ ka byam gu, ba̱ choot.
41003011	A̱wot kuzang jen nang á̱niet ba̱ byia̱ á̱ka̱tuk ntswá ba ndi Yesu a̱ni, ba̱ ni̱ kwa a̱byin a̱zaghyi nggu, ba̱ koot nkun nyia̱, “Nwan wa yet Nggwon A̱gwaza ka!”
41003012	Ma̱ng a̱nia, Yesu ni̱ khai mba ba̱ tyia̱ nywang, ba̱ yok tak kpa̱sai a̱tyu nang gu yet a̱ni bah.
41003013	Mi̱ jen jhyang, Yesu si̱ nyeak a̱ nat tazwa a̱fan. A̱ si̱ yorong á̱niet nang gu chat a̱ khai a̱ni, ba̱ si̱ bai da̱ a̱vwuo nggu.
41003014	A̱ si̱ khai mman ta̱m swak ma̱ a̱feang, a̱ si̱ bu sak ba̱ yet a̱yaata̱m guu, da̱nian ba̱ ka shya̱ dundung ma̱ng a̱nggu; a̱wot gu bu ni̱ nta̱m mba ba̱ shei a̱lyiat nggu na;
41003015	a̱wot gu bu nang mba tyok vwuong á̱ka̱tuk ntswá ghwut ndyo ma̱ á̱nietbishyi.
41003016	Lyulyoot a̱yaata̱m swak ma̱ a̱feang nang gu ku khai a̱ni, huhwa hu: Siman (nggu wa nang gu ku tyia̱ a̱lyoot “Bitut” ka),
41003017	Yakubu a̱fai Za̱ba̱di ma̱ng a̱na̱nyiuk nggu wu Yoona. (Bibya Yesu ku tyia̱ mba a̱lyoot nggan “Buwanaji̱t,” ku fa “Mman A̱gbai nza.”)
41003018	Anda̱rawut, Filibut, Ba̱tolomi, Matyu (á̱ bu ngyei La̱wi a̱ni), Toma, Yakubu a̱fai A̱lfayat, Tadiyut, Siman (nang á̱ ngyei Za̱loti a̱ni),
41003019	ma̱ng Yahuda Iska̱riyoti (a̱tyu a̱ ku yet a̱bang a̱byin wu a̱ni).
41003020	Á̱ si̱ labeang bah, Yesu si̱ nwuo a̱mali a̱ghyang, a̱wot á̱kpa á̱niet si̱ bu tung a̱ja. Ku si̱ vwuong Yesu ma̱ng mman ta̱m nggu na ya kyayak.
41003021	Nang á̱na̱nyiuk Yesu ba nfa̱k a̱nia a̱ni, ba̱ si̱ doot á̱ nat ba̱ ka tyia̱ nggu gu bwuok a̱ nat a̱mali, nyia̱, “A̱tyu wuni tyia̱ tai!”
41003022	A̱wot á̱niet tyiet doka á̱ghyang ba̱ ku neet ma̱ a̱keang Urusha̱lima a̱ni, si̱ nyia̱, “Baalza̱but a̱ yet a̱gwam á̱ka̱tuk ntswá a̱ni, nggu wa nwuo ma̱ Yesu. Ma̱ng tyok Baalza̱but hwa nang gu nkhai á̱ka̱tuk ntswá ba̱ ghwut ma̱ á̱niet!”
41003023	Huhwa Yesu si̱ yorong mbaa, a̱ si̱ lyiat ma̱ng a̱mba di̱ kidee nyia̱, “Á̱ na nyia̱ ni wa A̱ta̱nyeang ka̱ nkam A̱ta̱nyeang ka̱ ghwut ma̱ á̱niet?
41003024	Ki̱ tyok a̱byin ghai á̱ nyia̱ na̱nvan ma̱ng a̱ghyang, tyok a̱byin a̱hwa na yong bah, ku na kwa.
41003025	Ma a̱nia wa, ka̱ kyang bwak a̱li a̱nyiung ghai á̱ nyia̱ na̱nvan ma̱ng á̱ghyang ba, a̱li a̱kya na yong bah, ka̱ na kwa.
41003026	Ma a̱nia wa, ka̱ A̱ta̱nyeang ka nyia̱ na̱nvan ma̱ng a̱pyia̱ nka, ka̱ si̱ gang. Ka̱ si̱ mi̱n gyong bah. Tyok nka hu tyak wa a̱wa.
41003027	“A̱tsak a̱lyiat, a̱yin si̱ mi̱n nwuo mali a̱tyu byia̱ chet a̱ kwok gu nkyang a̱ nkat ndyo bah; si̱ nang gu ya nda̱p a̱tyu byia̱ chet wu. Huhwa gu na nshya̱ a̱wat gu na nkwok nkyang na na̱ shya̱ a̱mali a̱tyu byia̱ chet ka a̱ni, a̱ nkat ndyo.
41003028	“N tak nyin a̱tsak a̱lyiat, á̱ na chi kuzang a̱ka̱tuk nyia̱ ma̱ng lihyat nang a̱tyubishyi nyia̱ A̱gwaza ndyo a̱ni.
41003029	A̱wot konyan wa nyia̱ A̱za̱za̱rak Ntswa A̱gwaza wu lihyat a̱ni, á̱ si̱ mi̱n mak chi a̱ka̱tuk nyia̱ nggu wu bah. A̱tyu a̱wa nyia̱ a̱ka̱tuk nyia̱ nang á̱ na chi a̱ni bah, si̱ nat sang sangba̱p.”
41003030	Yesu ku hyia̱ ma̱ mba a̱lyiat nani, mat nang ba̱ jhyuai gu nyia̱, “Yesu byia̱ a̱ka̱tuk ntswa wa!”
41003031	Di̱n jen a̱ja a̱yang byin ma̱ng á̱na̱nyiuk Yesu si̱ bai á̱ ba̱ yong a̱ta̱usa. Ba̱ si̱ ta̱m a̱yin a̱ yorong ngguu.
41003032	Á̱kpa á̱niet ka ba̱ swan á̱ tyong Yesu á̱ keang a̱ni, ba̱ si̱ nyia̱ ma̱ng a̱nggu, “Di, a̱yang byin ang wu ma̱ng á̱na̱nyiuk ang ba shya̱ a̱ta̱usa ba̱ chat ba̱ li ang!”
41003033	Huhwa Yesu si̱ lyip ba nyia̱, “A̱nyan wa yet a̱yang byin nung wu ma̱ng á̱na̱nyiuk nung ba?”
41003034	Yesu si̱ nwuan á̱niet ba̱ swan á̱ tyong gu á̱ keang a̱ni, a̱jawa gu nyia̱ ma̱ng a̱mba, “Di, a̱tsak a̱yang byin nung wuwa wu, ma̱ng á̱tsatsak á̱na̱nyiuk nung bibya ba!
41003035	Konyan wa khwi kyang nang A̱gwaza chat a̱ni, nggu wa yet a̱na̱nyiuk nung a̱sam, ma̱ng a̱nap, ma̱ng a̱yang byin nung wu.”
41004001	Yesu si̱ bu nwuo tyiet a̱beam a̱gba̱ndang jok Ga̱lili. Á̱kpa á̱niet ka si̱ tung ba̱t, ba̱ si̱ feap guu. Ku si̱ tyia̱ a̱ si̱ nwuo kukwon a̱wak hu, a̱ si̱ swan mami, a̱ si̱ shya̱i nang á̱niet ba shya̱ di̱n khwong a̱gba̱ndang jok hu.
41004002	A̱ si̱ tyiet mba nkyang ma̱ a̱di̱di̱t di̱ kidee, ma̱nang si̱ jini a̱ni, nyia̱,
41004003	“Nyi myiai a̱fufwuo nyi fa̱a̱k! A̱tyu khap a̱ghyang wa nat nai zwá yak.
41004004	Nang gu nshya̱ di̱ nai hu a̱ni, zwá jhyáng si̱ kwa̱i di̱ gak. A̱ka̱man si̱ bai na̱ si̱ tang.
41004005	“A̱wot zwá jhyáng si̱ kwa̱i da̱ a̱vwuo kukwaak. Ji̱ si̱ ta ma a̱nfaan, mat a̱vwuo ka byia̱ mbyin gba̱mgbam bah.
41004006	A̱wot nang mam ntat jenjai a̱ni, yak hu si̱ shyuk, mat á̱ni̱nan ba nwuo a̱byin shansham bah.
41004007	“Zwá jhyáng si̱ kwa̱i mi̱ sa̱kan. Nang sa̱kan ji ndaai a̱ni, ji̱ si̱ feap, ji̱ si̱ ta̱fa̱k yak hu, ku si̱ lak tyia̱ tswá ji.
41004008	“Zwá jhyáng si̱ kwa̱i di̱n tyan ji ji̱ byia̱ bwum a̱ni. Ji̱ si̱ ta, ji̱ si̱ laai, ji̱ si̱ tyia̱ tswá gba̱mgbam; tswá jhyáng si̱ yet nswak ti̱ntat, jhyáng nswak a̱tataa, jhyáng meang ji̱ si̱ yet chyi chyi.”
41004009	Yesu si̱ nyia̱, “Konyan wa chat lyen a̱ni gu myiai a̱fufwuo gu fa̱a̱k!”
41004010	Jen nang Yesu nshya̱ ma̱nyin gu ma̱ng mman ta̱m nggu na swak ma̱ a̱feang mbeang á̱ghyang á̱niet ba̱ khwi gu a̱ni, ba̱ si̱ lyip gu kyang nang gu fa ma̱ng kidee jini a̱ni.
41004011	A̱ si̱ nyia̱ ma̱ng a̱mba a̱ni, “Nyin bya á̱ shim á̱ tyai nyin a̱chuchuk a̱ shya̱ di̱ niat tazwa Tyok A̱gwaza hu a̱ni, nyi fi̱k. A̱wot á̱kum á̱niet ba̱ shya̱ zan ma̱ng a̱nyin a̱ni; kuzang kyang á̱ na tak mba hu di̱ kidee ja.
41004012	“Mat ma̱nang A̱lyiat A̱gwaza na nhyia̱ a̱ni, ‘Ba̱ na nwuan, a̱wot ba̱ na li bah. Ba̱ na fwuong, a̱wot da̱ mba, ba̱ na fi̱k bah. Kalak ka̱ ba̱ fi̱k kuzang nkyang, ba̱ na ghwon a̱ka̱tuk nyia̱ mba wu, ba̱ khwi A̱gwaza, A̱gwaza a̱ chi a̱ka̱tuk nyia̱ mba wu.’ ”
41004013	Huhwa Yesu si̱ nyia̱ ma̱ng a̱mba a̱ni, “Nyi fi̱k kidee jini baa? Nyi na nyia̱ ni wa nyi nfi̱k kidee jhyáng?
41004014	A̱tyu nai zwá yak a̱wa, li nang a̱tyu shei a̱lyiat A̱gwaza wa a̱ni.
41004015	“Gak hu nang zwá yak ji nkwa̱i a̱ni, huhwa yet kidee nfwuo á̱niet ba̱ fa̱k a̱lyiat A̱gwaza na a̱ni. A̱wot da̱ a̱bada̱dei njen, nang ba̱ nfa̱k na a̱ni, A̱ta̱nyeang ka si̱ bai ka̱ si̱ ta̱wap A̱lyiat A̱gwaza na, nang á̱ nai mi̱ nfwuo mba na a̱ni. Ka̱ si̱ ghwon mbaa.
41004016	“Kukwak hu nang zwá yak ji nkwa̱i a̱ni, huhwa yet kidee nfwuo á̱niet ba̱ fa̱k A̱lyiat A̱gwaza na a̱ni; ba̱ si̱ san naa ma̱ng a̱gwai da̱ a̱ka̱nyiung.
41004017	A̱wot nang A̱lyiat A̱gwaza na mbyia̱ á̱ni̱nan ba̱ nwuo á̱ nat gbang mi̱ nfwuo mba na a̱ni bah, ba̱ si̱ mi̱n dabeang mi̱ khwi hu bah. Ki̱ swuo a̱bung ba̱ bai, ku á̱ ya̱shuk baa mat A̱lyiat A̱gwaza na, ba̱ na bwuok lilyim ma a̱nggang.
41004018	“A̱wot tyan sa̱kan ji nang zwá yak ji nkwa̱i a̱ni, jija yet kidee nfwuo á̱niet ba̱ san A̱lyiat A̱gwaza na;
41004019	a̱wot a̱fi̱fa swanta wuni, shyuo kurum ji̱ laai mba a̱ni, ma̱ng nkyang jhyang si̱ nwuo mi̱ nfwuo mba na. Nkyang nani si̱ feap A̱lyiat A̱gwaza na, na̱ si̱ tyia̱ a̱tan tswá bah.
41004020	A̱wot a̱tsatsak a̱byin wu a̱ byia̱ bwum hu nang á̱ nnai zwá yak ji a̱ni, kikya yet kidee nfwuo á̱niet ba̱ fa̱k A̱lyiat A̱gwaza na; ba̱ si̱ san naa, ba̱ si̱ nnyia̱ nta̱m, na̱ si̱ tyia̱ tswá ba̱t. Jhyáng si̱ yet nswak ti̱ntat, jhyáng nswak a̱tataa, jhyáng si̱ yet chyi chyi.”
41004021	Yesu si̱ nyia̱ ma̱ng a̱mba a̱ni, “A̱tsak a̱lyiat, nyi ni̱ tyia̱ long hu mi̱ fi̱tila, nyi kup ma̱ng a̱dam wa kee, nyi ni̱ sak ji tafa a̱tyii kya? N wa ngyei nyi ni̱ sak ji tazwa a̱tyii kya, ji̱ ka sai a̱vwuo kaa?
41004022	Kyang hu ku shya̱ di̱ niat a̱ni, á̱ bye tyai huu. A̱wot si̱ hu nang á̱ kup a̱ni, á̱ na khwuk hu á̱ ghwon kpa̱sai.
41004023	Konyan wa chat lyen a̱ni, gu myiai a̱fufwuo gu fa̱a̱k!”
41004024	Yesu si̱ bu nyia̱ ma̱ng a̱mba a̱ni, “Nyi myiai a̱fufwuo nyi fa̱k shansham! Si̱sak ji nang a myiai a̱fufwuo a̱ni, a̱nia wa a na nfi̱k shansham; a̱wot á̱ na mbeang ang lyen.
41004025	A̱tyu a̱ fwuong nung shansham a̱ni, a̱ na fi̱k a̱ mbeang. A̱tyu da̱ a̱ fa̱k nung shansham a̱ni bah, ku a̱bada̱dei kyang nang gu fa a̱ fi̱k a̱ni, á̱ na san ka á̱ ghwon guu.”
41004026	Yesu si̱ bu nyia̱ ma̱ng a̱mba a̱ni, “A̱ni wa nang Tyok A̱gwaza hu ndi; ku li nang a̱tyu a̱ nat nai zwá yak ma̱ a̱byin a̱ni.
41004027	Á̱ kwai á̱ doot, zwá yak ji̱ si̱ ta, ji̱ si̱ laai. Da̱ a̱nggu, a̱ lyen si̱sak ji á̱ nnyia̱ a̱ni bah.
41004028	Mbyin na ma̱ á̱pyia̱ na ni̱ tyia̱ ku tyia̱ sum. Di̱ ntsa hu a̱ka̱kung na ta á̱ ghwut; feang hu ku chyip a̱ka̱fa; di̱ ngaan hu ku ti̱n dudung, a̱wot ku tyia̱ tswá.
41004029	Ki̱ jen nang yak hu mbyang a̱ni nyia̱, da̱ a̱ka̱nyiung a̱tyu khap hu na kyiak a̱la̱unjhyi, gu nwuo chak hu. Mat jen chak ji nyia̱.”
41004030	Yesu si̱ bu nyia̱, “Yihwa zi̱ na ntyan Tyok A̱gwaza hu? Kee zang kidee ja, zi̱ na ntak hu kpa̱sai?
41004031	Ku li nang tswa mustat nang á̱ ti̱p ma̱ a̱ti̱tam a̱ni; ji ja yet a̱bada̱dei ka a̱mgba̱m mi̱ zwá nkyang ji mi̱ swanta hu.
41004032	“A̱wot ka̱ á̱ ti̱p jii, ji̱ si̱ laai, ji̱ tyia̱ a̱gba̱ndang a̱kwon a̱ swak á̱kum a̱ka̱kwon ka mi̱ ti̱tam hu. Ji̱ bu tyia̱ a̱cha̱chet mbwak nang a̱ka̱man na bai na̱ ntat a̱ka̱le mi̱ shyishyim mbwak ji a̱ni.”
41004033	Di̱ kidee ja ma̱ a̱di̱di̱t nang Yesu ntyiet mba A̱lyiat A̱gwaza na, ma̱ cha̱chaat nang ba̱ na nfi̱k na a̱ni.
41004034	Kang mi̱ kidee ji, a̱ ku lyiat ma̱ng a̱mba bah. A̱wot jen ji gu nshya̱ ma̱nyin gu ma̱ng mman ta̱m nggu na a̱ni, a̱ ni̱ wa̱i mba kidee ji kpa̱sai.
41004035	Jenshyung a̱tuk a̱kya, Yesu si̱ nyia̱ ma̱ng mman ta̱m nggu na a̱ni, “Nyi bai, zi̱ wak byia̱k a̱gba̱ndang jok wu. Zi̱ nat a̱ma̱nyi keniaau.”
41004036	Nang ba̱ n ghwon á̱kpa á̱niet ka a̱ni, ba̱ si̱ nwuo kukwon a̱wak hu, ba̱ si̱ nkat. A̱mgba̱m ma̱ng a̱nia, a̱kukwon a̱wak á̱ghyang si̱ khwi ngguu.
41004037	Á̱ si̱ labeang bah, wun si̱ kin hyap mi̱ chet ma̱ fuu da̱ a̱ka̱nyiung! Ywan a̱sa̱khwot hu si̱ kin tsot kukwon a̱wak hu, ku si̱ nwuo nhyaai á̱ mban ma̱ng a̱sa̱khwot na. Ku si̱ nwuo ya̱lyi̱ri̱p!
41004038	Nang Yesu shya̱ ma̱ lyim kukwon a̱wak ka a̱ khat nda a̱ sak a̱pyia̱ ka di̱ kyang saai a̱pyia̱ hu; mman ta̱m nggu na si̱ shyip guu. Ba̱ si̱ nyia̱ ma̱ng a̱nggu a̱ni, “A̱tyu tyiet, a dam baa, zi̱ na kwi ma̱ a̱sa̱khwot?!”
41004039	Nang gu nshyip a̱ni, a̱ si̱ doot a̱ si̱ kam wun hu, a̱ si̱ nyia̱ ma̱ng ywan a̱sa̱khwot hu, “Yong, tyia̱ nywang!” A̱jawa wun hu si̱ kin tyia̱ bobwak, a̱wot a̱mgba̱m a̱vwuo ka si̱ kin tyia̱ lyot!
41004040	A̱wot Yesu si̱ nyia̱ ma̱ng mman ta̱m nggu na a̱ni, “Yihwa mbyia̱ nang nyi nfa̱k a̱wun na a̱nia? Ba̱ng ba̱ tat a̱fwun, nyi ka̱n nwuak fwuo da̱ nung baa?”
41004041	Ba̱ si̱ fa̱k a̱wun ba̱t. Ba̱ si̱ nwuo lyi̱ri̱m á̱ghyang mba nyia̱, “A̱nyan wa lili huni? Hat nang wun ma̱ng ywan a̱sa̱khwot nfwuong khai nggu hu!”
41005001	Yesu ma̱ng mman ta̱m nggu na si̱ byia̱k a̱gba̱ndang jok Ga̱lili á̱ tyak. Ba̱ si̱ tat fam a̱byin Ga̱ra̱sinawa.
41005002	Mi̱ di̱ chyok Yesu mi̱ kukwon a̱wak hu, a̱tyok a̱ghyang a̱ byia̱ á̱ka̱tuk ntswá a̱ni, si̱ kin ghwut a̱ neet mi̱ kuu nang á̱ nsaai nkwom a̱ni, a̱ si̱ bai a̱ ba̱ myim ma̱ng a̱nggu!
41005003	A̱tyu a̱wa ku swan mi̱ kuu nang á̱ nsaai nkwom a̱ni. Á̱ mbyia̱ a̱tyu a̱ si̱ mi̱n da̱p gu a̱ni bah, ku ma̱ng a̱nyanyang wa.
41005004	Jen ma̱ a̱di̱di̱t á̱ ka̱n mai vwuoi nggu a̱ti̱tak ma̱ng mbwak ma̱ng a̱nyanyang. A̱wot a̱ ni̱ chak a̱nyanyang wu ma̱ a̱ti̱tak ba ma̱ng mbwak na. Á̱ bu mbyia̱ a̱tyu a̱ byia̱ chet a̱ si̱ mi̱n da̱p gu a̱ni bah.
41005005	A̱ta̱mam ma̱ng a̱tyetuk, a̱ ni̱ chong a̱ kat tsutsok ma̱ng kuu nang á̱ nsaai nkwom a̱ni. A̱ tyei nkun mi̱ chet a̱ bu khang vam nggu hu ma̱ng nfang.
41005006	Nang gu ndi Yesu ni̱ shya̱ ti̱taa a̱ni, a̱ si̱ kin doot di̱n chung, a̱ si̱si̱ kpaat a̱khwukhwut a̱zaghyi nggu!
41005007	A̱ si̱ kin tyia̱ kun mi̱ chet nyia̱, “Yesu, Nggwon A̱gwaza Tswazwa, a̱ swak mi̱ a̱kyenkyai shi a̱ni, yihwa nang a nda̱u nung a̱nia? Shyi da̱ a̱lyoot A̱gwaza, a na tyia̱ nung swuo a̱bung bah!”
41005008	A̱ hyia̱ a̱nia mat Yesu ka̱n kam gu nyia̱ “Nwan a̱ka̱tuk ntswa, ghwut a ghwon a̱tyok wuni!”
41005009	A̱jawa Yesu si̱ lyip gu, “Á̱ ngyei ang a̱nyan?” A̱ si̱ nyia̱, “Á̱ ngyei nung ‘A̱di̱di̱t’, mat zi̱ shi á̱kpa.”
41005010	A̱wot a̱ si̱ ya a̱son mi̱ naai Yesu gu yok vwuong mba ba̱ swan ma̱ a̱byin a̱kya bah.
41005011	A̱gba̱ndang a̱sorong a̱yaakusuru ku ya a̱beam tsok ji̱ shya̱ kpa̱mkpaan a̱ja a̱ni.
41005012	Á̱ka̱tuk ntswá ba si̱ naai Yesu nyia̱, “Ta̱m nzi̱t ma̱ sorong a̱yaakusuru ka! Yok zi̱t, zi̱ nwuo ma̱ a̱mba.”
41005013	Yesu si̱ shim ba ndyo. A̱jawa á̱ka̱tuk ntswá ba si̱ ghwut da̱ a̱tyu a̱wa. Ba̱ si̱ nwuai ma̱ sorong a̱yaakusuru ka. A̱mgba̱m a̱sorong a̱yaakusuru ka ku yet chyikwop sweang ja; ba̱ si̱ kpa̱k á̱ neet da̱ a̱gut wu, ba̱ si̱si̱ kwa̱i mi̱ njok ji ba̱ si̱ kwi!
41005014	Á̱niet chok a̱sorong a̱yaakusuru ba, si̱ tyong, ba̱ si̱si̱ shei nkhang na ma̱ a̱gba̱ndang a̱keang wu mbeang a̱bachyuang a̱ka̱keang na. Á̱niet ma̱ a̱di̱di̱t si̱ ghwut, ba̱ si̱ nat ba̱ li kyang hu ku bai a̱ni.
41005015	Nang ba̱ mbai da̱ a̱vwuo Yesu a̱ni, ba̱ si̱ li a̱tyu a̱ ku byia̱ á̱ka̱tuk ntswá ba a̱ni; nang gu kup a̱yaatoot a̱ swan ma̱ng fwuo gu nyiung. A̱wot ba̱ si̱ fa̱k a̱wun ba̱t!
41005016	Á̱niet ba̱ ku li kyang hu á̱ nyia̱ a̱ni, si̱ tak ma̱ng á̱kum á̱niet ka kyang ku shya̱ a̱tyu byia̱ á̱ka̱tuk ntswá ba a̱ni, ma̱ng a̱sorong a̱yaakusuru ka a̱ni.
41005017	A̱jawa á̱niet ba si̱ nwuo naai Yesu, gu ghwon fam a̱byin mba hu.
41005018	Nang Yesu ndoot a̱ na nwuo kukwon a̱wak hu a̱ni, a̱tyu a̱ ku byia̱ á̱ka̱tuk ntswá ba a̱ni, si̱ naai a̱ khwi Yesu.
41005019	Yesu si̱ shim gu ndyo bah. A̱wot a̱ si̱ nyia̱ ma̱ng a̱nggu, “Nat a̱mali, a si̱ tak ma̱ng kyang bwak ang hu shok nang A̱gwaza wu nyia̱ ang ndyo a̱ni, ma̱ng si̱sak nang A̱gwaza nfa̱k kunak ang a̱ni.”
41005020	Huhwa a̱tyu a̱wa si̱ nkat, a̱ si̱ nwuo shei nkhang nkyang nang Yesu nyia̱ nggu ndyo a̱ni; a̱ kat a̱baka̱keang swak nang á̱ ngyei “Dikafolit” a̱ni. A̱mgba̱m á̱niet ba si̱ fa̱k a̱ga̱de.
41005021	Jen nang Yesu bu ku mbyia̱k a̱gba̱ndang jok wu mi̱ kukwon a̱wak hu a̱ bwuok a̱ nat a̱ma̱nyi keniaau a̱ni; á̱kpa á̱niet ka si̱ tyong gu á̱ keang nang gu ni̱ shya̱ a̱beam a̱gba̱ndang jok ka.
41005022	Yayirut, a̱tyu a̱ ku yet a̱kwak a̱son mi̱ tutu a̱tung A̱yahudawa hu a̱ni, si̱ bai a̱ja. Nang gu ndi Yesu a̱ni, a̱ si̱ ta̱bwak a̱zaghyi nggu.
41005023	A̱ si̱ naai nggu a̱fat a̱sa̱kut nyia̱, “Ma̱ a̱da̱dei nggwon a̱nap nung wu fa̱k nyinyang bah, ka̱ chat a̱khwu! Bai a sak ka mbwak ang na, da̱nian ka̱ ka choot, ka̱ bu swuan!”
41005024	Huhwa Yesu si̱ nat ndung ma̱ng a̱nggu. Á̱kpa á̱niet ma̱ a̱di̱di̱t si̱ khwi á̱ fam guu.
41005025	A̱wot mami mba, a̱byii̱k a̱ghyang ku nshya̱, nang gu bwuo mbwak a̱ si̱ nyia̱ a̱lyia̱ swak ma̱ a̱feang nang a̱sok na tyong, da̱ na na̱ yong bah.
41005026	Nang gu ka̱ ndyiai a̱mgba̱m nkyang gu byia̱ a̱ni di̱ chong da̱ a̱vwuo á̱niet a̱ki̱kan, a̱ si̱ swuo a̱bung mbwak ba, da̱ a̱nggu a̱ choot bah. Da̱ a̱kwonu a̱kya, zwan ji sii wa mban wa ba̱t.
41005027	Nang gu nfa̱k nkhang Yesu na a̱ni, a̱ si̱ khwi nggu lilyim ma̱ á̱kpa á̱niet ka, a̱ si̱ byiam a̱junjung a̱toot Yesu wu.
41005028	Mat a̱ ku nyia̱ a̱di̱dam nyia̱, “Ki̱ n wa si̱ mi̱n byam ma̱ a̱junjung a̱toot nggu wu ma̱nyin gu, n na nchoot.”
41005029	Nang gu si̱ mbyiam a̱junjung a̱toot Yesu wu a̱ni, ma̱nang but á̱ghyi a̱ni, tyong a̱sok hu si̱ kin gyong! A̱ si̱ fa̱k mi̱ vam nggu hu si̱sak ji nang Yesu nchoot gu a̱ni.
41005030	Mi̱ di̱ yong a̱hwa, Yesu si̱ kin fa̱k si̱sak ji chet choot á̱niet hu nghwut ma̱ a̱nggu a̱ni. Huhwa a̱ si̱ bwuak, a̱ si̱ lyip mami á̱kpa á̱niet ka nyia̱, “A̱nyan wa byiam a̱junjung a̱toot nung wu?”
41005031	Mman ta̱m nggu na si̱ nwuak gu shim, nyia̱, “A̱tyoli, a li si̱sak ji nang á̱kpa á̱niet ka nfam ang a̱ni baa? Yihwa mbyia̱ a ndyi̱ri̱m a̱tyu a̱ byiam ang a̱ni?”
41005032	A̱wot Yesu si̱ ya a̱son ma̱ng nwuan ke a̱ na li a̱tyu a̱ byiam gu a̱ni.
41005033	Nang a̱byii̱k wu nfi̱k kyang hu á̱ nyia̱ gu ndyo a̱ni, a̱ si̱ neet a̱ bai ma̱ng a̱wun, ma̱ng tyi̱ri̱m vam, a̱ si̱ ba̱ ta̱bwak a̱zaghyi Yesu. A̱ si̱ kwok gu a̱tsak a̱lyiat wu.
41005034	Yesu si̱ nyia̱ ma̱ng nggu, “Nggwon nung, nwuak fwuo ang hu choot ang. Nat ma̱ng a̱lyia̱ sai, a fwung di̱ swuo a̱bung ang hu!”
41005035	Neet nang Yesu ni̱ shya̱ da̱ a̱lyiat na, á̱ghyang á̱niet si̱ kin neet mali Da̱ri̱yut á̱ bai. Ba̱ si̱ nyia̱ ma̱ng a̱nggu, “Nggwon a̱nap ang ka khwu. Yok tyia̱ a̱tyu tyiet wu dyem bah.”
41005036	A̱wot nang Yesu nggup kyang hu ba̱ lyiat a̱ni a̱ fa̱k, a̱ si̱ nyia̱ ma̱ng Da̱ri̱yut a̱kwak a̱son tutu a̱tung A̱yahudawa wu, “Yok fa̱k a̱wun bah! Nwuak fwuo da̱ nung!”
41005037	Yesu si̱ shim a̱yin a̱ khwi gu bah, mi̱ Bitut ma̱ng Yakubu mbeang Yoona a̱na̱nyiuk Yakubu wu; bibya si̱ khwi nggu.
41005038	Ba̱ si̱ ntat a̱li a̱kwak a̱son tutu a̱tung A̱yahudawa hu a̱ni, Yesu si̱ li a̱vwuo ka nurung nang á̱ shya̱ da̱ a̱nak á̱ tyiet nkun mi̱ chet.
41005039	A̱ si̱ nwuo a̱mali ka a̱ si̱ nyia̱ ma̱ng a̱mba, “Yihwa mbyia̱ nyi ntyia̱ ma̱ tai bu ntwei? Nggwon ka khwu bah, ka̱ shya̱ mi̱ nda nia.”
41005040	A̱wot ba̱ si̱ nwuo mai nggu mai lihyat. Nang gu ntyia̱ ba̱ si̱ ghwut a̱ni, a̱ si̱ kyiak a̱tyia̱ nggwon wu ma̱ng a̱yang wu, mbeang mman ta̱m nggu na a̱tat; a̱ si̱ nwuo da̱ a̱vwuo ka nang á̱ myiai kwom nggwon hu a̱ni.
41005041	Yesu si̱ ta̱bat ka di̱ mbwak. A̱ si̱ nyia̱ ma̱ng a̱nka da̱ a̱lyem A̱ra̱mik, “Talita kumi!” Huhwa yet, “A̱banggwon neam, doot!”
41005042	Mi̱ di̱ yong a̱hwa a̱banggwon neam ka si̱ kin doot, ka̱ si̱ nwuo chong a̱ kat! (Ka̱ ku yet a̱lyia̱ swak ma̱ a̱feang kya). Si̱ huni si̱ tyia̱ ba̱ si̱ fa̱k a̱ga̱de gba̱mgbam.
41005043	Yesu si̱ khwat ba a̱fufwuo nyia̱ ba̱ yok hyia̱ ma̱ng a̱yin nkhang nani bah. A̱ si̱ nyia̱ ma̱ng a̱mba, ba̱ nang nggwon ka kyayak ka̱ ya.
41006001	Yesu si̱ ghwon a̱vwuo a̱kya. A̱ si̱ nat ma̱ a̱keang nggu ka Na̱za̱ra̱t, mman ta̱m nggu na si̱ khwi ngguu.
41006002	A̱wot nang a̱tuk Mam Fwung A̱yahudawa ka nkaat a̱ bai a̱ni, a̱ si̱ nwuo tyiet mami tutu a̱tung A̱yahudawa hu. Á̱niet ma̱ a̱di̱di̱t ku shya̱ a̱ja. A̱wot nang ba̱ mmyiai a̱fufwuo á̱ fwuong gu a̱ni, ku si̱ yet mba kyang a̱ga̱de. Ba̱ si̱ lyip, nyia̱, “A̱ji wa gu mmyiam nkyang nani? Á̱ nang gu mumwang huni neet a̱ji wa? A̱ nyia̱ ni a̱ nyia̱ a̱cha̱chet nkyang a̱ri̱bi̱di nani?
41006003	A̱tyu wuni wa yet a̱tyu shap nkyang wu baa? Nggu wa yet nggwon Ma̱ryamu, a̱ bu yet a̱na̱nyiuk Yakubu, Yosi, Yahuda, ma̱ng Siman baa? Á̱na̱nyiuk á̱nap gu bibya shya̱ a̱ji ma̱ng a̱nzi̱t baa?” A̱wot ba̱ si̱ lak fa̱k gu hu.
41006004	Yesu si̱ nyia̱ ma̱ng a̱mba, “A̱ta̱m a̱kwonu A̱gwaza lyi̱ri̱ng shi a̱yin a̱vwuo bah; si̱ ma̱ a̱keang guu, ma̱ng kwai gu, ma̱ng á̱na̱nyiuk gu.”
41006005	Yesu ku shya̱ nyia̱ nkyang a̱ri̱bi̱di ma̱ a̱di̱di̱t a̱ja bah; ma̱ á̱niet nzwán bya ma̱ a̱da̱dei, nang gu ku saai mba mbwak a̱ si̱ choot baa.
41006006	A̱ si̱ fa̱k a̱ga̱de ba̱t tazwa nwai nwuak a̱chuchuk mba hu!
41006007	A̱wot Yesu si̱ nwuai a̱ kat a̱bachyuang a̱ka̱keang a̱ tyiet á̱niet ba. A̱ si̱ yorong a̱yaata̱m swak ma̱ a̱feang ba dundung. A̱wot a̱ si̱ ta̱m ba a̱fafaan, a̱ si̱ nang ba tyok tazwa á̱ka̱tuk ntswá.
41006008	A̱ si̱ bu tak ma̱ng a̱mba nyia̱, “Nyi yok kyiak kyang ma̱ a̱chyet nyin ka nang kyayak, kurum, ma̱ng gumaat bah; mi̱ shan a̱chyet ja ma̱nyin ji nyi na ba̱ng.
41006009	Nyi tyia̱ á̱kwatak ywan, a̱wot nyi yok kyiak a̱ta̱swak che sweang nang nyi na shai a̱ni bah.
41006010	“Kuzang a̱li nyi nnwuo, nyi swan a̱ja, si̱ nat a̱tuk ka nyi na nghwon a̱keang a̱kya a̱ni.
41006011	Kuzang a̱keang ka̱ lak san nyin, ba̱ si̱ bu lak fa̱k nyin a̱ni; ki̱ nyi na ghwut a̱ja nyi gbaat mbwuk a̱ti̱tak nyin na, nyi ghwon a̱keang a̱kya. Ku na yet a̱lama ku tak nang A̱gwaza na nnyia̱ mba shi̱ri̱ya mut!”
41006012	Ba̱ si̱ nat á̱ shei a̱lyiat A̱gwaza na nyia̱ á̱niet ba ba̱ ghwon a̱ka̱tuk nyia̱ mba wu, ba̱ khwi A̱gwaza.
41006013	Ba̱ si̱ khai á̱ka̱tuk ntswá ba̱ ghwut ma̱ á̱niet ma̱ a̱di̱di̱t. A̱wot ba̱ si̱ koot á̱niet nzwán ma̱ a̱di̱di̱t a̱myia̱ za̱itun, ba̱ si̱ choot mbaa.
41006014	A̱wot a̱gwam Hiridut si̱ fa̱k nkhang nkyang a̱ri̱bi̱di nani, mat konyan ku lyen a̱lyoot Yesu ka shansham ba̱t mi̱ kuzang a̱vwuo. Á̱ghyang á̱niet ku kyiak Yesu nyia̱, “Á ngyei Yoona a̱tyu nyia̱ Ba̱ptisman wa doot mi̱ swuan. Huhwa mbyia̱ chet nyian nkyang a̱ga̱de nani nshya̱ ma̱ a̱nggu!”
41006015	A̱wot á̱ghyang á̱niet si̱ nyia̱, “Yesu yet Iliya wa!” Á̱ghyang si̱ bu nyia̱, “Yesu yet a̱tyo a̱nyiung wa mami a̱khwukhwop a̱ta̱m a̱kwonu A̱gwaza neet gbangbang!”
41006016	Nang a̱gwam Hiridut nfa̱k nkhang Yesu na a̱ni, a̱ si̱ nyia̱, “Á ngyei Yoona a̱tyu nyia̱ ba̱ptisman nang n ku ntyia̱ á̱ si̱ tyap a̱pyia̱ nggu ka a̱ni; nggu wa doot ma̱ng swuan ma̱ á̱niet ba̱ ka̱n kwi a̱ni!”
41006017	Mat a̱gwam Hiridut ma̱ a̱pyia̱ nggu ku mi̱ ntyia̱ á̱ si̱ ta̱bat Yoona á̱ tyia̱ mi̱ jaru. A̱ ku nyia̱ a̱nia da̱nian Hiridiyat, nang gu ku bwuo a̱ yet a̱byii̱k nggu wu a̱ni. A̱ ku yet a̱byii̱k a̱na̱nyiuk gu wa nang á̱ ku ngyei Filibut a̱ni.
41006018	Mat Yoona ku ya a̱son mi̱ shei ma̱ng a̱gwam Hiridut nyia̱, “Doká A̱gwaza ji̱ shim a bwuo a̱byii̱k a̱na̱nyiuk ang nang gu ni̱ swuan bah!”
41006019	A̱wot Hiridiyat ku ba̱ng Yoona mi̱ fwuo. A̱ si̱ chat vak gu na nhyat gu a̱ni, a̱ si̱ shya̱ bah.
41006020	Mat a̱gwam Hiridut ku tyong Yoona ba̱t, a̱ si̱ nwuat gu shi. A̱ si̱ chok gu, mat a̱ ku lyen nang gu ngyet a̱tsotswat ma̱ng a̱za̱za̱rak a̱yin wa. Kuzang jen nang a̱gwam Hiridut nfa̱k a̱lyiat Yoona na, fwuo nggu hu ni̱ tyia̱ ma̱ tai za̱m. A̱mgba̱m ma̱ng a̱nia, a̱ ni̱ chat a̱ fwuong a̱lyiat nggu na ma̱ng a̱lyia̱ sai.
41006021	Nang mam byin a̱gwam Hiridut hu nkaat a̱ bai a̱ni, Hiridiya si̱ kin shya̱ a̱wat. A̱gwam Hiridut si̱ yorong a̱cha̱chet á̱niet ma̱ng a̱cha̱chet á̱niet nzwang, ma̱ng á̱niet ba̱ ba̱ng tyok fam a̱byin Ga̱lili hu a̱ni; da̱nian gu ka nyia̱ a̱gwai ma̱ng song.
41006022	Nang nggwon a̱nap Hiridiyat ka nnwuo a̱zwu ka, ka̱ si̱ song song sang nsum ji a̱ni; a̱gwam Hiridut ma̱ng a̱cha̱chet á̱nietchen nggu ba, ba̱ swan dundung ma̱ng a̱nggu a̱ni, si̱ fa̱k nyinyang song ji ba̱t. A̱gwam wu si̱ lyip nggwon neam ka, “Yihwa nang a chat? Lyip mi̱ kyang hu nang a chat a̱ni, n na nang ang huu.”
41006023	A̱ si̱ la̱p a̱ sak ma̱ng shyishyi ma̱ng nggwon neam ka, nyia̱, “Mi̱ kyang nang a chat a̱ni n na nang ang; ku nang n na teang tyok a̱byin nung hu a̱ka̱feang kya!”
41006024	Nggwon neam ka si̱ tyia̱ kwak a̱ ghwut a̱ nat da̱ a̱vwuo a̱yang ka, ka̱ si̱si̱ lyip gu nyia̱, “Mma, yihwa nang n na ndyip?” A̱yang wu si̱ nyia̱ ma̱ng a̱nka, “Lyip a̱pyia̱ Yoona a̱tyu nyia̱ ba̱ptisman kya.”
41006025	Mi̱ di̱ yong a̱hwa, nggwon neam ka si̱ bu tyia̱ kwak a̱ bwuok ma a̱nggang a̱ nat da̱ a̱vwuo a̱gwam wu. Ka̱ si̱si̱ nyia̱, “N chat a jong nung a̱pyia̱ Yoona a̱tyu nyia̱ ba̱ptisman ma̱ a̱ka̱gba ma̱ninika!”
41006026	Fwuo a̱gwam hu si̱ byian ba̱t. A̱wot da̱ nggu, a̱ si̱ mi̱n dak nggwon neam ka ndyo bah; mat la̱p sak ma̱ng shyishyi ji gu ka̱n nyia̱ a̱zaghyi nka, ma̱ng a̱mgba̱m á̱nietchen nggu ba a̱ni.
41006027	Mi̱ di̱ yong a̱hwa, a̱gwam wu si̱ kam a̱ tak ma̱ng a̱gwak hyaai á̱niet ma a̱gwam, gu naat a̱ tyat a̱pyia̱ Yoona ma̱ninika a̱ bai ndyo. A̱gwak hyaai á̱niet wu si̱ nat, a̱ si̱si̱ tyat a̱pyia̱ Yoona ka mi̱ jaru ji.
41006028	A̱ si̱ bai ma̱ng a̱pyia̱ Yoona ka ma̱ a̱ka̱gba wu. A̱ si̱ jong nggwon neam ka, ka̱ si̱si̱ nwuak a̱yang nka wu, ku tak a̱khwu Yoona ka a̱ni.
41006029	Nang mman nta̱m Yoona na nfa̱k nkhang a̱khwu nggu na a̱ni, ba̱ si̱ bai á̱ ba̱ kyiak kpi̱t vam nggu hu. Ba̱ si̱si̱ niat mi̱ kuu niat á̱niet hu.
41006030	A̱yaata̱m Yesu ba si̱ bwuok á̱ neet da̱ a̱chyet shei A̱sham Nkhang ka, ba̱ si̱ tyong Yesu á̱ keang. A̱wot ba̱ si̱ tak ma̱ng a̱nggu a̱mgba̱m nkyang na ba̱ si̱ nyia̱ ba̱ si̱ bu tyiet a̱ni.
41006031	Á̱niet ma̱ a̱di̱di̱t ku nshya̱ ba̱t. Á̱ghyang naat nang á̱ghyang bwuot, ku si̱ tyia̱ Yesu ma̱ng a̱yaata̱m nggu ba si̱ lyin jen ya kyayak. A̱wot Yesu si̱ nyia̱ ma̱ng a̱mba, “Yok, zi̱ nat da̱ a̱vwuo ka̱ sang a̱yin a̱ni, zi̱ si̱ swan ma̱nyin zi̱t a̱ja, zi̱ fwung ma̱ a̱da̱dei.”
41006032	Huhwa ba̱ si̱ nwuo kukwon a̱wak hu. Mba ma̱nyin ba, ba̱ si̱ wak á̱ byia̱k á̱ nat da̱ a̱vwuo ka̱ sang a̱yin a̱ni.
41006033	A̱wot nang á̱niet ma̱ a̱di̱di̱t ndi si̱sak ba̱ nvwuot da̱ a̱vwuo a̱kya a̱ni, ba̱ si̱ fi̱k mba. Huhwa ba̱ si̱ ghwut ma̱ a̱ka̱keang á̱ tyong chung ma̱ a̱ti̱tak, ba̱ si̱ kaat Yesu ma̱ng mman ta̱m nggu na á̱ ghwon.
41006034	Nang Yesu mbyia̱k a̱ si̱ chyok mi̱ kukwon a̱wak hu a̱ni, a̱ si̱ li á̱kpa á̱niet. A̱ si̱ fa̱k kunak ba ba̱t, mat ba̱ li nang zón seap ji̱ sang a̱tyu chok a̱ni. Huhwa gu si̱ nwuo tyiet mba nkyang ma̱ a̱di̱di̱t.
41006035	Nang mam hu nnaat a̱ kwa a̱ni, mman ta̱m nggu na si̱ bai da̱ a̱vwuo nggu, ba̱ si̱ nyia̱, “Mam hu shim kwa, a̱wot a̱vwuo kani yet a̱yit kya!
41006036	Ti̱n á̱niet ba ba̱ nat ma̱ a̱cha̱chet ma̱ng a̱bachyuang a̱ka̱keang, ba̱ kwai nkyayak ma̱ á̱pyia̱ mba, ba̱ ya.”
41006037	Yesu si̱ nwuak ba shim nyia̱, “Nyin bya na nang mba kyayak hu, ba̱ ya.” Ba̱ si̱ nyia̱ ma̱ng a̱nggu, “A chat zi̱ nat zi̱ san ba kyayak, ku na ya nzi̱t kurum nang a̱yin na nyia̱ ta̱m zwát a̱ni̱nai á̱ tan gu a̱ni; zi̱ bai zi̱ ba̱ nang ba, ba̱ yaa?”
41006038	Huhwa Yesu si̱ lyip ba nyia̱, “Nyi byia̱ burodi a̱mang wa? Nyi nat, nyi lii.” Nang ba̱ nnwuan a̱ni, ba̱ si̱ bai ba̱ si̱ nyia̱ ma̱ng a̱nggu, “Burodi a̱fwuon wa ma̱ng fa̱n feang.”
41006039	A̱jawa Yesu si̱ tak ma̱ng mman ta̱m nggu na, ba̱ tyia̱ á̱niet ba ba̱ swuat di̱ susot ma̱ shyim á̱kwop wu.
41006040	Huhwa á̱niet ba si̱ swuat di̱ susot; á̱ghyang chyi chyi, á̱ghyang nswak fwufwuon.
41006041	Nang Yesu nkyiak burodi a̱fwuon wu mbeang fa̱n feang hu a̱ ba̱ng a̱ni; a̱ si̱ gba̱t á̱ghyi tswazwa, a̱ si̱ gwai A̱gwaza. A̱ si̱ kpa̱ra̱m burodi wu. A̱ si̱ nwuat mman ta̱m nggu na ba̱ ka̱u á̱niet ba. A̱ si̱ bu sam fa̱n feang hu, a̱ si̱ nwuat mba, ba̱ ka̱u.
41006042	A̱mgba̱m á̱niet ba si̱ ya, konyan si̱ swa.
41006043	A̱wot mman ta̱m nggu na si̱ tung á̱kukum burodi ba ma̱ng fa̱n hu ku bwat a̱ni. Ba̱ si̱ tyei tyentyang a̱ka̱cheang swak ma̱ a̱feang.
41006044	A̱mgba̱m a̱tyok ba ba̱ ku ya kyayak hu a̱ni, ba̱ ku yet chyikwop tsuon ja, kang ma̱ng á̱nyiuk ma̱ng mman.
41006045	Mi̱ di̱ yong a̱hwa, Yesu si̱ tyia̱ mman ta̱m nggu na si̱ nwuo mi̱ kukwon a̱wak; ba̱ si̱ wak á̱ byia̱k á̱ khwat a̱son gu á̱ nat a̱keang Ba̱tsaida a̱ma̱nyi a̱gba̱ndang jok ka. Nggu meang, a̱ si̱ byiat á̱kpa á̱niet ka saak, ba̱ si̱ nkat.
41006046	Nang gu mbyiat ba sak ba̱ si̱ nkat a̱ni, a̱ si̱ nat a̱ si̱ nyeak tsok gu ka naai A̱gwaza a̱ja.
41006047	Jenshyung si̱ nyia̱, nang kukwon a̱wak hu shya̱ ma̱ a̱ka̱wa̱tyia̱ a̱gba̱ndang jok wu, nang Yesu meang ni̱ shya̱ ma̱nyin nggu di̱ tsok ji.
41006048	Nang Yesu ndi mman ta̱m nggu na nshya̱ di̱ swuo a̱bung di̱ luk kukwon a̱wak hu a̱ni, mat wun hu ku hyap mi̱ chet ba̱t a̱zaghyi mba a̱ bwuot ma̱ng a̱mba lilyim; di̱n jen a̱ja nang tswam tsat ja mi̱ shong a̱tson, nang gu chong tazwa a̱sa̱khwot ka a̱ chobai ma̱ng a̱mba, Yesu neet a̱ na swak kpa̱mkpaan ma̱ng a̱mba.
41006049	Nang ba̱ ndi gu chong tazwa a̱sa̱khwot ka a̱ni, ba̱ si̱ ngyei a̱tyu nshyit wa! Ba̱ si̱ koot nkun.
41006050	Mat a̱mgba̱m ba ba̱ ku li ngguu, ba̱ si̱ ya̱dyuut. Mi̱ di̱ yong a̱hwa, Yesu si̱ lyiat a̱ si̱ tyia̱ mba gba̱gbak nyia̱, “Nyi gbang a̱lyia̱! Nung gwa! Nyi yok fa̱k a̱wun bah!”
41006051	A̱ si̱ nwuo kukwon a̱wak hu ma̱ng a̱mba. Wun hu si̱ kin gyong. Mman ta̱m nggu na si̱ tyia̱ ma̱ tai ba̱t.
41006052	Mat ba̱ ku fi̱k a̱ri̱bi̱di burodi wu bah, mat ba̱ ku ntyia̱ fwuo ba̱ lyen bah.
41006053	Nang Yesu ma̱ng mman nta̱m nggu na mbyia̱k a̱gba̱ndang jok Ga̱lili wu á̱ tyak a̱ni, ba̱ si̱ tat fam a̱byin Ja̱ni̱sa̱ra̱t. Ba̱ si̱ la̱p kukwon a̱wak hu a̱ja.
41006054	Mi̱ di̱ yong a̱hwa, nang ba̱ nghwut mi̱ kukwon a̱wak hu a̱ni, á̱niet ba si̱ kin fi̱k nang Yesu wa.
41006055	Huhwa ba̱ si̱ tyong chung á̱ neet koji mi̱ fam a̱byin a̱hwa. Ba̱ si̱ kwok á̱niet nzwán ma̱ a̱yaagbaat myian mba ba á̱ chong ndyo da̱ a̱vwuo Yesu, mi̱ kuzang a̱vwuo nang ba̱ nfa̱k gu nshya̱ a̱ni.
41006056	A̱wot kuzang a̱vwuo nang Yesu nnwuo a̱ni; a̱cha̱chet a̱ka̱keang, a̱chyuang, ma̱ng kuzang a̱vwuo, á̱niet ba ni̱ kwok á̱niet nzwán ba mi̱ a̱yaagbaat myian mba ba, á̱ chong dyo a̱zanu tungga. A̱wot ba̱ ni̱ naai ngguu, gu ghwon ba̱ byiam ku ma̱ a̱ta̱m a̱toot nggu ka. A̱wot a̱mgba̱m á̱niet ba̱ byiam gu a̱ni, si̱ choot!
41007001	A̱fa̱risawa ma̱ng á̱niet tyiet doka á̱ghyang si̱ neet Urusha̱lima. Ba̱ si̱ tung da̱ a̱vwuo Yesu.
41007002	Ba̱ si̱ li nang mman ta̱m Yesu á̱ghyang ba̱ ya nkyayak ma̱ng mbwak nang A̱fa̱risawa bani kyiak na̱ byia̱ a̱na̱ndyung a̱ni. Huhwa yet; ba̱ ku kwi mbwak na na̱ tyia̱ za̱za̱rak bah.
41007003	(Mat A̱fa̱risawa ba ma̱ng a̱mgba̱m A̱yahudawa á̱ghyang ni̱ ya nkyayak di̱ mi̱ nwai kwi mbwak na̱ tyia̱ a̱za̱za̱rak bah. Mat ba̱ khwi taada a̱cha̱chet á̱niet khwop á̱niet mba wu.
41007004	Kidee, ka̱ ba̱ bwuok á̱ neet mi̱ tungga, ba̱ si̱ mi̱n gya kyayak bah; si̱ nang ba̱ kwi mbwak na, ba̱ si̱ tyia̱ a̱za̱za̱rak. Taada á̱ghyang ku nshya̱ ma̱ a̱di̱di̱t, nang ba̱ nyia̱ gado, a̱wot ba̱ si̱ bu khwi a̱ni. Bibya yet; kwi a̱yaakashyi, a̱ka̱kurung, ma̱ng li̱la̱n ntswam, ku tyia̱ a̱za̱za̱rak.)
41007005	Huhwa A̱fa̱risawa ba ma̱ng a̱cha̱chet á̱niet tyiet doka ba si̱ lyip Yesu nyia̱, “Yihwa mbyia̱ nang mman ta̱m ang na nwai nkhwi gado a̱cha̱chet á̱niet khwop á̱niet hu? A̱wot ba̱ ya nkyayak na ma̱ng mbwak a̱na̱ndyung?”
41007006	A̱ si̱ nwuak ba shim nyia̱, “Nyin á̱bubuk á̱niet! A̱tsak a̱lyiat wa Ishaya a̱ta̱m a̱kwonu A̱gwaza gbangbang ku tak á̱zanson tazwa nyin, ma̱nang á̱ ndyuut a̱ni nyia̱, ‘Á̱niet bani dyep nung ma̱ng nunu hwa ma̱nyin hu. A̱wot nfwuo mba na shya̱ ma̱ zan ma̱ng a̱nung.
41007007	Khwi ba̱ khwi nung a̱ni, ku yet a̱buk nta̱m wa. Mat tyiet nang ba̱ tyiet a̱ni, yet taada á̱nietbishyi ja ma̱nyin ji.’
41007008	“Nyi ghwon doka A̱gwaza ji. A̱wot da̱ a̱kwonu a̱kya, nyi si̱ ya a̱son mi̱ khwi taada á̱nietbishyi ja.”
41007009	Yesu si̱ nyia̱, “Nyi lak khwi doka A̱gwaza ji shansham, da̱nian nyi ka khwi taada nyin ji.
41007010	Musa ku lyuut nyia̱, ‘Nwuak a̱tyia̱ ang wu ma̱ng a̱yang ang wu shi,’ a̱wot, ‘Konyan wa jhyuai a̱tyia̱ nggu ku a̱yang nggu wu, ku yet ta hwa á̱ hyat gu.’
41007011	A̱wot nyi nyia̱ ka̱ a̱yin nyia̱ ma̱ng a̱tyia̱ nggu ku a̱yang gu: ‘A̱mgba̱m beang ku myim nyi shya̱ da̱ a̱vwuo nung a̱ni, n khai hu sak zan nang Korban a̱ni.’
41007012	“Ma̱ a̱ni wa, nyi nvwuong guu, gu beang a̱tyia̱ gu ku a̱yang nggu ma̱ng kuzang kyang.
41007013	Di̱ tangka̱i tyiet huni, nyi si̱ tyia̱ A̱lyiat A̱gwaza na a̱buk kyang, di̱ tyiet mman nyin na taada jhyang. Ma a̱nia wa nyi nnyia̱ nkyang jhyang ma̱ a̱di̱di̱t nang si̱ nani a̱ni.”
41007014	Yesu si̱ bu yorong á̱kpa á̱niet ka, a̱ si̱ nyia̱ ma̱ mba, “A̱mgba̱m nyin, nyi myiai a̱fufwuo nyi fa̱k nung! A̱wot nyi bu fi̱k a̱lyiat nani shansham!
41007015	Á̱ mbyia̱ kyang ku neet nta a̱ nwuai mi̱ vam a̱tyubishyi ku tyei nggu a̱na̱ndyung a̱ni bah. Da̱ a̱kwonu a̱kya, kyang ku na ghwut mi̱ fwuo a̱tyubishyi a̱ni, huhwa tyei nggu a̱na̱ndyung wu.
41007016	Nyi myiai a̱fufwuo nyi fa̱a̱k!”
41007017	Nang Yesu nghwon á̱kpa á̱niet ka a̱ si̱ nwuo a̱mali a̱ni, mman ta̱m nggu na si̱ lyip gu kyang gu fa ma̱ng kidee jini a̱ni.
41007018	A̱ si̱ lyip ba nyia̱, “Nyin, nyi shya̱ mi̱ ndyin, ka̱ni? Ku myim nyi lyen nang kyang ku na nwuo mi̱ vam a̱tyubishyi neet nta a̱ni; huhwa na tyia̱ nggu a̱na̱ndyung wu bah.
41007019	Mat kyayak ku neet nta a̱ni, ku ni̱ nwuo mi̱ fwuo nggu huhwa bah. Ku ni̱ nwuo ma a̱fa nggu kikya. A̱wot ku sii ghwut mi̱ vam hu.” (Di̱ tyiet huni, Yesu ku tak nang kuzang tangka̱i kyayak ngyet a̱za̱za̱rak da̱ a̱vwuo A̱gwaza).
41007020	A̱wot Yesu si̱ ya a̱son mi̱ shei nyia̱, “Kyang ku ghwut mi̱ fwuo a̱tyubishyi a̱ni, huhwa yet si̱ hu ku tyei nggu a̱na̱ndyung a̱ni.
41007021	Mat neet mi̱ fwuo a̱tyubishyi hwa, nang nkyang na̱ yet a̱ka̱tuk a̱ni nghwut; nang á̱ka̱tuk a̱di̱dam, a̱shi̱shi̱k nyia̱, tsang, hyaai á̱niet, katnaan,
41007022	shushok, a̱guk mi̱ fwuo, laai á̱niet, á̱ka̱tuk nshyuo, kwi swam, tyam á̱ghyang, gba̱p a̱pyia̱, ma̱ng bwuon.
41007023	A̱mgba̱m á̱ka̱tuk nkyang nani ni̱ ghwut neet mi̱ fwuo a̱tyubishyi hwa. Ni̱nia tyei nggu a̱na̱ndyung wu.”
41007024	Yesu si̱ ghwon fam a̱byin Ga̱lili, a̱ si̱ nat di̱ fam bibyin Taya ma̱ng Sidon. A̱ si̱ nwuo a̱mali a̱ghyang, a̱ si̱ chat a̱yin gu lyen nang gu nshya̱ a̱ja bah. Ma̱ng a̱nia, da̱ nggu a̱ maai a̱ niat a̱pyia̱ nggu bah.
41007025	Mi̱ di̱ yong a̱hwa, a̱byii̱k a̱ghyang nang a̱bada̱dei nggwon a̱nap gu ku byia̱ a̱ka̱tuk ntswa a̱ni, a̱ si̱ fa̱k nkhang Yesu, a̱ si̱ bai, a̱ si̱ ba̱ kwa da̱ a̱ti̱tak nggu ba.
41007026	A̱ si̱ naai Yesu gu kam a̱ka̱tuk ntswa a̱ ghwut ma̱ banggwon a̱nap nggu ka. A̱byii̱k wu ku yet a̱nap Nnwap a̱ nwai yet A̱yahudawa a̱ni; a̱nap A̱helenawa wa nang á̱ byin ma̱ a̱byin Fi̱ni̱kiya mi̱ fam a̱byin Suriya a̱ni.
41007027	A̱wot Yesu si̱ nwuak gu shim di̱ kidee nyia̱, “Yok zi̱ ya nghwon mman A̱yahudawa na ba̱ ya kyayak na, ba̱ swa̱i. Mat ku myim á̱ kyiak kyayak mman á̱ ta a̱ka̱bwu ndyo bah.”
41007028	A̱byii̱k wu si̱ nwuak shim nyia̱, “Ii, A̱tyoli. A̱mgba̱m ma̱ng a̱nia, a̱ka̱bwu na ni̱ kwok chunchong kyayak ji̱ kwa̱i tafa a̱tyii ka neet da̱ a̱vwuo mman ka a̱ni.”
41007029	A̱wot Yesu si̱ nyia̱ ma̱ng a̱nggu, “Mat tangka̱i nwuak shim nang a nwuak a̱ni, nat a̱mali! A̱ka̱tuk ntswa wu wa ka̱n ghwut, a̱ si̱ ghwon nggwon a̱nap ang ka.”
41007030	A̱byii̱k wu si̱ bwuok a̱ nat a̱mali. A̱ si̱ shya̱ nggwon nggu ka myian da̱ a̱gbaat, nang a̱ka̱tuk ntswa wu ka̱n ghwut a̱ si̱ ghwon kaa.
41007031	Yesu si̱ ghwon fam a̱byin Taya. A̱ si̱ kai a̱ ghwut fam a̱byin Sidon, a̱ naat ma̱ a̱gba̱ndang jok Ga̱lili wu. A̱wot a̱ si̱ nwuo mi̱ fam a̱byin a̱ka̱keang Dikafolit.
41007032	A̱ja á̱ghyang á̱niet si̱ bai ma̱ng a̱nggu a̱tyok a̱ ku yet ma̱ma̱m ma̱ng a̱shi̱lan a̱ni. A̱wot ba̱ si̱ naai Yesu a̱ byiam gu a̱ choot guu.
41007033	Nang Yesu nkhwat gu a̱ ghwut ndyo ma̱ á̱kpa á̱niet ka a̱ni, ba̱ si̱ yong da̱ gbang a̱nyiung. A̱ si̱ tyia̱ ga̱swuong nggu ji ma̱ a̱fufwuo nggu ba. A̱wot a̱ si̱ ta a̱ta̱mpyia̱, a̱ si̱ mbyiam a̱lyem a̱tyok a̱kya.
41007034	A̱ si̱ gba̱t á̱ghyi gu ba tswazwa. A̱ si̱ tuk a̱nwurung, a̱ si̱ nyia̱ ma̱ng a̱tyok a̱wa di̱ lyem A̱ra̱mik, “Ifata!” Huhwa yet, “Khwuk!”
41007035	Mi̱ di̱ yong a̱hwa, a̱fufwuo a̱tyok a̱bya si̱ kin khwuk a̱ si̱ nwuo fwuong! A̱lyem nggu ka si̱ kin byii̱k, a̱wot a̱ si̱ nwuo lyiat shansham!
41007036	Yesu si̱ gba mba ba̱ yok hyia̱ ma̱ng a̱nyin bah. Ma̱ng a̱nia, ma̱nang gu ngba mba a̱ni, a̱nia wa ba̱ si̱ mban mi̱ shei nkhang na.
41007037	A̱wot a̱mgba̱m á̱niet ba, ku si̱ yet mba kyang a̱ga̱de ba̱t. Ba̱ si̱ nyia̱, “A̱ nyia̱ kuzang kyang shansham! A̱ si̱ tyei a̱yaashi̱lan si̱ fwuong a̱lyiat, a̱wot a̱yaama̱ma̱m si̱ lyiat!”
41008001	Di̱n jen a̱ja, á̱kpa á̱ghyang á̱niet ma̱ a̱di̱di̱t si̱ bu tung. Nang ba̱ bu byia̱ kyang ba̱ na ya a̱ni bah, Yesu si̱ yorong mman ta̱m nggu na a̱ si̱ nyia̱ ma̱ng a̱mba,
41008002	“N fwuong kunak á̱niet bani, mat ba̱ shya̱ ma̱ng a̱nung mam tat nia na. A̱wot ma̱nini, ba̱ bu bwat kyayak nang ba̱ na ya a̱ni bah.
41008003	Ki̱ n ti̱n mba zong nyia̱ ba̱ nkat a̱mali, á̱ghyang á̱niet na feang di̱n vak. Mat á̱ghyang ma̱ mba neet gbang.”
41008004	Mman ta̱m nggu na si̱ nwuak gu shim nyia̱, “A̱wot ma̱ a̱ji wa, mi̱ tswa a̱yit jini nang a̱yin na nshya̱ kyayak ku na maai á̱niet bani a̱ni?”
41008005	Yesu si̱ ma ndyip ba, nyia̱, “Burodi a̱mang wa nang nyi byia̱?” Ba̱ si̱ nyia̱, “Burodi a̱natat wa.”
41008006	Yesu si̱ nyia̱ ma̱ng á̱kpa á̱niet ka ba̱ swan a̱byin. Nang gu nkyiak burodi a̱natat wu a̱ni, a̱ si̱ gwai A̱gwaza. A̱ si̱ kpa̱ra̱m, a̱ si̱ nwuat mman ta̱m nggu na, ba̱ ka̱u á̱niet ba. A̱wot ba̱ si̱ ma nyia̱ a̱nia.
41008007	Ba̱ si̱ bu shya̱ ma̱ng fa̱n ma̱ a̱da̱dei. Yesu si̱ bu gwai A̱gwaza di̱ fa̱n hu, a̱ si̱ nyia̱ ma̱ng mman ta̱m na, ba̱ ka̱u á̱niet ba.
41008008	Kuzang a̱yin si̱ ya, a̱ si̱ swa. Mman ta̱m na si̱ kwok á̱kukum ba̱ bwat a̱ni, á̱ hyaai a̱cha̱chet a̱ka̱cheang a̱natat.
41008009	Á̱ si̱ tyan á̱kpa á̱niet ba̱ ya kyayak hu a̱tuk a̱kya a̱ni, nang chyikwop nyaai a̱ni. A̱wot nang ba̱ ngya á̱ tyak a̱ni, Yesu si̱ ti̱n mba, ba̱ si̱ nkat.
41008010	Mi̱ di̱ yong a̱hwa, Yesu si̱ nwuo kukwon a̱wak hu ma̱ng mman ta̱m nggu na. Ba̱ si̱ wak á̱ byia̱k a̱gba̱ndang jok wu, á̱ nat fam a̱byin Da̱lma̱nuta.
41008011	Nang A̱fa̱risawa á̱ghyang nfa̱k nkhang nyia̱ Yesu bai a̱ni, ba̱ si̱ bai da̱ a̱vwuo Yesu. Ba̱ si̱ ta̱bat fwuang ma̱ng a̱nggu. Ba̱ chat mak gu. A̱wot ba̱ si̱ nyia̱ ma̱ng a̱nggu, gu nyia̱ mba kyang a̱ga̱de ku neet Ma A̱gwaza tswazwa ku yet a̱lama a̱ tak tyok nggu hu a̱ni.
41008012	Yesu si̱ khwat a̱junjung swuan, a̱ si̱ nyia̱, “Ka̱a̱t! Yihwa mbyia̱ nang che jini ngyong mi̱ di̱ chat li nkyang a̱ga̱de na̱ yet a̱yaalama na̱ tak tyok nung hu a̱ni? N tak nyin a̱tsak a̱lyiat, á̱ mbyia̱ kyang a̱ga̱de nang á̱ na tak nyin a̱ni bah.”
41008013	A̱wot a̱ si̱ ghwon mbaa, a̱ si̱ bwuok a̱ nat, a̱ si̱ nwuo kukwon a̱wak hu. Ba̱ si̱ bu wak á̱ byia̱k á̱ nat a̱ma̱nyi a̱gba̱ndang jok ka.
41008014	Mman ta̱m Yesu na ku mi̱ mbwung ba̱ kyiak burodi da̱nian a̱chyet ka; si̱ ma̱ burodi a̱nyiung wa ba̱ si̱ kyiak mi̱ kukwon a̱wak hu.
41008015	Nang ba̱ nshya̱ di̱ byei a̱gba̱ndang jok wu a̱ni, Yesu si̱ gba mba nyia̱, “Nyi ta̱bam! Nyi bu chok á̱pyia̱ nyin di̱ yit A̱fa̱risawa ma̱ng a̱si̱ Hiridut wu.”
41008016	Ba̱ si̱ ya fwuang tsi̱tsak mba nyia̱, “A̱ hyia̱ a̱nia mat zi̱ ba̱ng burodi bah.”
41008017	Yesu ku lyen kyang ba̱ lyiat a̱ni, gu si̱ nyia̱ ma̱ng a̱mba, “Yihwa mbyia̱ nang nyi ngya fwuang tazwa sang burodi á̱ghyang? Ba̱ng ba̱ tat a̱fwun nyi lyen, nyi si̱ bu fi̱k baa? Nfwuo nyin na tyia̱ gba̱pdok waa?
41008018	Nyi byia̱ á̱ghyi; da̱ nyin nyi nwuan baa? Nyi byia̱ a̱fufwuo; da̱ nyin nyi fwuong baa? A̱wot nyi bu jhyung kyang baa?
41008019	Jen nang n ku nkpa̱ra̱m burodi a̱fwuon wu da̱nian á̱tyok chyikwop tsuon ba a̱ni; a̱ka̱cheang a̱mang nia nyi ku kwok á̱kukum ba ntyia̱ na̱ si̱ nhyaai?” Ba̱ si̱ nyia̱, “A̱ka̱cheang swak ma̱ a̱feang nia.”
41008020	“A̱wot nang n ku nkpa̱ra̱m burodi a̱natat wu, n si̱ ntsuung á̱niet chyikwop nyaai ba a̱ni; a̱ka̱cheang a̱mang nia nang nyi ku kwok á̱kukum ba ba̱ bwat a̱ni, ntyia̱ na si̱ nhyaai?” Ba̱ si̱ nyia̱, “A̱ka̱cheang a̱natat nia.”
41008021	Yesu si̱ nyia̱ ma̱ng mba, “Ba̱ng ba̱ tat a̱fwun nyi ka̱n fi̱k baa?”
41008022	Nang ba̱ ntat a̱keang Ba̱tsaida a̱ni, á̱ghyang á̱niet si̱ bai ma̱ng a̱tyu a̱fi̱fan da̱ a̱vwuo Yesu. Ba̱ si̱ naai nggu gu byiam a̱tyu a̱wa a̱ choot gu.
41008023	Yesu si̱ ta̱bat a̱tyu a̱fi̱fan wu ma̱ng bwak, a̱ si̱ kwak gu a̱ ghwut ndyo ma̱ a̱keang ka. Nang gu nshyup a̱ta̱mpyia̱ nggu na ma̱ á̱ghyi a̱tyu a̱bya a̱ni, a̱ si̱ sak mbwak nggu na da̱ a̱nggu, a̱ si̱ lyip gu nyia̱, “Ka̱ doot a li kyang ma̱ninika a?”
41008024	A̱tyu a̱wa si̱ nwuan a̱ kaat, a̱ si̱ nyia̱, “Ii, n di á̱niet ma̱ ghyughyui nang a̱ka̱kwon a̱ni, ba̱ chong.”
41008025	Yesu si̱ bu sak mbwak nggu na ma̱ á̱ghyi nggu ba. Di̱n jen a̱ja, á̱ghyi nggu ba si̱ khwuk. Nwuan a̱vwuo nggu hu si̱ bwuok a̱ bai cha̱chaat. A̱ si̱ nwuan kuzang kyang shansham!
41008026	Yesu si̱ ti̱n gu a̱ si̱ nkat a̱mali, a̱ si̱ gba nggu nyia̱, “Ka̱ a naat a̱mali, yok kai mami ma̱ a̱keang ka bah!”
41008027	Yesu ma̱ng mman ta̱m nggu na si̱ doot á̱ ghwon a̱keang Ba̱tsaida mi̱ fam a̱byin Ga̱lili, á̱ nat a̱bachyuang a̱ka̱keang kpa̱mkpaan ma̱ng Kaisa̱riya Filibi. Nang ba̱ nshya̱ di̱n vak a̱ni, Yesu si̱ lyip mba nyia̱, “Zang tangka̱i a̱yin hwa nang á̱niet ba nyia̱ n gyet?”
41008028	Ba̱ si̱ nyia̱, “Á̱ghyang nyia̱ nwan wa yet Yoona a̱tyu nyia̱ ba̱ptisman. Á̱ghyang si̱ nyia̱ a yet Iliya wa; á̱ghyang meang, nyia̱ a yet a̱tyo nyiung wa ma̱ a̱yaata̱m a̱kwonu A̱gwaza á̱ghyang.”
41008029	A̱wot a̱ si̱ lyip mba nyia̱, “Nyin meang, zang tangka̱i a̱yin hwa nang nyi nyia̱ n gyet?” Bitut si̱ nyia̱, “Nwan wa yet Kristi wu, a̱tyu A̱gwaza kup gu tyok a̱ni.”
41008030	Yesu si̱ gba mba nyia̱ di̱ ba̱ yok hyia̱ ma̱ng a̱yin tangka̱i a̱tyu nang gu yet a̱ni bah.
41008031	A̱wot Yesu si̱ nwuo tyiet mman ta̱m nggu na tazwa a̱pyia̱ gu nyia̱; ku yet ta hwa Nggwon A̱tyubishyi ka̱ swuo a̱bung da̱ a̱ka̱tuk nkyang ma̱ a̱di̱di̱t. A̱wot á̱niet khwop á̱niet, a̱cha̱chet a̱yaapris, ma̱ng á̱niet tyiet doka na lak ka, á̱ bu hyat ka. A̱mgba̱m ma̱ng a̱nia, a̱tuk mam tat ka, ka̱ na doot ma̱ng swuan ma̱ á̱niet ba̱ ka̱n kwi a̱ni.
41008032	Yesu ku hyia̱ a̱lyiat nani kpa̱sai. A̱wot Bitut si̱ khwat gu da̱ a̱gbang a̱nyiung. A̱ si̱ ta̱bat ngai ma̱ng a̱nggu, nyia̱ gu yok hyia̱ a̱nia bah.
41008033	A̱wot nang Yesu mbwuak a̱ si̱ nwuan á̱kum mman ta̱m nggu ka a̱ni, a̱ si̱ ngai ma̱ng Bitut a̱zaghyi mba nyia̱, “Sha̱tan, tyong a ghwon nung! A̱di̱dam ang wu yet a̱si̱ a̱tyubishyi wa. A̱ yet a̱si̱ A̱gwaza wa bah!”
41008034	A̱jawa Yesu si̱ yorong á̱kpa á̱niet ka ba̱ bai ndung ma̱ng mman ta̱m nggu na, a̱ si̱ nyia̱ ma̱ng a̱mba, “Ka̱ a̱yin byia̱ di̱dang a̱ khwi nung, ku yet ta hwa gu lak a̱di̱dam chat a̱pyia̱ nggu, a̱ faat a̱team a̱khwu nggu wu, a̱ khwi nung.
41008035	“Mat konyan wa chat shya̱ swuan gu ji a̱ni, a̱ na nwai ji. A̱wot a̱tyu a̱ nwai swuan nggu ji da̱nian nung ma̱ng A̱sham Nkhang ka a̱ni, a̱ na shya̱ nji.
41008036	Yihwa na yet kpangti̱n ji; ka̱ a̱tyubishyi shya̱ a̱mgba̱m swanta hu, a̱wot a̱ si̱ nwai swuan nggu ji?
41008037	“Yihwa nang a̱tyubishyi na nwuak ku maai yet zang swuan nggu ji?
41008038	Ka̱ a̱yin fa̱k nsum nung ma̱ng tyiet nung hu mi̱ jen jini nang á̱ nyia̱ a̱ka̱tuk á̱ si̱ lak khwi A̱gwaza tsotswat a̱ni; ma a̱nia wa nung, Nggwon A̱tyubishyi meang, n ma na nfa̱k nsum guu, di̱n jen nang n bye mbai mami a̱kyenkyai shi A̱tyia̱ nung wu, ma̱ng a̱za̱za̱rak a̱yaata̱m tswá A̱gwaza ba a̱ni.”
41009001	Yesu si̱ ya a̱son mi̱ shei mba nyia̱, “N tak nyin a̱tsak a̱lyiat, á̱ghyang á̱niet ba̱ yong a̱ji ma̱nini a̱ni, ba̱ na kwi bah, si̱ nang ba̱ li Tyok A̱gwaza hu bai ma̱ng chet!”
41009002	Nang mam a̱taa nswak a̱ni, Yesu si̱ kyiak Bitut, Yakubu ma̱ng Yoona dundung ma̱ng a̱nggu, a̱ si̱ nat ma̱ng a̱mba tazwa a̱ga̱nga̱ng a̱fan. Nang ba̱ nshya̱ a̱ja ma̱nyin ba a̱ni, á̱ si̱ shyak li Yesu hu a̱zaghyi mba!
41009003	A̱yaatoot nggu ba si̱ tyiak sai ma̱ kyenkyai, a̱ ya á̱ghyi ma̱ mya̱myat a̱myat da̱nang a̱tyubishyi mi̱ swanta huni si̱ mi̱n tyia̱ ba̱ sai a̱nia a̱ni bah.
41009004	A̱wot Iliya ma̱ng Musa si̱ tat á̱ ghwut da̱ a̱ka̱nyiung a̱zaghyi mba. A̱wot ba̱ si̱ nwuo lyiat ma̱ng Yesu.
41009005	Bitut si̱ kaat ma̱ng Yesu, nyia̱, “A̱tyu tyiet, ku yet a̱sham nang zi̱ nshya̱ a̱ji a̱ni. Yok zi̱ tat á̱suswak a̱tat di̱ lyulyoot nyin; nyiung da̱nian ang, nyiung da̱nian Musa, a̱wot nyiung ku yet si̱ Iliya!”
41009006	A̱ hyia̱ a̱nia, mat a̱ ku lyin kyang nang gu na lyiat a̱ni. Ba̱ ku fa̱k a̱wun ba̱t!
41009007	A̱jawa á̱ni̱nian si̱ kin neet ma̱ vwuu á̱ ba̱ kup baa! Ba̱ si̱ fa̱k a̱nwuat ghwut neet ma̱ á̱ni̱nian nyia̱, “Nggwon nung kya ka nang nfa̱k da̱ nka a̱ni ba̱t! Kikya nyi na myiai a̱fufwuo, nyi fwuong!”
41009008	Mi̱ di̱ yong a̱hwa, ba̱ si̱ kin nwuan á̱ kaat, ba̱ si̱ li Musa ma̱ng Iliya bah; mi̱ Yesu wa ma̱nyin gu ma̱ng a̱mba.
41009009	Nang ba̱ nshya̱ di̱ chorop neet tazwa a̱fan ka a̱ni, Yesu si̱ kam ba nyia̱, “Nyi yok hyia̱ ma̱ng a̱yin kyang nang nyi li a̱ni bah; si̱ jen nang Nggwon A̱tyubishyi si̱ ba̱ ndoot ma̱ng swuan ma̱ á̱niet ba̱ ka̱n kwi a̱ni.”
41009010	Ba̱ si̱ ba̱ng a̱lyiat na tsi̱tsak mba. Ba̱ si̱ ta̱bat lyi̱ri̱m á̱ghyang mba kyang nang “Doot ma̱ng swuan ma̱ á̱niet ba̱ ka̱n kwi” fa a̱ni.
41009011	A̱wot ba̱ si̱ lyip Yesu nyia̱, “Yihwa mbyia̱ nang a̱cha̱chet á̱niet tyiet doka ba nnyia̱, ku yet ta hwa Iliya wa a̱ yet a̱son bai ka; Kristi a̱ sii bai?”
41009012	Yesu si̱ nwuak ba shim nyia̱, “A̱nia wa chi̱k. Iliya wa na yet a̱son bai ka, da̱nian gu ka jhyi nkyang jhyang a̱ sak nang na̱ ku ndi di̱n tsa hu a̱ni. Ma̱ng a̱nia, yihwa mbyia̱ nang á̱ ndyuut ma̱ A̱lyiat A̱gwaza na, nang Nggwon A̱tyubishyi na nswuo a̱bung ba̱t, a̱wot á̱ lak ka?
41009013	N tak ma̱ng a̱nyin, Iliya wa ka̱n bai. A̱wot á̱niet ba si̱ nyia̱ gu lihyat, ma̱nang á̱ ndyuut ma̱ A̱lyiat A̱gwaza na tazwa nggu a̱ni.”
41009014	Nang Yesu ma̱ng mman ta̱m a̱tat nggu na mbai da̱ a̱vwuo á̱kum mman ta̱m ka a̱ni; ba̱ si̱ li á̱kpa á̱niet ma̱ a̱di̱di̱t tyong mba á̱ keang nang a̱cha̱chet á̱niet tyiet doka ba shya̱ di̱ ya fwuang ma̱ng a̱mba.
41009015	Nang á̱kpa á̱niet ka ndi Yesu a̱ni, ba̱ si̱ fa̱k a̱ga̱de di̱ bai gu hu. Ba̱ si̱ kin doot di̱n chung á̱ nat á̱ si̱ byiat guu.
41009016	Yesu si̱ lyip ba nyia̱, “Yihwa nang nyi ngya fwuang ji ma̱ng á̱ghyang?”
41009017	A̱tyok a̱ghyang mami á̱kpa á̱niet ka si̱ nwuak gu shim nyia̱, “A̱tyu tyiet, ma̱sa̱kut n bai ma̱ng a̱nwan nggwon nung kya, a ka choot kaa. Mat ka̱ byia̱ a̱ka̱tuk ntswa a̱ vwuong nka a̱lyiat a̱ni.
41009018	Kuzang jen nang a̱ka̱tuk ntswa wu ndoot kaa, a̱ ni̱ kyiak ka a̱ ma a̱byin. A̱wot ja̱fi̱k a̱ta̱mpyia̱ zi̱ ta̱bat ghwut a̱bwonu ka, ka̱ nwuo fat a̱nyunyung ba. Á̱kum vam ka, ka̱ kin tyia̱ ma̱ ka̱nka̱ng. N si̱ naai mman ta̱m ang na, ba̱ kam a̱ka̱tuk ntswa wu a̱ ghwut ma̱ a̱nggu. A̱wot ku si̱ khat baa.”
41009019	Yesu si̱ nyia̱ ma̱ng a̱mba, “Kwot! Nyin á̱niet nwai nwuak a̱chuchuk mi̱ nche huni. N na nswan ma̱ng a̱nyin si̱ nat zang jen ja? Zang jen ja n na ngya a̱son mi̱ nyap fwuo ma̱ng a̱nyin? Nyi bai ma̱ng a̱nung nggwon ka a̱ji.”
41009020	Ba̱ si̱ bai ma̱ng a̱nka da̱ a̱vwuo Yesu. Nang a̱ka̱tuk ntswa wu ndi Yesu a̱ni, a̱ si̱ kin jhyip nggwon ka mi̱ chet, a̱ ma a̱byin. Ka̱ si̱ ta̱bat byiit a̱ bwan a̱ vak ja̱fi̱k a̱ta̱mpyia̱ a̱bwonu ka.
41009021	Yesu si̱ lyip a̱tyia̱ nggwon wu, nyia̱ “Neet zang jen kya nang nggwon ka nswuo a̱bung ma̱ng a̱ka̱tuk ntswa wuni?” A̱tyia̱ wu si̱ nwuak gu shim nyia̱, “Neet nang ka̱ yet a̱da̱dei nggwon.
41009022	Kuzang jen a̱ka̱tuk ntswa wu kwok ka a̱ tang mi̱ ndong ku ma̱ a̱sa̱khwot, a̱ kwan a̱ hyat ka. A̱wot ka a si̱ mi̱n nyia̱ kyang, ma̱sa̱kut fa̱k kunak nzi̱t a beang zi̱t!”
41009023	Yesu si̱ nyia̱ ma̱ng a̱nggu, “Yihwa a fa nang a nyia̱, ‘Ka a si̱ mi̱n nyia̱ kyang’? Kuzang kyang na tyia̱ da̱ a̱vwuo a̱tyu a̱ nwuak fwuo da̱ nung a̱ni.”
41009024	Mi̱ di̱ yong a̱hwa, a̱tyia̱ nggwon wu si̱ kin ta̱ngam a̱nwuat mi̱ chet nyia̱, “N nwuak fwuo, beang nung, n mbeang nwuak fwuo nung hu!”
41009025	Nang Yesu ndi á̱kpa á̱niet ka mban a̱ni, a̱ si̱ kam a̱ka̱tuk ntswa wu a̱ vwuong nggwon ka lyiat ma̱ng fwuong hu a̱ni, nyia̱, “Nwan a̱ka̱tuk ntswa, n kam ang, ghwut ma̱ nka. Yok bu bwuok nwuo ma̱ a̱nka bah.”
41009026	A̱ka̱tuk ntswa wu si̱ tyia̱ kun. A̱ si̱ jhyip nggwon ka mi̱ chet a̱ ma a̱byin. A̱ si̱ ghwut ma̱ nka! Nggwon ka si̱ bwuok a̱ myia̱ nang kwom a̱ni. Huhwa á̱niet ma̱ a̱di̱di̱t si̱ kyiak nyia̱, “Ka̱ khwu!”
41009027	A̱wot Yesu si̱ ta̱bat bwak nggwon hu, a̱ si̱ ta̱ngam kaa, ka̱ si̱ kin doot a̱ yong.
41009028	Nang Yesu ndoot a̱ nwuo a̱mali a̱ni, mman ta̱m nggu na si̱ lyip gu da̱ bang nyia̱, “Yihwa mbyia̱ nang zi̱ nwai kam a̱ka̱tuk ntswa a̱ si̱ ghwut ma̱ a̱nggu?”
41009029	Yesu si̱ nyia̱ ma̱ng a̱mba, “Tangka̱i huni, si̱ mi̱ naai A̱gwaza hwa ma̱nyin hu, ku na nghwut.”
41009030	Ba̱ si̱ ghwon a̱vwuo a̱kya, ba̱ si̱ kai á̱ ghwut Ga̱lili. Yesu ku chat a̱yin a̱ lyen a̱vwuo ka nang gu nshya̱ a̱ni bah.
41009031	Mat a̱ ku chat a̱ tyiet mman ta̱m nggu na nyia̱, “Á̱ na ta̱bat Nggwon A̱tyubishyi, á̱ tyia̱ nka mbwak á̱niet ba̱ na hyat ka a̱ni. A̱wot a̱tuk mam tat, ka̱ na doot ma̱ng swuan ma̱ á̱niet ba̱ ka̱n kwi a̱ni.”
41009032	Ba̱ ku fi̱k kyang hu nang gu fa a̱ni bah. A̱wot ba̱ si̱ fa̱k a̱wun ba̱ lyip gu.
41009033	Nang ba̱ mbai Ka̱fanahum a̱ni, jen nang ba̱ nshya̱ a̱mali a̱ni, Yesu si̱ lyip ba, “Yihwa nang nyi ngya fwuang ji di̱n vak hu?”
41009034	A̱wot ba̱ si̱ tyia̱ nywang. Mat ba̱ ku ya fwuang di̱n vak tazwa a̱tyu a̱ na swak ma̱ng shi hu mami mba a̱ni.
41009035	Yesu si̱ swan a̱byin a̱ si̱ yorong mman ta̱m nggu na swak ma̱ a̱feang. A̱wot a̱ si̱ tyiet ba nyia̱, “A̱tyu a̱ chat yet a̱son ka ma̱ nyin a̱ni, nggu wa na yet a̱ngaan ka. A̱wot a̱ bu yet a̱khwo konyan.”
41009036	A̱ si̱ ta̱bat a̱bada̱dei nggwon ma̱ng mbwak, a̱ sak ma̱ a̱ka̱wa̱tyia̱ mba. A̱ si̱ sak mbwak da̱ nka, a̱ si̱ tyiet ba nyia̱,
41009037	“A̱tyu a̱ san a̱da̱dei nggwon nang a̱si̱ kani a̱ni da̱nian nung, ku li á̱ ngyei nung gwa gu san. A̱wot konyan wa san nung a̱ni, nung gwa gu san ma̱nyin nung bah; a̱ mun a̱ san A̱tyia̱ nung wu a̱ ta̱m nung a̱ni.”
41009038	Yoona si̱ nyia̱ ma̱ng Yesu, “A̱tyu tyiet, zi̱ li a̱yin gu khai á̱ka̱tuk ntswá nang ba̱ ghwut ma̱ á̱niet da̱ a̱lyoot ang. A̱wot zi̱ si̱ nyia̱ ma̱ng a̱nggu gu yok. Mat a̱ shya̱ ndung ma̱ng a̱nzi̱t bah.”
41009039	Yesu si̱ nyia̱, “Nyi yok vwuong gu bah. Mat á̱ mbyia̱ a̱tyu a̱ na nyia̱ kyang a̱ri̱bi̱di da̱ a̱lyoot nung, gu bu hyia̱ a̱ka̱tuk a̱lyiat da̱ nung a̱ni bah.
41009040	Mat a̱tyu a̱ nwai nyia̱ na̱nvan ma̱ng a̱nzi̱t a̱ni, a̱ yet a̱si̱ nzi̱t wa.
41009041	A̱tsak a̱lyiat n tak ma̱ng a̱nyin, konyan wa nang nyin a̱sa̱khwot swuo ma̱ kashyi, mat a̱ lyen nyi yet a̱si̱ nung a̱ni; a̱ na shya̱ zang gu ji za̱m.”
41009042	“A̱wot ka̱ a̱yin na tyia̱ a̱bamman nani na̱ nwuak fwuo da̱ nung a̱ni na̱ nyia̱ a̱ka̱tuk; ku na lan á̱ lya̱u a̱nyuu naan kwang a̱ma̱nfwuo, á̱ ta nggu ma̱ kyai a̱sa̱khwot.
41009043	A̱wot ki̱ bwak ang hu tyia̱ ang nyia̱ a̱ka̱tuk, a tyat hu ji̱p. Ku na lan a shya̱ swuan sang sangba̱p ji̱ ma̱ng bwak nyiung, nang á̱ na nta ang mi̱ ndong sang sangba̱p hu ma̱ng mbwak ang na feang a̱ni. A̱wot di̱ long hu a̱ja ku nyi̱ri̱p bah.
41009045	A̱wot ka̱ tak ang hwa ma ntyei ang nyia̱ a̱ka̱tuk, a tyat hu ji̱p. Ku na lan a shya̱ swuan sang sangba̱p ji ma̱ng tak nyiung, nang á̱ na nta ang mi̱ ndong sang sangba̱p ma̱ng a̱ti̱tak ang ba a̱feang a̱ni.
41009047	“A̱wot ka̱ tswa a̱li ang ja ma ntyei ang nyia̱ a̱ka̱tuk, a ti̱n ji̱ ji̱p. Ku na lan a nwuo Tyok A̱gwaza hu ma̱ng tswa a̱li jhyung nang á̱ na nta ang mi̱ ndong sang sangba̱p hu mi̱ tswá á̱ghyi ang ji̱ sweang a̱ni;
41009048	a̱vwuo nang á̱ma̱njhyiit nkwi a̱ni bah; da̱ long hu ku nyi̱ri̱p a̱ja bah.
41009049	“Mat á̱ na jaat konyan ma̱ng long.
41009050	Nfak na jhyi nkyayak. A̱wot ka̱ nyinyang nna hu tyak, á̱ na nyia̱ ni wa na̱ jhyi kyayak hu? Si̱ nyi yet nfak mi̱ swat nyin hu, di̱ swan swat nyinyang ma̱ng a̱ghyang nyin.”
41010001	Yesu si̱ ghwon Ka̱fanahum, a̱ si̱ nat mi̱ fam a̱byin Yahudiya. A̱ si̱ byia̱k a̱ nat a̱ma̱nyi fam a̱tyin a̱ghyui Urdun. Á̱kpa á̱niet ma̱ a̱di̱di̱t di̱ susot si̱ bu tung da̱ a̱vwuo nggu. A̱ si̱ nwuo tyiet baa, ma̱nang gu mmeang a̱ni.
41010002	A̱fa̱risawa á̱ghyang si̱ bai da̱nian ba̱ ka mak Yesu. Ba̱ si̱ lyip gu nyia̱, “Doka ji̱ shim a̱tyok a̱ tyat nyeang ma̱ng a̱byii̱k gu a?”
41010003	Yesu si̱ nwuak mba shim ma̱ng lyip nyia̱, “Yihwa nang Musa lyuut mi̱ doka ji tazwa tyat nyeang hu?”
41010004	Ba̱ si̱ nyia̱ ma̱ng a̱nggu, “Musa ku shim a̱tyok a̱ lyuut wusika tyat nyeang, a̱wot a̱ ti̱n a̱byii̱k wu a̱ nkat.”
41010005	Yesu si̱ nyia̱ ma̱ng a̱mba, “Mat lak fwuong nyin hwa mbyia̱ Musa ku nnwuak nyin doka ji.
41010006	A̱wot neet di̱n tsa swanta hu, A̱gwaza ku mat ba a̱tyok ma̱ng a̱byii̱k.
41010007	Mat a̱nia, a̱tyok na ghwon a̱tyia̱ nggu wu ma̱ng a̱yang nggu wu, a̱ ta̱meet da̱ a̱byii̱k gu.
41010008	Mat a̱nia, mba a̱feang ba̱ na yet vam nyiung. Ba̱ bu yet a̱feang bah. Ba̱ yet vam nyiung hwa.
41010009	Mat a̱nia, nyeang nang A̱gwaza la̱p a̱ni, a̱yin gu yok tyat hu bah.”
41010010	Jen nang ba̱ nshya̱ a̱mali ka ma̱nyin mba a̱ni, mman ta̱m na si̱ bu lyip Yesu tazwa a̱lyiat tyat nyeang na.
41010011	Yesu si̱ tak ma̱ng a̱mba nyia̱, “Kuzang a̱tyok a̱ tyat nyeang ma̱ng a̱byii̱k gu, a̱wot a̱ si̱ bwuo a̱ghyang a̱ni; katnaan nia gu nyia̱ a̱yang a̱li nggu wu ndyo.
41010012	Ma a̱nia wa, ka̱ a̱byii̱k ghwon a̱tyok nggu wu, a̱ si̱ nyeang a̱tyok a̱ghyang; a̱ nyia̱ a̱tyok ntsa wu katnaan nia.”
41010013	Á̱ghyang á̱tuk á̱ghyang á̱niet si̱ bai ma̱ng a̱chyuang mman da̱ a̱vwuo Yesu, da̱nian a̱ ka byiam baa, a̱ tyia̱ mba a̱li̱ba̱rka. A̱wot mman ta̱m nggu na si̱ kam baa, ba̱ yok tyei Yesu dyem bah.
41010014	Nang Yesu ndi a̱nia a̱ni, a̱ si̱ fa̱k a̱lyia̱ ya ma̱ng mman ta̱m nggu na, a̱ si̱ nyia̱, “Nyi yok a̱chyuang mman wu ba̱ bai da̱ a̱vwuo nung. Nyi yok vwuong mba bah. Mat ntangka̱i mman nani, yet mman Tyok A̱gwaza nia.
41010015	N shei nyin a̱tsak a̱lyiat; konyan wa da̱ a̱ san Tyok A̱gwaza hu nang a̱da̱dei nggwon a̱ni bah, a̱ na̱ shya̱ nwuo ma̱ nhu bah.”
41010016	Nang gu nsaai mba bwak nggu na di̱ pyipyia̱ mba hu a̱ni. A̱ si̱ nang mba a̱tan a̱nu.
41010017	Nang Yesu ndoot a̱ naat Urusha̱lima a̱ni, a̱tyok a̱ghyang si̱ neet di̱n chung a̱ ba̱ kpaat a̱khwukhwut a̱zaghyi nggu, a̱ si̱ lyip gu nyia̱, “A̱tsatsak a̱tyu tyiet, yihwa n na nyia̱ n shya̱ swuan sang sangba̱p ji?”
41010018	Yesu si̱ lyip gu nyia̱, “Yihwa mbyia̱ a ngyei nung a̱tsatsak? Á̱ mbyia̱ a̱tyu a̱ yet a̱tsatsak a̱ni bah; ma̱ A̱gwaza wa ma̱nyin gu.
41010019	A lyen doka A̱gwaza ji, ji̱ nyia̱, ‘Yok hyat a̱yin bah; yok katnaan; yok nyiin tsang bah; yok shyi shyishyi a̱ka̱laa tazwa a̱yin bah; yok shyok a̱yin bah; nwuak a̱tyia̱ ang ma̱ng a̱yang ang wu shi.’”
41010020	Fi̱ng a̱tyok hu si̱ nyia̱, “A̱tyu tyiet, n ku nnyia̱ nkyang nani neet nang n gyet nggwon!”
41010021	Nang Yesu nnwuan gu a̱ni, a̱ si̱ fa̱k da̱ nggu ba̱t. Huhwa gu nyia̱ ma̱ng fi̱ng a̱tyu a̱hwa, “Kyang nyiung hwa bwat ang. Nat a si̱ lyap a̱mgba̱m nkyang zwa ang na a ka̱u á̱kunak kurum hu, a̱wot a na byia̱ zwá Ma A̱gwaza tswazwa. A sii bai a khwi nung.”
41010022	Nang fi̱ng a̱tyu a̱hwa nfa̱k a̱nia a̱ni, a̱ si̱ byian a̱ghyi. A̱wot a̱ si̱ nkat ma̱ng byian fwuo, mat a̱ ku byia̱ zwá gba̱mgbam.
41010023	Yesu si̱ nwuan mman ta̱m nggu na a̱ kaat, a̱ si̱ nyia̱ ma̱ng a̱mba, “Ku na vwuo a̱khwu ba̱t á̱niet zwá ba̱ shya̱ nwuo Tyok A̱gwaza hu!”
41010024	Mman ta̱m nggu na si̱ fa̱k a̱ga̱de da̱ a̱lyiat nggu na. A̱wot Yesu si̱ ya a̱son nyia̱, “Mman nung, ku na vwuo a̱khwu za̱m a̱yin gu nwuo mi̱ Tyok A̱gwaza hu!
41010025	Ku na laai lan a̱lakumi a̱ nwuo a̱ kaat a̱ ghwut mi̱ zwua̱i a̱yop, nang a̱tyu nzwa na nnwuo mi̱ Tyok A̱gwaza hu a̱ni!”
41010026	Mman ta̱m na si̱ mbeang fa̱k a̱ga̱de. A̱wot ba̱ si̱ nyia̱ ma̱ng á̱ghyang mba, “Mi̱ ka a̱nia wa, a̱nyan wa na shya̱ san hu?”
41010027	Yesu si̱ sak á̱ghyi da̱ mba. A̱wot a̱ si̱ nyia̱ ma̱ng a̱mba, “Ki̱ chet a̱tyubishyi hwa, a̱tyu nzwa na shya̱ san bah. A̱wot chet A̱gwaza hu byia̱ gak bah. Mat a̱mgba̱m kuzang kyang na tyia̱ da̱ a̱vwuo A̱gwaza.”
41010028	Bitut si̱ nyia̱ ma̱ng a̱nggu, “Di, zi̱ ghwon kuzang kyang zi̱ ka khwi ang!”
41010029	Yesu si̱ nwuak mba shim nyia̱, “N tak ma̱ng a̱nyin a̱tsak a̱lyiat; konyan wa ghwon a̱li, ku á̱na̱nyiuk á̱sam ku á̱nap, ku a̱yang ma̱ng a̱tyia̱, ku mman, ku bibyin khap, da̱nian nung ma̱ng A̱sham Nkhang ka;
41010030	kyang gu na san mi̱ jen jini a̱ni, na tat a̱ka̱chyi; a̱ka̱sa, á̱na̱nyiuk á̱nap ma̱ng á̱sam, a̱yaayang, mman, ma̱ng bibyin khap. A̱wot ma̱ng a̱mgba̱m nkyang nani á̱ na ta̱shuk ba ba̱t. A̱wot mi̱ jen chobai ba̱ na san swuan sang sangba̱p.
41010031	“A̱wot á̱niet ma̱ a̱di̱di̱t nang á̱ kyiak ba̱ yet a̱son ka ma̱nini a̱ni, bibya na ngaan. A̱wot á̱niet nang á̱ kyiak ba̱ yet ngaan ma̱nini a̱ni, bibya na yet a̱son ka.”
41010032	Ba̱ shya̱ di̱n vak naat Urusha̱lima, nang Yesu wa kwak a̱son ka. Mman ta̱m na si̱ fa̱k a̱ga̱de; á̱kum á̱niet ka ba̱ khwi gu a̱ni si̱ fa̱k a̱wun. A̱ si̱ bu yorong mman ta̱m nggu na swak ma̱ a̱feang da̱ gbang a̱nyiung. A̱ si̱ tak ma̱ng a̱mba swuo a̱bung ku na shya̱ gu a̱ni.
41010033	A̱ si̱ nyia̱ ma̱ng a̱mba, “Nyi fa̱k! Zi̱ naat Urusha̱lima! A̱ja, á̱ na bwuk ma̱ng Nggwon A̱tyubishyi. Á̱ tyia̱ nka mbwak a̱cha̱chet a̱yaapris, ma̱ng á̱niet tyiet doka A̱yahudawa. A̱wot ba̱ faat nka shi̱ri̱ya a̱khwu. Ba̱ bu tyia̱ nka mbwak Nnwap na̱ nwai yet A̱yahudawa a̱ni.
41010034	“A̱wot ba̱ na mai nkaa. Ba̱ mang nka a̱lyem. Ba̱ tang nka a̱ta̱mpyia̱. Ba̱ tsot ka, ba̱ hyat ka. A̱wot a̱tuk mam tat ka, ka̱ na doot ma̱ng swuan ma̱ á̱niet ba̱ ka̱n kwi a̱ni.”
41010035	A̱wot Yakubu ma̱ng Yoona, ba̱ yet mman Za̱ba̱di a̱ni, si̱ bai da̱ a̱vwuo Yesu. Ba̱ si̱ nyia̱, “A̱tyu tyiet, zi̱ chat a nyia̱ nzi̱t kyang zi̱ na lyip ang a̱ni.”
41010036	Yesu si̱ lyip ba nyia̱, “Yihwa nang nyi chat n nyia̱ nyin dyo?”
41010037	Ba̱ si̱ nyia̱, “Zi̱ chat a shim nzi̱t ndyo; a̱tuk a nswan di̱ chuk shi tyok ang ji a̱ni, yok a̱tyo nyiung ma̱ nzi̱t gu swan a̱za yak, a̱tyo nyiung a̱za myian.”
41010038	Yesu si̱ nyia̱ ma̱ng a̱mba, “Nyi lyen kyang nang nyi naai a̱ni bah. Ka̱ doot nyi swuo ma̱ a̱kashyi swuo a̱bung wu nang n na swuo a̱ni a? Ku nyi nyia̱ ba̱ptisman swuo a̱bung, nang á̱ na nyia̱ nung dyo a̱ni a?”
41010039	Ba̱ si̱ nyia̱, “Ii, zi̱ maai!” Yesu si̱ nyia̱ ma̱ng a̱mba, “A̱tsak a̱lyiat, nyi na swuo ma̱ a̱kashyi swuo a̱bung nang n na nswuo a̱ni; a̱wot ba̱ptisman swuo a̱bung nang á̱ na nyia̱ nung dyo a̱ni, jija á̱ na nyia̱ nyin dyo.
41010040	A̱wot khai a̱tyu a̱ na swan a̱zayak ku a̱zamyian nung a̱ni, yet si̱ nung hwa bah. Ku yet si̱ á̱niet á̱ ka̱n jhyi á̱ sak mba ndyo wa a̱ni.”
41010041	Nang á̱kum mman ta̱m swak ka nfa̱k a̱nia a̱ni, ba̱ si̱ fa̱k a̱lyia̱ ya ma̱ng Yakubu ma̱ng Yoona.
41010042	Mat a̱nia, Yesu si̱ yorong a̱mgba̱m mman ta̱m swak ma̱ a̱feang na dundung, a̱ si̱ nyia̱, “Nyi lyen á̱niet ba á̱ khai ba̱ nyia̱ tyok tazwa nnwap na̱ chyi A̱gwaza a̱ni. Ba̱ nyep mba, a̱wot a̱cha̱chet mba ba ni̱ shei mba tyok.
41010043	A̱wot mami nyin, ku na vwuon. Da̱ a̱kwonu a̱kya, konyan wa chat a̱ yet a̱gba̱ndang ma̱ nyin a̱ni, ku yet ta hwa gu yet a̱khwo nyin.
41010044	A̱wot konyan wa chat a̱ yet a̱kwak a̱son ma̱ nyin a̱ni, ku yet ta hwa gu yet a̱khwo konyan ma̱ nyin.
41010045	Mat, ku Nggwon A̱tyubishyi ma̱ a̱pyia̱ nka, ka̱ bai á̱ nyia̱ nka khwo hwa bah. A̱wot ka̱ ku bai da̱nian ka̱ ka nyia̱ á̱ghyang á̱niet bya khwo hu; a̱wot ka̱ ka nwuak swuan nka ji, ji̱ yet zang da̱nian san á̱niet ma̱ a̱di̱di̱t.”
41010046	Á̱ si̱ labeang bah, Yesu ma̱ng mman ta̱m nggu na si̱ bai Yeriko. A̱wot nang ba̱ nghwon a̱keang ka a̱ni, á̱kpa á̱niet ma̱ a̱di̱di̱t si̱ khwi Yesu. A̱tyu a̱fi̱fan a̱ghyang ku swan da̱ a̱beam vak a̱ naai; á̱ si̱ ngyei gu Ba̱timawut nggwon Timawut.
41010047	Nang gu nfa̱k nyia̱ Yesu a̱tyu Na̱za̱ra̱t chobai a̱ni, a̱ si̱ ta̱ngam a̱nwuat ka mi̱ chet, a̱ si̱ nyia̱, “Yesu nggwon Da̱wuda, ma̱sa̱kut n naai ang fa̱k kunak nung!”
41010048	Á̱niet ma̱ a̱di̱di̱t si̱ gba nggu mi̱ chet, nyia̱, “Tyia̱ nywang!” A̱wot a̱ si̱ bu mbeang a̱nwuat ka mi̱ chet ba̱t a̱ swaak, nyia̱, “Nggwon Da̱wuda, ma̱sa̱kut, n naai ang fa̱k kunak nung!”
41010049	Yesu si̱ yong, a̱ si̱ nyia̱, “Nyi yorong gu, gu bai.” A̱wot ba̱ si̱ yorong a̱tyu a̱fi̱fan wu. Ba̱ si̱ nyia̱ ma̱ng a̱nggu, “Gwai ba̱t, doot yong, Yesu yei ang!”
41010050	A̱tyu a̱fi̱fan wu si̱ ti̱n a̱godo nggu wu a̱ ta. A̱ si̱ tyia̱ kwak a̱ nat da̱ a̱vwuo Yesu.
41010051	Yesu si̱ lyip gu nyia̱, “Yihwa a chat n nyia̱ ang dyo?” A̱tyu a̱fi̱fan wu si̱ nyia̱, “A̱tyu tyiet nung, ma̱sa̱kut, n chat n shya̱ nwuan a̱vwuo!”
41010052	Yesu si̱ nyia̱ ma̱ng a̱nggu, “Nkat, nwuak fwuo ang hu da̱ nung choot ang!” Mi̱ di̱ yong a̱hwa, a̱ si̱ kin ta̱bat nwuan a̱vwuo! A̱wot a̱ si̱ khwi Yesu.
41011001	Nang ba̱ mbai kpa̱mkpaan ma̱ng Urusha̱lima a̱ni, ba̱ si̱ tat kpa̱mkpaan ma̱ a̱ka̱keang Ba̱ti̱faji ma̱ng Ba̱ta̱ni da̱ a̱beam Tsok Za̱itun. Yesu si̱ ta̱m mman ta̱m gu a̱feang ba̱ shya̱ a̱son gu.
41011002	A̱ si̱ nyia̱ ma̱ng a̱mba, “Nyi nat ma̱ a̱bada̱dei a̱keang keniaau. Mi̱ di̱ nwuo nyin hu a̱ja, nyi na li a̱baka̱za̱nki nang á̱ ka̱ nwai nyeak a̱ni. Nyi byii̱k ka nyi bai ndyo.
41011003	“Ka̱ a̱yin lyip nyin, ‘Yihwa mbyia̱ nyi mbyi nka?’ Nyi tak ma̱ng a̱nggu nyia̱, ‘A̱tyoli wa chat ka. A̱wot a̱ na bwuok ndyo ma̱ninika.’ ”
41011004	Ba̱ si̱ nat á̱ si̱ shya̱ nang á̱ la̱p a̱baka̱za̱nki ka a̱zanunwuai a̱li ka da̱ a̱beam vak. A̱wot ba̱ si̱ nwuo bii nka.
41011005	Á̱ghyang á̱niet ba̱ yong a̱ja a̱ni, si̱ lyip ba nyia̱, “Yihwa mbyia̱ nang nyi mbii a̱baka̱za̱nki ka?”
41011006	Mman ta̱m na si̱ hyia̱ ma̱nang Yesu ntak ma̱ng a̱mba a̱ni. Á̱niet a̱bya si̱ ghwon baa, ba̱ si̱ nkat ndyo.
41011007	Ba̱ si̱ bai ma̱ng Yesu a̱baka̱za̱nki ka. Ba̱ si̱ teak a̱yaatoot mba ba a̱zama a̱ka̱za̱nki ka, Yesu si̱ nyeak a̱ nswan.
41011008	Á̱niet ma̱ a̱di̱di̱t si̱ teak a̱yaatoot mba ba di̱n vak hu. A̱wot á̱ghyang á̱niet si̱ ma ntyam mbwak ntswan, ba̱ si̱ teak a̱byin Yesu si̱ nswak.
41011009	Á̱niet ba̱ kwak a̱son Yesu ma̱ng á̱si̱ ba̱ khwi gu lilyim a̱ni, si̱ koot a̱gugong nyia̱, “Hosana, Hosana! Zi̱ dyep A̱gwaza! Shok yet si̱ a̱tyu, a̱ chobai ma̱ng Tyok A̱gwaza A̱tyoli a̱ni!
41011010	A̱gwaza gu nwuak shok di̱n tyok a̱tyia̱ a̱khwop nzi̱t hu Da̱wuda ku chobai a̱ni! Zi̱ dyep A̱gwaza Tswazwa!”
41011011	Nang Yesu ntat Urusha̱lima a̱ni, a̱ si̱si̱ nwuo A̱li Nwuat Za̱nang A̱gwaza. A̱ si̱ nwuan nkyang na a̱ kaat. Nang mam hu nkwa a̱ni, a̱ si̱ ghwon Urusha̱lima. A̱ si̱ bwuok a̱ nat Ba̱ta̱ni ma̱ng mman ta̱m nggu na swak ma̱ a̱feang.
41011012	Da̱ a̱tsotson tat ka, nang ba̱ nghwon Ba̱ta̱ni á̱ bwuot á̱ naat Urusha̱lima a̱ni; Yesu si̱ fa̱k zong.
41011013	Yesu si̱ li a̱kwon a̱bwabwap ka̱ yet a̱sham ma̱ a̱kyikyo nang gu ni̱ laai shya̱ gbang. A̱ si̱ teap a̱ nat gu lii ke ka̱ byia̱ sum. A̱wot nang gu si̱ ntat a̱ni, a̱ si̱ li ka̱ yet ma̱ a̱kyikyo bya, mat nang jen koot sum nka ji ka̱n nyia̱ bah.
41011014	Yesu si̱ shyi a̱kwon a̱bwabwap ka nyia̱, “A̱yin bu si̱ mi̱n mak ya sum ang bah, si̱ nat sang sangba̱p!” A̱wot mman ta̱m nggu na si̱ fa̱k si̱sak nang gu nshyi a̱kwon ka a̱ni.
41011015	A̱wot nang ba̱ si̱ nnwuo Urusha̱lima a̱ni, Yesu si̱ nwuo mi̱ didyaat A̱li Nwuat Za̱nang A̱gwaza hu. A̱ si̱ vwuong á̱niet lyiai ma̱ng á̱niet kwai nkyang nwuat za̱nang a̱ ghwut ndyo ta̱usa. A̱ si̱ seang a̱yaatyii á̱niet shai kurum ma̱ng nkyang nswat á̱niet lyiai a̱yaabwa.
41011016	A̱ si̱ bu vwuong á̱niet pyia̱t nkyang a̱bwuang ba̱ sweap mi̱ didyaat A̱li Nwuat Za̱nang A̱gwaza hu a̱ni.
41011017	A̱ si̱ bu gba mba nyia̱, “N gyei á̱ lyuut ma̱ A̱lyiat A̱gwaza na nyia̱, ‘A̱li nung ka na yet a̱li naai A̱gwaza kya a̱mgba̱m nnwap mi̱ swanta naa?’ Da̱ a̱kwonu a̱kya, nyi bwuak ka ntyia̱ kuu á̱niet á̱tsaai!”
41011018	A̱cha̱chet a̱yaapris ma̱ng á̱niet tyiet doka ba si̱ fa̱k a̱lyiat nggu na. Ba̱ si̱ nwuo chat a̱wat nang ba̱ na nhyat gu a̱ni. A̱wot ba̱ si̱ fwuong a̱wun gu. Mat a̱mgba̱m á̱niet ba fwuong a̱ga̱de ma̱ng tyiet gu hu.
41011019	A̱wot nang jenshyung nnyia̱ a̱ni, Yesu ma̱ng mman ta̱m nggu na si̱ ghwut ma̱ a̱keang Urusha̱lima ka.
41011020	Da̱ a̱tsotson tat nang ba̱ sweap, ba̱ si̱ li nang a̱kwon a̱bwabwap ka khwot neet da̱ á̱ni̱nan ba!
41011021	Bitut si̱ kin jhyung shyishyi nang Yesu ku shyi a̱kwon a̱bwabwap ka a̱ni. Huhwa gu nyia̱ ma̱ng Yesu a̱ni, “A̱tyu tyiet, di a̱kwon a̱bwabwap ka nang a ku shyi a̱ni; ka̱ khwot!”
41011022	Yesu si̱ nwuak ba shim nyia̱, “Nyi nwuak fwuo da̱ A̱gwaza.
41011023	A̱tsak a̱lyiat, n hyia̱ ma̱ng a̱nyin, ka̱ a̱yin nyia̱ ma̱ng a̱fan kani, ‘Doot a̱ji, a̱ si̱ kwa mi̱ kyai a̱sa̱khwot!’ Da̱nang gu but mi̱ fwuo bah, a̱ si̱ bu nwuak a̱chuchuk di̱ kyang gu hyia̱ a̱ni; á̱ na nyia̱ gu ndyo.
41011024	Huhwa mbyia̱ nang n nyia̱ ma̱ng a̱nyin, jen nang nyi nnaai A̱gwaza kyang a̱ni, a̱wot ka̱ nyi nwuak a̱chuchuk nang nyi wa ka̱n san hu wa a̱ni; nyi na shya̱ nhu.
41011025	“A̱wot kuzang jen nang nyi shya̱ di̱ naai A̱gwaza a̱ni, nyi si̱ jhyung nang nyi mba̱ng a̱yin mi̱ fwuo, nyi chi gu ndyo. Da̱nian A̱tyia̱ nyin wu a̱ shya̱ tswazwa ka a̱ni, a̱ ma na chi nyin a̱ka̱tuk nyia̱ nyin wu.”
41011026	
41011027	Ba̱ si̱ bu bwuok á̱ bai Urusha̱lima. Nang Yesu shya̱ di̱ chong mi̱ didyaat A̱li Nwuat Za̱nang A̱gwaza hu; a̱cha̱chet a̱yaapris, á̱niet tyiet doká, ma̱ng á̱niet khwop á̱niet A̱li Nwuat Za̱nang A̱gwaza ba, si̱ neet á̱ bai ma̱ng a̱nggu.
41011028	Ba̱ si̱ ba̱ lyip gu nyia̱, “Zang tangka̱i tyok hwa nang a byia̱ nnyia̱ nkyang nani? Ke a̱nyan wa ma nang ang tyok nyia̱ nkyang nani?”
41011029	Yesu si̱ nyia̱ ma̱ng a̱mba, “N ma na ndyip nyin kyang nyiung. Ka̱ nyi nwuak nung shim, n na tak ma̱ng a̱nyin tyok hu nang n byia̱ n nyia̱ nkyang nani a̱ni.
41011030	Nyi tak nung, tyok ba̱ptisman Yoona hu neet a̱ji wa; ku neet Ma A̱gwaza Tswazwa kya kee, da̱ a̱vwuo a̱tyubishyi kya?”
41011031	Ba̱ si̱ ya nwuo a̱di̱dam tsi̱tsak mba nyia̱, “Ki̱ zi̱ nyia̱ tyok nyia̱ ba̱ptisman nggu hu neet Ma A̱gwaza tswazwa kya; a̱ na lyip zi̱t nyia̱, ‘Yihwa mbyia̱ nyi ndak nwuak a̱chuchuk da̱ a̱lyiat Yoona na?’
41011032	A̱wot ka̱ doot zi̱ gbang a̱lyia̱ nyia̱, tyok nyia̱ ba̱ptisman nggu hu neet da̱ a̱vwuo á̱nietbishyi kyaa?” Ba̱ dam a̱nia, mat ba̱ fwuong a̱wun á̱niet ba̱ yong a̱ja a̱ni. Mat a̱mgba̱m á̱niet ba wa ka̱n kyiak nang Yoona ngyet a̱tsak a̱ta̱m a̱kwonu A̱gwaza wa.
41011033	Huhwa ba̱ si̱ nwuak Yesu shim nyia̱, “Zi̱ lyen bah.” Yesu si̱ ma nyia̱, “Nung meang, n ma na ntak ma̱ng a̱nyin tyok hu nang nnyia̱ nkyang nani a̱ni bah.”
41012001	Yesu si̱ kin nwuo tyiet a̱cha̱chet a̱yaakwak a̱son ba di̱ kidee nyia̱, “A̱tyok a̱ghyang wa kap a̱byin a̱na̱p. A̱ si̱ nok bat a̱ nkeang kaa. A̱ si̱ lung jhyat da̱ a̱fang nang gu na nshyui a̱sa̱khwot a̱na̱p na a̱ni. A̱wot a̱ si̱ nok a̱ga̱nga̱ng a̱dak nang á̱ na nswan á̱ cham a̱byin ka a̱ni. A̱ si̱ khwap á̱niet khap á̱ghyang a̱byin ka. A̱wot a̱ si̱ nkat a̱keang a̱ghyang.
41012002	“Nang seam mbai, jen kpa̱i sum a̱na̱p ji si̱ nnyia̱ a̱ni, a̱ si̱ ta̱m ma̱ng a̱khwo nggu da̱ a̱vwuo á̱niet khap nang gu khwap ba a̱byin ka a̱ni; ba̱ ka̱u a̱sa̱khwot a̱na̱p na, ba̱ nwuak gu a̱kwonu ngguu.
41012003	A̱wot á̱niet khap ba si̱ ta̱bat a̱khwo wu, ba̱ si̱ tsot gu. Ba̱ si̱ vwuong gu á̱ bwuok ndyo mbwak nkhwot.
41012004	A̱tyu byia̱ a̱byin wu si̱ bu ta̱m ma̱ng a̱khwo a̱ghyang. Nggu meang, ba̱ si̱ tsot gu a̱pyia̱. Ba̱ si̱ nyia̱ nggu lihyat.
41012005	A̱tyu byia̱ a̱byin wu si̱ bu ta̱m ma̱ng a̱khwo a̱ghyang. Á̱niet khap ba si̱ hyat gu. Ma a̱nia wa á̱niet khap ba si̱ nyia̱ ma̱ng á̱khwo ma̱ a̱di̱di̱t; ba̱ si̱ tsot á̱ghyang, ba̱ si̱ bu hyaai á̱ghyang.
41012006	A̱mgba̱m ma̱ng a̱nia, a̱tyu byia̱ a̱byin wu byia̱ nggwon nang gu nsak fwuo a̱ni, a̱ si̱ ta̱m nka a̱ngaan ma̱ng a̱di̱dam nyia̱, ‘Ba̱ na nwuak nggwon nung ka shi!’
41012007	“A̱wot nang á̱niet khap ba ndi nggwon ka ka̱ chobai a̱ni, ba̱ si̱ la̱p a̱nu nyia̱, ‘Di nggwon ka̱ na ya gado a̱byin hu a̱ni kikya chobai! Nyi bai zi̱ hyat ka, a̱wot gado hu ku yet si̱ nzi̱t!’
41012008	A̱jawa ba̱ si̱ ta̱bat nggwon ka ba̱ si̱ hyat. Ba̱ si̱ ji̱p kwom hu a̱ma̱nta a̱byin ka.
41012009	“Yihwa nang nyi dam a̱tyu byia̱ a̱byin a̱wa na nyia̱? A̱ bye bai a̱ hyaai á̱niet khap a̱bya, a̱wot a̱ nwuak á̱ghyang á̱niet a̱byin ka.
41012010	Nyi ka̱n fang ma̱ A̱lyiat A̱gwaza na nang á̱ ndyuut a̱ni baa? Nyia̱, ‘A̱fang ka nang á̱niet nok ba lak a̱ni; kikya nang á̱ kpaat da̱ a̱ta̱m kuntyin nok ka.
41012011	Si̱ huni neet da̱ a̱vwuo A̱gwaza kya. A̱wot ku yet kyang a̱ga̱de hwa ma̱ á̱ghyi nzi̱t.’ ”
41012012	A̱wot a̱cha̱chet a̱yaakwak a̱son A̱yahudawa ba si̱ chat vak nang ba̱ na nta̱bat Yesu a̱ni. Mat ba̱ ku lyen nang gu ndyiat kidee jini tazwa mba kya. A̱mgba̱m ma̱ng a̱nia, ba̱ si̱ fa̱k a̱wun á̱kpa á̱niet ka. Ba̱ si̱ nkat, ba̱ si̱ ghwon guu.
41012013	Huhwa ba̱ si̱ ta̱m A̱fa̱risawa á̱ghyang ma̱ng á̱niet ba̱ shya̱ mi̱ sot a̱gwam Hiridut a̱ni. Da̱nian ba̱ ka tya̱ra̱m Yesu gu hyia̱ kyang nang ba̱ na ba̱ng ba̱ nta̱bat gu a̱ni.
41012014	Nang ba̱ mbai da̱ a̱vwuo Yesu a̱ni, ba̱ si̱ nyia̱, “A̱tyu tyiet, zi̱ lyen a yet a̱tsotswat a̱yin wa. Da̱ nwan, a bu byia̱ a̱ka̱ta ma̱ng a̱yin bah. Mat a khai a̱yin da̱ á̱ghyi bah. Da̱ a̱kwonu a̱kya, a tyiet vak A̱gwaza hu mami a̱chuchuk. Tak ma̱ng a̱nzi̱t, á̱ shim nzi̱t ndyo zi̱ tan Kaisar a̱gba̱ndang a̱gwam shan A̱romawa kurum ga̱ndu hu a, kee zi̱ yok?”
41012015	A̱wot nang Yesu ndyen mumwang yet a̱yaabang a̱byin mba hu a̱ni; huhwa gu nyia̱ ma̱ng a̱mba, “Yihwa mbyia̱ nyi nchat nyi tya̱ra̱m nung? Nyi bai ma̱ng a̱nung kurum hu, n di.”
41012016	Ba̱ si̱ bai ma̱ng a̱nggu ndyo. Yesu si̱ lyip ba nyia̱, “Ghwughwu huni ma̱ng a̱lyoot kani tazwa kurum hu; yet si̱ a̱nyan hwa?” Ba̱ si̱ nyia̱, “Si̱ Kaisar hwa!”
41012017	Huhwa Yesu si̱ nyia̱ ma̱ng a̱mba, “Ka̱ a̱nia wa, kyang ku yet si̱ Kaisar a̱ni, nyi ni̱ nwuak Kaisar. Kyang ku yet si̱ A̱gwaza a̱ni, nyi nwuak A̱gwaza.” A̱wot ba̱ si̱ tyia̱ ma̱ tai di̱ si̱sak gu nnwuak ba shim hu a̱ni.
41012018	A̱jawa sot A̱sa̱ndukiyawa jhyang si̱ bai da̱ a̱vwuo Yesu; á̱si̱ ba ba̱ ni̱ tyiet nyia̱, á̱niet ba̱ kwi a̱ni, da̱ ba̱ na doot ma̱ng swuan ma̱ á̱niet ba̱ ka̱n kwi a̱ni bah. Huhwa ba̱ si̱ lyip gu nyia̱,
41012019	“A̱tyu tyiet, Musa ku lyuut nzi̱t doka nyia̱; ka̱ a̱na̱nyiuk a̱yin khwu a̱ si̱ ghwon a̱byii̱k wu di̱ mi̱n nggwon, ku myim a̱na̱nyiuk a̱tyu a̱ khwu wu gu chi̱t a̱byii̱k a̱wa, ba̱ ka nghwon a̱tyu a̱ khwu wu zwa.
41012020	Di̱n jen jhyang, á̱ ku byia̱ á̱na̱nyiuk a̱natat. A̱niet khwop wu si̱ bwuo a̱byii̱k, a̱ si̱ khwu di̱ mi̱n ghwon zwa.
41012021	A̱tyu a̱ tung da̱ a̱nggu a̱ni si̱ chi̱t a̱byii̱k wu. Nggu meang, a̱ si̱ khwu di̱ mi̱n ghwon zwa. Ma a̱nia wa ku si̱ ndi ma̱ng a̱tyu a̱ yet a̱tat wu a̱ni.
41012022	A̱mgba̱m á̱na̱nyiuk a̱natat a̱bya si̱ kwi di̱ mi̱n ghwon zwa. Di̱ ngaan hu, a̱byii̱k wu meang si̱ khwu.”
41012023	“Mat a̱nia, a̱tuk doot ma̱ng swuan ma̱ á̱niet ba̱ ka̱n kwi a̱ni; a̱byii̱k a̱nyan wa gu na yet? Mat a̱mgba̱m mba a̱natat a̱kya, a̱byii̱k wu swan nyeang ma̱ng a̱mba.”
41012024	Yesu si̱ nwuak ba shim nyia̱, “Lyip huni tak nang nyi ka̱n ghyuap wa. Nyi ka̱n dyen A̱lyiat A̱gwaza na ma̱ng chet gu hu bah.
41012025	Jen nang á̱niet ba na ndoot ma̱ng swuan ma̱ á̱niet ba̱ ka̱n kwi a̱ni; ba̱ na nyia̱ a̱ka̱nyeang bah. Mi̱ da̱ mba, ba̱ na tyei a̱ka̱nyeang bah. Da̱ a̱kwonu a̱kya, ba̱ na li nang a̱yaata̱m tswá A̱gwaza tswazwa a̱ni.
41012026	“A̱wot da̱ a̱lyiat doot ma̱ng swuan ma̱ á̱niet ba̱ ka̱n kwi a̱ni; nyi ka̱n fang mami A̱lyiat A̱gwaza na nang Musa ku lyuut tazwa nkhang nang sop ji ku ngya long hu mi̱ tswa a̱yit ji a̱ni baa? Di̱ si̱sak ji nang A̱gwaza ku ndyiat ma̱ng Musa a̱yit ka, tazwa a̱yaatyia̱ a̱khwop ba̱ ka̱n kwi a̱ni, nyia̱, ‘Nung gwa ngyet A̱gwaza Ibrahim, A̱gwaza Ishaku, ma̱ng A̱gwaza Yakubu.’
41012027	“A̱gwaza yet á̱si̱ á̱niet kukwi wa bah. A̱ yet á̱si̱ á̱niet nswuan wa. Nyi ghyuap za̱m!”
41012028	A̱tyok a̱ghyang ma̱ á̱niet tyiet doka ba ku shya̱ a̱ja, a̱ si̱ wup a̱ fa̱k nang ba̱ ya fwuang ji. Nang nggu nfa̱k Yesu nnwuak ba shim hu shansham a̱ni, a̱ si̱ lyip gu nyia̱, “Zang doka ja swak á̱kum ka ma̱ng shi hu?”
41012029	Yesu si̱ nwuak gu shim nyia̱, “Doka ji swak á̱kum ka ma̱ng shi a̱mgba̱m a̱ni, ji ja yet; ‘Nyin á̱niet Isi̱rela, nyi myiai a̱fufwuo nyi fa̱a̱k! A̱gwaza a̱ yet A̱tyoli nzi̱t wu a̱ni, a̱ yet A̱gwaza a̱nyiung wa ma̱nyin gu.
41012030	Mat a̱nia, ku yet ta hwa a chat A̱gwaza a̱ yet A̱tyoli ang wu a̱ni ma̱ng a̱mgba̱m fwuo ang hu, ma̱ng a̱mgba̱m swuan ang ji, ma̱ng a̱mgba̱m lyen ang hu, ma̱ng a̱mgba̱m chet ang hu.’
41012031	Doka sweang ji, ji̱ swak ma̱ng shi a̱ni, jija yet; ‘A bu chat a̱kpa̱ndang nswat ang wu ma̱nang a nchat a̱pyia̱ ang a̱ni.’ Á̱ bu mbyia̱ doka ji ji̱ swak si̱ jini ma̱ng shi a̱ni bah.”
41012032	A̱jawa a̱tyu tyiet doká wu si̱ nyia̱ ma̱ng Yesu, “A̱tyu tyiet, a̱tsatsak a̱lyiat wa za̱m nang a hyia̱. A̱gwaza wu yet a̱nyiung wa, á̱ bu mbyia̱ a̱ghyang bah; mi̱ nggu wa ma̱nyin gu.
41012033	A̱wot n dyen ku yet ta hwa n bu nchat gu ma̱ng a̱mgba̱m fwuo nung hu, ma̱ng a̱mgba̱m lyen, ma̱ng a̱mgba̱m chet. A̱wot n bu chat a̱kpa̱ndang nswat nung wu, nang n chat a̱pyia̱ nung a̱ni. Si̱ huni hwa shi a̱ swak za̱nang nang á̱ fwui ma̱ng a̱mgba̱m si̱ ji nang doka ji nyia̱ á̱ nwuat a̱ni.”
41012034	Nang Yesu nfa̱k a̱tyu tyiet doka wu nnwuak shim ma̱ng mumwang a̱ni, a̱ si̱ nyia̱ ma̱ng a̱nggu, “A shya̱ kpa̱mkpaan ma̱ng nwuo Tyok A̱gwaza hu.” Nang si̱ a̱hwa nswak a̱ni, á̱ bu mbyia̱ a̱tyu a̱ gbang a̱lyia̱ a̱ si̱ lyip Yesu kyang a̱ni bah.
41012035	Di̱n jen nang Yesu nshya̱ di̱ tyiet mi̱ didyaat A̱li Nwuat Za̱nang A̱gwaza hu a̱ni; a̱ si̱ lyip á̱niet ba, nyia̱, “Yihwa mbyia̱ nang á̱niet tyiet doka ba nnyia̱ Kristi neet mi̱ kwai Da̱wuda ja?
41012036	Mat Da̱wuda ma̱ a̱pyia̱ nggu, ku lyuut mami chet A̱za̱za̱rak Ntswa hu nyia̱, ‘A̱gwaza nyia̱ ma̱ng Kristi A̱tyoli nung wu, “A̱tyoli, swan a̱ji a̱zayak nung; si̱ nat jen nang n na ntyia̱ á̱niet lak li ang mba a̱tafa á̱tai a̱ti̱tak ang mba a̱ni.” ’
41012037	“Ki̱ Da̱wuda ma̱ a̱pyia̱ nggu ngyei Kristi ‘A̱tyoli’ nggu wu; ku na li ni wa gu bu ngyet a̱ka̱mbwon gu?” A̱gba̱ndang á̱kpa á̱niet si̱ myiai a̱fufwuo á̱ fwuong guu ma̱ng a̱gwai.
41012038	Mami tyiet Yesu hu, a̱ si̱ khwat á̱niet khwi nggu ba a̱fufwuo nyia̱, “Nyi ta̱bam ma̱ng a̱yaagwak tyiet doka ba; á̱niet ba̱ fa̱k di̱ kichong á̱ tam ma̱ng a̱cha̱chet a̱yaatoot. Ba̱ chat á̱ li mba á̱ byiat ba á̱ nwuat ba shi mi̱ tungga.
41012039	A̱wot ba̱ ni̱ chat a̱cha̱chet a̱vwuo nswat mi̱ á̱tutu a̱tung A̱yahudawa, ma̱ng a̱cha̱chet a̱vwuo nswat mi̱ bukí.
41012040	“Bibya yet á̱niet ya gado á̱nyiuk nang á̱tyok mba ba ka̱n kwi a̱ni da̱ mi̱n nsum. A̱wot ba̱ ni̱ chat á̱ ka li nang ba̱ ngyet a̱za̱za̱rak á̱niet, ba̱ ni̱ kyiak a̱junjung jen nang ba̱ naai A̱gwaza mami á̱niet. Bibya nang A̱gwaza na nyia̱ mba a̱gba̱ndang shi̱ri̱ya wu!”
41012041	Nang Yesu nswan kpa̱mkpaan ma̱ng a̱vwuo khwot kurum mi̱ didyaat A̱li Nwuat Za̱nang A̱gwaza hu a̱ni; a̱ si̱ swan a̱ nwuan si̱sak ji nang á̱niet ba nkhwot kurum hu a̱ni. A̱wot á̱niet nzwá ma̱ a̱di̱di̱t si̱ nwuat a̱cha̱chet kurum.
41012042	A̱wot a̱ si̱ bu li a̱byii̱k a̱ghyang a̱ yet a̱kunak nang a̱tyok nggu wu ka̱n khwu a̱ni; nang gu nwuat a̱nini a̱feang.
41012043	Huhwa Yesu si̱ yorong mman ta̱m nggu na, a̱ si̱ nyia̱ ma̱ng a̱mba, “Yok n tak nyin a̱tsak a̱lyiat, a̱byii̱k a̱ yet a̱kunak kani nang a̱tyok wu ka̱n khwu a̱ni; mmat kurum ku swak si̱ á̱kum á̱niet hu a̱ni, da̱ a̱vwuo khwot kurum ka.
41012044	Mat a̱mgba̱m á̱niet nzwá ba, ba̱ nwuak za̱nang chunchwiit mami gba̱mgbam zwá nang ba̱ byia̱ a̱ni. A̱wot nggu a̱byii̱k wuni, bi̱ri̱ng ma̱ng kunak nggu hu, a̱ si̱ kyiak a̱mgba̱m a̱byi kurum nang gu byia̱ mi̱ swat gu hu a̱ni, a̱ si̱ nnwuak za̱nang.”
41013001	A̱tuk a̱kya nang Yesu nshya̱ di̱ ghwut Mali Nwuat Za̱nang A̱gwaza ka a̱ni; huhwa a̱tyo nyiung mami mman ta̱m nggu na si̱ nyia̱ ma̱ng a̱nggu a̱ni, “A̱tyu tyiet, di ntangka̱i a̱sham a̱ka̱nok nani ma̱ng a̱tsatsak nfang wu di̱ mbat na!”
41013002	Huhwa Yesu nyia̱ ma̱ng a̱nggu a̱ni, “A li a̱cha̱chet a̱ka̱nok nani a? Ma̱ng a̱nia, á̱ na bi̱ri̱m na a̱mgba̱m. Á̱ mbyia̱ a̱fang a̱nyiung nang á̱ na ghwon tazwa a̱ghyang a̱ni bah!”
41013003	Nang Yesu nshya̱ di̱ swan tazwa Tsok Za̱itun ji̱ shya̱ a̱ma̱nyi kukwaat A̱li Nwuat Za̱nang A̱gwaza ka a̱ni; huhwa Bitut, Yakubu, Yoona, mbeang Anda̱rawut, si̱ bai ba̱ si̱ nwuo lyi̱ri̱m gu da̱ a̱beam nyia̱,
41013004	“Zi̱ chat a tak ma̱ng a̱nzi̱t; zang jen ja nang nkyang nani na mbai? A̱wot yihwa bu na yet kyang a̱ga̱de ku yet a̱lama ku na tak jen nang na̱ shim bai a̱ni?”
41013005	A̱jawa Yesu si̱ nwuo shei ma̱ng a̱mba nyia̱, “Nyi ta̱bam, kalak a̱yin a̱ du laai nyin.
41013006	Mat á̱niet ma̱ a̱di̱di̱t na bai da̱ a̱lyoot nung di̱ bwoi a̱ka̱laa, ba̱ kyiak nyia̱ bibya yet ‘Kristi’ a̱ yet a̱tyu A̱gwaza kup gu tyok a̱ni. A̱wot ba̱ na laai á̱niet ma̱ a̱di̱di̱t.
41013007	Ka̱ nyi fwuong nkhang zwang ma̱ng nkhang a̱ka̱yaat ma̱ a̱di̱di̱t, nyi yok fa̱k a̱sok a̱fa bah. Ku yet ta hwa nkyang nani na bai, a̱wot a̱mgba̱m jen wu a̱ sii bai.
41013008	“Nwap na kwan zwang ma̱ng nwap. A̱wot tyok ku kwan zwang ma̱ng tyok. A̱byin na tyi̱ri̱m da̱ a̱vwuo ma̱ a̱di̱di̱t mi̱ swanta hu. A̱wot á̱ bu nyia̱ a̱cha̱chet nzong da̱ a̱vwuo ma̱ a̱di̱di̱t. Nkyang nani nia na yet a̱son swuo a̱bung ka, ka̱ na bai ma̱nang a̱fa mbyin ni̱ ntsa bwuak a̱byii̱k di̱n jen twei ma̱ng byin a̱ni.
41013009	“A̱wot nyin, nyi chok pyipyia̱ nyin. Mat á̱ na tyia̱ nyin mbwak sot a̱cha̱chet a̱yaakwak a̱son A̱yahudawa; a̱wot á̱ tsot nyin mi̱ á̱tutu a̱tung A̱yahudawa ba; á̱ nyia̱ nyin shi̱ri̱ya a̱zaghyi á̱gwam ma̱ng a̱yaagwomna mat shei A̱sham Nkhang nung ka. Huhwa nyi na byia̱ a̱wat nyi shei nkhang nung na a̱zaghyi mba.
41013010	A̱wot ku yet ta hwa á̱ tsa shei A̱sham Nkhang ka da̱ a̱vwuo a̱mgba̱m nnwap mi̱ bibyin swanta na, a̱mgba̱m jen wu a̱ sii bai.
41013011	“Jen nang á̱ na nya̱baat nyin á̱ bai ma̱ng a̱nyin a̱zaghyi á̱niet nyia̱ shi̱ri̱ya a̱ni; nyi yok nwuo a̱di̱dam tazwa kyang nang nyi na hyia̱ a̱ni bah. A̱wot ki̱ jen ji nyia̱ á̱ na nwuak nyin kyang hu nang nyi na hyia̱ a̱ni; mat nyin bya lyiat bah. A̱za̱za̱rak Ntswa A̱gwaza wu wa na lyiat nyin ndyo.
41013012	“A̱na̱nyiuk na la̱p a̱shuk a̱ nwuak a̱na̱nyiuk á̱ hyat. Ma a̱nia wa a̱tyia̱ na nwuak nggwon guu. Mman na meang na ta̱ngam ba̱ tyia̱ á̱ hyaai á̱niet mbyin mba ba.
41013013	Á̱niet ma̱ a̱di̱di̱t na lak li nyin, mat nyi yet á̱niet khwi nung bya. A̱wot a̱tyu a̱ gbang a̱lyia̱ a̱ si̱ yong mi̱ chet si̱ nat sangba̱p swuan nggu ji a̱ni; a̱ na shya̱ san.”
41013014	“Nyi na li a̱shi̱shi̱k nkyang nang á̱ sak ma̱ a̱za̱za̱rak a̱vwuo, a̱ tyei A̱li Nwuat Za̱nang A̱gwaza ka a̱na̱ndyung; a̱ si̱ tyia̱ á̱ si̱ kam nka á̱ ghwon a̱ni.” (A̱tyu a̱ fang a̱lyiat nani a̱ni, yok gu fi̱k shansham!) “Di̱n jen a̱ja á̱si̱ ba̱ shya̱ mi̱ fam Yahudiya a̱ni, ku yet ta hwa, ba̱ tyong á̱ nat da̱ tsutsok.
41013015	A̱tyu a̱ shya̱ tazwa a̱kup nyuo a̱ni, gu yok mak a̱ chyok a̱ nwuo a̱ kyiak kyang mi̱ nyuo, a̱ sii nkat bah.
41013016	Ma a̱nia wa, a̱tyu a̱ shya̱ ma̱ a̱byin khap a̱ni, gu yok bwuok a̱ nat a̱mali, da̱nian a̱ ka kyiak a̱toot gu sii nkat bah.
41013017	Ku na swan á̱nyiuk a̱ka̱fa ma̱ng á̱nyiuk ba̱ nyia̱ na̱mbwon mman na̱ nwaai di̱n jen a̱ja a̱ni.
41013018	Nyi naai A̱gwaza gu beang chung nyin ji ji̱ yok bai mi̱ njen shyishyim bah.
41013019	“Mat mmam a̱nia, á̱ na nyia̱ a̱gba̱ndang swuo a̱bung tangka̱i hu nang á̱ ka̱n mak swuo a̱ni bah; neet di̱n jen nang A̱gwaza mmat swanta hu a̱ni, ba̱ng ba̱ tat a̱fwun. Da̱ mba, á̱ bu na swuo tangka̱i a̱bung huni bah.
41013020	A̱tsak a̱lyiat, si̱ nang A̱gwaza ghyuai mmam a̱nia, á̱ mbyia̱ a̱tyo nyiung a̱ na shya̱ san a̱ni bah. Mat á̱niet ba nang A̱gwaza khai a̱ni, bibya mbyia̱ gu si̱ nghyuai mmam a̱nia.
41013021	“Di̱n jen a̱ja, ka̱ a̱yin nyia̱ ma̱ng a̱nyin, ‘Nyi li, di A̱gwam Kristi wa wu!’ Ke a̱ bu nyia̱, ‘Nyi li, di nggu wa waau!’ Nyi yok nwuak a̱chuchuk bah.
41013022	Mat á̱niet bwoi a̱ka̱laa ba̱ kyiak nyia̱ ba̱ yet A̱gwam Kristi; ma̱ng á̱niet ba̱ kyiak nyia̱ bibya yet á̱tsak a̱yaata̱m a̱kwonu A̱gwaza, na ghwut kpa̱sai. Ba̱ nyia̱ nkyang a̱ri̱bi̱di ma̱ng a̱ga̱de, ba̱ ka laai á̱niet nang A̱gwaza khai a̱ni, ka̱ ba̱ shya̱ a̱wat ka.
41013023	“A̱wot nyi chok pyipyia̱ nyin! N ka̱n tak ma̱ng a̱nyin kuzang nkyang lap!
41013024	“A̱wot mi̱ njen a̱ja, nang a̱gba̱ndang swuo a̱bung wu ka̱n swaak, á̱ lyuut nyia̱, ‘Mam na nyiip a̱vwuo ka̱ tyia̱ lyin. Ma a̱nia wa, zwat ji̱ na sai bah.
41013025	Á̱ta̱ngwat na shyot á̱ kwa̱i neet mi̱ kyai tswazwa. A̱wot a̱mgba̱m a̱cha̱chet nkyang na̱ shya̱ tswazwa a̱ni, á̱ na zwun naa.’
41013026	“Di̱n jen a̱jaja á̱ na ndi Nggwon A̱tyubishyi ka̱ bwuot a̱ neet a̱ chobai ma̱ á̱ni̱nian ma̱ng a̱gba̱ndang tyok ma̱ng a̱kyenkyai shi.
41013027	A̱wot a̱ na ta̱m ma̱ng a̱yaata̱m tswá nggu ba, da̱nian ba̱ ka tung á̱niet nang gu khai di̱ nfam naai swanta na a̱ni; neet di̱ sangba̱p swanta ji, si̱ nat sangba̱p tswazwa ji.”
41013028	“Nyi myiam kyang di̱ kidee a̱kwon a̱bwabwap ji: Jen ji nang nyi ndi mbwak a̱kwon na ta̱kut, a̱wot a̱kyikyo ba si̱ nwuo fuut a̱ni; nyi fi̱k nang a̱kwa̱i ka mbai kpa̱mkpaan.
41013029	Ma a̱nia wa, ka̱ nyi li nang ntangka̱i nkyang a̱ga̱de nani bai, nyi lyen nang bwuok gu hu mbai kpa̱mkpaan, a̱ shya̱ a̱zanunyuo.
41013030	“A̱tsak a̱lyiat, n tak ma̱ng a̱nyin, che huni na swak bah; si̱ nang a̱mgba̱m nkyang nani bai da̱ a̱nu ka.
41013031	Kyai tswazwa ma̱ng a̱byin na kuut. A̱wot A̱lyiat nung na si̱ mi̱n kwa a̱byin bah!”
41013032	“A̱wot mam a̱hwa ku jen a̱ja; á̱ mbyia̱ a̱tyu a̱ lyen a̱ni bah. Ku a̱yaata̱m tswá A̱gwaza ba ba̱ shya̱ Ma A̱gwaza tswazwa ka a̱ni, mbeang Nggwon A̱gwaza ka, ba̱ lyen bah; si̱ ma̱ A̱tyia̱ wu ma̱nyin gu, nggu wa lyen.
41013033	Nyi ta̱bam! Nyi cham! Mat nyi lyen jen nang n na mbwuok a̱ni bah.
41013034	“Bwuok Nggwon A̱tyubishyi hu na li nang a̱tyu a̱ naat chyet ma̱ gbang a̱ni. A̱ si̱ ghwon a̱li nggu ka. A̱ si̱ tyia̱ nta̱m bwak a̱khwo nggu ba, konyan ma̱ng ta̱m nang gu na nyia̱ a̱ni. A̱wot a̱ si̱ tak ma̱ng a̱tyu a̱ chok a̱na̱nwuai ka a̱ni, nyia̱ gu cham gu yok kai nda bah.
41013035	“Ma a̱nia wa, nyi swan cham! Mat nyi lyen jen ji nang a̱tyoli nyin wu na mbwuok a̱ bai a̱ni bah; ke jenshyung ja oo, ke a̱tyia̱ka̱u a̱tyetuk kya oo; ke mi̱n shong a̱tson hwa oo; ke ma̱ a̱tsotson a̱tson kya oo.
41013036	Ka̱ a̱ bai di̱ mi̱ lyen, nyi yok shim á̱ ba̱ shya̱ nang nyi khan nda bah.
41013037	A̱wot kyang hu nang n gba nyin a̱ni, huhwa n gba konyan: ‘Nyi swan cham bwuok gu hu!’ ”
41014001	Nang á̱ mbwat mam feang á̱ song A̱yet Ghwut Mman Isi̱rela mi̱ Khwo, ma̱ng A̱yet ya Burodi Sang Yit a̱ni; a̱cha̱chet a̱yaapris ma̱ng a̱yaagwak tyiet doka si̱ chat a̱wat nang ba̱ na nta̱bat Yesu da̱ bang, ba̱ ka hyat gu a̱ni.
41014002	Huhwa ba̱ si̱ nyia̱, “Zi̱ si̱ mi̱n ta̱bat gu di̱n jen song A̱yet ji bah, kalak á̱kpa á̱niet ka ba̱ doot jhya̱.”
41014003	Nang Yesu nshya̱ ma̱ a̱keang Ba̱ta̱ni a̱ fwung a̱mali Siman, a̱tyu a̱ ku mi̱ mbyia̱ gbap a̱ni; a̱byii̱k a̱ghyang si̱ kin neet a̱ bai ma̱ng a̱za̱za̱rak a̱myia̱, nang á̱ ngyei “nar” na̱ byia̱ kurum ba̱t a̱ni, mami sha̱p a̱myia̱ nang á̱ nok ma̱ng nfang a̱la̱basta a̱ni. A̱byii̱k wu si̱ fwuoi a̱nu sha̱p a̱myia̱ ka. A̱ si̱ bwak a̱myia̱ na a̱ koot Yesu ndyo a̱pyia̱.
41014004	Á̱ghyang á̱niet ba̱ shya̱ a̱ja a̱ni si̱ fa̱k a̱lyia̱ ya. Ba̱ si̱ nyia̱ ma̱ng á̱ghyang mba a̱ni, “Yihwa mbyia̱ nang a mbyian a̱sham a̱myia̱ kani a̱nia?
41014005	Ku myim da̱ á̱ lyap na di̱ kurum ta̱m a̱yin ku bai a̱lyia̱ nyiung a̱ni! A̱wot á̱ ka̱u á̱kunak kurum hu!” Ba̱ si̱ ngai ma̱ng a̱byii̱k a̱wa ba̱t.
41014006	A̱wot Yesu si̱ nyia̱ ma̱ng a̱mba a̱ni, “Nyi yok gu. Yihwa mbyia̱ nyi ngai ma̱ng a̱nggu a̱nia? A̱ nyia̱ nung a̱tan ta̱m wa za̱m!
41014007	Kuzang jen nyi shya̱ ndung ma̱ng á̱kunak; nyi si̱ mi̱n beang ba kuzang jen nang nyi nchat a̱ni. A̱wot nung, n na shya̱ ndung ma̱ng a̱nyin kuzang jen bah.
41014008	A̱byii̱k wuni nyia̱ ta̱m gu si̱ mi̱n nyia̱ a̱ni. A̱ koot nung a̱myia̱ na mi̱ vam hu a̱ nchok jen nang á̱ na nniat nung a̱ni.
41014009	“A̱tsak a̱lyiat, kuzang a̱vwuo mi̱ swanta hu nang á̱ na nshei A̱sham Nkhang kani a̱ni; á̱ na jhyung a̱byii̱k wuni, á̱ bu mbwoi nkhang tazwa a̱tan ta̱m nang gu nyia̱ nung ndyo a̱ni.”
41014010	A̱jawa Yahuda Iska̱riyoti, a̱tyo nyiung mami mman ta̱m Yesu swak ma̱ a̱feang na, si̱ nat da̱ a̱vwuo a̱cha̱chet a̱yaapris. Da̱nian a̱ ka la̱p a̱nu ma̱ng a̱mba nang gu na mbwuk ma̱ng Yesu a̱ni.
41014011	Nang mba a̱cha̱chet a̱yaapris ba nfa̱k a̱nia a̱ni, ba̱ si̱ gwai ba̱t. A̱wot ba̱ si̱ nyia̱ a̱li̱ka̱uli ba̱ na tan nggu kurum. Nggu Yahuda mameang, a̱ si̱ ya a̱son ma̱ng chat a̱wat nang gu na mbwuk ma̱ng Yesu a̱ni.
41014012	A̱tuk mam nyiung A̱yet Ya Burodi Sang Yit wu, mam hu nang á̱ ni̱ nfaat fi̱ng a̱nfwuk A̱yet Ghwut Mman Isi̱rela mi̱ Khwo wu á̱ ka neap A̱gwaza za̱nang a̱ni; huhwa mman ta̱m Yesu na si̱ lyip gu nyia̱, “A̱ji wa nang a nchat zi̱ njhyi ang kyayak nang a na ya di̱n jen A̱yet ji a̱ni?”
41014013	Yesu si̱ ta̱m mman ta̱m gu a̱feang ba̱ khwat a̱son, a̱ si̱ nyia̱ ma̱ng a̱mba, “Nyi nwuo mami Urusha̱lima. A̱wot nyi na myim ma̱ng a̱tyok a̱ pyia̱t a̱dong a̱sa̱khwot a̱ni. Nyi khwi ngguu.
41014014	A̱wot a̱vwuo gu nnwuo a̱ni, nyi hyia̱ ma̱ng a̱tyoli wu nyia̱, ‘A̱tyu tyiet nyia̱, zi̱ lyip ang, “Da̱ a̱ji wa yet tutu á̱nietchen hu nang n na ngya A̱yet wu ma̱ng mman ta̱m nung na?” ’
41014015	“A̱tyoli a̱wa na tak ma̱ng a̱nyin a̱gba̱ndang tutu a̱ghyang a̱mali tazwa nang á̱ jhyi a̱ni. A̱ja wa nyi na njhyi nzi̱t kyayak hu.”
41014016	Huhwa mman ta̱m nggu na si̱ ghwut, ba̱ si̱ nat ma̱ a̱keang Urusha̱lima. Ba̱ si̱si̱ shya̱ nkyang a̱nia ma̱ cha̱chaat nang Yesu ntak ma̱ng mba a̱ni. Ba̱ si̱ jhyi nkyayak a̱yet na a̱ja.
41014017	Nang jenshyung nnyia̱ a̱ni, Yesu si̱ nat a̱ si̱ nwuo Urusha̱lima ma̱ng mman ta̱m swak ma̱ a̱feang nggu na.
41014018	Nang ba̱ nshya̱ di̱ fwung á̱ tsa á̱ bu ngya kyayak hu a̱ni, Yesu si̱ nyia̱ ma̱ng a̱mba, “N shei nyin a̱tsatsak a̱lyiat; a̱yin ma̱ nyin na bwuk ma̱ng a̱nung! Nggu wa yet a̱tyu nang zi̱ ya kham jhyung ma̱ng a̱nggu a̱ni.”
41014019	Mman ta̱m Yesu na si̱ nwuo a̱fi̱fa! Ba̱ si̱ ta̱bat nyia̱ ma̱ng a̱nggu a̱nyanyin, “A̱tsak a̱lyiat nung gwa kee?”
41014020	Yesu si̱ tak ma̱ng a̱mba nyia̱, “A̱tyo nyiung wa mami nyin mman ta̱m swak ma̱ a̱feang na; a̱tyu a̱ zwup burodi wu cha̱chaat ma̱ng a̱nung mi̱ kham jhyung a̱ni, nggu wa!
41014021	Ku yet ta hwa nang Nggwon A̱tyubishyi na nkat ma̱nang á̱ ndyuut tazwa nggu a̱ni. A̱mgba̱m ma̱ng a̱nia, ku swan a̱tyu a̱wa a̱ yet jat ji nang á̱ na mbwuk ma̱ng Nggwon A̱tyubishyi ka a̱ni! Ka̱ á̱ wa byin a̱tyu a̱wa bah, si̱ ku lan!”
41014022	Nang ba̱ nshya̱ di̱ ya kyayak a̱yet hu a̱ni, Yesu si̱ kyiak burodi sang yit wu. A̱ si̱ gwai A̱gwaza, a̱ si̱ kpa̱ra̱m da̱ gbi̱ngba̱ra̱m, a̱ si̱ nwuak mba nyia̱, “Nyi ngga, kidee vam nung jaji!”
41014023	Ma a̱nia wa, a̱ si̱ kyiak a̱sa̱khwot sum a̱na̱p ma̱ a̱kashyi wu. A̱ si̱ gwai A̱gwaza, a̱ si̱ nwuak baa; a̱mgba̱m mba a̱nyanyin konyan si̱ swuo ma̱ a̱kashyi wu.
41014024	Yesu si̱ nyia̱ ma̱ng a̱mba, “Di, kidee a̱sok nung nia na! Na̱ yet a̱si̱ nang n da̱p a̱li̱ka̱uli, nang á̱ neap na̱ yet za̱nang chi a̱ka̱tuk nyia̱ da̱nian á̱niet ma̱ a̱di̱di̱t a̱ni.
41014025	N tak ma̱ng a̱nyin a̱tsak a̱lyiat; n bu si̱ mi̱n swuo a̱sa̱khwot sum a̱na̱p na bah; si̱ a̱tuk a̱kya nang n bye nswuo na a̱fai mi̱ Tyok A̱gwaza hu a̱ni.”
41014026	Nang ba̱ mbwom a̱bwom dyep A̱gwaza ka á̱ tyak a̱ni, ba̱ si̱ ghwut ba̱ si̱ nyeak á̱ nat di̱ Tsok Za̱itun ji.
41014027	Nang ba̱ nshya̱ di̱n vak á̱ naat di̱ Tsok Za̱itun ji a̱ni, Yesu si̱ nyia̱ ma̱ng a̱mba, “A̱mgba̱m nyin, nyi na tyong nyi ghwon nung; ma̱nang á̱ ndyuut mami A̱lyiat A̱gwaza na a̱ni, ‘Á̱ na hyat a̱tyu chok zón seap wu, a̱wot zón seap ji na seang.’
41014028	“A̱wot ka̱ n ba̱ ndoot ma̱ng swuan ma̱ á̱niet ba̱ ka̱n kwi a̱ni, n na nkhwat a̱son nyin nat mi̱ fam Ga̱lili. N na myim ma̱ng a̱nyin a̱ja.”
41014029	Bitut si̱ nyia̱ ma̱ng a̱nggu, “Ku a̱mgba̱m á̱niet ba lak khwi ang hu, n na mak kai ang ghwon bah!”
41014030	A̱jawa Yesu si̱ nyia̱ ma̱ng Bitut, “A̱tsak a̱lyiat n tak ma̱ng a̱nwan; a̱tyetuk a̱fwun a na fwuo lyen nung a̱ka̱tat, a̱gbak a̱ sii du tyiap a̱ka̱feang.”
41014031	A̱wot Bitut si̱ yong ma̱ chi̱k nyia̱, “Kaai a̱tyoli! Ku n na khwu wa da̱nian ang, n si̱ mi̱n mak fwuo lyen ang bah!” Ma a̱nia wa konyan ma̱ mba si̱ nhyia̱.
41014032	Yesu ma̱ng mman ta̱m nggu na si̱ chong á̱ si̱ tat sop a̱ka̱kwon za̱itun, nang á̱ ngyei Gesa̱mani a̱ni. A̱jawa gu nyia̱ ma̱ng a̱mba, “Nyi swan a̱ji. N nat n naai A̱gwaza.”
41014033	Yesu si̱ doot a̱ si̱ kyiak Bitut, Yakubu, ma̱ng Yoona. A̱ si̱ nwuo swuo a̱bung ma̱ng byian fwuo ba̱t.
41014034	A̱wot a̱ si̱ nyia̱ ma̱ng a̱mba a̱ni, “N shya̱ ma̱ng fwuo byian za̱m, á̱ ngyei n na khwu. Nyi swan a̱ji cham. Nyi yok kai nda bah!”
41014035	A̱ si̱ doot ba a̱ ghwon, a̱ si̱ laai neap ti̱taa. A̱ si̱ kpaat a̱khwukhwut a̱ si̱ naai A̱gwaza nyia̱, “Ka̱ ku myim ang, tyia̱ jen a̱ka̱tuk swuo a̱bung jini, ji̱ swak nung.”
41014036	A̱jawa gu si̱ naai A̱gwaza nyia̱, “Abba, A̱tyia̱ nung! A̱mgba̱m kuzang kyang na tyia̱ da̱ a̱vwuo ang. Ti̱n nung a̱kashyi swuo a̱bung wuni! A̱mgba̱m ma̱ng a̱nia, yok nyia̱ kyang hu n chat wa a̱ni bah; nyia̱ kyang ku myim ang wa a̱ni!”
41014037	Yesu si̱ bwuok a̱ ba̱ shya̱ nang mman ta̱m nggu a̱nia a̱tat khat nda. A̱jawa gu si̱ nyia̱ ma̱ng Bitut a̱ni, “Siman, nyi khat nda nia kee? Nyi si̱ mi̱n swan cham da̱ a̱banjen ma̱ chunchwiit baa?
41014038	Nyi swan cham nyi naai A̱gwaza, kalak nyi ba̱ kwa di̱n jen mak ji. A̱tsak a̱lyiat, fwuo hu chat nyia̱ kyang ku myim a̱ni; a̱wot vam hu swan bobwot a̱bwot di̱ nyia̱ hu.”
41014039	Nang Yesu bu nnat a̱ naai A̱gwaza a̱ka̱feang a̱ni, swáng a̱lyiat naai ji si̱ yet ma̱ kyang nyiung hwa.
41014040	A̱ si̱ bu bwuok a̱ bai da̱ a̱vwuo mman ta̱m ka, a̱ si̱ ba̱ shya̱ nang ba̱ ni̱ khat nda. Mat nda na ba̱ng ba ba̱t. A̱wot ba̱ si̱ lyin kyang hu ba̱ na hyia̱ ma̱ng a̱nggu a̱ni.
41014041	Nang gu mbwuok a̱ bai da̱ a̱ka̱tat ka a̱ni, a̱ si̱ nyia̱ ma̱ng a̱mba, “Nyi ni̱ ya a̱son ma̱ng khat nda na, fwung waa? Kaai, jen ji nyia̱! Nyi li, á̱ tyia̱ nggwon A̱tyubishyi mbwak á̱ka̱tuk á̱niet.
41014042	Nyi doot, zi̱ chong. Di la! A̱tyu a̱ na bwuk ma̱ng a̱nung a̱ni, bai kpa̱mkpaan!”
41014043	Ma̱ di̱ yong a̱hwa, nang Yesu ni̱ shya̱ da̱ a̱lyiat na, ba̱ si̱ kin ndi Yahuda, a̱tyo nyiung mami mman ta̱m nggu na swak ma̱ a̱feang, nang gu kwak a̱son a̱ chobai ma̱ng á̱kpa á̱niet ba̱ ba̱ng tswát ma̱ng shán a̱ni. Bibya nang a̱cha̱chet a̱yaapris ma̱ng a̱yaagwak tyiet doka ma̱ng á̱niet khwop á̱niet ba ku ta̱m ba̱ ta̱bat Yesu.
41014044	A̱wot ma̱ninika, Yahuda, a̱tyu a̱ yet a̱bang a̱byin wu a̱ni, ku mi̱ nda̱p ma̱ng a̱mba nyia̱, “A̱tyu nang n na nvwuk n byiat a̱ni, nggu wa nyi na ta̱bat, nyi nkat ma̱ng a̱nggu, nyi chok gu shansham.”
41014045	Nang Yahuda nneet a̱ bai da̱ a̱vwuo Yesu a̱ni, a̱ si̱ nyia̱, “A̱tyu tyiet, n byiat ang!” A̱wot a̱ si̱ vwuk guu.
41014046	A̱jawa ba̱ si̱ kin ta̱bat Yesu, ba̱ si̱ la̱p gu gi̱ngi̱ng.
41014047	A̱jawa a̱tyo nyiung mami mman ta̱m nggu na ba̱ yong kpa̱mkpaan a̱ja a̱ni, si̱ kin khwat tswat nggu ji, a̱ si̱ ntyap fufwuo a̱khwo a̱gba̱ndang pris hu a̱ ti̱n.
41014048	Huhwa Yesu nyia̱ ma̱ng a̱mba, “Nyi ghwut ma̱ng tswát ma̱ng shán, nyi si̱ bai ta̱bat nung á ngyei n gyet a̱tyu a̱tsaai a?
41014049	Kuzang mam n ni̱ shya̱ dundung ma̱ng a̱nyin tyiet Mali Nwuat Za̱nang A̱gwaza ka. A̱wot nyi ta̱bat nung bah. A̱wot ku yet ta hwa A̱lyiat A̱gwaza na nang á̱ lyuut tazwa nung a̱ni, na̱ bai cha̱chaat da̱ a̱nu ka.”
41014050	Mman ta̱m nggu na si̱ kai gu á̱ ghwon, ba̱ si̱ tyong.
41014051	Nggwon seam a̱ghyang ku nshya̱ di̱ khwi Yesu hu, ka̱ si̱ kup a̱sha̱shet a̱toot. Á̱niet ba si̱ kwan ba̱ ta̱bat kaa,
41014052	a̱wot ka̱ si̱ kai a̱sha̱shet a̱toot wu, a̱ ghwon mba ndyo. Ka̱ si̱ tyong ka̱gbang a̱ shot.
41014053	Ba̱ si̱ nat ma̱ng Yesu a̱zaghyi a̱gba̱ndang pris wu. Ba̱ si̱ tung a̱cha̱chet a̱yaapris ba, á̱niet khwop á̱niet, ma̱ng á̱niet tyiet doka ba.
41014054	Di̱n jen a̱ja Bitut ku shya̱ ti̱taa di̱ khwi Yesu, a̱ si̱ nwuo mi̱ didyaat a̱li a̱gba̱ndang pris hu. A̱ si̱ swan dundung ma̱ng á̱khwo ba, a̱ wa̱i long.
41014055	A̱cha̱chet a̱yaapris ba, dundung ma̱ng a̱mgba̱m sot a̱cha̱chet A̱yahudawa ji, ba̱ si̱ nwuo chat ta̱fwat di̱ Yesu, da̱nian ba̱ ka hyat gu. Ba̱ si̱ shya̱ bah.
41014056	Á̱niet ma̱ a̱di̱di̱t si̱ nwuat ta̱fwat bwoi a̱ka̱laa di̱ Yesu. A̱wot ta̱fwat mba ji si̱ nat kankang.
41014057	A̱wot á̱ghyang á̱niet si̱ doot á̱ yong, ba̱ si̱ nwuak ta̱fwat a̱ka̱laa jini tazwa Yesu nyia̱,
41014058	“Zi̱ ku fa̱k gu nyia̱ a̱ na bi̱ri̱m A̱li Nwuat Za̱nang A̱gwaza kani nang á̱ nok ma̱ng bwak á̱nietbishyi a̱ni. A̱wot mami mam tat, a̱ nok a̱ghyang nang á̱ si̱ mi̱n nok ma̱ng bwak á̱nietbishyi a̱ni bah.”
41014059	A̱mgba̱m ma̱ng a̱nia, ta̱fwat ba̱ ku nwuat a̱ni, si̱ nat kankang!
41014060	Huhwa a̱gba̱ndang pris wu si̱ doot a̱ yong a̱zaghyi mba, a̱ si̱ lyip Yesu nyia̱, “A na nwuak shim tazwa a̱hyiak nang á̱ bat ang a̱ni baa?”
41014061	A̱wot Yesu si̱ tyia̱ nywang, a̱ si̱ kaat kyang bah. A̱jawa a̱gba̱ndang pris wu si̱ bu lyip gu, nyia̱ “Nwan wa yet Kristi, A̱gwam nang A̱gwaza kup gu tyok a̱ni; a bu yet Nggwon A̱gwaza a̱ Swak ma̱ng A̱kyenkyai Shi a̱ni aa?”
41014062	Yesu si̱ shim nyia̱, “Nung gwa. A̱wot nyi na li Nggwon A̱tyubishyi ka̱ swan a̱zayak A̱gwaza a̱ byia̱ Tyok a̱ni, nang gu neet tswazwa a̱ chobai ma̱ á̱ni̱nian!”
41014063	A̱jawa a̱gba̱ndang pris wu si̱ sam a̱yaatoot nggu ba, a̱ si̱ nyia̱, “Yihwa mbyia̱ zi̱ bu nchat ta̱fwat jhyáng?!” A̱ si̱ lyip nyia̱,
41014064	“Nyin meang, nyi fa̱k lihyat nang gu nyia̱ A̱gwaza ndyo a̱ni! Yihwa nang nyi li?” A̱mgba̱m mba, ba̱ si̱ nyia̱ nggu shi̱ri̱ya. Ba̱ si̱ nyia̱ ku myim á̱ hyat gu.
41014065	A̱jawa á̱ghyang á̱niet si̱ ta̱bat tang Yesu a̱ta̱mpyia̱. Ba̱ si̱ la̱p á̱ghyi nggu ba. Ba̱ si̱ tsot gu, ba̱ si̱ mang gu a̱lyem nyia̱, “Tyai a̱tyu a̱ lwi ang a̱ni!” Ma a̱nia wa, á̱niet chok a̱vwuo ba si̱ tsot gu.
41014066	Nang Bitut nswan mi̱ ndidyaat tafa tutu zop a̱lyiat hu a̱ni, a̱khwo nggwon neam mami á̱khwo a̱gba̱ndang pris ba si̱ kin neet a̱ bai.
41014067	Nang gu ndi Bitut gu ni̱ wa̱i long hu a̱ni, a̱ si̱ ti̱p á̱ghyi di̱di̱r da̱ nggu, a̱ si̱ nyia̱, “Nwan meang, a shya̱ dundung ma̱ng Yesu a̱tyu Na̱za̱ra̱t wuni!”
41014068	A̱wot Bitut si̱ fwuo nyia̱, “N dyen gu bah! Da̱ nung, n fi̱k kyang hu nang a lyiat a̱ni bah!” Nang nggu nhyia̱ a̱nia a̱ni, a̱ si̱ tyia̱ kwak a̱ ghwut a̱ bai a̱zanu didyaat ka. [[A̱jawa a̱gbak si̱ kin tyiap.]]
41014069	A̱khwo nggwon neam a̱wa si̱ bu li guu nang gu yong. Huhwa gu bu shei ma̱ng á̱niet ba ba̱ yong a̱ja a̱ni nyia̱, “Di, a̱tyu wuni yet a̱tyo nyiung ma̱ a̱mba za̱m!”
41014070	A̱wot Bitut si̱ bu fwuo. Á̱ si̱ labeang bah, á̱niet ba ba̱ yong a̱ja a̱ni, ba̱ si̱ bu nyia̱ ma̱ng a̱nggu, “A̱tsak a̱lyiat, a yet a̱tyo nyiung ma̱ mba za̱m, mat a yet a̱tyu Ga̱lili wa!”
41014071	A̱jawa Bitut si̱ shyi shyishyi nyia̱, “N shyi, n dyen a̱tyu wuni nang nyi lyiat a̱ni bah!”
41014072	Mi̱ di̱ yong a̱hwa a̱gbak si̱ bu tyiap a̱ka̱feang ka. A̱wot Bitut si̱ kin jhyung a̱lyiat nang Yesu ku hyia̱ ma̱ng a̱nggu a̱ni nyia̱, “Neet nang a̱gbak ka̱n tyiap a̱ka̱feang bah, a na fwuo lyen nung a̱ka̱tat.” A̱ si̱ mat kun, a̱ si̱ ta̱bat a̱nak.
41015001	A̱wot ma̱ a̱tsotson a̱tson, a̱cha̱chet a̱yaapris, á̱niet khwop á̱niet, á̱niet tyiet doka, ma̱ng a̱mgba̱m á̱kum sot a̱cha̱chet A̱yahudawa ji si̱ nyia̱ a̱gba̱ndang a̱tung, da̱nian ba̱ ka la̱p kyang ba̱ na nyia̱ a̱ni. A̱jawa ba̱ si̱ la̱p Yesu, ba̱ si̱ nat ma̱ng a̱nggu, ba̱ si̱ tyia̱ nggu mbwak Bilatut a̱ yet Gwomna A̱romawa wu a̱ni.
41015002	Gwomna Bilatut si̱ lyip gu nyia̱, “Nwan wa yet a̱gwam A̱yahudawa wu a?” Yesu si̱ nwuak gu shim nyia̱, “A hyia̱ a̱nia ma̱ a̱pyia̱ ang.”
41015003	A̱cha̱chet a̱yaapris ba ku bat gu di̱ bwoi a̱bun ma̱ a̱di̱di̱t.
41015004	Huhwa gwomna Bilatut si̱ bu lyip gu nyia̱, “A na kaat kyang baa? Fa̱k si̱sak ji ba̱ mbat ang a̱bun ma̱ a̱di̱di̱t a̱ni.”
41015005	A̱mgba̱m ma̱ng a̱nia, Yesu du kaat kyang bah, a̱wot gwomna Bilatut si̱ fa̱k a̱ga̱de.
41015006	Kuzang A̱yet Ghwut Mman Isi̱rela mi̱ Khwo, gwomna Bilatut ni̱ ti̱n a̱khwo a̱nyiung a̱ shya̱ mi̱ njaru a̱ni a̱ ghwon, nang á̱niet ba naai gu ti̱n mba ndyo a̱ni.
41015007	A̱wot di̱n jen a̱ja a̱tyok a̱ghyang nang á̱ ngyei Ba̱ra̱bat a̱ni, ku nshya̱ di̱ nyim mi̱ njaru ma̱ng á̱ghyang á̱niet ba̱ ku tyia̱ tyok A̱romawa hu zat. Ba̱ si̱ bu hyat a̱yin a̱ni.
41015008	Á̱kpa á̱niet ka si̱ nat da̱ a̱vwuo gwomna Bilatut, ba̱ si̱ naai nggu nyia̱ gu ti̱n mba a̱khwo mi̱ jaru a̱ ghwon ma̱nang gu mmeang a̱ni.
41015009	A̱wot gwomna Bilatut si̱ lyip ba nyia̱, “Nyi chat n ti̱n nyin A̱gwam A̱yahudawa wu ghwon a?”
41015010	Gwomna Bilatut hyia̱ a̱nia mat di̱ yong a̱hwa a̱ ku fi̱k nang a̱cha̱chet a̱yaapris ba ku nkwi swam hwa di̱ Yesu; huhwa si̱ mbyia̱ ba̱ si̱ ntyia̱ Yesu mbwak gu.
41015011	A̱wot a̱cha̱chet a̱yaapris ba si̱ fuut á̱niet ba ba̱ tyia̱ gwomna Bilatut, gu ti̱n Ba̱ra̱bat mi̱ jaru a̱ ghwon mba ndyo da̱ a̱kwonu Yesu.
41015012	Gwomna Bilatut si̱ bu lyip ba nyia̱, “Yihwa nang nyi chat n nyia̱ ma̱ng a̱tyu nang á̱ ngyei A̱gwam A̱yahudawa wu a̱ni?”
41015013	Ba̱ si̱ koot a̱gugong nyia̱, “Á̱ kpang nggu da̱ a̱team a̱khwu!”
41015014	Gwomna Bilatut si̱ lyip ba nyia̱, “Yihwa mbyia̱? Zang a̱bun wa nang gu bwuo?” Ba̱ si̱ mbeang a̱gugong wu nyia̱, “Á̱ kpang gu da̱ a̱team a̱khwu wu!”
41015015	Gwomna Bilatut si̱ chat a̱ mwang á̱kpa á̱niet ka ba̱ tyia̱ nywang. A̱ si̱ ti̱n Ba̱ra̱bat mi̱ jaru ji a̱ ghwon. A̱ si̱ tyia̱ Yesu mbwak á̱niet nzwang A̱romawa na, ba̱ tsot gu ma̱ng a̱ya̱u a̱ byia̱ pyipyia̱ ntswam a̱ni; a̱wot ba̱ nat ma̱ng a̱nggu ba̱ kpang gu da̱ a̱team a̱khwu.
41015016	Á̱niet nzwang ba si̱ nat ma̱ng Yesu mami didyaat gaat a̱li tyok gwomna (nang á̱ ngyei Ba̱ratoriyom a̱ni). Ba̱ si̱ yorong a̱mgba̱m á̱kum á̱niet nzwang ka ba̱ nwuo mi̱ didyaat hu.
41015017	Ba̱ si̱ kup Yesu a̱shong a̱toot tyok. Ba̱ si̱ kup gu bung tyok nang á̱ tat ma̱ng sa̱kan a̱ni.
41015018	A̱wot ba̱ si̱ nwuo byiat gu di̱ lihyat nyia̱, “A̱gwam A̱yahudawa, swuan ang ji labeang!”
41015019	Ba̱ si̱ tsot gu a̱pyia̱ ma̱ng shan. Ba̱ si̱ shum gu a̱ta̱mpyia̱. Ba̱ si̱ kpaat a̱khwukhwut a̱zaghyi nggu di̱ nwuat gu shi si̱ lihyat.
41015020	Nang ba̱ ntyak nyia̱ nggu lihyat hu a̱ni, ba̱ si̱ khwuk gu a̱shong a̱toot tyok wu, ba̱ si̱ bu kup gu a̱yaatoot nggu ba. A̱wot ba̱ si̱ ghwut ma̱ng a̱nggu ta̱usa, á̱ nat ndyo da̱ a̱vwuo á̱ na nkpang nggu da̱ a̱team a̱khwu wu a̱ni.
41015021	Nang ba̱ nshya̱ di̱n vak á̱ naat a̱ni, ba̱ si̱ tyia̱ gba̱ng ma̱ng a̱tyok a̱ghyang nang á̱ ngyei Siman a̱ni, a̱ ku yet a̱tyu Si̱ri̱n wa (a̱tyia̱ A̱liza̱nda ma̱ng Rufot); nang gu neet mi̱ a̱bakeang a̱ghyang a̱ nwuai Urusha̱lima. A̱wot ba̱ si̱ nyia̱ nggu khwo gu faat a̱team a̱khwu Yesu wu.
41015022	Ba̱ si̱ nat ma̱ng Yesu da̱ a̱vwuo a̱ghyang nang á̱ ngyei Goli̱gota a̱ni (Si̱ huni fa “A̱vwuo A̱ghyighyak A̱pyia̱”).
41015023	A̱wot ba̱ si̱ kwan ba̱ nwuak gu a̱sa̱khwot a̱na̱p nang á̱ kyiai ma̱ng mur, na̱ na ghyuai nggu fa̱k a̱khwu a̱ni. A̱wot a̱ si̱ lak swuo hu.
41015024	Ba̱ si̱ kpang nggu da̱ a̱team a̱khwu wu. A̱wot ba̱ si̱ ka̱u a̱yaatoot nggu ba tsi̱tsak mba. Ba̱ si̱ koot tswak ba̱ ka li a̱toot nang konyan na shya̱ a̱ni.
41015025	Jen ji ba̱ ku nkpang nggu da̱ a̱team wu a̱ni, ku yet tswam a̱kubunyiung ja a̱tsotson.
41015026	Ba̱ si̱ lyuut a̱bun nang ba̱ mbat gu a̱ni ma̱ a̱lo, á̱ lya̱u tazwa a̱pyia̱ nggu ka nyia̱, “Di, A̱gwam A̱yahudawa wu wa wu!”
41015027	Ba̱ si̱ kpang á̱niet á̱tsaai a̱feang dundung ma̱ng Yesu; a̱tyo nyiung a̱zayak, a̱tyo nyiung a̱za myian nggu ka.
41015028	[[Ku si̱ bai cha̱chaat nang á̱ ndyuut ma̱ A̱lyiat A̱gwaza na a̱ni nyia̱, “Á̱ ku kyiak gu nang a̱tyu bwoi a̱bun a̱ni.”]]
41015029	Á̱niet ba̱ ku sweap a̱ni, si̱ mai nggu di̱ lihyat, ba̱ si̱ kang pyipyia̱ mba nyia̱, “Aap! Nwan a̱tyu a̱ nyia̱ a̱ na bi̱ri̱m A̱li Nwuat Za̱nang A̱gwaza ka, a̱ bu nok ka mami mam ntat a̱ni;
41015030	da̱ chyok da̱ a̱team a̱khwu wu bai a̱byin, a san a̱pyia̱ ang zi̱ li la! Á̱ laai ang!”
41015031	Ma a̱nia wa, a̱cha̱chet a̱yaapris ba meang, ma̱ng á̱niet tyiet doka ba si̱ nyia̱ nggu lihyat nyia̱, “Hee ang! A ku san á̱ghyang á̱niet. A̱wot a̱ si̱ mi̱n san a̱pyia̱ ang bah!
41015032	Yok Kristi wuni, A̱gwam Isi̱rela, ma̱ninika gu chyok da̱ a̱team a̱khwu wu; da̱nian zi̱ ka li zi̱ sii nwuak fwuo da̱ a̱nggu!” A̱wot á̱niet nang á̱ kpang mba ndung ma̱ng a̱nggu a̱ni, mba meang, ba̱ si̱ mun á̱ lyiat gu lihyat hu.
41015033	A̱tyia̱ka̱u a̱ta̱mam, chobai tswam swak mi̱ sweang, a̱mgba̱m a̱byin ka si̱ tyia̱ lyin ma̱ kyi̱ri̱p ba̱ng si̱ nat tswam tsat!
41015034	Nang tswam tsat ji nnyia̱ a̱ni, Yesu si̱ yorong ma̱ng a̱gba̱ndang a̱nwuat nyia̱, “Eloi! Eloi! Lama Sa̱baktani!” Swáng a̱lyiat jini fa, “A̱gwaza nung, A̱gwaza nung, yihwa mbyia̱ a ndak nung ghwon?”
41015035	Á̱ghyang á̱niet ba̱ yong a̱ja a̱ni si̱ fa̱k, ba̱ si̱ nyia̱, “Fa̱k, á ngyei a̱ yei Iliya a̱ta̱m a̱kwonu A̱gwaza wa!”
41015036	A̱tyo nyiung ma̱ mba si̱ tyong chung. A̱ si̱si̱ kyiak soso a̱ si̱ tyia̱ ma̱ a̱sa̱sat a̱sa̱khwot, a̱ si̱ tyia̱ di̱ shan. A̱wot a̱ si̱ neap Yesu a̱ swuo, a̱ si̱ nyia̱, “Yok gu! Yok, zi̱ li ka̱ Iliya a̱ta̱m a̱kwonu A̱gwaza na bai a̱ chyok ma̱ng a̱nggu da̱ a̱team a̱khwu wu!”
41015037	A̱jawa Yesu si̱ tyia̱ kun mi̱ chet, a̱ si̱ khwat a̱mgba̱m swuan nggu wu.
41015038	A̱gba̱ndang a̱kpi̱mi̱mi̱t a̱teap wu nang á̱ lya̱u á̱ ghai á̱ fwun A̱swang ka̱ yet A̱za̱za̱rak a̱ Swak mami A̱li Nwuat Za̱nang A̱gwaza ka a̱ni; si̱ seap ma̱ kpeak a̱ tyia̱ a̱feang neet tazwa ba̱ bai a̱byin!
41015039	A̱gba̱ndang a̱kwak a̱son á̱niet nzwang wu, a̱ yong a̱zanson Yesu ka a̱ni, si̱ li si̱sak ji nang Yesu mmat fwuo a̱ni, gu si̱ nyia̱, “A̱tsak a̱lyiat, a̱tyu wuni yet Nggwon A̱gwaza kya za̱m!”
41015040	Á̱nyiuk á̱ghyang ku shya̱ a̱ja, á̱ yong gbang á̱ nwuan; mami mba Sa̱lomi, ma̱ng Ma̱ryamu Ma̱ga̱daliya ma̱ng Ma̱ryamu (a̱yang Isuu ma̱ng Yakubu a̱ yet a̱shushyuo a̱ni).
41015041	Ba̱ ku khwi Yesu neet mi̱ fam a̱byin Ga̱lili nang gu ni̱ shya̱ ma̱ng swuan. Ba̱ si̱ beang ngguu ma̱ng nta̱m. Á̱nyiuk á̱ghyang ma̱ a̱di̱di̱t ku mun á̱ nshya̱, ba̱ si̱ khwi nggu á̱ nat Urusha̱lima.
41015042	A̱tuk a̱kya yet Juma, nang á̱ ni̱ njhyi kuzang kyang á̱ fwuong a̱tuk Mam Fwung ka a̱ni. Nang jenshyung nnyia̱ a̱ni,
41015043	Isuu a̱tyu A̱ri̱matiya, si̱ gbang a̱lyia̱ a̱ si̱ nat da̱ a̱vwuo gwomna Bilatut. A̱ si̱ naai a̱ nwuak nggu kwom Yesu hu. Isuu ku yet a̱tyo nyiung mami sot a̱cha̱chet A̱yahudawa ji. A̱wot a̱ si̱ bu yet a̱tyu a̱ swan a̱ fwuong Tyok A̱gwaza hu ku bai a̱ni.
41015044	Gwomna Bilatut si̱ fa̱k a̱ga̱de nang Yesu ka̱n khwu a̱ni. A̱ si̱ yei a̱kwak a̱son á̱niet nzwang wu a̱ si̱ lyip gu, ke Yesu mi̱ nkai khwu.
41015045	Nang gu nfa̱k nkhang a̱khwu Yesu chi̱k da̱ a̱vwuo a̱kwak a̱son á̱niet nzwang wu a̱ni; a̱ si̱ nwuak Isuu kwom Yesu hu.
41015046	Isuu si̱ san a̱sha̱shet a̱toot, a̱ si̱ chyok ma̱ng kwom Yesu hu da̱ a̱team a̱khwu wu. A̱ si̱ gat hu ma̱ng a̱sha̱shet a̱toot wu. A̱ si̱ myiai nggu mi̱ lyak nang á̱ lung da̱ a̱fang a̱ni. A̱wot a̱ si̱ yuut a̱gba̱ndang a̱fang, a̱ si̱ nkup a̱nu lyak ka.
41015047	Ma̱ryamu Ma̱ga̱daliya ma̱ng Ma̱ryamu a̱yang Isuu ku yong á̱ cham ba̱ li a̱vwuo lyak ka nang á̱ myiai kwom Yesu hu a̱ni.
41016001	Nang a̱tuk Mam Fwung A̱yahudawa ka nswak a̱ni, Ma̱ryamu Ma̱ga̱daliya, ma̱ng Ma̱ryamu a̱yang Yakubu, ma̱ng Sa̱lomi, si̱ nat ba̱ si̱si̱ san turare niat nkwom, da̱nian ba̱ nat ba̱ ka nkwon di̱ kwom Yesu hu.
41016002	Ma̱ a̱tsotson a̱tson a̱tuk Ladi ka, cha̱chaat nang a̱nu mam ka ghwut; ba̱ si̱ nat da̱ a̱vwuo a̱bi ka nang á̱ lung da̱ a̱fang a̱ni.
41016003	A̱wot ba̱ si̱ lyip á̱ghyang mba, “A̱nyan wa na yuut zi̱t a̱fang ka, a̱ ghwon a̱nu a̱bi ka?”
41016004	A̱wot nang ba̱ ntat kpa̱mkpaan a̱ni, ba̱ si̱ kin di nang á̱ wa ka̱n gyuut a̱fang ka á̱ sak da̱ gbang a̱nyiung! (A̱fang ka ku yet a̱gba̱ndang wa ba̱t).
41016005	Nang ba̱ nnwuo mami lyak ka a̱ni, ba̱ si̱ li nggwon seam a̱ghyang, ka swan a̱zayak, ka̱ kup a̱junjung a̱sai a̱toot. A̱wot ba̱ si̱ ta̱dyuut.
41016006	A̱wot ka̱ si̱ nyia̱ ma̱ng a̱mba, “Nyi yok fa̱k a̱wun bah! Nyi chat Yesu a̱tyu Na̱za̱ra̱t wa; nang á̱ ku kpang da̱ a̱team a̱khwu wu a̱ni. A̱ nshya̱ bah! A̱ wa ka̱n doot ma̱ng swuan ma̱ á̱niet ba̱ ka̱n kwi a̱ni! Nyi li a̱vwuo ka nang á̱ ku myiai kwom nggu hu a̱ni!
41016007	A̱wot nyi nat, nyi si̱ hyia̱ ma̱ng mman ta̱m nggu na ma̱ng Bitut nyia̱, ‘Yesu kyiak a̱son nyin a̱ naat fam a̱byin Ga̱lili. Nyi na li nggu a̱ja, ma̱nang gu ku nhyia̱ ma̱ng a̱nyin a̱ sii du khwu a̱ni.’ ”
41016008	Á̱nyiuk a̱bya si̱ ghwut mi̱ lyak hu di̱n chung, mat ba̱ ku tyi̱ri̱m vam ba̱ si̱ tyia̱ tai. Ba̱ si̱ kaat kyang ma̱ng a̱yin bah, mat ba̱ ku fa̱k a̱wun ba̱t.
41016009	[[A̱wot nang Yesu ku ndoot ma̱ng swuan ma̱ a̱tsotson a̱tson a̱tuk Ladi ka ma̱ á̱niet ba̱ ka̱n kwi a̱ni; a̱ sii ya ntyai a̱pyia̱ nggu kpa̱sai da̱ a̱vwuo Ma̱ryamu Ma̱ga̱daliya, a̱byii̱k wu nang gu ku kam á̱ka̱tuk ntswá a̱natat ba̱ si̱ ghwut ma̱ a̱nggu a̱ni.
41016010	Nggu a̱byii̱k a̱wa si̱ nat a̱ si̱ shya̱ mman ta̱m Yesu na nang ba̱ shya̱ ma̱ng byian fwuo á̱ tsa á̱ bu nkhwot á̱ghyi. A̱ si̱ hyia̱ ma̱ng a̱mba kyang ku bai a̱ni.
41016011	A̱wot nang gu ntak ma̱ng a̱mba nang Yesu nshya̱ ma̱ng swuan, a̱wot nggu ma̱ a̱pyia̱ gu si̱ li nggu a̱ni; ba̱ si̱ nwuak a̱chuchuk di̱ kyang gu lyiat a̱ni bah.
41016012	Nang si̱ a̱hwa nswak a̱ni, Yesu si̱ shyak li nggu hu. A̱wot a̱ si̱ tyai a̱pyia̱ nggu kpa̱sai da̱ a̱vwuo mman ta̱m nggu na a̱feang, nang ba̱ shya̱ di̱n vak neet Urusha̱lima á̱ naat a̱keang á̱ghyang.
41016013	A̱wot mman ta̱m a̱feang a̱nia si̱ nat ma a̱nggang, ba̱ si̱si̱ hyia̱ ma̱ng á̱kum mman ta̱m ka. A̱mgba̱m ma̱ng a̱nia, mba mameang ba̱ si̱ nwuak a̱chuchuk da̱ mman ta̱m a̱feang a̱nia bah.
41016014	Á̱ si̱ labeang bah, Yesu si̱ bu tyai a̱pyia̱ nggu kpa̱sai da̱ a̱vwuo mman ta̱m swak ma̱ a̱nyiung na nang ba̱ shya̱ di̱ ya kyayak. A̱ si̱ gba mba mat nwai nwuak a̱chuchuk ma̱ng gba̱p á̱pyia̱ mba hu. Mat, ba̱ ku lak nwuak a̱chuchuk da̱ á̱niet ba ba̱ ku hyia̱ ma̱ng a̱mba nyia̱, a̱ doot ma̱ng swuan ma̱ á̱niet ba̱ ka̱n kwi a̱ni.
41016015	A̱jawa gu si̱ nyia̱ ma̱ng a̱mba, “Nyi nat mi̱ swanta hu a̱mgba̱m. Nyi shei konyan A̱sham Nkhang ka.
41016016	Konyan wa nwuak fwuo da̱ nung, a̱wot á̱ si̱ nyia̱ nggu ba̱ptisman, a̱ na shya̱ san. A̱wot konyan wa ma ndak nwuak fwuo da̱ nung, á̱ na faat gu shi̱ri̱ya a̱khwu.
41016017	“A̱wot á̱niet ba ba̱ nwuak fwuo da̱ nung a̱ni, ba̱ na nyia̱ nkyang a̱ri̱bi̱di nani. Ni̱nia yet: Ba̱ na khai á̱ka̱tuk ntswá mami a̱lyoot nung nang ba̱ ghwut ma̱ á̱niet; a̱wot A̱za̱za̱rak Ntswa wu na nwuak ba chet ba̱ lyiat di̱ lilyem fai ku yet si̱ nggu a̱ni.
41016018	Ka̱ ba̱ kwok zwák ma̱ng mbwak da̱ mi̱ lyen, ji̱ na map ba bah. Ka̱ ba̱ swuo a̱ka̱tuk kan di̱ mi̱ lyen, kyang na shya̱ mba bah. A̱wot ka̱ ba̱ saai á̱niet nzwán mbwak, á̱niet nzwán ba na choot.”
41016019	Nang A̱tyoli Yesu ntyak lyiat ma̱ng mman ta̱m nggu na a̱ni, á̱ si̱ kyiak gu á̱ nat ndyo Ma A̱gwaza tswazwa; a̱ si̱si̱ swan da̱ a̱vwuo shi a̱zayak A̱gwaza.
41016020	Mman ta̱m nggu na mameang, si̱ doot ba̱ si̱ chong á̱ shei A̱sham Nkhang A̱gwaza ka kuzang a̱vwuo. A̱gwaza wu si̱ nyia̱ ta̱m dundung ma̱ng a̱mba. A̱ si̱ li̱n a̱ma nkyang ba̱ lyiat a̱ni ma̱ng nkyang a̱ri̱bi̱di ma̱ a̱di̱di̱t.]]
42001001	Á̱niet ma̱ a̱di̱di̱t ka̱n kwan ba̱ lyuut a̱mgba̱m nkhang nang ba̱ tung tazwa nkyang nani, nang A̱gwaza tyia̱ na̱ si̱ bai da̱ a̱nu ka ma̱ nzi̱t a̱ni.
42001002	Ba̱ ku nyia̱ ta̱m ma̱ng nkhang nang á̱khwo shei a̱lyiat A̱gwaza ba ba̱ ku tsa fa̱k, ba̱ si̱ li ma̱ng á̱ghyi mba ba, a̱wot ba̱ si̱ tak ma̱ng a̱nzi̱t a̱ni.
42001003	A̱tyoli Tiyofulut, nung mameang, n di ku myim n ta̱bam n zop kuzang nkyang tazwa Yesu, neet di̱n jen nang nkhang nani ntsa a̱ni. Da̱nian n ka ndyuut ang naa, n bu nta̱bam n fang ang naa ma̱nang na̱ ndi cha̱chaat a̱ni.
42001004	Da̱nian a ka lyen za̱m nang kuzang kyang á̱ ku tyiet ang a̱ni, ku yet a̱tsak a̱lyiat wa.
42001005	Di̱n jen nang a̱gwam Hiridut ku ngya tyok tazwa a̱byin Yahudiya ka a̱ni, pris A̱yahudawa a̱ghyang ku nshya̱ á̱ si̱ ngyei Za̱ka̱riya. A̱ ku neet mi̱ tangka̱i sot pris A̱biya. Á̱ si̱ ngyei a̱byii̱k nggu wu A̱li̱sa̱ba̱tu. Nggu meang, a̱ ku yet a̱nyiung mi̱ mman á̱nap sot pris Haruna nia.
42001006	Mba a̱feang si̱ yet á̱niet nyia̱ tsotswat bya a̱zaghyi A̱gwaza. Ba̱ si̱ ta̱bam á̱ khwi a̱mgba̱m doká ma̱ng nkyang nang A̱gwaza chat a̱ni, di̱ ma̱ a̱bun.
42001007	A̱mgba̱m ma̱ng a̱nia, ba̱ ku byia̱ nggwon bah, mat A̱li̱sa̱ba̱tu ku yet a̱na̱khwu wa. A̱wot ba̱ si̱ bu kwop ba̱t.
42001008	Á̱ghyang á̱tuk, nang Za̱ka̱riya wa shya̱ di̱ nyia̱ ta̱m pris hu A̱mali Nwuat Za̱nang A̱gwaza ka, mat sot pris nggu ji ja ku byia̱ ta̱m hu mi̱ sati a̱hwa.
42001009	Ma̱nang taada nta̱m a̱yaapris ji ndi a̱ni, á̱ si̱ koot tswak ji̱ tak nang Za̱ka̱riya wa á̱ nkhai gu nwuo A̱swang ka̱ yet A̱za̱za̱rak A̱vwuo mami A̱li Nwuat Za̱nang A̱gwaza ka a̱ni, gu ka fwui za̱nang turare ji.
42001010	A̱wot nang a̱gba̱ndang á̱kpa á̱niet shya̱ a̱ta̱usa á̱ naai A̱gwaza, di̱n jen nang Za̱ka̱riya ku nfwui za̱nang turare ji a̱ni.
42001011	Jen ji nang Za̱ka̱riya nshya̱ ma̱ A̱swang ka̱ yet A̱za̱za̱rak wu a̱ni, a̱ta̱m tswa A̱gwaza si̱ kin tyia̱ ma̱ pwut a̱ ghwut, a̱ yong a̱zayak a̱tyii fwui za̱nang turare wu a̱zaghyi Za̱ka̱riya!
42001012	Nang Za̱ka̱riya ndi a̱ta̱m tswa wu a̱ni, Za̱ka̱riya si̱ ta̱dyuut. A̱wun si̱ ta̱bat gu ba̱t.
42001013	A̱ta̱m tswa wu si̱ nyia̱ ma̱ng a̱nggu, “Za̱ka̱riya, yok fa̱k a̱wun bah. A̱gwaza fa̱k naai ang hu. A̱li̱sa̱ba̱tu a̱byii̱k ang wu na byin nggwon. A na tyia̱ nka a̱lyoot Yoona.
42001014	Nyi na byia̱ a̱gwai ma̱ng a̱lyia̱ sai. A̱wot á̱niet ma̱ a̱di̱di̱t na fa̱k nyinyang ba̱t, mat byin Yoona hu.
42001015	Mat a̱ na byia̱ shi a̱zaghyi A̱gwaza. Á̱ na shim gu niaat ku a̱ swuo a̱sa̱khwot a̱na̱p, ku nkyang nhyeng njhyang bah. A̱za̱za̱rak Ntswa na tyia̱ gu chet, neet nang gu ni̱ shya̱ ma̱ a̱fa a̱yang nggu ka.
42001016	A̱wot a̱ na bwuok ma̱ng á̱niet Isi̱rela ma̱ a̱di̱di̱t, a̱ bai ndyo da̱ a̱vwuo A̱gwaza nyin wu, a̱ bu yet A̱tyoli nyin wu a̱ni.
42001017	A̱ na yet a̱tyu a̱ byia̱ tangka̱i za̱kwa ma̱ng chet nang Iliya, a̱ta̱m a̱kwonu A̱gwaza gbangbang ku byia̱ a̱ni. A̱ na khwat a̱son A̱tyoli. A̱ bu jhyi nfwuo á̱niet na ba̱ swan á̱ fwuong A̱tyoli wu a̱ni. A̱ na bwuak nfwuo a̱yaatyia̱ na̱ nat di̱ mman mba na. A̱wot a̱ na tyia̱ á̱niet ba̱ tyia̱ zat a̱ni, ba̱ shya̱ mumwang nang á̱tsotswat á̱niet A̱gwaza a̱ni.”
42001018	Za̱ka̱riya si̱ lyip a̱ta̱m tswa A̱gwaza wu nyia̱, “N na nyia̱ ni n dyen ka̱ a̱nia wa ku na ndi? Mat nung ma̱ng a̱byii̱k nung wu, zi̱ wa ka̱n kwop.”
42001019	A̱jawa A̱ta̱m tswa A̱gwaza wu si̱ nyia̱, “Nung gwa n gyet Jibi̱ra̱ilu, n ni̱ gyong a̱zaghyi A̱gwaza a̱ni! Nggu wa ku ta̱m nung n tak ang A̱sham Nkhang kani.
42001020	A̱wot ma̱ninika, nang a ndak nwuak a̱chuchuk da̱ a̱lyiat nang n tak ang a̱ni; fa̱k la! A na tyia̱ nywang. Da̱ nwan a na lyiat bah, si̱ a̱tuk nang á̱ mbyin nggwon ka a̱ni. Mat a̱lyiat nung na na bai cha̱chaat da̱ a̱nu ka, da̱ a̱tsatsak njen wu.”
42001021	Nang á̱kpa á̱niet ka ngyong a̱ta̱usa á̱ fwuong Za̱ka̱riya a̱ ghwut ma̱ A̱swang ka̱ yet A̱za̱za̱rak a̱ni; ba̱ si̱ fa̱k a̱ga̱de di̱ si̱sak nang gu ndabeang mami A̱li Nwuat Za̱nang A̱gwaza ka a̱nia a̱ni.
42001022	Nang gu mang a̱ ba̱ nghwut a̱ni, a̱lyiat na si̱ kaat nggu ma̱ng a̱mba. A̱jawa ba̱ si̱ ndyen nang gu ndi a̱ma̱bwoi nia, ma̱ A̱swang ka̱ yet A̱za̱za̱rak a̱ni. Mat a̱ ku nwuo lyiat ma̱ng a̱mba ma̱ng bwak.
42001023	Nang sati hu Za̱ka̱riya na nnyia̱ ta̱m mami A̱li Nwuat Za̱nang A̱gwaza ka nswak a̱ni, a̱ si̱ bwuok a̱ nat a̱mali.
42001024	Á̱ si̱ labeang bah, A̱li̱sa̱ba̱tu, a̱byii̱k Za̱ka̱riya wu si̱ shya̱ a̱fa. A̱ si̱ nyia̱ zwát tsuon nang gu ghwut nta bah.
42001025	A̱li̱sa̱ba̱tu si̱ nyia̱, “A̱gwaza wa fa̱k shok nung, a̱ si̱ ti̱n nung nsum sang mman mami á̱niet!”
42001026	Nang A̱li̱sa̱ba̱tu nshya̱ ma̱ng a̱fa ka̱ yet zwat a̱taa a̱ni, A̱gwaza si̱ ta̱m Jibi̱ra̱ilu, a̱ta̱m tswa nggu wu ma̱ a̱keang a̱ghyang á̱ ngyei Na̱za̱ra̱t, ka̱ shya̱ mi̱ fam a̱byin Ga̱lili.
42001027	A̱gwaza si̱ ta̱m nggu da̱ a̱vwuo nggwon neam a̱ghyang, ka̱ ka̱n nwai lyen a̱tyok a̱ni, á̱ ngyei nka Ma̱ryamu. A̱ ku byia̱ a̱sak nang ba̱ la̱p ba̱ na nyia̱ nyeang a̱ni. Á̱ si̱ ngyei nggu Isuu, a̱ ku neet mi̱ kwai a̱gwam Da̱wuda ja.
42001028	Jibi̱ra̱ilu si̱ nat da̱ a̱vwuo Ma̱ryamu, a̱ si̱ nyia̱, “N byiat ang! A̱gwaza fa̱k shok ang, a̱ si̱ shya̱ dundung ma̱ng a̱nwan!”
42001029	Ma̱ryamu si̱ tyia̱ ma̱ a̱tai, a̱ si̱ fa̱k a̱ga̱de mat a̱lyiat a̱nia. A̱ si̱ nyia̱ a̱di̱dam di̱ kyang nang tangka̱i byat huni fa a̱ni.
42001030	A̱ta̱m tswa wu si̱ bu nyia̱ ma̱ng a̱nggu a̱ni, “Ma̱ryamu, yok fa̱k a̱wun bah! A̱gwaza wa ka̱n fa̱k shok ang!
42001031	A na shya̱ a̱fa, a byin nggwon a̱sam. A̱wot a na ngyei nka Yesu.
42001032	Ka̱ na yet a̱tsatsak a̱gba̱ndang a̱yin. Á̱ bu ngyei nka Nggwon A̱gwaza a̱ Swak ma̱ng A̱kyenkyai Shi a̱ni. A̱gwaza a̱ yet A̱tyoli a̱ni, na nwuak nggwon kani a̱gba̱ndang chuk tyok a̱gwam Da̱wuda; a̱ yet a̱tyia̱ a̱khwop nka wu a̱ni.
42001033	A̱wot ka̱ na nyia̱ tyok tazwa kwai Yakubu si̱ nat sang sangba̱p. Tyok nka hu na byia̱ sangba̱p bah!”
42001034	Ma̱ryamu si̱ nyia̱ ma̱ng a̱ta̱m tswa wu, “Ku na nyia̱ ni ku ndi a̱nia? N gyet nggwon neam kya. Da̱ nung, n ka̱n dyen a̱tyok bah.”
42001035	A̱ta̱m tswa wu si̱ nwuak gu shim nyia̱, “A̱za̱za̱rak Ntswa wa na chyok da̱ nwan. A̱wot chet A̱gwaza a̱ Swak ma̱ng A̱kyenkyai Shi a̱ni, na kup ang. Mat a̱nia, nggwon ka a na byin a̱ni, ka̱ na yet a̱za̱za̱rak wa. A̱wot á̱ na ngyei nka Nggwon A̱gwaza.
42001036	“Yok bwung a̱na̱nyiuk ang wu A̱li̱sa̱ba̱tu bah. A̱mgba̱m ma̱ng kwop nggu hu, a̱ shya̱ ma̱ a̱fa; ka̱ yet zwat a̱taa ja ji! A̱li̱sa̱ba̱tu wu, a̱ yet a̱na̱khwu a̱ni, a̱ na byin nggwon.
42001037	Mat á̱ mbyia̱ kyang ku na kaat A̱gwaza nyia̱ a̱ni bah.”
42001038	Ma̱ryamu si̱ nwuak a̱ta̱m tswa A̱gwaza wu shim, nyia̱, “N gyet a̱khwo A̱gwaza wa. Yok kuzang kyang nang a hyia̱ tazwa nung a̱ni, ku bai da̱ a̱nu ka.” A̱jawa a̱ta̱m tswa wu si̱ doot, a̱ si̱ ghwon guu.
42001039	Á̱ si̱ labeang bah, Ma̱ryamu si̱ doot. A̱ si̱ ghan a̱ nat ma̱ a̱keang a̱ghyang, ka̱ shya̱ mi̱ tsutsok mi̱ fam a̱byin Yahudiya;
42001040	a̱keang ka nang Za̱ka̱riya nswan a̱ni. Nang gu nnwuo mali Za̱ka̱riya ka a̱ni, a̱ si̱ byiat A̱li̱sa̱ba̱tu.
42001041	Mi̱ di̱ fa̱k byat Ma̱ryamu hu, nggwon ka ka̱ shya̱ ma̱ a̱fa A̱li̱sa̱ba̱tu ka a̱ni, si̱ kin tyia̱ a̱guguut! A̱wot A̱za̱za̱rak Ntswa wu si̱ kin tyia̱ A̱li̱sa̱ba̱tu chet.
42001042	A̱li̱sa̱ba̱tu si̱ ta̱ngam a̱nwuat ma̱ng a̱gwai mi̱ chet nyia̱, “Ma̱ryamu, A̱gwaza wa ka̱n tyia̱ ang a̱li̱ba̱rka a̱ swak a̱mgba̱m á̱kum á̱nyiuk ka! Ma a̱nia wa nggwon ka nang a na byin a̱ni na nshya̱ a̱li̱ba̱rka!
42001043	Kwot! A̱nyan wa nang n gyet nang a̱yang A̱tyoli nung bai a̱ byiat nung; a̱wot a̱ nwuak nung tangka̱i a̱gba̱ndang shi huni?
42001044	Ma̱ryamu, mi̱ di̱ fa̱k a̱nwuat byat ang ka, nggwon ka̱ shya̱ ma̱ a̱fa nung ka a̱ni; ka̱ si̱ kin tyia̱ a̱guguut mat a̱gwai!
42001045	Ma̱ryamu, a shya̱ a̱li̱ba̱rka mat a nwuak a̱chuchuk nang A̱gwaza na nyia̱ kyang nang gu nyia̱ a̱li̱ka̱uli a̱ni!”
42001046	Ma̱ryamu si̱ bwom nyia̱, “Fwuo nung hu dyep A̱gwaza!
42001047	A̱wot A̱gwaza a̱ yet A̱tyusan nung a̱ni, tyia̱ nung a̱gwai!
42001048	Mat a̱ jhyung nung n gyet a̱khwo nggu a̱ ghyuai a̱pyia̱ a̱ni. A̱wot kyiak ma̱nini si̱ nat á̱zanson, a̱mgba̱m nche na na kyiak nung; n gyet a̱tyu a̱li̱ba̱rka wa.
42001049	Mat A̱gwaza a̱ byia̱ a̱mgba̱m chet a̱ bu yet A̱za̱za̱rak a̱ni, nyia̱ nung a̱cha̱chet nkyang!
42001050	Kyiak neet di̱ nche si̱ nat nche, A̱gwaza ni̱ fa̱k kunak á̱niet ba̱ fwuong a̱wun gu a̱ni.
42001051	A̱ nyia̱ a̱cha̱chet nkyang kpa̱sai ma̱ng chet a̱gba̱ndang bwak nggu hu! A̱ ni̱ seang a̱di̱dam nfwuo á̱niet ba̱ tam a̱ni.
42001052	A̱ si̱ chyok ma̱ng á̱gwam di̱ kyang nswat ntyok mba na. A̱wot a̱ si̱ nwuak á̱niet ba̱ ghyuai á̱pyia̱ mba a̱ni, shi.
42001053	A̱ si̱ tsuung á̱niet ba̱ fwuong zong a̱ni, ma̱ng a̱chuchuk nkyayak. A̱wot á̱niet nzwá si̱ bai a̱ si̱ ghwon mba mbwak nkhwot, ba̱ si̱ nkat.
42001054	A̱gwaza ka̱n beang a̱khwo nggu wu Isi̱rela. A̱wot a̱ ni̱ jhyung a̱ fa̱k kunak nggu.
42001055	Mat a̱ ku nyia̱ a̱yaatyia̱ a̱khwop nzi̱t ba a̱li̱ka̱uli wuni ma̱ng shyishyi, da̱ a̱vwuo Ibrahim ma̱ng mman nggu na, si̱ nat sang sangba̱p.”
42001056	Ma̱ryamu si̱ nyia̱ zwát tsat nang gu swan ma̱ng A̱li̱sa̱ba̱tu nang á̱nietchen a̱ni, a̱ sii du bwuok a̱ nat a̱mali.
42001057	Nang jen byin nggwon A̱li̱sa̱ba̱tu ji nnyia̱ a̱ni, a̱ si̱ byin nggwon a̱sam.
42001058	A̱wot nang á̱kpa̱ndang swat A̱li̱sa̱ba̱tu ba ma̱ng á̱niet nggu ba nfa̱k nang A̱gwaza nfa̱k kunak gu ba̱t a̱ni; ba̱ si̱ gwai dundung ma̱ng a̱nggu.
42001059	A̱tuk nang nggwon ka nnyia̱ mam a̱ni̱nai di̱ mbyin a̱ni, ba̱ si̱ bai ba̱ tyia̱ nka mi̱ chen. Ba̱ si̱ chat tyia̱ nka a̱lyoot “Za̱ka̱riya,” a̱ yet a̱lyoot a̱tyia̱ nggu wu a̱ni.
42001060	A̱wot A̱li̱sa̱ba̱tu, a̱yang byin nggwon wu si̱ nyia̱, “Kaai! Á̱ na ngyei nka ‘Yoona!’ ”
42001061	Ba̱ si̱ nyia̱ ma̱ng a̱yang byin wu, “Yihwa aa? Á̱ mbyia̱ a̱yin ma̱ á̱niet ang ba, a̱ byia̱ a̱lyoot a̱kya a̱ni bah!”
42001062	Mat a̱nia, ba̱ si̱ lyip Za̱ka̱riya a̱ yet a̱tyia̱ wu a̱ni, di̱ lyiat ma̱ng mbwak, zang a̱lyoot kya gu chat á̱ tyia̱ nggwon ka.
42001063	A̱ si̱ tyia̱ á̱ jong gu a̱kpa̱kpai a̱fang lyuut, a̱ si̱ ndyuut, nyia̱, “Á̱ na gyei nggwon nka ‘Yoona.’ ” Kuzang a̱yin ma̱ mba si̱ fa̱k a̱ga̱de!
42001064	Mi̱ di̱ yong a̱hwa, Za̱ka̱riya si̱ kin nwuo a̱lyiat, a̱ si̱ ta̱bat dyep A̱gwaza!
42001065	A̱wun si̱ ta̱bat á̱kpa̱ndang swat nggu ba. Nkhang nani si̱ kai a̱mgba̱m tsutsok fam a̱byin Yahudiya hu.
42001066	A̱mgba̱m á̱niet ba ba̱ ku fa̱k nkhang na a̱ni, ba̱ si̱ byim mi̱ nfwuo, nyia̱, “Zang tangka̱i a̱yin hwa nang nggwon kani na yet?” Mat, mami a̱chuchuk, chet A̱gwaza shya̱ di̱ nggwon kani da̱ a̱tsatsak nvak.
42001067	A̱wot Za̱ka̱riya a̱tyia̱ nggwon wu, A̱za̱za̱rak Ntswa A̱gwaza si̱ tyia̱ gu chet, a̱ si̱ tyai ta̱m A̱gwaza ji kpa̱sai nyia̱,
42001068	“Zi̱ dyep A̱gwaza, a̱ yet A̱gwaza Isi̱rela wu a̱ni! Mat a̱ bai, a̱wot a̱ si̱ san á̱niet nggu ba, ba̱ yet á̱sa̱t á̱niet.
42001069	A̱wot a̱ si̱ ta̱ngam A̱gwak a̱ na san nzi̱t a̱ni. A̱ neet a̱mali tyok a̱khwo nggu wu Da̱wuda;
42001070	ma̱nang A̱gwaza ku ntyia̱ á̱za̱za̱rak a̱yaata̱m a̱kwonu nggu ba si̱ nshei a̱li̱ka̱uli nggu wu gbangbang a̱ni.
42001071	Kyiak ma̱nini si̱ nat á̱zanson, a̱ na san zi̱t mbwak á̱niet lak li nzi̱t ba. A̱wot a̱ bu san nzi̱t mbwak a̱mgba̱m á̱niet ba ba̱ lak li nzi̱t a̱ni.
42001072	A̱ni wa A̱gwaza nfa̱k kunak a̱yaatyia̱ a̱khwop nzi̱t ba; mat nang gu njhyung a̱za̱za̱rak la̱p a̱li̱ka̱uli nggu wu,
42001073	ma̱ng shyishyi nang gu shyi ma̱ng Ibrahim a̱tyia̱ a̱khwop nzi̱t wu a̱ni.
42001074	A̱gwaza la̱p a̱li̱ka̱uli, a̱ na san zi̱t mbwak á̱niet lak li nzi̱t ba. Da̱nian zi̱ ka nyia̱ nggu nta̱m di̱ mi̱n fa̱k a̱wun,
42001075	mami a̱za̱za̱rak nswat ma̱ng nyia̱ tsotswat a̱zaghyi A̱gwaza si̱ nat a̱mgba̱m swat nzi̱t wu mi̱ swanta hu.
42001076	A̱wot nwan nggwon nung, á̱ na ngyei ang a̱ta̱m a̱kwonu A̱gwaza Tswazwa, a̱ Swak ma̱ng A̱kyenkyai Shi a̱ni. Mat a na yet a̱son bai ghwon A̱tyoli wu, a ka jhyi nggu vak hu.
42001077	A na tak ma̱ng á̱niet nggu ba, si̱sak ba̱ na nshya̱ san di̱n vak chi a̱ka̱tuk nyia̱ mba wu a̱ni.
42001078	Mat si̱sak ji A̱gwaza nfwuong kunak a̱ si̱ chat zi̱t a̱ni; a̱ ni̱ tyei mam a̱tsotson neet Ma A̱gwaza tswazwa ku shim tat da̱ nzi̱t.
42001079	Da̱nian ku ka sai tazwa á̱niet ba̱ shya̱ mi̱ ndyin ma̱ng a̱ghwaghwu a̱khwu a̱ni; a̱ bu tyia̱ nzi̱t di̱n vak swat nyinyang.”
42001080	A̱wot Yoona a̱ yet nggwon ka a̱ni, si̱ laai. A̱ si̱ tyia̱ chet mi̱ za̱kwa. A̱ si̱ swan mi̱ ntswa a̱yit si̱ nat jen nang gu nnwuo nyia̱ ta̱m nggu hu kpa̱sai mami á̱niet Isi̱rela a̱ni.
42002001	Di̱n jen nang á̱ mbyin Yesu a̱ni, Kaisar A̱ugustut, a̱gba̱ndang a̱gwam shan A̱romawa wu, si̱ nwuak doka; nyia̱ ku yet ta hwa á̱ fang a̱mgba̱m á̱niet ba mi̱ bibyin ku shya̱ mbwak tyok A̱romawa hu a̱ni.
42002002	(Fang huni hwa ku yet si̱ nang á̱ ntsa di̱n jen nang Ki̱ri̱niyat ku nyia̱ tyok tazwa a̱byin Suriya ka a̱ni).
42002003	A̱wot konyan si̱ bwuok a̱ nat a̱keang a̱tyia̱ a̱khwop gu, da̱nian á̱ ka lyuut a̱lyoot nggu ka, á̱ fang gu a̱ja.
42002004	Huhwa Isuu si̱ doot ma̱ a̱keang Na̱za̱ra̱t, mi̱ fam a̱byin Ga̱lili. A̱ si̱ nat Ba̱italami a̱keang Da̱wuda mi̱ fam a̱byin Yahudiya, mat a̱ ku neet mi̱ kwai a̱gwam Da̱wuda ja.
42002005	Isuu ku nat ndung ma̱ng Ma̱ryamu, a̱sak nggu wu nang á̱ nda̱p ba nyeang hu a̱ni, nang gu shya̱ ma̱ng a̱fa.
42002006	Nang ba̱ nshya̱ a̱ja a̱ni, jen byin nggwon Ma̱ryamu ji si̱ nyia̱.
42002007	A̱wot a̱ si̱ byin nggwon a̱ni̱nap nggu ka, ka̱ yet a̱sam a̱ni. A̱ si̱ kup ka ma̱ng a̱yaatoot lurung nggwon. A̱ si̱ myiai nka mi̱ kukwon nang á̱ nka̱u nkyang zwa yak a̱ni. Mat ba̱ ku shya̱ a̱vwuo kwai ma a̱chya̱ khwat á̱nietchen ka bah.
42002008	Á̱ ku byia̱ á̱niet chok zón seap ba̱ si̱ khwat mi̱ kyai kpa̱mkpaan ma̱ a̱keang a̱kya; nang ba̱ chok a̱ka̱sorong zón seap mba na a̱tyetuk a̱kya.
42002009	A̱ta̱m tswa A̱gwaza si̱ kin ghwut a̱ yong kpa̱sai da̱ a̱vwuo mba ma̱ tsi̱m! A̱wot a̱kyenkyai shi A̱gwaza wu si̱ tyia̱ ma̱ mya̱ra̱m a̱ tyong ba a̱ keang; ba̱ si̱ fa̱k a̱wun ba̱t!
42002010	A̱wot a̱ta̱m tswa wu si̱ nyia̱ ma̱ng a̱mba, “Nyi yok fa̱k a̱wun bah! N bai ma̱ng a̱nyin A̱sham Nkhang, ka̱ na tyia̱ a̱mgba̱m á̱niet ba a̱gba̱ndang a̱gwai a̱ni!
42002011	Mat a̱fwun kani, mi̱ Ba̱italami a̱keang a̱gwam Da̱wuda, á̱ byin nyin nggwon, ka̱ yet A̱tyusan! Kikya bu yet Kristi, a̱tyu nang A̱gwaza kup ka tyok a̱ni; kikya bu yet A̱tyoli wu.
42002012	A̱wot a̱lama a̱ na tyia̱ nyi nfi̱k ka a̱ni, nggu wa yet; nyi na shya̱ nggwon a̱fai nang á̱ kup ka ma̱ng a̱yaatoot lurung nggwon, nang ka̱ myian mi̱ kukwon ka̱u nkyang zwa yak.”
42002013	Mi̱ di̱ yong a̱hwa, á̱kpa a̱yaata̱m tswá A̱gwaza si̱ kin tyia̱ pwut á̱ ghwut kpa̱sai neet Ma A̱gwaza tswazwa mbeang a̱ta̱m tswa a̱nyiung wu! Ba̱ si̱ ta̱bat dyep A̱gwaza nyia̱,
42002014	“Zi̱ dyep A̱gwaza a̱ shya̱ tswazwa a̱ni! A̱wot yok swat nyinyang ku bai da̱ a̱vwuo á̱niet mi̱ swanta ba, nang A̱gwaza fwuong nyinyang mba a̱ni!”
42002015	Nang a̱yaata̱m tswá ba mbwuok á̱ nat Ma A̱gwaza tswazwa ka a̱ni, á̱niet chok zón seap ba si̱ nyia̱ ma̱ng á̱ghyang mba, “Nyi bai ma̱ninika zi̱ nat Ba̱italami; zi̱ ka li kyang ku bai nang A̱gwaza tak ma̱ng a̱nzi̱t a̱ni!”
42002016	Ba̱ si̱ ghan á̱ nat Ba̱italami. Ba̱ si̱si̱ shya̱ Ma̱ryamu ma̱ng Isuu; a̱wot nang nggwon ka myian mi̱ kukwon nang á̱ nka̱u nkyang zwa na yak a̱ni.
42002017	Nang á̱niet chok zón seap ba ndi nggwon ka a̱ni, ba̱ si̱ tak ma̱ng kuzang a̱yin kyang hu ku bai a̱ni; ma̱ng nkhang nang a̱ta̱m tswa A̱gwaza wu tak ma̱ng a̱mba tazwa nggwon ka a̱ni.
42002018	A̱mgba̱m á̱niet ba, ba̱ fa̱k nkhang nang á̱niet chok zón seap ba hyia̱ ma̱ng a̱mba tazwa nggwon ka a̱ni, si̱ fa̱k a̱ga̱de!
42002019	A̱wot Ma̱ryamu si̱ ba̱ng a̱mgba̱m a̱lyiat nani mi̱ fwuo nggu hu. A̱ si̱ nyia̱ a̱di̱dam da̱ na kuzang jen.
42002020	A̱wot mba, á̱niet chok zón seap ba si̱ bwuok á̱ nat di̱n tyan chok zón seap ji. Ba̱ si̱si̱ dyep A̱gwaza á̱ tsa á̱ bu nwuat gu shi. Mat a̱mgba̱m nkyang nang ba̱ fa̱k, ba̱ si̱ bu li a̱ni, na̱ nat cha̱chaat ma̱nang a̱ta̱m tswa wu ku ntak ma̱ng a̱mba a̱ni!
42002021	A̱tuk nang nggwon ka nnyia̱ mam a̱ni̱nai di̱ mbyin, jen si̱ nyia̱ nang á̱ na ntyia̱ nka mi̱ chen a̱ni. Ba̱ si̱ tyia̱ nka a̱lyoot “Yesu.” Neet nang Ma̱ryamu ka̱n byin nggwon ka bah, a̱ta̱m tswa A̱gwaza wu ku tak ma̱ng a̱nggu nyia̱ á̱ na yei a̱lyoot nggwon ka “Yesu.”
42002022	Jen si̱ nyia̱ nang ba̱ na nkwi a̱na̱ndyung mba wu ba̱ neap za̱nang, ma̱nang á̱ ndyuut mi̱ doká Musa ji di̱n jen nang á̱ mbyin nggwon a̱ni. Mat a̱nia, á̱niet mbyin Yesu ba si̱ nat ma̱ng a̱nggu mi̱ Urusha̱lima, ba̱ ka neap gu a̱zaghyi A̱gwaza.
42002023	Ma̱nang á̱ ndyuut mi̱ doka A̱gwaza ji a̱ni nyia̱, “Kuzang nggwon ni̱nap nang á̱ byin ka̱ yet a̱sam a̱ni; ku yet ta hwa á̱ neap ka a̱zaghyi A̱gwaza.”
42002024	A̱wot ba̱ neap za̱nang ma̱nang á̱ ntyiet mami doka A̱gwaza ji a̱ni, nyia̱, “Ku yet ta hwa á̱ neap a̱chyuang a̱yaabwa a̱feang; ku mman a̱cha̱chet a̱yaabwa a̱mali a̱feang.”
42002025	A̱ghyang a̱niet ku nshya̱ mi̱ Urusha̱lima di̱n jen a̱ja. Á̱ si̱ ngyei nggu Simiyon. A̱ ku nyia̱ tsotswat. A̱ si̱ bu yet a̱tyu fwuong a̱wun A̱gwaza ba̱t. A̱ si̱ fwuong jen ji nang Kristi na nsan á̱niet Isi̱rela ba a̱ni. A̱wot A̱za̱za̱rak Ntswa wu si̱ shya̱ da̱ nggu.
42002026	A̱wot A̱za̱za̱rak Ntswa wu ku mi̱ ntak ma̱ng Simiyon, nyia̱ da̱ a̱ na khwu bah, si̱ nang gu li Kristi, a̱tyu nang A̱gwaza kup gu tyok a̱ni.
42002027	A̱tuk a̱kya, A̱za̱za̱rak Ntswa wu si̱ nat ma̱ng a̱nggu mi̱ didyaat A̱mali Nwuat Za̱nang A̱gwaza ka; nang Isuu ma̱ng Ma̱ryamu nnwuo A̱mali Nwuat Za̱nang ka ba̱ neap Yesu a̱zaghyi A̱gwaza, cha̱chaat ma̱nang á̱ ndyuut ma̱ doka A̱gwaza ji a̱ni.
42002028	Simiyon si̱ kin tyia̱ gba̱ng ma̱ng a̱mba! A̱ si̱ san nggwon ka mbwak nfeang, a̱ si̱ dyep A̱gwaza nyia̱,
42002029	“A̱gwaza, ma̱ninika yok a̱khwo ang wu a̱ nkat mami nyinyang; ma̱nang a ka̱n nyia̱ nung a̱li̱ka̱uli wu a̱ni!
42002030	Mat ma̱ninika á̱ghyi nung ba li A̱tyusan wu,
42002031	nang a jhyi sak da̱nian a̱mgba̱m nnwap mi̱ bibyin swanta na ba̱ ka li nggu a̱ni!
42002032	A̱ yet long sang ku na sai, ku tyai A̱gwaza kpa̱sai da̱ a̱vwuo Nnwap na̱ nwai yet A̱yahudawa a̱ni. A̱wot nggu wa bu na nwuak á̱niet Isi̱rela ba ba̱ yet á̱niet ang ba a̱ni shi.”
42002033	A̱tyia̱ ma̱ng a̱yang Yesu wu si̱ fa̱k a̱ga̱de da̱ a̱lyiat nang Simiyon lyiat tazwa Yesu a̱ni!
42002034	A̱jawa Simiyon si̱ nang mba a̱nu. A̱ si̱ tak á̱zanson tazwa nggwon ka da̱ a̱vwuo Ma̱ryamu a̱yang nggwon wu nyia̱, “Á̱ sak nggwon kani, ka̱ tyia̱ á̱niet ma̱ a̱di̱di̱t mi̱ Isi̱rela ba̱ kwa. A̱wot ka̱ bu na yet kyang a̱gwai da̱ a̱vwuo á̱ghyang á̱niet ma̱ a̱di̱di̱t. A̱gwaza bu na ta̱m nggwon nggu kani, ka̱ ka yet a̱lama a̱ neet da̱ a̱vwuo A̱gwaza a̱ni. A̱mgba̱m ma̱ng a̱nia, á̱niet ma̱ a̱di̱di̱t na lak li nkaa.
42002035	Mat a̱nia, A̱gwaza ta̱m ma̱ng a̱nka da̱nian á̱tsatsak a̱di̱dam nfwuo á̱niet ma̱ a̱di̱di̱t ba̱ ka ghwut kpa̱sai. A̱wot nwan Ma̱ryamu meang, a na fa̱k mi̱ fwuo ang hu, á ngyei tswat ja nang á̱ nti̱p huu.”
42002036	A̱byii̱k a̱ghyang a̱ ku yet a̱ta̱m a̱kwonu A̱gwaza a̱ni, á̱ si̱ ngyei nggu Hanatu; ku mun a̱ shya̱ mi̱ didyaat A̱mali Nwuat Za̱nang A̱gwaza hu, da̱ a̱cha̱chaat njen a̱wa. A̱ ku yet nggwon Fanuwel mi̱ kwai A̱shi̱ru. A̱wot a̱ si̱ yet a̱khwukhwop a̱byii̱k wa ba̱t. A̱tyok nggu wu ku khwu nang ba̱ shya̱ da̱ a̱lyia̱ a̱natat kya mi̱ nyeang hu.
42002037	A̱wot Hanatu si̱ ya a̱son ma̱ng swan swat a̱byii̱k nang a̱tyok nggu wu ka̱n khwu a̱ni. A̱wot ma̱ninika, a̱ yet a̱lyia̱ nswak a̱ni̱nai ma̱ a̱naai di̱ mbyin. Da̱ nggu, a̱ ni̱ ghwon A̱li Nwuat Za̱nang A̱gwaza ka bah. Kuzang jen a̱ ni̱ shya̱ a̱ja a̱ta̱mam ma̱ng a̱tyetuk, a̱ kwok ntong a̱zaghyi A̱gwaza, a̱ tsa a̱ bu nnaai nggu a̱fa a̱khwot.
42002038	Hanatu si̱ nwuo mi̱ didyaat A̱mali Nwuat Za̱nang A̱gwaza hu, ma̱ a̱cha̱chaat jen nang Simiyon ndyiat ma̱ng Isuu ma̱ng Ma̱ryamu a̱ni. A̱wot Hanatu si̱ kin nwuo dyep A̱gwaza tazwa nggwon ka! A̱ si̱ shei nkhang nggwon na da̱ a̱vwuo a̱mgba̱m á̱niet, ba̱ fwuong jen ji nang A̱gwaza na nsan á̱niet Urusha̱lima ba, a̱ tyia̱ mba ba̱ yet á̱sa̱t á̱niet a̱ni.
42002039	Jen nang Isuu ma̱ng Ma̱ryamu ntyak khwi kuzang kyang ma̱nang doka A̱gwaza ji̱ nhyia̱ a̱ni; ba̱ si̱ bwuok á̱ nat a̱mali ma̱ a̱keang Na̱za̱ra̱t, mi̱ fam a̱byin Ga̱lili hu.
42002040	A̱wot Yesu a̱ yet nggwon nka a̱ni si̱ laai, a̱ si̱ tyia̱ chet, a̱ si̱ byia̱ mumwang ba̱t. A̱wot A̱gwaza si̱ nyia̱ nggu shok.
42002041	Kuzang a̱lyia̱, á̱niet mbyin Yesu ba ni̱ nat Urusha̱lima, da̱nian ba̱ ka song A̱yet Ghwut Mman Isi̱rela mi̱ Khwo.
42002042	Nang Yesu ntat a̱lyia̱ swak ma̱ a̱feang di̱ mbyin a̱ni, á̱niet byin nggu ba si̱ nat song a̱yet ji ma̱ng a̱nggu, ma̱nang ba̱ mmeang a̱ni.
42002043	A̱wot nang á̱ ntyak song A̱yet ji a̱ni, nang á̱niet mbyin Yesu ba nshya̱ di̱ bwuot naat a̱mali Na̱za̱ra̱t a̱ni; Yesu si̱ bwuok a̱ swan mi̱ Urusha̱lima, di̱ mi̱n lyen á̱niet mbyin nggu ba!
42002044	Ba̱ si̱ chong a̱kwa mam, ba̱ ngyei Yesu shya̱ ndung ma̱ng á̱niet ba ma̱ a̱chyet ka. Nang ba̱ ndi nggu a̱ni bah, ba̱ si̱ nwuo chat gu mami á̱na̱nyiuk ma̱ng á̱kpa̱ndang a̱chyet mba ba.
42002045	Nang ba̱ nshya̱ nggu a̱ni bah, ba̱ si̱ bwuok á̱ nat Urusha̱lima di̱ chat gu hu.
42002046	Ba̱ si̱ bwuo mam tat nang ba̱ chat gu, ba̱ sii du ba̱ shya̱ nggu mi̱ didyaat A̱mali Nwuat Za̱nang A̱gwaza hu; nang gu swan ma̱ a̱ka̱wa̱tyia̱ á̱niet tyiet doka, a̱ myiai a̱fufwuo a̱ bu ndyi̱ri̱m mba nkyang!
42002047	Á̱niet ba ba̱ ku myiai a̱fufwuo á̱ fwuong Yesu a̱ni, si̱ fa̱k a̱ga̱de mat si̱sak ji nang gu nfi̱k nkyang na, a̱ bu tsa a̱ nnwuat mba shim a̱ni!
42002048	Nang á̱niet mbyin nggu ba ndi gu a̱ni, ba̱ si̱ fa̱k a̱ga̱de. A̱yang nggu wu si̱ ngai ma̱ng a̱nggu, nyia̱, “Nggwon nung, yihwa mbyia̱ a nnyia̱ nzi̱t a̱nia? Nung ma̱ng a̱tyia̱ ang wu ka̱n swuo a̱bung ma̱ng byian nfwuo za̱m di̱ chat zi̱ shya̱ ang!”
42002049	Yesu si̱ myiai a̱nu, a̱ si̱ lyip ba nyia̱, “Yihwa mbyia̱ nyi nchat nung? Nyi lyen nang ku ngyet ta hwa n nyia̱ ta̱m A̱tyia̱ nung hu baa?”
42002050	A̱mgba̱m ma̱ng a̱nia, ba̱ si̱ fi̱k kyang hu nang Yesu fa a̱ni bah.
42002051	A̱ si̱ bwuok dundung ma̱ng mba á̱ nat Na̱za̱ra̱t. A̱wot a̱ si̱ khwi a̱lyiat mba na. A̱yang nggu wu si̱ sak a̱mgba̱m kyang nani mi̱ fwuo, a̱ si̱ nyia̱ a̱di̱dam tazwa na.
42002052	A̱wot Yesu a̱ yet nggwon seam ka a̱ni, si̱ laai a̱ mban mumwang, ma̱ng a̱za. A̱wot A̱gwaza ma̱ng a̱mgba̱m á̱niet ba si̱ fa̱k shok gu.
42003001	Jen nang Tiba̱riyut Kaisar ku nnyia̱ a̱lyia̱ swak ma̱ a̱fwuon di̱ yet a̱gba̱ndang a̱gwam shan A̱romawa a̱ni; Buntut Bilatut wa si̱ yet gwomna fam a̱byin Yahudiya hu; a̱gwam Hiridut Antibat wa si̱ ma nyia̱ tyok mi̱ fam a̱byin Ga̱lili hu; a̱gwam Filibut a̱ ku yet a̱na̱nyiuk Hiridut a̱ni, a̱ si̱ ma nyia̱ tyok fam bibyin Ituriya ma̱ng Tarakunitit; a̱gwam Lisaniyat wa si̱ ma nyia̱ tyok fam a̱byin A̱biliya hu.
42003002	Di̱n jen a̱ja ja nang Hanana ma̱ng Ka̱yafat, bibya yet a̱cha̱chet a̱yaapris ba. A̱gwaza si̱ ta̱m ma̱ng a̱lyiat nggu na da̱ a̱vwuo Yoona, a̱fai Za̱ka̱riya, nang gu swan mi̱ ntswa a̱yit.
42003003	Yoona si̱ chong a̱ kat nfam bibyin na̱ hyia̱k a̱ghyui Urdun ka a̱ni. A̱ si̱ shei a̱lyiat A̱gwaza na nyia̱, á̱niet ba ba̱ ghwon a̱ka̱tuk nyia̱ mba wu, ba̱ nwuo khwi A̱gwaza, a̱wot á̱ nyia̱ mba ba̱ptisman; da̱nian á̱ ka chi a̱ka̱tuk nyia̱ mba wu.
42003004	Ma̱nang Ishaya, a̱ta̱m a̱kwonu A̱gwaza wu, ndyuut tazwa Yoona a̱ni, nyia̱, “A̱yin ta̱ngam a̱nwuat mi̱ chet mi̱ tswa a̱yit nyia̱, ‘Nyi jhyi vak hu A̱tyoli gu ba̱ nkai! Nyi jhyi vak nggu hu ku nat cha̱chaat!
42003005	Kuzang a̱vwuo ka̱ yet a̱niak a̱ni, á̱ na chi ma̱ng mbyin, ka̱ bai cha̱chaat. Kuzang a̱fan ma̱ng tsok, á̱ na bi̱ri̱m, ba̱ nat cha̱chaat. Kuzang vak hu gorong a̱ni, á̱ na nyep hu ku nat di̱di̱r. Kuzang vak ku byia̱ a̱gbi̱ngba̱ra̱ng a̱ni, á̱ na jhyi nhu, ku tyia̱ sha̱shet.
42003006	A̱wot a̱mgba̱m á̱niet ba na li san ku neet da̱ a̱vwuo A̱gwaza a̱ni.’ ”
42003007	Mat a̱nia, Yoona ni̱ tak ma̱ng á̱kpa á̱niet, ba̱ ni̱ bai gu ka nyia̱ mba ba̱ptisman ji a̱ni, nyia̱, “Nyin a̱ka̱sorong mman tsuup a̱byin! Nyi fa nyi na shot mwai lyen A̱gwaza hu, ku chobai a̱ni mat ba̱ptisman ji a?
42003008	Nyi nyia̱ á̱tsatsak nta̱m na̱ na tak kpa̱sai nang nyi nghwon a̱ka̱tuk nyia̱ nyin wu, nyi si̱ khwi A̱gwaza! Nyi yok laai pyipyia̱ nyin nyia̱, ‘Zi̱ shya̱ san, mat Ibrahim wa yet a̱tyia̱ a̱khwop nzi̱t wu.’ Mat n shei nyin nang A̱gwaza mbyia̱ chet a̱ tyia̱ nfang nani na̱ yet mman kwai Ibrahim!
42003009	“A̱wot ku ma̱ninika, á̱ ka̱n sak a̱khwon ka da̱ á̱ni̱nan a̱ka̱kwon ba; á̱ nfwuong á̱ tyam a̱ka̱kwon na. Huhwa, kuzang a̱kwon ka ka̱ lak tyia̱ a̱tsatsak sum a̱ni, á̱ na tyam á̱ni̱nan ba ka̱ kwa a̱byin! A̱wot á̱ ta nka mi̱ ndong!”
42003010	Á̱kpa á̱niet ka si̱ nwuo lyi̱ri̱m nggu nyia̱, “Ka̱ a̱nia wa, yihwa myim zi̱ nyia̱?”
42003011	Yoona si̱ nwuak ba shim nyia̱, “A̱tyu a̱ byia̱ a̱yaatoot a̱feang a̱ni, ku myim gu ni̱ nnang a̱tyu a̱ sang a̱ni a̱nyiung. Ma a̱nia wa, a̱tyu a̱ byia̱ kyayak a̱ni, gu ni̱ nnang a̱tyu a̱ sang a̱ni.”
42003012	Ku á̱niet shyuo á̱niet di̱ saai kurum ga̱ndu, ba̱ si̱ bai Yoona a̱ ka nyia̱ mba ba̱ptisman ji. Ba̱ si̱ lyip gu nyia̱, “A̱tyu tyiet, yihwa myim zi̱ nyia̱?”
42003013	A̱ si̱ nwuak ba shim nyia̱, “Nyi ni̱ ngyok saai kurum ga̱ndu hu, ku swak si̱ nang á̱ tyia̱ nyin saai hu a̱ni bah!”
42003014	Á̱niet nzwang á̱ghyang mameang, si̱ bai á̱ ba̱ lyip Yoona nyia̱, “Nzi̱t meang, yihwa myim zi̱ nyia̱?” A̱ si̱ nyia̱ ma̱ng a̱mba, “Nyi ni̱ ngyok tsa a̱yin, nyi ta̱wap kyang nggu mi̱n chet bah. Nyi bu ni̱ ngyok fa̱t a̱yin á̱ghyi di̱ bat gu a̱bun bah. Nyi ni̱ nswa nyi yok jhyuai kurum nang á̱ teang nyin a̱ni bah.”
42003015	Á̱niet ba ba̱ tyia̱ fwuo di̱ bai Kristi ma a̱nggang a̱ni, ba̱ si̱ byia̱ di̱dang ba̱ lyen ke Yoona wa yet Kristi a̱ chobai a̱ni.
42003016	Huhwa Yoona si̱ tak ma̱ng a̱mba nyia̱, “Nung, n nyia̱ nyin ba̱ptisman ji ma̱ng a̱sa̱khwot nia. A̱wot a̱tyu a̱ swak nung ma̱ za̱nzan a̱ni chobai. Nung, n maai mi̱ maai n gyet a̱khwo nggu wu, n ta̱bwak mbyii̱k ywan á̱kwatak nggu hu bah. Nggu, a̱ na nyia̱ nyin ba̱ptisman ji ma̱ng A̱za̱za̱rak Ntswa wa ma̱ng long.
42003017	A̱tyu a̱ chobai a̱ni, a̱ na kyiak bibyia̱, gu nchyok yak nggu hu; gu lyang a̱vwuo tsot yak ka. A̱wot a̱ na ti̱n tswa yak ji, a̱ tyia̱ ma̱ a̱gban nggu wu. A̱wot a̱sunsong wu, a̱ na fwui nggu ma̱ a̱nga̱ngak ndong sang sangba̱p, nang á̱ si̱ mi̱n nyiip a̱ni bah!”
42003018	A̱ni wa, Yoona si̱ nkhwat á̱kpa á̱niet ka a̱fufwuo ma̱ng gba ma̱ a̱di̱di̱t. A̱ si̱ tak ma̱ng a̱mba A̱sham Nkhang ka.
42003019	A̱wot Yoona si̱ mun a̱ gba a̱gwam Hiridut Antibat a̱ka̱tuk nyia̱ nggu wu kpa̱sai (nggu wa ku yet a̱gwam fam a̱byin Ga̱lili wu); mat nang a̱gwam Hiridut mbwuo Hiridiyat, a̱ ku yet a̱byii̱k a̱na̱nyiuk nggu wu a̱ni. Yoona si̱ bu gba nggu di̱ tangka̱i a̱ka̱tuk nyia̱ ma̱ a̱di̱di̱t á̱ghyang nang gu nyia̱ a̱ni.
42003020	Mat a̱nia, á̱ si̱ labeang bah, Hiridut si̱ ta̱bat Yoona a̱ si̱ tyia̱ nggu mi̱ jaru. A̱ si̱ bu mbeang a̱ka̱tuk nyia̱ wuni tazwa a̱ka̱tuk nyia̱ ma̱ a̱di̱di̱t nang gu ka̱n nyia̱ a̱ni.
42003021	Neet nang á̱ ka̱n tyia̱ Yoona mi̱ jaru bah, a̱ ku nyia̱ á̱ghyang á̱niet ba̱ptisman ji; a̱ si̱ mun a̱ nyia̱ Yesu ndyo mameang. Nang Yesu nshya̱ di̱ naai A̱gwaza a̱ni, Ma A̱gwaza tswazwa si̱ kin khwuk.
42003022	A̱za̱za̱rak Ntswa wu si̱ chorop a̱ chobai nang a̱bwa a̱ni neet Ma A̱gwaza tswazwa, a̱ ba̱ swan da̱ nggu! A̱wot á̱ si̱ fa̱k a̱nwuat ka̱ neet Ma A̱gwaza tswazwa nyia̱, “Nwan wa yet nggwon nung ka nang n chat a̱ni ba̱t! A̱wot a bai ma̱ng a̱nung a̱gba̱ndang a̱lyia̱ sai!”
42003023	Jen nang Yesu nnaat a̱lyia̱ swak ntat ma̱ng kyang a̱ni, a̱ si̱ nwuo ta̱m shei á̱niet a̱lyiat A̱gwaza na. Á̱ si̱ kyiak nyia̱ Yesu yet a̱fai Isuu wa. Isuu ku yet a̱fai Heli. Heli si̱ yet a̱fai Matat.
42003024	Matat si̱ yet a̱fai La̱wi. La̱wi si̱ yet a̱fai Ma̱lki. Ma̱lki si̱ yet a̱fai Yanai. Yanai si̱ yet a̱fai Isuu.
42003025	Isuu si̱ yet a̱fai Ma̱tatiyat. Ma̱tatiyat si̱ yet a̱fai A̱mot. A̱mot si̱ yet a̱fai Na̱hum. Na̱hum si̱ yet a̱fai A̱sa̱li. A̱sa̱li si̱ yet a̱fai Na̱ga̱i.
42003026	Na̱ga̱i si̱ yet a̱fai Maata. Maata si̱ yet a̱fai Ma̱tatiyat. Ma̱tatiyat si̱ yet a̱fai Sa̱meen. Sa̱meen si̱ yet a̱fai Yosek. Yosek si̱ yet a̱fai Yoda.
42003027	Yoda si̱ yet a̱fai Yoonan. Yoonan si̱ yet a̱fai Risa. Risa si̱ yet a̱fai Za̱rubabel. Za̱rubabel si̱ yet a̱fai Sha̱li̱tiyel. Sha̱li̱tiyel si̱ yet a̱fai Ni̱ri.
42003028	Ni̱ri si̱ yet a̱fai Ma̱lki. Ma̱lki si̱ yet a̱fai A̱di. A̱di si̱ yet a̱fai Kusam. Kusam si̱ yet a̱fai A̱lmadam. A̱lmadam si̱ yet a̱fai A̱r.
42003029	A̱r si̱ yet a̱fai Joshuwa. Joshuwa si̱ yet a̱fai A̱li̱aza. A̱li̱aza si̱ yet a̱fai Yorim. Yorim si̱ yet a̱fai Matat. Matat si̱ yet a̱fai La̱wi.
42003030	La̱wi si̱ yet a̱fai Simiyon. Simiyon si̱ yet a̱fai Yahuda. Yahuda si̱ yet a̱fai Isuu. Isuu si̱ yet a̱fai Yoonam. Yoonam si̱ yet a̱fai A̱li̱yakim.
42003031	A̱li̱yakim si̱ yet a̱fai Ma̱laya. Ma̱laya si̱ yet a̱fai Mena. Mena si̱ yet a̱fai Matata. Matata si̱ yet a̱fai Natan. Natan si̱ yet a̱fai a̱gwam Da̱wuda.
42003032	A̱gwam Da̱wuda si̱ yet a̱fai Yesi. Yesi si̱ yet a̱fai Obed. Obed si̱ yet a̱fai Bowat. Bowat si̱ yet a̱fai Salmun. Salmun si̱ yet a̱fai Na̱hi̱shun.
42003033	Na̱hi̱shun si̱ yet a̱fai A̱minadap. A̱minadap si̱ yet a̱fai A̱da̱min. A̱da̱min si̱ yet a̱fai A̱ram. A̱ram si̱ yet a̱fai Ha̱sa̱ron. Ha̱sa̱ron si̱ yet a̱fai Fa̱risa. Fa̱risa si̱ yet a̱fai Yahuda.
42003034	Yahuda si̱ yet a̱fai Yakubu. Yakubu si̱ yet a̱fai Ishaku. Ishaku si̱ yet a̱fai Ibrahim. Ibrahim si̱ yet a̱fai Tera. Tera si̱ yet a̱fai Na̱hor.
42003035	Na̱hor si̱ yet a̱fai Sa̱ruk. Sa̱ruk si̱ yet a̱fai Ra̱ga̱u. Ra̱ga̱u si̱ yet a̱fai Fa̱lek. Fa̱lek si̱ yet a̱fai A̱biru. A̱biru si̱ yet a̱fai Shela.
42003036	Shela si̱ yet a̱fai Ka̱nan. Ka̱nan si̱ yet a̱fai A̱ri̱fahat. A̱ri̱fahat si̱ yet a̱fai Shem. Shem si̱ yet a̱fai Nuhu. Nuhu si̱ yet a̱fai La̱mek.
42003037	La̱mek si̱ yet a̱fai Ma̱tusha̱la. Ma̱tusha̱la si̱ yet a̱fai Enok. Enok si̱ yet a̱fai Ya̱red. Ya̱red si̱ yet a̱fai Ma̱hala̱lel. Ma̱hala̱lel si̱ yet a̱fai Ka̱nan.
42003038	Kenan si̱ yet a̱fai A̱nosh. A̱nosh si̱ yet a̱fai Set. Set si̱ yet a̱fai A̱da̱mu. A̱da̱mu si̱ yet a̱tyu nang A̱gwaza nyia̱ a̱ni.
42004001	A̱wot Yesu si̱ bwuok a̱ neet a̱ma̱nyi a̱ghyui Urdun, nang chet A̱za̱za̱rak Ntswa wu shya̱ da̱ nggu. A̱za̱za̱rak Ntswa wu si̱ nat ma̱ng a̱nggu mi̱ tswa a̱yit.
42004002	A̱jawa A̱ta̱nyeang ka si̱si̱ mak gu mam swak nnaai. Mi̱ mam a̱nia, Yesu du ya kyayak bah. A̱wot a̱ si̱ fa̱k zong ba̱t.
42004003	Huhwa A̱ta̱nyeang ka si̱ nyia̱ ma̱ng Yesu, “Ki̱ nwan wa yet nggwon A̱gwaza ka za̱m, kam a̱fang kani ka̱ bwuak a̱ tyia̱ burodi!”
42004004	A̱wot Yesu si̱ nyia̱ ma̱ng A̱ta̱nyeang ka, “Kaai! Á̱ lyuut mami A̱lyiat A̱gwaza na nyia̱, ‘Mi̱ kyayak hwa ma̱nyin hu nang a̱tyubishyi na ya á̱ nswuan bah.’ ”
42004005	A̱jawa A̱ta̱nyeang ka si̱ bu kyiak gu a̱ nat ndyo tazwa a̱fan. Mi̱ di̱ yong a̱hwa, ka̱ si̱ kin tak ma̱ng Yesu a̱mgba̱m ntyok swanta na.
42004006	A̱ta̱nyeang ka si̱ nyia̱ ma̱ng Yesu, “N na nang ang shi bibyin ntyok nani, a̱wot a na nyia̱ tyok tazwa na, mat na̱ yet á̱si̱ nung nia. A̱wot ka̱ n doot n nang a̱tyu nang n chat nang hu a̱ni.
42004007	Mat a̱nia, ka̱ a kyuak ntong a̱zaghyi nung, a̱mgba̱m na, n na nang ang naa.”
42004008	Yesu si̱ bu nwuak A̱ta̱nyeang ka shim nyia̱, “Á̱ lyuut ma̱ A̱lyiat A̱gwaza na nyia̱, ‘Ku yet ta hwa a kyuak ntong a̱zaghyi A̱tyoli a̱ yet A̱gwaza ang a̱ni; a̱wot nggu wa a bu nyia̱ nggu ta̱m ma̱nyin nggu.’ ”
42004009	A̱jawa A̱ta̱nyeang ka si̱ bu kyiak Yesu a̱ nat ndyo Urusha̱lima. Ka̱ si̱si̱ sak gu da̱ a̱ga̱nga̱ng a̱ta̱n A̱li Nwuat Za̱nang A̱gwaza ka. Ka̱ si̱ nyia̱ ma̱ng a̱nggu, “Ka̱ nwan wa yet Nggwon A̱gwaza ka chi̱k, fi̱p kwa a̱byin!
42004010	Mat á̱ lyuut ma̱ A̱lyiat A̱gwaza na nyia̱, ‘A̱gwaza na kam a̱yaata̱m tswá nggu ba ba̱ cham ang; ba̱ bu chok ang shansham.
42004011	A̱wot ba̱ na fwun ang ma̱ng mbwak mba na; kalak a du tuk tak ang hu da̱ a̱fang, a kwa.’ ”
42004012	Yesu si̱ bu nwuak ka shim nyia̱, “Kaai, á̱ lyuut ma̱ A̱lyiat A̱gwaza na, nyia̱, ‘Yok mak mi̱ mak a mak A̱gwaza yet A̱tyoli ang a̱ni bah.’ ”
42004013	Nang A̱ta̱nyeang ka ntyak mak Yesu di̱ kuzang tangka̱i mai a̱ni, ka̱ si̱ doot a̱ ghwon guu, a̱ fwuong jen jhyang.
42004014	A̱wot Yesu si̱ bwuok a̱ nat Ga̱lili mami chet A̱za̱za̱rak Ntswa. Nkhang nggu na si̱ kai kuzang a̱vwuo ma a̱nggang mi̱ fam a̱byin a̱hwa.
42004015	A̱ ni̱ tyiet kuzang jen ma̱ á̱tutu a̱tung mba na, a̱wot konyan ni̱ chyin guu.
42004016	Nang Yesu mbwuok a̱ bai Na̱za̱ra̱t, a̱keang nang gu nshi a̱ni, a̱ si̱ nat mi̱ tutu a̱tung A̱yahudawa hu ma̱nang gu mmeang mi̱ chong hu a̱tuk Mam Fwung A̱yahudawa ka a̱ni. A̱ si̱ doot a̱ yong a̱ ka fang A̱lyiat A̱gwaza na.
42004017	Ba̱ si̱ neap gu ta̱ka̱da A̱lyiat A̱gwaza nang Ishaya a̱ta̱m a̱kwonu A̱gwaza ku lyuut a̱ni. A̱ si̱ khwuk, a̱ si̱ fang ba tyan nang á̱ ndyuut nyia̱:
42004018	“Tswa A̱gwaza ji shya̱ da̱ nung; mat A̱gwaza khai nung n shei A̱sham Nkhang ka da̱ a̱vwuo á̱kunak. A̱ si̱ ta̱m nung n shei ma̱ng á̱niet ba̱ shya̱ mi̱ khwo a̱ni, nang á̱ nkai mba á̱ ghwon; n bu nshei á̱niet a̱fi̱fan nang ba̱ na nshya̱ nwuan a̱vwuo; a̱wot n bu nshei á̱niet á̱ ya̱shuk a̱ni, nang á̱ na nkai mba á̱ ghwon;
42004019	a̱wot jen nang A̱gwaza na nfa̱k shok á̱niet nggu ba a̱ni, ji̱ bai.”
42004020	Nang Yesu ntyak fang A̱lyiat A̱gwaza na a̱ni, a̱ si̱ kuut ta̱ka̱da hu a̱ si̱ bwuok ndyo, a̱ nwuak a̱tyu nta̱m tutu a̱tung A̱yahudawa wu. A̱ si̱ bwuok a̱ swan a̱zaghyi mba. A̱mgba̱m á̱niet ba̱ shya̱ mi̱ tutu a̱tung hu a̱ni, si̱ sak Yesu á̱ghyi di̱di̱r.
42004021	A̱jawa gu si̱ nwuo tyiet ba nyia̱, “A̱lyiat A̱gwaza na nang nyi fa̱k n fang nyin ndyo a̱fwun kani a̱ni; ma̱ninika, na̱ bai cha̱chaat da̱ a̱nu ka!”
42004022	A̱mgba̱m á̱niet ba si̱ chyin guu. A̱wot ba̱ si̱ fa̱k a̱ga̱de nang gu ntak a̱lyiat nggu na tí̱tak a̱ni. Ba̱ si̱ lyip nyia̱, “Ku na nyia̱ ni ku ndi a̱nia? A̱tyu wuni wa yet nggwon Isuu ka baa?”
42004023	A̱wot Yesu si̱ nyia̱ ma̱ng a̱mba, “A̱tsak a̱lyiat, nyi na hyia̱ ma̱ng a̱nung kidee nyia̱, ‘A̱tyu kan, choot a̱pyia̱ ang!’ Á̱ fa, ‘Nyia̱ nkyang a̱ri̱bi̱di a̱ji ma̱ a̱keang ang ka, nang zi̱ ku nfa̱k a nyia̱ mi̱ Ka̱fanahum a̱ni.’
42004024	N hyia̱ ma̱ng a̱nyin a̱tsak a̱lyiat, a̱ta̱m a̱kwonu A̱gwaza shyat shi ma̱ a̱keang gu bah!”
42004025	“A̱tsak a̱lyiat, gbangbang mi̱ njen Iliya a̱ta̱m a̱kwonu A̱gwaza, á̱ ku byia̱ á̱nyiuk ma̱ a̱di̱di̱t ma̱ a̱byin Isi̱rela, nang á̱tyok mba ba ka̱n kwi a̱ni. Di̱n jen a̱ja, á̱ si̱ nyia̱ a̱lyia̱ a̱tat ma̱ng á̱kum nang za va bah. A̱wot a̱gba̱ndang zong si̱ kwa ma̱ a̱byin ka.
42004026	A̱mgba̱m ma̱ng a̱nia, A̱gwaza si̱ ta̱m Iliya da̱ a̱vwuo a̱byii̱k a̱nyiung mami á̱nyiuk ba̱ shya̱ mi̱ a̱byin Isi̱rela ka a̱ni bah. Da̱ a̱kwonu a̱kya, A̱gwaza si̱ ta̱m gu da̱ a̱vwuo a̱nap Nnwap a̱ nwai yet A̱yahudawa a̱ni nang a̱tyok nggu wu khwu; a̱ shya̱ ma̱ a̱keang Za̱rifat mi̱ fam a̱byin Sidon a̱ni.
42004027	“Ma a̱nia wa, á̱ ku byia̱ á̱niet gbap ma̱ a̱di̱di̱t ma̱ a̱byin Isi̱rela di̱n jen Ilisha, a̱ta̱m a̱kwonu A̱gwaza. A̱wot ma̱ a̱tyu gbap a̱nyiung nang á̱ ku choot a̱ni; nggu wa yet Naaman a̱tyu Nnwap a̱ nwai yet A̱yahudawa, a̱ neet ma̱ a̱byin Suriya a̱ni.”
42004028	Nang á̱niet ba̱ shya̱ mi̱ tutu a̱tung A̱yahudawa hu nfa̱k a̱nia a̱ni, ba̱ si̱ mwuat ndyen ba̱t.
42004029	Ba̱ si̱ doot á̱ yong. Ba̱ si̱ kwak Yesu á̱ ghwut ndyo ma̱ a̱keang ka. Ba̱ si̱ chong ma̱ng a̱nggu tazwa ntsok nang á̱ nnok a̱keang ka a̱ni. Ba̱ si̱ chat ba̱ yuut gu da̱ a̱ta̱n tsok ka, gu si̱ kwa a̱byin.
42004030	A̱wot a̱ si̱ tyia̱ ghyuai a̱ nwuo ma̱ka̱wa̱tyia̱ á̱kpa á̱niet ka, a̱ si̱si̱ nkat!
42004031	Yesu si̱ nat a̱keang Ka̱fanahum mi̱ fam a̱byin Ga̱lili. Kuzang a̱tuk Mam Fwung, a̱ ni̱ tyiet mi̱ tutu a̱tung A̱yahudawa hu.
42004032	A̱ja meang, á̱niet ba si̱ fa̱k a̱ga̱de di̱ tyiet nggu hu. Mat a̱lyiat nggu na ku yet a̱si̱ a̱tyu a̱ byia̱ tyok a̱ni!
42004033	Á̱ghyang á̱tuk nang Yesu nshya̱ mi̱ tutu a̱tung A̱yahudawa hu a̱ni, a̱tyok a̱ghyang a̱ ku byia̱ a̱ka̱tuk ntswa a̱ni, si̱ ta̱ngam a̱nwuat mi̱ chet, a̱ si̱ nyia̱,
42004034	“Yesu a̱tyu Na̱za̱ra̱t, tyong a ghwon zi̱t! Yihwa yet a̱ka̱ta ang ka ma̱ng a̱nzi̱t? A bai a hyaai nzi̱t wa kee? N dyen tangka̱i a̱yin nang a yet a̱ni; a yet A̱za̱za̱rak Nggwon A̱gwaza wa!”
42004035	Yesu si̱ kam a̱ka̱tuk ntswa wu nyia̱, “Tyia̱ nywang! Ghwut mi̱ vam a̱tyok a̱hwa, a ghwon guu!” A̱ka̱tuk ntswa wu si̱ kin ma a̱tyu a̱wa a̱byin, nang á̱kpa á̱niet ka nwuan. A̱ka̱tuk ntswa wu si̱ ghwut a̱ ghwon guu. Da̱ nggu, a̱ bu bwuo nggu kun bah.
42004036	A̱mgba̱m á̱kpa á̱niet ka si̱ fa̱k a̱ga̱de! Ba̱ si̱ nyia̱ ma̱ng á̱ghyang mba, “Zang tangka̱i tyok ma̱ng chet hwa nang a̱lyiat a̱tyu nani byia̱ a̱nia! Ku á̱ka̱tuk ntswá meang ba̱ mun á̱ fwuong guu. A̱wot ka̱ a̱ kam baa, ba̱ ni̱ ghwut ma̱ á̱niet ba!”
42004037	Nkhang Yesu na si̱ kai kuzang a̱vwuo mi̱ fam a̱byin a̱hwa.
42004038	A̱tuk a̱kya, nang Yesu nghwut mi̱ tutu a̱tung A̱yahudawa hu a̱ni, a̱ si̱ swak a̱ nat a̱mali Siman. A̱ si̱si̱ shya̱ nang a̱kwang Siman wu nyia̱ ma̱ng zwan a̱sok a̱za. Konyan si̱ naai Yesu nyia̱, “A̱tyoli, ma̱sa̱kut, choot guu!”
42004039	Yesu si̱ nat a̱ si̱ yong kpa̱mkpaan ma̱ng a̱gbaat nang gu mmyian a̱ni. A̱ si̱ kam zwan ji. A̱kwang Siman wu si̱ kin choot! A̱wot a̱ si̱ kin doot kiki, a̱ si̱ wan mba kyayak.
42004040	Nang jenshyung nnyia̱ a̱ni, á̱niet ma̱ a̱keang a̱bya si̱ bai ma̱ng á̱niet mbaa ba̱ nyia̱ ma̱ng nzwán a̱ni da̱ a̱vwuo Yesu. A̱wot kuzang tangka̱i nzwan ja ji̱ nyia̱ mba a̱ni, Yesu si̱ byam mba ma̱ng bwak, ba̱ si̱ choot.
42004041	Á̱niet ma̱ a̱di̱di̱t ku byia̱ á̱ka̱tuk ntswá. A̱wot nang Yesu nkam á̱ka̱tuk ntswá mba a̱ni, ba̱ si̱ ghwut á̱ khwot a̱gugong mi̱ chet nyia̱, “Nwan wa yet Nggwon A̱gwaza ka!” A̱wot Yesu si̱ kam mbaa. A̱ si̱ vwuong ba kaat a̱lyiat, mat nang ba̱ ndyen nang gu ngyet Kristi wa a̱ni.
42004042	Da̱ a̱tsotson tat ka, Yesu si̱ nat da̱ a̱vwuo nang a̱yin nshya̱ a̱ni bah. Á̱kpa á̱niet ka si̱ ta̱bat chat gu mi̱ kuzang a̱vwuo. A̱wot nang ba̱ nshya̱ gu a̱ni, ba̱ si̱ naai gu, gu yok doot a̱ ghwon ba bah.
42004043	A̱wot Yesu si̱ nwuak ba shim nyia̱, “Ku yet ta hwa n shei A̱sham Nkhang Tyok A̱gwaza hu ma̱ a̱ka̱keang á̱ghyang meang. Mat ta̱m huni hwa nang á̱ nta̱m nung n nyia̱.”
42004044	Huhwa Yesu si̱ ya a̱son mi̱ chyet a̱ kat a̱ka̱keang na. A̱ shei A̱sham Nkhang ka mi̱ a̱mgba̱m á̱tutu a̱tung A̱yahudawa ba mi̱ fam a̱byin Yahudiya hu.
42005001	Á̱ghyang á̱tuk, nang Yesu nshya̱ di̱ tyiet di̱n khwong a̱gba̱ndang jok Ga̱lili a̱ni; á̱kpa á̱niet si̱ keang gu da̱nian ba̱ ka fa̱k A̱lyiat A̱gwaza na.
42005002	Yesu si̱ li a̱kukwon a̱wak feang di̱ khwong a̱sa̱khwot nang á̱niet bwoi fa̱n ba doot á̱ ghwon, a̱wot ba̱ shya̱ di̱ kwi á̱ka̱li mba na.
42005003	Yesu si̱ kan nwuo a̱ swan mi̱ kukwon a̱wak nyiung, ku yet si̱ Siman a̱ni. A̱ si̱ nyia̱ ma̱ng Siman, “Yuut kukwon hu ma̱ a̱da̱dei ku nwuo mami a̱sa̱khwot na.” Mi̱ kukwon a̱wak huhwa nang Yesu ku nswan, a̱ si̱ ntyiet á̱kpa á̱niet ka.
42005004	Nang Yesu ntyak tyiet á̱kpa á̱niet ka A̱lyiat A̱gwaza na a̱ni, a̱ si̱ nyia̱ ma̱ng Siman, “Bu yuut kukwon a̱wak hu nat ndyo ma̱ a̱tsuung jok wu. A̱wot nyi koot á̱ka̱li nyin na a̱ja, nyi ka mbwoi fa̱n hu.”
42005005	Siman si̱ nwuak gu shim nyia̱, “Kwot A̱tyoli! Zi̱ hyai ta̱m ntyak a̱tyetuk ka, da̱ nzi̱t zi̱ bwoi fa̱n bah! A̱wot ka̱ a hyia̱ a̱nia, n bu na koot á̱ka̱li na!”
42005006	Nang ba̱ nkoot á̱ka̱li na a̱ni, ba̱ si̱ bwoi fa̱n ma̱ a̱di̱di̱t! Ku si̱ hyaai á̱ka̱li na. A̱wot á̱ka̱li na si̱ nwuo chak!
42005007	Ba̱ ndi a̱nia a̱ni, ba̱ si̱ yei á̱kpa̱ndang ta̱m mba ba ma̱ng bwak, ba̱ shya̱ mi̱ kukwon a̱wak ghyang a̱ni, ba̱ bai ba̱ beang ba kwak a̱ka̱li ka. Da̱ a̱banjen ma̱ a̱da̱dei, ba̱ si̱ kwok fa̱n hu á̱ hyaai a̱kukwon a̱wak a̱feang ba. A̱wot a̱kukwon a̱wak ba si̱ nwuo ya̱lyi̱ri̱p!
42005008	Nang Siman Bitut ndi a̱nia a̱ni, a̱ si̱ kpaat a̱khwukhwut a̱zaghyi Yesu nyia̱, “Ka̱t A̱tyoli! Doot a ghwon nung, n gyet a̱tyu a̱ka̱tuk nyia̱ wa ba̱t! N maai n bai kpa̱mkpaan ma̱ng a̱nwan bah.”
42005009	Mat, nggu ma̱ng á̱kum á̱niet ka ku fa̱k a̱ga̱de ba̱t, mat a̱di̱di̱t fa̱n wu nang ba̱ bwoi a̱ni.
42005010	Á̱kpa̱ndang bwoi fa̱n Bitut ba mameang, Yakubu ma̱ng Yoona, ba̱ yet á̱fai Za̱ba̱di ba a̱ni, si̱ fa̱k a̱ga̱de. Yesu si̱ nwuak Bitut shim nyia̱, “Yok fa̱k a̱wun bah! Ma̱ninika si̱ nat á̱zanson, a na nya̱baat á̱niet bya chong ndyo da̱ a̱vwuo nung; ma̱nang a bwoi fa̱n hu a̱ni!”
42005011	A̱wot nang ba̱ ngyuut a̱kukwon a̱wak ba á̱ nat ndyo, á̱ si̱ sak di̱ khwong a̱gba̱ndang jok hu a̱ni; ba̱ si̱ ghwon kuzang kyang a̱ja, ba̱ si̱ khwi Yesu.
42005012	Jen nang Yesu nshya̱ ma̱ a̱keang a̱ghyang a̱ni, a̱ si̱ tyia̱ gba̱ng ma̱ng a̱tyok a̱ghyang nang gbap ya gu ba̱t a̱ni. Nang a̱tyu a̱wa ndi Yesu a̱ni, a̱ si̱ totong a̱ghyi nggu ba a̱byin, a̱ si̱ naai Yesu nyia̱, “A̱tyoli, ma̱sa̱kut, ka̱ a shim, a tyia̱ nung n choot, n bu ndi za̱za̱rak.”
42005013	Yesu si̱ neap bwak, a̱ si̱ mbyiam gu nyia̱, “N shim, da̱ choot!” Mi̱ di̱ yong a̱hwa, a̱tyu gbap wu si̱ kin choot! Vam nggu hu si̱ tyia̱ za̱za̱rak.
42005014	A̱wot Yesu si̱ gba gu nyia̱, “Yok tak ma̱ng a̱yin bah. Da̱ a̱kwonu a̱kya, nat a si̱ tak a̱pyia̱ ang da̱ a̱vwuo pris a̱ ka zop ang. A̱wot a neap za̱nang nang Musa ku tak mami doka A̱gwaza ji, ku myim á̱niet gbap nang á̱ choot ba̱ neap a̱ni. Si̱ huni na tak á̱niet ba kpa̱sai nang a nchoot, a si̱ tyia̱ za̱za̱rak.”
42005015	A̱mgba̱m ma̱ng a̱nia, nkhang chet nang Yesu nchoot á̱niet ba a̱ni, si̱ kai kuzang a̱vwuo ma a̱nggang. A̱wot á̱kpa á̱niet si̱ bai da̱nian ba̱ ka fa̱k A̱lyiat A̱gwaza na da̱ a̱vwuo nggu; a̱ bu choot ba nzwán mba ji.
42005016	A̱wot Yesu ni̱ tyia̱ ghyuai a̱ doot kuzang jen a̱ nat da̱ a̱vwuo nang a̱yin nshya̱ a̱ni bah. A̱ si̱ naai A̱gwaza a̱ja.
42005017	Á̱ghyang á̱tuk nang Yesu shya̱ di̱ tyiet á̱niet ba, nang A̱fa̱risawa á̱ghyang ma̱ng a̱yaagwak tyiet doka A̱gwaza swan kpa̱mkpaan a̱ja. (Shimba á̱niet bani ku neet mi̱ kuzang a̱keang mi̱ nfam bibyin Ga̱lili ma̱ng Yahudiya. Á̱ghyang si̱ bu neet mi̱ Urusha̱lima). A̱wot A̱gwaza ku nwuat Yesu chet choot á̱niet nzwán hu ba̱t.
42005018	Á̱ghyang á̱niet si̱ bai ma̱ng a̱tyu nang nkap nggu na ta̱luk, nang gu myian da̱ a̱gbaat a̱ni. Ba̱ si̱ kwan ba̱ li nang ba̱ nwuo ma̱ng a̱nggu da̱ a̱vwuo Yesu.
42005019	A̱wot nwuo hu si̱ kaat mba mat á̱kpa á̱niet ka. Ba̱ si̱ nyeak tazwa nyuo ji. Ba̱ si̱ khwuk a̱kup wu. A̱wot ba̱ si̱ chyok ma̱ng a̱tyu nzwan wu ma̱ng a̱gbaat nggu wu, á̱ sak a̱byin cha̱chaat a̱zaghyi Yesu mami á̱kpa á̱niet ka.
42005020	Nang Yesu ndi si̱sak ji nang ba̱ nnwuak nfwuo mba na da̱ a̱nggu a̱ni, a̱ si̱ nyia̱ ma̱ng a̱tyu nzwan wu, “Nggwon seam, á̱ chi a̱ka̱tuk nyia̱ ang wu.”
42005021	A̱wot A̱fa̱risawa ma̱ng a̱yaagwak tyiet doká A̱gwaza ba si̱ nyia̱ ma̱ng á̱ghyang mba, “Kwot! A̱ fa nyia̱ a̱ yet zang tangka̱i a̱yin hwa? A̱tyu wuni nyia̱ A̱gwaza lihyat hwa! A̱gwaza wa ma̱nyin gu maai a̱ chi a̱ka̱tuk nyia̱ a̱yin!”
42005022	Yesu ku lyen a̱di̱dam mba wu, a̱ si̱ lyip ba nyia̱, “Yihwa mbyia̱ nyi nyia̱ tangka̱i a̱di̱dam huni mi̱ nfwuo nyin na?
42005023	Zang huhwa yet a̱hyohyoot a̱ swak; á̱ tak kpa̱sai nyia̱, ‘Á̱ chi a̱ka̱tuk nyia̱ ang wu;’ ke á̱ nyia̱ ma̱ng a̱tyu ta̱luk nkap wu, ‘Doot yong, a chong’?
42005024	Mat a̱nia, n na ntak nyin kpa̱sai nang Nggwon A̱tyubishyi mbyia̱ tyok mi̱ swanta hu ka̱ chi a̱ka̱tuk nyia̱.” Huhwa Yesu si̱ bwuak, a̱ si̱ nyia̱ ma̱ng a̱tyu ta̱luk nkap wu, “Doot yong, kyiak a̱gbaat ang wu, a nkat a̱mali!”
42005025	A̱wot mi̱ di̱ yong a̱hwa, a̱tyok a̱wa si̱ kin fi̱p a̱ doot a̱zaghyi á̱kpa á̱niet ka! A̱ si̱ kyiak a̱gbaat nggu wu, a̱ si̱ nat a̱mali a̱ dyep A̱gwaza.
42005026	Konyan ma̱ á̱kpa á̱niet ba̱ shya̱ a̱ja a̱ni, si̱ fa̱k a̱ga̱de ma̱ng a̱wun! A̱wot ba̱ si̱ dyep A̱gwaza nyia̱, “Kwot! Zi̱ li nkyang a̱ga̱de a̱fwun!”
42005027	Nang si̱ a̱hwa nswak a̱ni, Yesu si̱ doot ma̱ a̱keang ka. A̱ si̱ li a̱tyu saai kurum ga̱ndu a̱ghyang nang á̱ ngyei La̱wi a̱ni; nang gu swan mi̱ tutu nta̱m nggu hu. Yesu si̱ nyia̱ ma̱ng a̱nggu, “Khwi nung, a yet nggwon ta̱m nung!”
42005028	Huhwa, La̱wi si̱ kin doot a̱ si̱ ghwon kuzang kyang a̱ja. A̱ si̱ khwi Yesu.
42005029	Á̱ si̱ labeang bah, La̱wi si̱ yei Yesu gu yet a̱gba̱ndang á̱nietchen di̱ ya kyayak a̱gbang gu. Á̱niet saai kurum ga̱ndu ma̱ a̱di̱di̱t ba̱ yet á̱kpa̱ndang La̱wi a̱ni, ma̱ng á̱ghyang á̱niet si̱ nshya̱; ba̱ si̱ ya nkyayak na ma̱ng a̱mba.
42005030	A̱wot A̱fa̱risawa ba ma̱ng a̱yaagwak tyiet doka A̱gwaza ba si̱ kwop a̱dyii̱ng ma̱ng byian fwuo da̱ a̱vwuo mman ta̱m Yesu na nyia̱, “Yihwa mbyia̱ nyi ngya tsa nswuo ma̱ng á̱niet saai kurum ga̱ndu, mbeang á̱niet a̱ka̱tuk nyia̱ á̱ghyang?”
42005031	Yesu si̱ nwuak ba shim nyia̱, “Á̱niet ba̱ swan ka̱nka̱ra̱ng a̱ni, ba̱ ni̱ chat a̱tyu kan bah. Á̱niet nzwán bya ni̱ chat a̱tyu kan wu.
42005032	N bai n gyei á̱niet ba̱ fa ba̱ yet a̱tsotswat bya a̱ni bah. Da̱ a̱kwonu a̱kya, n bai ngyei á̱niet ba̱ lyen nang ba̱ ngyet á̱niet á̱ka̱tuk nyia̱ bya a̱ni, a̱wot ba̱ ka ghwon a̱ka̱tuk nyia̱ mba wu, ba̱ khwi A̱gwaza.”
42005033	Á̱ghyang á̱tuk, á̱ghyang á̱niet si̱ kwop a̱dyii̱ng ma̱ng Yesu, nyia̱, “Mman ta̱m Yoona a̱tyu nyia̱ ba̱ptisman na ni̱ swan a̱fa a̱khwot di̱ naai A̱gwaza kuzang jen; ma a̱nia wa á̱si̱ A̱fa̱risawa na. Yihwa mbyia̱ á̱si̱ nwan mman ta̱m na ngya á̱ tsa nswuo kuzang jen?”
42005034	Yesu si̱ nwuak ba shim nyia̱, “Ku myim á̱kpa̱ndang a̱tyu byia̱ nyeang ba̱ lak ya kyayak mi̱ nyeang, nang nggu a̱tyu byia̱ nyeang wu ni̱ shya̱ ndung ma̱ng a̱mbaa? Kaai.
42005035	A̱wot jen bye bai nang á̱ na nkyiak a̱tyu byia̱ nyeang wu á̱ ghwon ba a̱ni. Jen a̱ja ja ba̱ na ndak ya kyayak hu.”
42005036	Yesu si̱ tak ba kidee jini, nyia̱ “Á̱ mbyia̱ a̱tyu a̱ na seap tyiang a̱toot swai, a̱ mbeet da̱ a̱toot a̱lyen a̱ni bah! Mat tyiang a̱toot swai ji na kuut, ji̱ seap a̱toot a̱lyen wu. A̱wot di̱ tyiang a̱toot swai ji, ji̱ na tai a̱toot a̱lyen wu bah.
42005037	“A̱wot da̱ mba, á̱ mbyia̱ a̱tyu a̱ ni̱ kyiai a̱ta̱bwai a̱fai ma̱ a̱ta̱bwai a̱lyen a̱ni bah. Kalak a̱ta̱bwai a̱fai na na̱ guup, na̱ tyia̱ za̱nzam, na̱ byian.
42005038	Ku yet ta hwa á̱ kyiai a̱ta̱bwai a̱fai ma̱ng a̱ta̱bwai a̱fai á̱ghyang nia.
42005039	Kyang ku shya̱ a̱ja a̱ni, huhwa yet; á̱ mbyia̱ a̱tyu a̱ na swuo a̱ta̱bwai a̱lyen, a̱wot a̱ bu chat swuo a̱ta̱bwai a̱fai a̱ni bah. Mat á̱ ni̱ nyia̱, ‘A̱ta̱bwai a̱lyen na yet á̱ lan a̱fai na.’ ”
42006001	A̱tuk Mam Fwung A̱yahudawa a̱ghyang, Yesu ma̱ng mman ta̱m nggu na si̱ chong á̱ si̱ nwuo mi̱ bibyin a̱lka̱ma. Mman ta̱m nggu na si̱ ta̱bat chak dudung a̱lka̱ma hu. Ba̱ si̱ fwut hu mi̱ bwak, ba̱ si̱ taan tswá ji.
42006002	A̱wot A̱fa̱risawa á̱ghyang si̱ nyia̱ ma̱ng mman ta̱m Yesu na, “Yihwa mbyia̱ nyi ntyat doka ji, di̱ nyia̱ ta̱m chak a̱lka̱ma hu a̱tuk Mam Fwung ka?”
42006003	Yesu si̱ nwuak mba shim nyia̱, “Nyi ka̱n fang ma̱ A̱lyiat A̱gwaza na tazwa kyang nang a̱gwam Da̱wuda, ma̱ng á̱kpa̱ndang chyet nggu ba, ku nyia̱ di̱n jen nang zong ji ku nta̱bat ba a̱ni baa?
42006004	“Da̱wuda ku nwuo a̱mali A̱gwaza ka, a̱ si̱ tyat doka ji, mat ya burodi nang á̱ khap á̱ sak á̱ neap A̱gwaza a̱ni. A̱za̱za̱rak burodi wuni yet a̱si̱ nang á̱ shim konyan a̱ ya a̱ni bah; si̱ mi̱ a̱yaapris bya ma̱nyin ba myim ba̱ ya. Da̱wuda si̱ ya, a̱ si̱ mun a̱ ka̱u á̱kpa̱ndang a̱chyet nggu ba!”
42006005	Yesu si̱ bu nyia̱, “Nung Nggwon A̱tyubishyi, n gyet A̱tyoli wa ku tazwa a̱tuk Mam Fwung ka.”
42006006	Nang a̱tuk Mam Fwung a̱ghyang nkaat a̱ bai a̱ni, Yesu ku shya̱ di̱ tyiet mi̱ tutu a̱tung A̱yahudawa hu, nang a̱tyok a̱ghyang nang bwak yak nggu hu khwu a̱ni, ma nshya̱ a̱ja.
42006007	A̱yaagwak tyiet doká A̱gwaza ma̱ng A̱fa̱risawa si̱ tyia̱ Yesu á̱ghyi, á̱ cham nggu. Da̱nian ba̱ ka li ka̱ a̱ na nyia̱ ta̱m choot a̱tyu nang bwak hu khwu a̱ni, a̱tuk Mam Fwung ka; ba̱ ka shya̱ ta̱fwat nang ba̱ na mbat gu a̱bun a̱ni.
42006008	A̱wot nang Yesu wa ka̱n dyen a̱di̱dam mba wu a̱ni, a̱ si̱ nyia̱ ma̱ng a̱tyok nang bwak yak nggu hu khwu a̱ni, “Doot, a bai a̱zaghyi konyan.” A̱tyok a̱wa si̱ nat, a̱ si̱ yong a̱zaghyi mba.
42006009	Yesu si̱ nyia̱, “N byia̱ lyip n na ndyip nyin a̱ni. Doka ji shim á̱ nyia̱ a̱yin a̱tan nkyang a̱tuk Mam Fwung ka; kee á̱ nyia̱ nggu a̱ka̱tuk wa? A̱tuk Mam Fwung ka yet mam san swuan hwa kee; á̱ hyat ji wa?”
42006010	Yesu si̱ nwuan mba a̱nyanyin, huhwa gu nyia̱ ma̱ng a̱tyu nang bwak nggu hu khwu a̱ni, “Neap bwak ang hu!” A̱tyu a̱wa si̱ neap bwak nggu hu. A̱wot bwak nggu hu si̱ kin choot!
42006011	Mat a̱nia, a̱yaagwak tyiet doká ma̱ng A̱fa̱risawa ba si̱ mwuat ndyen ba̱t. Ba̱ si̱ nwuo vwuoi kyang hu nang ba̱ na nyia̱ ma̱ng Yesu a̱ni.
42006012	Á̱ghyang á̱tuk, Yesu si̱ nat di̱ tsok di̱ naai A̱gwaza. A̱ si̱ tyak a̱tyetuk ka nang gu naai guu.
42006013	Da̱ a̱tsotson tat ka, a̱ si̱ yorong a̱mgba̱m mman ta̱m nggu na. A̱ si̱ khai á̱niet swak ma̱ a̱feang, ba̱ yet a̱yaata̱m guu. Lyulyoot a̱yaata̱m huhwa hu:
42006014	Siman (Nang Yesu ntyia̱ a̱lyoot, “Bitut” ka a̱ni), Anda̱rawut (A̱na̱nyiuk Bitut wu), Yakubu, Yoona, Filibut, Ba̱tolomi,
42006015	Matyu, Toma, Yakubu (a̱fai A̱lfayat), Siman (nang á̱ ngyei Za̱loti a̱ni),
42006016	Yahuda (a̱fai Yakubu wu), ma̱ng Yahuda Iska̱riyoti (a̱tyu a̱ ku yet a̱bang a̱byin wu a̱ni).
42006017	Nang ba̱ nchyok á̱ neet di̱ tsok ji a̱ni, a̱gba̱ndang á̱kpa mman ma̱ a̱di̱di̱t si̱ yong ndung ma̱ng Yesu di̱ tyan ji byia̱ a̱kpai, ji̱ si̱ myia̱ dadaa a̱ni. A̱gba̱ndang á̱kpa á̱niet ba̱ khwi Yesu a̱ni, si̱ tyong mba á̱ keang. Ba̱ ku neet mi̱ kuzang a̱vwuo mi̱ fam a̱byin Yahudiya ma̱ng a̱keang Urusha̱lima. Á̱ghyang á̱niet si̱ bu neet ma̱ gbang mi̱ fam a̱za Taya ma̱ng Sidon; a̱ka̱keang na̱ shya̱ kpa̱mkpaan ma̱ng kyai a̱sa̱khwot a̱ni.
42006018	Ba̱ ku bai fa̱k tyiet Yesu hu, a̱wot a̱ ka choot ba zwán mba ji. Á̱niet ba̱ swuo a̱bung ma̱ng á̱ka̱tuk ntswá a̱ni, a̱ si̱ mun a̱ choot baa.
42006019	Konyan si̱ kwan a̱ byiam Yesu, mat chet choot á̱niet nzwán ku ghwut ma̱ a̱nggu a̱ni. A̱wot a̱ si̱ choot konyan wa a̱ byiam gu a̱ni.
42006020	A̱wot Yesu si̱ bwuak a̱ nwuan mman ta̱m nggu na, a̱ si̱ nyia̱, “A̱gwaza tyei a̱li̱ba̱rka da̱ nyin, nyi yet á̱kunak da̱ a̱vwuo nggu a̱ni; mat Tyok A̱gwaza hu yet si̱ nyin hwa.
42006021	A̱gwaza tyei a̱li̱ba̱rka da̱ nyin, nyi fwuong zong ma̱nini a̱ni; mat nyi na ya, nyi swa̱i. A̱gwaza tyei a̱li̱ba̱rka da̱ nyin, nyi twei ma̱nini a̱ni; mat ki̱ jen nyia̱, nyi na mai.
42006022	A̱gwaza tyei nyin a̱li̱ba̱rka, nyin á̱niet nang á̱ lak li; á̱ si̱ bu khap nyin zan mami á̱niet; á̱ si̱ bu nyia̱ nyin lihyat; á̱ si̱ tyam nyin nang á̱ka̱tuk á̱niet a̱ni; mat nyi khwi nung, Nggwon A̱tyubishyi.
42006023	Ka̱ nkyang nani bai nyin a̱nia, nyi gwai, nyi gyera̱p! Mat á̱ na nang nyin a̱gba̱ndang zang Ma A̱gwaza tswazwa! “A̱wot nyi yok bwung bah; ma a̱nia wa nang a̱yaatyia̱ a̱khwop mba ba gbangbang ku ngyong mi̱ di̱ nyia̱ a̱yaata̱m a̱kwonu A̱gwaza ba ndyo.
42006024	A̱wot ku swan nyin, á̱niet nzwá; mat nyi san a̱mgba̱m fa̱k nyinyang nyin wu wa wu ma̱nini.
42006025	Ku swan nyin á̱niet, nyi byia̱ a̱swa, nyi si̱ bu ya a̱son ma̱nini a̱ni; mat a̱gba̱ndang zong na ya nyin á̱zanson. Ku swan nyin á̱niet, nyi mai ma̱nini a̱ni; mat mai nyin hu na bwuak a̱ tyia̱ byian fwuo ma̱ng a̱nak.
42006026	Ku swan nyin á̱niet, nang á̱kpa á̱niet chyin a̱ni; mat a̱nia wa a̱yaatyia̱ a̱khwop mba ba ku nchyin a̱yaata̱m bwoi a̱ka̱laa, ba̱ ku kyiak á̱pyia̱ mba nang á̱tsatsak a̱yaata̱m a̱ni.”
42006027	Yesu si̱ bu nyia̱, “A̱wot nyin á̱niet nyi myiai a̱fufwuo fwuong a̱lyiat nung na a̱ni; n tak ma̱ng a̱nyin; nyi chat á̱niet lak li nyin ba. Nyi bu nyia̱ á̱niet ba̱ lak nyin a̱ni a̱tan kyang.
42006028	Á̱niet ba̱ shyi nyin a̱ni; nyi tyei mba a̱li̱ba̱rka. Nyi bu naai A̱gwaza da̱nian á̱niet, ba̱ nyia̱ nyin a̱ka̱kpa̱t a̱ni.
42006029	Ka̱ a̱yin ni̱ ndwi ang di̱ kpang nyiung di̱ lihyat; a ni̱ mbwuak gu a̱nyiung hu, a̱ bu lwi. Ka̱ a̱yin ni̱ nkyiak a̱gba̱ndang a̱toot ang wu di̱n vak bwoi a̱bun; a ni̱ nnwuak nggu a̱si̱ mami wu mbeang.
42006030	Ka̱ a̱yin ni̱ nnaai kyang ma̱ng a̱nyin; nyi ni̱ nnang gu. A̱wot ka̱ a̱yin ni̱ nkyiak kyang nyin; nyi ni̱ ngyok tyia̱ gu bwuok ndyo bah.
42006031	Nyi ni̱ nyia̱ á̱niet ba kyang, nang nyi chat ba̱ nnyia̱ nyin ndyo a̱ni.
42006032	Ka̱ nyi chat á̱niet ba̱ chat nyin wa a̱ni ma̱nyin mba; yihwa na yet zang nyin ji? Ma a̱nia wa, á̱niet a̱ka̱tuk nyia̱ ba meang, ni̱ nchat á̱niet ba̱ chat ba wa a̱ni!
42006033	A̱wot ka̱ nyi ni̱ nyia̱ á̱niet ba a̱tan kyang, mat nang ba̱ nnyia̱ nyin a̱tan wa a̱ni; yihwa na yet zang nyin ji? Ma a̱nia wa á̱niet a̱ka̱tuk nyia̱ ba meang ni̱ nnyia̱!
42006034	A̱wot ka̱ nyi ni̱ khwap ma̱ á̱niet ba kurum nang nyi fa ba̱ na tan nyin wa a̱ni; nyi na nyia̱ ni wa, nyi shya̱ a̱li̱ba̱rka wu? Ma̱ a̱nia wa á̱niet a̱ka̱tuk nyia̱ ni̱ nkhwap á̱niet a̱ka̱tuk nyia̱ ba; ba̱ fa ba̱ na tan ba cha̱chaat a̱ni.
42006035	Nyi ni̱ nchat á̱niet ba̱ lak li nyin a̱ni! Nyi nyia̱ mba a̱tan nkyang. Nyi bu khwap baa. Nyi yok dam kee ba̱ na nwai tan nyin bah. A̱wot A̱gwaza na tyia̱ nyin a̱gba̱ndang a̱li̱ba̱rka! A̱nia wa nyi na ngyet á̱tsatsak mman A̱gwaza a̱ Swak ma̱ng A̱kyenkyai Shi a̱ni; mat a̱ ni̱ nyia̱ á̱niet sang a̱gwai ma̱ng á̱niet a̱ka̱tuk nyia̱ shok.
42006036	Ku yet ta hwa nyi yet á̱niet fwuong kunak; ma̱nang A̱gwaza a̱ yet a̱tyia̱ nyin wu nfwuong kunak a̱ni.
42006037	Nyi ni̱ ngyok nwuan a̱bun á̱ghyang nyin bah. A̱wot nyin meang, á̱ ma na nwuan a̱bun nyin wu bah. Nyi ni̱ ngyok tyei á̱ghyang nyin a̱bun bah. A̱wot nyin meang, á̱ ma na tyei nyin a̱bun bah. Nyi ni̱ nchi á̱ghyang nyin a̱ka̱tuk nyia̱. A̱wot nyin meang, á̱ ma na chi a̱ka̱tuk nyia̱ nyin wu.
42006038	Nyi ni̱ nang á̱ghyang nyin a̱tan za̱nang. A̱wot nyin meang nyi ma na san. Za̱nang nyin ji na bwuok a̱ bai ma̱ng a̱nyin, nang tswá yak ni̱ nhyat shit tyentyang, ji̱ si̱ ta̱ra̱m ji̱ si̱ weam a̱ni; a̱wot á̱ koot nyin á̱kum ka ma̱ a̱toot a̱ni! Mat, shit ji nang nyi mmak a̱ni, jija á̱ ma na mmak nyin dyo.”
42006039	Yesu si̱ bu nwuak ba kidee jini, nyia̱ “Ka̱ doot a̱tyu a̱fi̱fan a̱ kwak a̱ghyang gu shan a? A̱mgba̱m mba, ba̱ naat ba̱ si̱ kwa mi̱ bwong baa?
42006040	Nggwon nta̱m si̱ mi̱n swak a̱tyoli nka bah. Ma̱ng a̱nia, ka̱ nggwon nta̱m ka tyak myiam ta̱m hu shansham, ka̱ na li nang a̱tyoli nka wu a̱ni.
42006041	“Yihwa mbyia̱ nang a nwuan a̱bachinchyat ka̱ shya̱ mi̱ tswa a̱li a̱kpa̱ndang swat ang wu a̱ni. A̱wot a si̱ bwung a̱gwut nkwon ka̱ shya̱ ma̱ a̱si̱ nwan a̱li ka a̱ni?
42006042	A na nyia̱ ni a nyia̱ ma̱ng a̱kpa̱ndang swat ang wu, ‘A̱kpa̱ndang, yok n ti̱n ang a̱bachinchyat ka̱ shya̱ mi̱ tswa a̱li ang ji a̱ni.’ “A̱wot nang nwan, a si̱ mi̱n di a̱gut nkwon ka̱ shya̱ mi̱ si̱ nwan tswa a̱li ji a̱ni baa? Nwan a̱bubuk a̱yin, ya nti̱n a̱gut nkwon ka̱ shya̱ mi̱ tswa a̱li ang ji a̱ni; a sii nwuan shansham a nti̱n a̱bachinchyat ka̱ shya̱ mi̱ tswa a̱li a̱kpa̱ndang swat ang wu a̱ni.
42006043	“A̱tan a̱kwon si̱ mi̱n tyia̱ a̱bya̱bya̱ sum bah. Ma a̱nia wa, a̱bya̱bya̱ a̱kwon si̱ mi̱n tyia̱ a̱tan sum bah.
42006044	Á̱ ni̱ fi̱k a̱kwon mat sum nka hu hwa. Á̱ ni̱ kpa̱i a̱lu da̱ a̱kwon sa̱kan bah. Da̱ mba, á̱ ni̱ kpa̱i a̱wut da̱ a̱kwon shop bah.
42006045	Ma a̱nia wa, a̱tan a̱yin ni̱ nyia̱ a̱tan kyang nang gu nyia̱ a̱di̱dam ma̱ a̱tan fwuo nggu wu a̱ni. A̱wot a̱ka̱tuk a̱yin ni̱ nyia̱ a̱ka̱tuk kyang nang gu nyia̱ a̱di̱dam ma̱ a̱ka̱tuk fwuo nggu wu a̱ni. Kyang ku shya̱ mi̱ fwuo ang hu a̱ni, huhwa yet a̱tyin kyang nang a lyiat a̱ni.”
42006046	“Yihwa mbyia̱ nang nyi ni̱ mmyiai a̱nu nyi ngyei nung, ‘A̱tyoli, A̱tyoli!’ A̱wot da̱ nyin nyi khwi tyiet nung hu bah?
42006047	N na tak nyin si̱sak ji ku ndi a̱ni, ka̱ a̱yin bai da̱ a̱vwuo nung a̱ si̱ myiai a̱fufwuo a̱ fwuong tyiet nung hu, a̱ si̱ nyia̱ ta̱m ma̱ng a̱nhu.
42006048	“A̱tyu a̱wa li nang a̱tyu a̱ na nok a̱li. A̱ si̱ lung bwong ma̱ tsuung. A̱ si̱ nkpaat kuntyin hu tazwa a̱fang a̱ni. Jen nang a̱ri̱giwa a̱sa̱khwot nghwut a̱ni, na̱ si̱ ba̱ mma mi̱ chet a̱mali a̱kya. A̱wot ka̱ si̱ zwun bah. Mat á̱ nok ka da̱ kuntyin ku byia̱ chet a̱ni.
42006049	“A̱wot konyan wa fa̱k tyiet nung hu, da̱ nang gu nnyia̱ ta̱m ma̱ng a̱nhu bah; a̱ li nang a̱tyu a̱ nok a̱li a̱ si̱ nwai nkpaat kuntyin ku byia̱ chet a̱ni. Jen nang a̱ri̱giwa a̱sa̱khwot nghwut na̱ si̱ mma a̱mali ka, ka̱ si̱ zwun a̱ni. Ka̱ na bi̱ri̱m ka̱ kwa ma̱ wurum!”
42007001	Nang Yesu ntyak tyiet á̱niet ba a̱mgba̱m nkyang nani a̱ni, a̱ si̱ bwuok a̱ nat a̱keang Ka̱fanahum.
42007002	Di̱n jen a̱ja a̱kwak a̱son á̱niet nzwang A̱romawa a̱ghyang ku nshya̱. A̱ si̱ byia̱ a̱khwo nang gu chat ba̱t a̱ni. A̱khwo wu si̱ nyia̱ ma̱ng zwan, a̱ si̱ shim a̱khwu.
42007003	Jen nang a̱kwak a̱son á̱niet nzwang a̱wa nfa̱k nkhang Yesu na a̱ni; a̱ si̱ ta̱m a̱cha̱chet A̱yahudawa á̱ghyang nang á̱ nwuat ba shi a̱ni, ba̱ si̱ naai Yesu gu ka bai a̱ choot a̱khwo nggu wu.
42007004	Mat a̱nia, á̱niet a̱bya si̱ nat, ba̱ si̱si̱ shya̱ Yesu. Ba̱ si̱ naai gu a̱fat a̱sa̱kut nyia̱, “A̱tyoli, a̱kwak a̱son á̱niet nzwang wuni myim a beang ngguu.
42007005	Mat, a̱ chat A̱yahudawa ba ba̱t. A̱ si̱ bu nok zi̱t tutu a̱tung!”
42007006	Huhwa Yesu si̱ nat ma̱ng a̱mba. Nang ba̱ mbwat kpa̱mkpaan ma̱ng a̱li a̱kwak a̱son á̱niet nzwang ka a̱ni; a̱kwak a̱son á̱niet nzwang wu si̱ ta̱m á̱kpa̱ndang nggu ba da̱ a̱vwuo Yesu ma̱ng ta̱m jini nyia̱, “A̱tyoli, yok tyia̱ a̱pyia̱ ang van bah. Mat n maai a̱yin nang nwan a̱ni a̱ nwuo a̱gbang nung bah. Da̱ nung, n maai a nwuak nung shi a̱hwa bah.
42007007	Da̱ nung, n bu maai n bai n shya̱ ang bah. A̱wot ka̱ a kaat mi̱ swáng a̱lyiat di̱n tyan nang a nshya̱ a̱ni, a̱khwo nung wu na choot.
42007008	“N dyen a̱nia, mat n shya̱ mbwak tyok a̱cha̱chet a̱yaakwak a̱son á̱niet nzwang ba̱ swak nung a̱ni. A̱wot n si̱ mbyia̱ á̱niet nzwang ba̱ shya̱ mbwak nung a̱ni. Ka̱ n nyia̱ ma̱ng a̱mba, ‘Nat,’ ba̱ na nat. Ki̱ n ma nyia̱, ‘Bai,’ ba̱ na bai. A̱wot ka̱ n nyia̱ ma̱ng á̱khwo nung ba, ‘Nyia̱ si̱ huni,’ ba̱ na nyia̱ hu.”
42007009	Nang Yesu nfa̱k a̱lyiat a̱kwak a̱son á̱niet nzwang na a̱ni, a̱ si̱ fa̱k a̱ga̱de! A̱wot a̱ si̱ bwuak, a̱ si̱ nwuan á̱kpa á̱niet ka ba̱ khwi nggu a̱ni, a̱ si̱ nyia̱, “Yok n tak ma̱ng a̱nyin, n ka̱n di tangka̱i nwuak fwuo huni da̱ nung ma̱ a̱mgba̱m a̱byin Isi̱rela ka bah!”
42007010	A̱wot nang á̱kpa̱ndang a̱kwak a̱son á̱niet nzwang ba mbwuok á̱ bai a̱mali a̱kwak a̱son á̱niet nzwang ka a̱ni; ba̱ si̱si̱ shya̱ nang a̱khwo wu wa ka̱n choot!
42007011	Á̱ si̱ la beang bah, Yesu ma̱ng mman ta̱m nggu na si̱ nat a̱keang a̱ghyang nang á̱ ngyei Na̱yin a̱ni. A̱wot á̱kpa á̱niet ka si̱ khwi ngguu.
42007012	Nang gu mbai kpa̱mkpaan ma̱ng a̱na̱nwuai a̱keang ka a̱ni, a̱ si̱ li nang sot á̱niet kyiak kwom nggwon seam ba̱ naat niat. Nggwon seam ka̱ khwu a̱ni, kikya yet nggwon a̱byii̱k nang a̱tyok wu ka̱n khwu a̱ni ma̱nyin ka. A̱wot á̱niet ma̱ a̱di̱di̱t ma̱ a̱keang ka ku shya̱ ndung ma̱ng a̱yang nggwon wu.
42007013	Nang A̱tyoli Yesu ndi a̱byii̱k wu a̱ni, a̱ si̱ fa̱k kunak gu ba̱t, a̱ si̱ nyia̱, “Yok twei bah!”
42007014	A̱wot Yesu si̱ shyei a̱ nat kpa̱mkpaan, a̱ si̱si̱ byiam kikyak ji. A̱wot á̱niet ba̱ kyiak kwom hu a̱ni, si̱ bwuok á̱ yong. Yesu si̱ nyia̱, “Nggwon seam, n nyia̱ ma̱ng a̱nwan, a doot!”
42007015	A̱jawa nggwon seam ka ka̱ khwu a̱ni, si̱ kin doot a̱ swan! Ka̱ si̱ nwuo lyiat! Yesu si̱ neap a̱yang byin wu nggwon ka.
42007016	Á̱kpa á̱niet ka si̱ fa̱k a̱wun ba̱t! Ba̱ si̱ dyep A̱gwaza nyia̱, “A̱gba̱ndang a̱ta̱m a̱kwonu A̱gwaza bai da̱ a̱vwuo nzi̱t! A̱wot A̱gwaza bai a̱ san á̱niet nggu ba a̱fwun!”
42007017	A̱wot nkhang Yesu na si̱ kai fam a̱byin Yahudiya ma̱ng a̱mgba̱m bibyin ku shya̱ kpa̱mkpaan a̱ja a̱ni.
42007018	Mman ta̱m Yoona a̱tyu nyia̱ ba̱ptisman si̱ bwoi Yoona nkhang tazwa kuzang kyang nang Yesu nyia̱ a̱ni. Mat a̱nia, Yoona si̱ yorong á̱niet a̱feang mi̱ mman ta̱m nggu na.
42007019	A̱ si̱ ta̱m ba da̱ a̱vwuo A̱tyoli Yesu, ba̱ si̱ lyip gu nyia̱, “Nwan wa yet Kristi wu nang zi̱ swan fwuong chobai nggu hu a̱ni a? Ke zi̱ swan fwuong a̱ghyang a̱niet wa?”
42007020	Jen nang mman ta̱m a̱feang Yoona na nshya̱ Yesu a̱ni, ba̱ si̱ lyip gu nyia̱, “Yoona a̱tyu nyia̱ ba̱ptisman ta̱m nzi̱t zi̱ lyip ang nyia̱, ‘Nwan wa yet Kristi wu a̱ chobai nang zi̱ fwuong a̱ni a? Ke zi̱ swan fwuong a̱ghyang a̱niet wa?’ ”
42007021	Da̱ a̱cha̱chaat njen a̱wa, Yesu ku shya̱ di̱ choot á̱niet ma̱ a̱di̱di̱t ba̱ ku nyia̱ ma̱ng kuzang tangka̱i nzwan a̱ni. A̱ si̱ kam á̱ka̱tuk ntswá, ba̱ si̱ ghwut. A̱wot a̱ si̱ teak á̱ghyi á̱niet a̱fi̱fan ma̱ a̱di̱di̱t, ba̱ si̱ shya̱ nwuan á̱vwuo.
42007022	Yesu si̱ nwuak mman ta̱m Yoona a̱nia shim nyia̱, “Nyi bwuok nat, nyi si̱ tak ma̱ng Yoona nta̱m nung na nang nyi fa̱k nyi si̱ bu li a̱ni: Á̱ teak á̱niet a̱fi̱fan á̱ghyi. Á̱niet nang a̱ti̱tak ba kwi a̱ni, si̱ nwuo a̱chyet. Á̱ si̱ choot á̱niet gbap, ba̱ si̱ tyia̱ za̱za̱rak. A̱yaashi̱lan si̱ nwuo fwuong á̱vwuo. Á̱niet ba̱ ka̱n kwi a̱ni, si̱ doot ma̱ng swuan. A̱wot á̱ si̱ bu shei á̱kunak na A̱sham Nkhang ka.
42007023	“Nyi bu tak ma̱ng ang gu nyia̱, ‘A̱tyu a̱ nwai but mi̱ fwuo da̱nian nung a̱ni; a̱ yet a̱tyu a̱gwai wa.’ ”
42007024	Jen nang mman ta̱m Yoona na nkat a̱ni, Yesu si̱ ka̱n nwuo lyiat ma̱ng á̱kpa á̱niet ka tazwa Yoona: “Zang tangka̱i a̱yin hwa nang nyi ku nat nwuan hu mi̱ tswa a̱yit ji? A̱ ku li nang a̱ga̱nga̱ng á̱kwop nang wun hyap nang ba̱ ghwap wa a̱ni kee?
42007025	Ka̱ a̱nia wa bah, yihwa nang nyi ku nat nwuan hu? Nyi ku nat nwuan a̱tyu a̱ kup a̱sham a̱yaatoot kya a̱ni kee? Kaai, á̱niet ba̱ ni̱ kup a̱sham a̱yaatoot kurum, a̱wot ba̱ bu fwuong nyinyang a̱ni; bibya shya̱ ma̱ a̱ka̱sa á̱gwam na!
42007026	“Nyi nat nwuan a̱ta̱m a̱kwonu A̱gwaza waa? A̱tsak a̱lyiat, a̱nia wa! A̱wot Yoona swak a̱ta̱m a̱kwonu A̱gwaza ma̱ za̱nzan.
42007027	Yoona wa yet a̱tyu nang á̱ lyuut tazwa nggu ma̱ A̱lyiat A̱gwaza na a̱ni, nyia̱, ‘Di! N na nta̱m a̱ta̱m nung wu, a̱ khwat a̱son ang. A̱wot a̱ na jhyi ang vak hu nang a na mbai a nchong a̱ni.’
42007028	“N tak ma̱ng a̱nyin, ma̱ á̱niet nang á̱nyiuk tyei a̱ni; á̱ mbyia̱ a̱tyu a̱ swak Yoona a̱tyu nyia̱ ba̱ptisman ma̱ng shi a̱ni bah. A̱mgba̱m ma̱ng a̱nia, a̱tyu a̱ yet a̱bada̱dei ka mi̱ Tyok A̱gwaza hu a̱ni; a̱ swak Yoona ma̱ng shi hu!”
42007029	Nang á̱niet ba nfa̱k a̱nia a̱ni, a̱mgba̱m ba, mbeang á̱niet saai kurum ga̱ndu ba, si̱ shim nang vak A̱gwaza hu ngyet a̱chuchuk wa. Mat Yoona wa ka̱n nyia̱ mba ba̱ptisman ji.
42007030	A̱wot A̱fa̱risawa ma̱ng a̱yaagwak lyen doka A̱gwaza ba si̱ lak kyang nang A̱gwaza la̱p a̱ sak a̱ni. Mat ba̱ ku lak san ba̱ptisman Yoona ji.
42007031	Yesu si̱ lyip ba nyia̱, “Ma̱ninika, yihwa n na ntyan á̱niet mi̱ che bani? Zang kidee ja n na nwuak da̱ mba?
42007032	Ba̱ tai mman na̱ vwuo mi̱ tungga a̱ni. Ba̱ kwop a̱dyii̱ng ma̱ng á̱kpa̱ndang mba ba nyia̱, ‘Zi̱ tyiap nyin gugwa nyeang. Da̱ nyin, nyi song bah. Ma a̱nia wa, zi̱ si̱ tyiap nyin gugwa a̱nak. Da̱ nyin, nyi twei bah.’
42007033	“Mat Yoona a̱tyu nyia̱ ba̱ptisman ku swan di̱ mi̱ ya kyayak, di̱ mi̱n swuo a̱sa̱khwot a̱na̱p. A̱wot nyi si̱ nyia̱, ‘A̱ byia̱ a̱ka̱tuk ntswa!’
42007034	Ma a̱nia wa, Nggwon A̱tyubishyi bai ka̱ ya a̱ tsa nswuo. A̱wot nyi si̱ ta̱bat kwop a̱dyii̱ng nyia̱, ‘A̱ yet a̱tyu a̱fa a̱lyiak, a̱tyu hyeng. A̱ si̱ yet a̱kpa̱ndang á̱niet saai kurum ga̱ndu, ma̱ng á̱niet nyia̱ a̱ka̱tuk nyia̱ á̱ghyang!’
42007035	A̱mgba̱m ma̱ng a̱nia, a̱tan swat á̱niet ba̱ khwi mumwang a̱ni, tak nang mumwang a̱hwa ngyet a̱tsatsak wa.”
42007036	A̱tyu A̱fa̱risawa a̱ghyang si̱ yei Yesu ya kyayak dundung ma̱ng a̱nggu, Yesu si̱ nat a̱gbang gu ka. A̱ si̱si̱ swan a̱ na ya kyayak hu.
42007037	Nang a̱byii̱k nyian a̱ka̱tuk nyia̱ a̱ghyang a̱ shya̱ ma̱ a̱keang a̱kya nfa̱k nang Yesu nshya̱ di̱ ya kyayak a̱mali a̱tyu A̱fa̱risawa ka a̱ni; a̱ si̱ bai ma̱ng a̱sham sha̱p a̱la̱basta, nang ji̱ nhyat ma̱ng a̱myia̱ na̱ byia̱ swam nyinyang, na̱ si̱ yet a̱si̱ kurum ba̱t a̱ni.
42007038	A̱byii̱k wu si̱ kpaat a̱khwukhwut da̱ a̱ma̱nta a̱ti̱tak Yesu ba, a̱ twei a̱nak. Ndang a̱ghyi nggu na si̱ kwa̱i da̱ a̱ti̱tak Yesu ba. A̱wot a̱ si̱ lyang a̱ti̱tak Yesu ba ma̱ng pyia̱ nggu hu. A̱ si̱ ya a̱son ma̱ng vwuk a̱ti̱tak Yesu ba. A̱ si̱ koot a̱myia̱ na̱ byia̱ swam nyinyang hu a̱ni da̱ a̱ti̱tak nggu ba.
42007039	Nang a̱tyu A̱fa̱risawa wu a̱ yei Yesu ya kyayak hu ndi a̱nia a̱ni, a̱ si̱ nwuo a̱di̱dam mi̱ fwuo nggu hu nyia̱, “Kwot! Ka̱ a̱tyu wuni wa yet a̱tsak a̱ta̱m a̱kwonu A̱gwaza wa, si̱ a̱ lyen nang tangka̱i a̱byii̱k ku byiam gu a̱ni; ngyet a̱byii̱k a̱ka̱tuk nyia̱ wa!”
42007040	A̱jawa Yesu si̱ nyia̱ ma̱ng a̱tyu A̱fa̱risawa wu a̱ni, “Siman, n byia̱ kyang n na nkaat ma̱ng a̱nwan a̱ni.” Siman si̱ nyia̱, “A̱tyu tyiet, ya a̱son.”
42007041	A̱wot Yesu si̱ tak ma̱ng a̱nggu kidee jini, nyia̱ “A̱yin wa swan a̱ khwi á̱niet a̱feang ta kurum. A̱tyo nyiung ba̱ng chyikwop tsuon; a̱tyo a̱nyiung si̱ ba̱ng nswak nfwuon.
42007042	A̱mgba̱m ba, kurum hu si̱ kaat ba tan hu. Mat a̱nia, a̱tyu a̱ khwap ba kurum hu a̱ni si̱ fa̱k kunak ba. A̱ si̱ yok mba ndyo. A̱nyan wa mami á̱niet a̱feang bani na chat a̱tyu a̱ khwap ba kurum hu a̱ni a̱ swaak?”
42007043	Huhwa Siman si̱ nwuak shim nyia̱, “Di̱ li nung hu, a̱tyu a̱ ba̱ng a̱gba̱ndang ta wu a̱ni; nggu wa.” Yesu si̱ nyia̱ ma̱ng a̱nggu a̱ni, “A nwuak shim hu cha̱chaat.”
42007044	A̱jawa Yesu si̱ bwuak, a̱ si̱ nwuan a̱byii̱k a̱wa, a̱ si̱ nyia̱ ma̱ng Siman, “Di, a̱byii̱k a̱ kpaat a̱khwukhwut bani a̱ni. Di̱n jen nang n nwuo a̱gbang ang ka a̱ni, a si̱ nang nung a̱sa̱khwot kwi a̱ti̱tak bah. A̱wot nggu, a̱ kwi a̱ti̱tak nung ba ma̱ng ndang a̱ghyi nggu na. A̱wot a̱ si̱ lyang ba ma̱ng pyia̱ nggu hu.
42007045	Nwan Siman, a tyia̱ nung ma aba̱n, a si̱ vwuk nung bah. A̱wot a̱byii̱k wuni, neet di̱ jen nang n ba̱ nnwuo a̱ji a̱ni, a̱ ka̱n ghwon vwuk a̱ti̱tak nung ba bah.
42007046	Nwan, a koot a̱myia̱ na̱ byia̱ swam nyinyang a̱ni a̱pyia̱ nung ka bah. A̱wot a̱byii̱k wuni, koot a̱myia̱ na̱ byia̱ swam nyinyang, na̱ si̱ byia̱ kurum ba̱t a̱ni, ma̱ a̱ti̱tak nung ba.
42007047	“N tak ma̱ng a̱nwan, nang a̱ka̱tuk nyia̱ a̱byii̱k wuni nshi á̱kpa a̱ni; á̱ si̱ chi nggu ndyo. Mat a̱nia, a̱ tak nang gu nchat nung wa ba̱t. A̱wot a̱tyu a̱ fa á̱ chi a̱ka̱tuk nyia̱ nggu wu ma̱ a̱da̱dei a̱ni; a̱tyu a̱wa tak nang nggu nchat nung ma̱ a̱da̱dei wa.”
42007048	A̱jawa Yesu si̱ nyia̱ ma̱ng a̱byii̱k a̱wa, “Á̱ chi a̱ka̱tuk nyia̱ ang wu.”
42007049	Á̱niet ba̱ swan da̱ a̱vwuo ya nkyayak ka ma̱ng Yesu a̱ni, ba̱ si̱ nwuo kwop a̱dyii̱ng ma̱ng á̱ghyang mba nyia̱, “Zang tangka̱i a̱yin hwa nang a̱tyu wuni fa a̱ yet; nang gu nchi a̱ka̱tuk nyia̱ á̱niet wu?”
42007050	A̱wot Yesu si̱ nyia̱ ma̱ng a̱byii̱k wu a̱ni, “Nwuak fwuo ang hu san ang. Nat a̱ si̱ swan swat nyinyang.”
42008001	Á̱ si̱ labeang bah, Yesu si̱ nwuo chong a̱ nwuai a̱cha̱chet ma̱ng a̱chyuang a̱ka̱keang na̱ shya̱ kpa̱mkpaan a̱ja a̱ni. A̱ si̱ shei A̱sham Nkhang ka tazwa Tyok A̱gwaza hu. Mman ta̱m swak ma̱ a̱feang nggu na si̱ shya̱ ndung ma̱ng a̱nggu;
42008002	ma̱ng á̱nyiuk á̱ghyang nang á̱ ku choot mba zwán, á̱ si̱ kam á̱ka̱tuk ntswá ji̱ si̱ ghwut ma̱ a̱mba a̱ni. Mami mba, a̱byii̱k a̱ghyang ku nshya̱ nang á̱ ngyei Ma̱ryamu Ma̱ga̱daliya a̱ni. Nggu wa nang á̱ ku kam á̱ka̱tuk ntswá a̱natat ba, ba̱ si̱ ghwut ma̱ a̱nggu.
42008003	Yowana, a̱byii̱k Kuza, ku mun a̱ nshya̱. A̱tyok nggu wu wa ku yet byia̱k a̱gwam Hiridut ji; mbeang Suzana ma̱ng á̱nyiuk á̱ghyang ma̱ a̱di̱di̱t; ba̱ ku nwuak kurum nang ba̱ byia̱ a̱ni ba̱ si̱ mbeang Yesu ma̱ng mman ta̱m nggu na.
42008004	Á̱ghyang á̱tuk, nang á̱kpa á̱niet ntung neet ma̱ a̱ka̱keang ma̱ a̱di̱di̱t á̱ bai ba̱ fa̱k tyiet Yesu hu a̱ni; a̱wot a̱ si̱ tyiet baa di̱ kidee nyia̱,
42008005	“A̱tyu khap wa ghwut a̱ nat nai zwá yak. Nang gu nshya̱ di̱ nai hu a̱ni, zwá jhyáng si̱ kwa̱i di̱n gak. Á̱niet si̱ shai, a̱ka̱man si̱ chyok, na̱ si̱ tang.
42008006	“Zwá yak jhyang si̱ kwa̱i mi̱ kukwak. Nang ji̱ ba̱ nta a̱ ghwut a̱ni, ji̱ si̱ shyuk, mat a̱byin ka byia̱ ghwok bah.
42008007	“Zwá jhyáng si̱ kwa̱i mi̱ sa̱kan. Nang sa̱kan ji ndaai ndung ma̱ng yak hu a̱ni, sa̱kan ji si̱ feap jii, ji̱ si̱ ta̱fa̱k yak hu.
42008008	“A̱wot zwá jhyáng si̱ kwa̱i da̱ a̱vwuo ka̱ byia̱ bwum a̱ni. Ji̱ si̱ ta, ji̱ si̱ laai. Ji̱ si̱ tyia̱ a̱cha̱chet dudung. A̱tyu khap wu si̱ shya̱ kpangti̱n chyi tazwa zwá nang gu nai a̱ni!” Nang Yesu ntyak tyiet di̱ kidee jini a̱ni, a̱ si̱ ta̱ngam a̱nwuat ka mi̱ chet nyia̱, “Konyan wa chat a̱ lyen a̱ni, gu myiai a̱fufwuo gu fa̱a̱k!”
42008009	Mman ta̱m Yesu na si̱ lyip gu kyang nang kidee jini fa a̱ni.
42008010	Yesu si̱ nwuak ba shim nyia̱, “Á̱ shim nyin ndyo nyi fi̱k kyang ku shya̱ di̱ niat tazwa Tyok A̱gwaza hu a̱ni. A̱wot, n tyiet á̱kum á̱niet ka di̱ kidee ja, da̱nian: ‘Ka̱ ba̱ nwuan, ba̱ na li shansham bah. Ka̱ ba̱ fa̱k, da̱ mba ba̱ na fi̱k bah.’
42008011	“Kyang hu nang kidee jini fa a̱ni, huhwa yet; zwá yak jija yet a̱lyiat A̱gwaza na.
42008012	Gak hu nang zwá yak ji nkwa̱i a̱ni, huhwa yet kidee nfwuo á̱niet ba̱ fa̱k a̱lyiat A̱gwaza na a̱ni. A̱wot A̱ta̱nyeang ka si̱ bai, ka̱ si̱ ta̱wap A̱lyiat A̱gwaza na nang á̱ nai mi̱ nfwuo mba na a̱ni. Kalak ba̱ du nwuak a̱chuchuk ba̱ shya̱ san.
42008013	“Kukwak hu nang zwá yak ji nkwa̱i a̱ni, huhwa yet kidee nfwuo á̱niet ba̱ fa̱k A̱lyiat A̱gwaza na a̱ni; ba̱ si̱ kin san naa ma̱ng a̱gwai. A̱wot nang A̱lyiat A̱gwaza na mbyia̱ á̱ni̱nan ba̱ nwuo á̱ nat gbang mi̱ nfwuo mba na a̱ni bah; huhwa ki̱ swuo a̱bung ba̱ bai, ku á̱ ya̱shuk baa, ba̱ na bwuok lilyim ma a̱nggang.
42008014	“A̱wot tyan sa̱kan ji nang zwá yak ji nkwa̱i a̱ni, jija yet kidee nfwuo á̱niet ba̱ san A̱lyiat A̱gwaza na; a̱wot a̱fi̱fa swanta wuni, shyuo kurum, ma̱ng nyinyang swanta, si̱ feap baa. A̱wot ba̱ yok laai, ba̱ tyia̱ a̱tan tswá.
42008015	“A̱wot a̱tsatsak a̱byin wu a̱ byia̱ bwum hu nang á̱ nnai zwá yak ji a̱ni, kikya yet kidee nfwuo á̱niet ba̱ fa̱k A̱lyiat A̱gwaza na ma̱ng fwuo nyiung. A̱wot ba̱ si̱ sak na mi̱ nfwuo mba na. Ba̱ si̱ bu neap nfwuo mba na. Ba̱ si̱ nnyia̱ nta̱m. Ba̱ si̱ tyia̱ tswá gba̱mgbam.”
42008016	“Á̱ mbyia̱ a̱tyu a̱ na tyia̱ long mi̱ fi̱tila, a̱wot gu kup ji ma̱ng kham, ku a̱ sak ji a̱tafa a̱gbaat a̱ni bah. Da̱ a̱kwonu a̱kya, á̱ ni̱ sak ji tazwa a̱tyii kya, da̱nian á̱niet ba̱ nwuai mali ka a̱ni, ba̱ ka li sai fi̱tila hu.
42008017	A̱mgba̱m kyang ku shya̱ di̱ niat a̱ni; á̱ na ghwut ma̱ng a̱nhu kpa̱sai, konyan a̱ lii. A̱wot kuzang kyang nang á̱ kup a̱ni; á̱ na khwuk hu kpa̱sai, konyan a̱ lyen.
42008018	“Mat a̱nia, nyi ta̱bam ma̱ng si̱sak nang nyi nfwuong a̱lyiat a̱ni. A̱mgba̱m á̱niet ba̱ fwuong tyiet nung hu a̱ni, á̱ na mbeang ba fi̱k hu. A̱wot á̱niet ba̱ nwai fwuong a̱lyiat na a̱ni, a̱mgba̱m kyang ba̱ dam ba̱ fi̱k a̱ni; á̱ na ta̱wap hu á̱ ghwon baa.”
42008019	A̱wot a̱yang byin ma̱ng á̱na̱nyiuk Yesu si̱ bai á̱ chat ba̱ li ngguu. A̱wot da̱ mba, ba̱ shya̱ tat da̱ a̱vwuo nggu bah, mat á̱kpa á̱niet ka.
42008020	A̱yin si̱ hyia̱ ma̱ng Yesu nyia̱, “Di a̱yang byin ang wu ma̱ng á̱na̱nyiuk ang ba yong a̱ta̱usa. Ba̱ chat ba̱ li ang!”
42008021	Huhwa Yesu si̱ nwuak gu shim nyia̱, “A̱yang nung wu ma̱ng á̱na̱nyiuk nung ba; bibya bu yet a̱mgba̱m á̱niet ba̱ fwuong A̱lyiat A̱gwaza na, ba̱ si̱ nyia̱ nta̱m ma̱ng á̱na a̱ni.”
42008022	Á̱ghyang á̱tuk, Yesu si̱ nyia̱ ma̱ng mman ta̱m nggu na, “Nyi bai zi̱ wak byia̱k a̱gba̱ndang jok wu. Zi̱ nat a̱ma̱nyi keniaau.” Mat a̱nia, ba̱ si̱ nwuo kukwon a̱wak, ba̱ si̱ wak á̱ nkat.
42008023	Nang ba̱ ngwak á̱ naat byia̱k a̱ni, Yesu si̱ kai nda. A̱ka̱tuk ngwun si̱ nwuo hyap. Kukwon a̱wak hu si̱ nwuo nhyaai ma̱ng a̱sa̱khwot, ku si̱ shim ta̱lyip. Ba̱ si̱ shya̱ da̱ a̱kwonu a̱khwu ma̱ng swuan.
42008024	Mman ta̱m Yesu na si̱ shyei á̱ nat, ba̱ si̱ shyip gu nyia̱, “A̱tyoli, a̱tyoli! Zi̱ na kwi!” Yesu si̱ shyip, a̱ si̱ kam a̱ka̱tuk ngwun wu ma̱ng ywan a̱sa̱khwot hu, ba̱ tyia̱ nywang. Mi̱ di̱ yong a̱hwa, a̱ka̱tuk ngwun wu si̱ kin ngyong! Kuzang kyang si̱ tyia̱ lyot!
42008025	Yesu si̱ lyip mman ta̱m nggu na nyia̱, “Yihwa mbyia̱ nang nyi nnwai nwuak fwuo da̱ nung?” Ba̱ si̱ fa̱k a̱wun ma̱ng a̱ga̱de. Ba̱ si̱ lyip á̱ghyang mba, “Zang tangka̱i a̱yin hwa hu? Ka̱ a̱ kam a̱ka̱tuk ngwun ma̱ng ywan a̱sa̱khwot, ba̱ fa̱k guu!”
42008026	Yesu ma̱ng mman ta̱m nggu na si̱ ya a̱son mi̱ kukwon a̱wak, á̱ neet mi̱ fam a̱byin Ga̱lili. Ba̱ si̱ byia̱k a̱gba̱ndang jok wu, á̱ tat a̱ma̱nyi fam a̱byin Ga̱ra̱sinawa.
42008027	Nang Yesu nghwut mi̱ kukwon a̱wak hu a̱ni, a̱tyok a̱ghyang a̱ byia̱ á̱ka̱tuk ntswá a̱ni si̱ kin ghwut a̱ neet mami a̱keang ka a̱ ba̱ myim ma̱ng Yesu! A̱tyok a̱wa ka̱n dabeang nang gu chong ka̱gbang. A̱ si̱ ghwon a̱li, a̱ swuat mami nkuu bibi nang a̱ nniat á̱niet a̱ni.
42008028	Nang gu ndi Yesu a̱ni, a̱ si̱ kin khak kun, a̱ si̱ kpaat a̱khwukhwut a̱zaghyi Yesu! A̱wot a̱ si̱ yorong mi̱ chet nyia̱, “Yesu, nwan Nggwon A̱gwaza a̱ Swak ma̱ng Shi a̱ni; yihwa nang a chat da̱ a̱vwuo nung? N naai ang, yok tyia̱ nung swuo a̱bung bah!”
42008029	(A̱tyu byia̱ a̱ka̱tuk ntswa wu ku hyia̱ a̱nia, mat Yesu ku mi̱ nkam a̱ka̱tuk ntswa wu gu ghwut da̱ nggu.) A̱ka̱tuk ntswa wuni ku swuo chet a̱tyok wu kuzang jen. Ku jen nang á̱ nda̱p gu ma̱ng a̱nyanyang á̱ si̱ cham nggu a̱ni; a̱ ni̱ chak ywan hu a̱ tyong a̱ nat mi̱ tswa a̱yit nang a̱ka̱tuk ntswa wu wa ku nyia̱ tyok da̱ nggu a̱ni.
42008030	Yesu si̱ lyip gu nyia̱, “Á̱ ngyei ang a̱nyan?” A̱ si̱ nwuak Yesu shim, nyia̱, “Á̱ ngyei nung, ‘A̱di̱di̱t.’ ” Á̱ ku ngyei gu a̱nia, mat a̱ ku byia̱ á̱ka̱tuk ntswá ba̱ si̱ shi á̱kpa ma̱ a̱di̱di̱t mi̱ vam nggu hu.
42008031	Á̱ka̱tuk ntswá ba si̱ ya a̱son mi̱ naai Yesu, nyia̱ gu yok ta mba mami a̱tsuung bwong sang sangba̱p bah.
42008032	Di̱n jen a̱ja nang a̱gba̱ndang a̱sorong a̱yaakusuru ya a̱beam tsok kpa̱mkpaan a̱ja; á̱ka̱tuk ntswá ba si̱ naai Yesu gu ghwon mba ba̱ nwuo mi̱ nvam a̱yaakusuru na. Yesu si̱ shim mba ndyo.
42008033	Huhwa á̱ka̱tuk ntswá ba si̱ ghwut ma̱ a̱tyok a̱wa, ba̱ si̱si̱ nwuo ma̱ a̱sorong a̱yaakusuru ka. A̱wot a̱mgba̱m a̱sorong a̱yaakusuru ka si̱ kin kpa̱k á̱ neet da̱ a̱gut wu, á̱ ba̱ kwa̱i ma̱ a̱gba̱ndang jok wu, ba̱ si̱ kwi!
42008034	Nang á̱niet chok a̱yaakusuru ba ndi a̱nia a̱ni, ba̱ si̱ kan doot ba̱ si̱ tyong á̱ nat ma̱ a̱ka̱keang kpa̱mkpaan na ma̱ng bibyin khap hu. Ba̱ si̱ tyong á̱ shei nkhang kyang hu ku bai a̱ni.
42008035	Á̱niet si̱ ghwut á̱ nat ba̱ li kyang hu ku bai a̱ni. Á̱kpa á̱niet si̱ tung á̱ tyong Yesu á̱ keang. A̱wot ba̱ si̱ li a̱tyok wu nang á̱ kam á̱ka̱tuk ntswá ba ba̱ si̱ ghwut ma̱ a̱nggu a̱ni; nang gu swan a̱zaghyi Yesu, a̱ kup a̱yaatoot; a̱wot nang gu shya̱ ma̱ng a̱tsatsak a̱di̱dam. A̱mgba̱m á̱niet ba si̱ fa̱k a̱wun ba̱t.
42008036	A̱wot á̱niet ba ba̱ ku nshya̱, ba̱ si̱ li kyang ku bai a̱ni, ba̱ si̱ shei ma̱ng á̱kum á̱niet ka si̱sak nang á̱ nchoot a̱tyu byia̱ a̱ka̱tuk ntswa wu a̱ni.
42008037	A̱wot a̱mgba̱m á̱niet mi̱ fam a̱byin Ga̱ra̱sinawa hu si̱ naai Yesu, gu doot a̱ ghwon fam a̱byin mba hu. Mat a̱gba̱ndang a̱wun ku ta̱bat ba ba̱t. Mat a̱nia, Yesu si̱ bwuok a̱ si̱ nwuo kukwon a̱wak hu. A̱ si̱ byia̱k a̱ nat a̱ma̱nyi njok ka.
42008038	A̱tyu nang á̱ kam á̱ka̱tuk ntswá ba ba̱ si̱ ghwut ma̱ a̱nggu a̱ni; si̱ naai Yesu nyia̱, a̱ chat a̱ khwi ngguu. A̱mgba̱m ma̱ng a̱nia, Yesu si̱ ta̱m nggu a̱mali nyia̱,
42008039	“Kaai, bwuok nat a̱mali. A si̱ hyia̱ ma̱ng kyang bwak ang hu kuzang kyang nang A̱gwaza nyia̱ ang dyo a̱ni.” Huhwa, a̱tyu nang á̱ kam á̱ka̱tuk ntswá ba ba̱ si̱ ghwut ma̱ a̱nggu a̱ni, si̱ chong a̱ kat a̱keang ka, a̱ shei a̱cha̱chet nkyang nang Yesu nyia̱ nggu ndyo a̱ni.
42008040	Jen ji nang Yesu mbwuok a̱ nat a̱ma̱nyi a̱gba̱ndang jok Ga̱lili ka a̱ni, á̱kpa á̱niet ka a̱ja si̱ san nggu mbwak nfeang. Mat ba̱ ku swan á̱ fwuong bai nggu hu.
42008041	A̱jawa a̱tyok a̱ghyang nang á̱ ngyei Yayirut, a̱ si̱ yet a̱kwak a̱son tutu a̱tung A̱yahudawa a̱ni; si̱ neet a̱ bai, a̱ ba̱ ta̱bwak a̱zaghyi Yesu. A̱ si̱ naai nggu a̱ fat a̱sa̱kut nyia̱, Yesu gu bai a̱gbang nggu;
42008042	nyia̱, nggwon a̱nap nang gu byia̱ ma̱nyin ka a̱ni, ka̱ yet a̱lyia̱ swak ma̱ a̱feang, nang ka̱ nyia̱ ma̱ng zwan á̱ chak á̱ kwi. Nang Yesu nnat ndung ma̱ng Yayirut a̱ni, á̱kpa á̱niet ka si̱ tyong Yesu á̱ keang. Ba̱ si̱ feap gu mi̱ kuzang fam.
42008043	A̱byii̱k a̱ghyang ku shya̱ mami á̱kpa á̱niet ka, nang gu ka̱n nyia̱ a̱lyia̱ swak ma̱ a̱feang nang gu tyong a̱sok kuzang jen. A̱wot da̱ nggu, a̱ shya̱ a̱tyu a̱ na choot gu a̱ni bah.
42008044	A̱byii̱k a̱wa si̱ nwuo mami á̱kpa á̱niet ka a̱ma̱nta Yesu, a̱ si̱ byiam a̱ta̱m a̱junjung a̱toot Yesu ka. Mi̱ di̱ yong a̱hwa, tyong a̱sok nggu hu si̱ kin gyong!
42008045	Huhwa Yesu si̱ lyip nyia̱, “A̱nyan wa byiam nung?” Konyan si̱ fwuo nang gu mbyiam Yesu bah. A̱wot Bitut si̱ nyia̱ ma̱ng Yesu, “A̱tyoli, á̱kpa á̱niet kikya fam ang. Huhwa mbyia̱ nang á̱ nghyun ang!”
42008046	A̱wot Yesu si̱ nyia̱, “A̱mgba̱m ma̱ng a̱nia, a̱yin kwan a̱ si̱ byiam nung za̱m. Mat n fa̱k chet choot zwan ku ghwut ma̱ nung!”
42008047	A̱byii̱k wu si̱ fi̱k nang Yesu wa ka̱n dyen kyang hu nang gu nyia̱ a̱ni. Da̱ nggu, a̱ bu si̱ mi̱n niat a̱pyia̱ nggu bah. A̱ si̱ nwuo tyi̱ri̱m vam. A̱wot a̱ si̱ nat, a̱ si̱ kpaat a̱khwukhwut a̱zaghyi Yesu. A̱mgba̱m á̱kpa á̱niet ka si̱ fa̱k si̱sak nang gu nshei kyang hu ku mbyia̱ nang gu mbyiam Yesu a̱ni; ma̱ng si̱sak nang Yesu nchoot gu tyong a̱sok nggu hu si̱ yong da̱ a̱ka̱nyiung a̱ni.
42008048	Yesu si̱ nyia̱ ma̱ng nggu, “A̱yang a̱li, nwuak fwuo ang hu da̱ nung choot ang. Nat a swan swat nyinyang.”
42008049	Nang Yesu nshya̱ di̱ lyiat ma̱ng a̱byii̱k a̱ byiam nggu a̱ni, a̱ta̱m a̱ghyang si̱ kin neet a̱mali Yayirut, a̱tyu a̱ ku yet a̱kwak a̱son tutu a̱tung A̱yahudawa wu a̱ni. A̱ta̱m wu si̱ nyia̱ ma̱ng Yayirut, “Nggwon ang ka wa ka̱n khwu. Ma̱ninika, yok a̱tyu tyiet wu shonshyon.”
42008050	A̱wot nang Yesu nfa̱k a̱nia a̱ni, a̱ si̱ nyia̱ ma̱ng Yayirut, “Yok fa̱k a̱wun bah! Nwuak fwuo da̱ nung. Nggwon a̱nap ang ka na choot!”
42008051	Nang Yesu ntat a̱li Yayirut ka a̱ni, a̱ si̱ shim a̱yin gu nwuo ndung ma̱ng a̱nggu mi̱ tutu nang á̱ mmyiai kwom nggwon hu a̱ni bah; si̱ ma̱ nggu wa ma̱ng Bitut, Yoona, Yakubu, mbeang a̱tyia̱ ma̱ng a̱yang nggwon wu.
42008052	A̱li ka ku nhyat ma̱ng á̱niet ba̱ twei a̱nak á̱ khwot ndang a̱ghyi a̱ni. A̱wot Yesu si̱ nyia̱ ma̱ng a̱mba, “Nyi yok twei bah! Nggwon neam ka khwu wa bah, ka̱ kai mi̱ nda nia!”
42008053	Á̱kpa á̱niet ka si̱ nwuo mai nggu mai lihyat, mat nang ba̱ ndyen nang nggwon neam ka wa ka̱n khwu a̱ni.
42008054	Nang Yesu ma̱ng mman ta̱m nggu na, mbeang a̱tyia̱ ma̱ng a̱yang nggwon wu nnwuo mi̱ tutu hu a̱ni, Yesu si̱ ta̱bat kwom nggwon hu di̱ mbwak, a̱ si̱ yorong mi̱ chet nyia̱, “Nggwon nung, ta̱ngam!”
42008055	A̱wot mi̱ di̱ yong a̱hwa, nggwon ka si̱ kin ta swuan, ka̱ si̱ doot a̱ yong! A̱jawa Yesu si̱ nyia̱ ma̱ng a̱mba, ba̱ nang nka kyayak, ka̱ ya.
42008056	A̱tyia̱ wu ma̱ng a̱yang nggwon wu, si̱ fa̱k a̱ga̱de! A̱wot Yesu si̱ gba mba, ba̱ yok hyia̱ ma̱ng a̱yin kyang hu nang á̱ nyia̱ a̱ni bah.
42009001	Á̱ghyang á̱tuk, Yesu si̱ yorong mman ta̱m swak ma̱ a̱feang nggu na ndung. Ba̱ si̱ bai, a̱ si̱ nwuak ba chet ma̱ng tyok ba̱ khai a̱mgba̱m á̱ka̱tuk ntswá ba̱ ghwut ma̱ á̱niet, ba̱ bu choot á̱niet nzwán.
42009002	A̱ si̱ ta̱m ba, ba̱ ka shei ma̱ng kuzang a̱yin A̱sham Nkhang Tyok A̱gwaza ka. Ba̱ bu choot á̱niet nzwán ba.
42009003	Yesu si̱ bu hyia̱ ma̱ng a̱mba nyia̱, “Ma̱ a̱chyet nyin ka, nyi yok kyiak kyang bah; ku shan a̱chyet, gumaat, kyayak, ku kurum, mbeang a̱ta̱swak che sweang bah.
42009004	A̱li ka nang nyi nnwuo, á̱niet mali ba si̱ san nyin mbwak feang a̱ni; nyi swan a̱mali a̱kya. Nyi labeang si̱ nat jen nyi si̱ ba̱ ndoot ma̱ a̱keang ka a̱ni.
42009005	A̱keang ka nang á̱niet ba ndak san nyin mbwak feang a̱ni; nyi gbaat mbwuk a̱keang na da̱ a̱ti̱tak nyin ba. Nyi ghwon a̱keang ka. Ku na yet a̱lama ku tak nang A̱gwaza na nnyia̱ mba shi̱ri̱ya a̱ni mut!”
42009006	Mat a̱nia, mman ta̱m na si̱ nwuo nwuai a̱ka̱keang á̱ shei A̱sham Nkhang ka, á̱ tsa á̱ bu nchoot á̱niet nzwán ba.
42009007	Jen nang Hiridut Antibat, a̱ ku yet a̱gwam fam a̱byin Ga̱lili wu nfa̱k nkhang tazwa kuzang kyang nang Yesu nyia̱ a̱ni; a̱ si̱ tyia̱ ma̱ a̱tai. Mat á̱ghyang á̱niet ku nyia̱ Yoona a̱tyu nyia̱ ba̱ptisman wa doot ma̱ng swuan ma̱ á̱niet ba̱ ka̱n kwi a̱ni.
42009008	Á̱ghyang á̱niet si̱ dam á̱ ngyei Yesu yet Iliya wa; ku a̱ta̱m a̱kwonu A̱gwaza a̱ghyang a̱ ka̱n khwu a̱ si̱ doot ma̱ng swuan ma̱ á̱niet ba̱ ka̱n kwi a̱ni.
42009009	A̱gwam Hiridut si̱ nyia̱, “N wa ka̱n tyap a̱pyia̱ Yoona ka n ti̱n, a̱ si̱ khwu. Mat a̱nia, a̱nyan wa wu nang n fwuong tangka̱i nkhang huni tazwa nggu?” A̱wot a̱gwam Hiridut si̱ ya a̱son di̱ kwan a̱ shya̱ Yesu, a̱ li nggu ma̱ng a̱ghyi.
42009010	Jen nang a̱yaata̱m Yesu ba mbwuok á̱ bai a̱ni, ba̱ si̱ bwoi Yesu nkhang kuzang kyang nang ba̱ nyia̱ a̱ni. Yesu si̱ yorong mba da̱ a̱gbang a̱nyiung. Ba̱ si̱ nat ndung ma̱ a̱keang nang á̱ ngyei Ba̱tsaida a̱ni.
42009011	A̱mgba̱m ma̱ng a̱nia, á̱kpa á̱niet ka si̱ fa̱k nkhang a̱vwuo nang Yesu naat a̱ni, a̱wot ba̱ si̱ khwi ngguu. Yesu si̱ san mba mbwak feang. A̱ si̱ tyiet ba tazwa Tyok A̱gwaza hu. A̱wot a̱ si̱ choot á̱niet nzwán ba.
42009012	Nang mam hu nhyian a̱ naat kwa a̱ni, mman ta̱m swak ma̱ feang na si̱ bai da̱ a̱vwuo Yesu, ba̱ si̱ nyia̱, “A̱tyoli, ma̱sa̱kut, tyia̱ á̱kpa á̱niet ka ba̱ nat ma̱ a̱ka̱keang ma̱ng bibyin ku shya̱ kpa̱mkpaan a̱ni. Da̱nian ba̱ ka shya̱ kyayak ma̱ng a̱vwuo kwai a̱tyetuk ka. Mat, á̱ mbyia̱ kyayak nang ba̱ na ya mi̱ tswa a̱yit jini a̱ni bah!”
42009013	A̱wot Yesu si̱ nyia̱ ma̱ng a̱mba, “Nyin ma̱ á̱pyia̱ nyin, nyi nang mba kyayak ba̱ ya la!” Mman ta̱m na si̱ nwuak Yesu shim nyia̱, “Zi̱ byia̱ burodi a̱fwuon wa ma̱ng fa̱n feang. Ke a fa zi̱ nat zi̱ san kyayak ku na maai a̱mgba̱m á̱kpa á̱niet kani a̱ni a?”
42009014	Mat á̱tyok ba̱ ku shya̱ a̱ja a̱ni, ba̱ ku tat chyikwop tsuon! Yesu si̱ nyia̱ ma̱ng mman ta̱m nggu na, “Nyi tyia̱ á̱niet ba ba̱ swuat a̱byin di̱ susot nswak fwufwuon kuzang sot.”
42009015	A̱mgba̱m á̱niet ba si̱ swan a̱byin.
42009016	Yesu si̱ kyiak burodi a̱fwuon wu mbeang fa̱n feang hu. A̱ si̱ gba̱t á̱ghyi tswazwa, a̱ si̱ gwai A̱gwaza. A̱ si̱ kpa̱ra̱m burodi wu ma̱ng fa̱n hu, a̱ si̱ nwuat mman ta̱m nggu na. Mba meang, ba̱ si̱ ka̱u á̱kpa á̱niet ka.
42009017	A̱mgba̱m á̱niet ba, ba̱ si̱ ya ba̱ si̱ swa̱i nang ba̱ nchat a̱ni. Mman ta̱m na si̱ kwok á̱kukum nkyayak na̱ bwat a̱ni. Ba̱ si̱ tyia̱ ma̱ a̱ka̱cheang na̱ tat swak ma̱ a̱feang a̱ni.
42009018	Á̱ghyang á̱tuk, Yesu si̱ ghwon á̱kpa á̱niet ka. A̱ si̱ nat a̱ naai A̱gwaza ma̱nyin nggu. Mi̱ mman ta̱m ni̱nia ma̱nyin na ku shya̱ ndung ma̱ng a̱nggu. A̱wot Yesu si̱ lyip ba nyia̱, “Zang tangka̱i a̱yin hwa nang á̱niet ba nyia̱ n gyet?”
42009019	Mman ta̱m na si̱ nwuak gu shim nyia̱, “Á̱ghyang á̱niet nyia̱, a yet Yoona a̱tyu nyia̱ ba̱ptisman wa. Á̱ghyang á̱niet si̱ nyia̱, a yet Iliya, a̱ta̱m a̱kwonu A̱gwaza wa. A̱wot á̱ghyang si̱ nyia̱, a yet a̱tyo nyiung wa ma̱ a̱yaata̱m a̱kwonu A̱gwaza gbangbang ba̱ ka̱n kwi a̱ni; nggu wa bu doot ma̱ng swuan.”
42009020	Yesu si̱ bu lyip ba nyia̱, “A̱wot nyin, zang tangka̱i a̱yin hwa nang nyi nyia̱ n gyet?” Bitut si̱ nyia̱, “Nwan wa yet Kristi wu, a̱tyu nang A̱gwaza kup gu tyok, a̱ si̱ ta̱m ma̱ng a̱nggu mi̱ swanta hu a̱ni!”
42009021	A̱jawa Yesu si̱ gba mman ta̱m na nyia̱, da̱ ba̱ yok hyia̱ ma̱ng a̱yin tangka̱i a̱yin nang gu yet a̱ni bah.
42009022	A̱ si̱ bu hyia̱ ma̱ng a̱mba, nyia̱, “Nung, Nggwon A̱tyubishyi, ku yet ta hwa n swuo a̱bung da̱ á̱ka̱tuk nkyang ma̱ a̱di̱di̱t. Á̱niet khwop á̱niet, a̱cha̱chet a̱yaapris, ma̱ng a̱yaagwak tyiet doka A̱gwaza na lak li nung. Á̱ na hyat nung. A̱wot a̱tuk mam tat ka, á̱ na ta̱ngam nung ma̱ng swuan ma̱ á̱niet ba̱ ka̱n kwi a̱ni.”
42009023	A̱wot Yesu si̱ bu nyia̱ ma̱ng á̱kpa á̱niet ka, “Ka̱ a̱yin ma̱nyin chat khwi nung, ku yet gu ta hwa, gu yok chat a̱pyia̱ nggu bah; gu kyiak a̱team a̱khwu nggu wu a̱ faat kuzang a̱tuk, a̱ khwi nung.
42009024	Mat a̱tyu a̱ chat san swuan nggu ji a̱ni, a̱ na nwai nji. A̱wot a̱tyu a̱ nwai swuan nggu ji da̱nian nung mi̱ swanta hu a̱ni; nggu wa na shya̱ swuan sang sangba̱p ji.
42009025	“A̱wot yihwa na yet kpangti̱n ang ji, ka̱nang a shya̱ a̱mgba̱m zwá swanta ji, a̱wot nwan ma̱ a̱pyia̱ ang a si̱ nwai swuan ang ji?
42009026	Ka̱ a̱yin fa̱k nsum nung ma̱ng tyiet nung hu; ma a̱nia wa nung Nggwon A̱tyubishyi, n bye fa̱k nsum guu di̱n jen nang n na mbwuok mbai mi̱ a̱kyenkyai shi nung wu, ma̱ng a̱si̱ A̱tyia̱ nung wu, mbeang á̱za̱za̱rak a̱yaata̱m tswá A̱gwaza ba a̱ni.
42009027	Yok ntak nyin a̱tsak a̱lyiat; á̱ghyang á̱niet ba̱ yong a̱ji ma̱nini a̱ni, ba̱ na kwi bah; si̱ nang ba̱ li Tyok A̱gwaza hu bai!”
42009028	Nang mam a̱ni̱nai nswak a̱ni, Yesu si̱ yorong Bitut, Yoona, ma̱ng Yakubu, ba̱ si̱ nat ba̱ si̱si̱ nyeak á̱ nat tazwa a̱fan, ba̱ ka naai A̱gwaza a̱ja.
42009029	A̱wot nang Yesu nshya̱ di̱ naai A̱gwaza wu a̱ni, a̱ghyi nggu ba si̱ shyak. A̱wot a̱yaatoot nggu ba si̱ mun á̱ shyak li hu, ba̱ si̱ sai ma̱ kyenkyai a̱nkyai!
42009030	Mi̱ di̱ yong a̱hwa, á̱niet a̱feang si̱ kin ntat á̱ ghwut a̱ja á̱ lyiat ma̱ng Yesu! Bibya yet Musa ma̱ng Iliya.
42009031	Ba̱ si̱ byia̱ a̱kyenkyai shi A̱gwaza wu. A̱wot ba̱ si̱ lyiat ma̱ng Yesu tazwa si̱sak nang gu na nkhwu a̱ ghwut mi̱ swanta hu a̱ni; ma̱ng si̱sak ji nggu wa na ntyia̱ si̱ a̱hwa ku mbai da̱ a̱nu ka mi̱ Urusha̱lima a̱ni.
42009032	Di̱n jen a̱ja, nang nda ka̱n ta̱bat Bitut ba̱t ma̱ng á̱niet a̱chyet nggu ba, nang ba̱ nshyip a̱ni; ba̱ si̱ li a̱kyenkyai shi Yesu wu ma̱ng a̱yaata̱m a̱kwonu A̱gwaza a̱feang ba̱ yong ma̱ng a̱nggu a̱ni.
42009033	Nang Musa ma̱ng Iliya nshim doot ba̱ nkat a̱ni, Bitut si̱ nyia̱ ma̱ng Yesu, “A̱tyoli, ku yet a̱sham nang zi̱ nshya̱ a̱ji a̱ni! Yok zi̱ tat á̱suswak a̱tat di̱ lyulyoot nyin; suswak nyiung da̱nian ang, nyiung da̱nian Musa, a̱wot nyiung ku yet si̱ Iliya!” Bitut ku lyiat a̱nia, mat a̱ ku lyen kyang nang gu lyiat a̱ni bah
42009034	Jen nang Bitut ndyiat a̱ni, á̱ni̱nian si̱ kin neet ma̱ vwuu a̱ ba̱ kup mbaa! Mman ta̱m na si̱ fa̱k a̱wun ba̱t.
42009035	A̱jawa ba̱ si̱ kin fa̱k a̱nwuat a̱yin ka̱ ghwut ma̱ á̱ni̱nian ba nyia̱, “Nggwon nung kya lili huni nang n khai a̱ni! Kikya nang nyi na myiai a̱fufwuo, nyi fa̱k ka shansham!”
42009036	Jen nang a̱nwuat ka ntyia̱ nywang a̱ni, nang Yesu wa yong a̱ja ma̱nyin nggu; di̱n jen a̱ja, mman nta̱m nggu na, Bitut, Yoona, ma̱ng Yakubu, si̱ tak ma̱ng a̱yin kyang nang ba̱ li a̱ni bah.
42009037	Da̱ a̱tsotson ntat ka, nang Yesu ma̱ng mman ta̱m nggu na nchyok á̱ neet tazwa a̱fan ka á̱ bai a̱byin a̱ni; a̱gba̱ndang á̱kpa á̱niet si̱ bai á̱ ba̱ shya̱ nggu.
42009038	A̱jawa a̱tyok a̱ghyang mami á̱kpa á̱niet ka si̱ yorong mi̱ chet nyia̱, “A̱tyu tyiet! Ma̱sa̱kut, n naai ang, di nggwon seam nung ka, kikya yet nggwon nung ka ma̱nyin ka!
42009039	A̱ka̱tuk ntswa wu a̱ ni̱ ta̱bat kaa. Ka̱ tyia̱ kun, a̱ kyiak ka a̱ lwi a̱byin. Ka̱ nwuo tyi̱ri̱m vam nang ja̱fi̱k a̱ta̱mpyia̱ vak a̱ ghwut a̱bwonu nggu ka. A̱ka̱tuk ntswa wu ni̱ bwoi nka a̱fi̱fa̱t. Da̱ nggu a̱ si̱ mi̱n kai nka a̱ ghwon bah.
42009040	N wa ka̱n naai mman ta̱m ang na ba̱ kam a̱ka̱tuk ntswa wu a̱ ghwut ma̱ a̱nggu. A̱wot ku si̱ khat mbaa.”
42009041	Huhwa Yesu si̱ nyia̱ ma̱ng á̱niet ba, “Kwot! Nyin á̱niet nwai nwuak a̱chuchuk mi̱ che huni, n na nswan ma̱ng a̱nyin si̱ nat zang jen ja? Zang jen ja n na ngya a̱son ma̱ng nyap fwuo ma̱ng a̱nyin?” A̱jawa gu si̱ nyia̱ ma̱ng a̱tyia̱ nggwon wu a̱ni, “Da̱ bai ma̱ng nggwon seam ang ka a̱ji!”
42009042	Nang nggwon seam ka nnwuo chobai da̱ a̱vwuo Yesu a̱ni, a̱ka̱tuk ntswa wu si̱ bu kyiak ka a̱ lwi a̱byin! Ka̱ si̱ nwuo tyi̱ri̱m vam, a̱ vak ja̱fi̱k a̱ta̱mpyia̱. A̱wot Yesu si̱ kam a̱ka̱tuk ntswa wu a̱ si̱ ghwut. A̱ si̱ choot nggwon seam ka, a̱ si̱ neap a̱tyia̱ wu.
42009043	A̱mgba̱m á̱kpa á̱niet ka si̱ fa̱k a̱ga̱de nang ba̱ ndi A̱gwaza ntak a̱gba̱ndang chet nggu wu a̱ni! Nang konyan nfa̱k a̱ga̱de di̱ kyang nang Yesu nyia̱ a̱ni, Yesu si̱ tak ma̱ng mman ta̱m nggu na, nyia̱,
42009044	“Nyi myiai a̱fufwuo nyi fa̱a̱k! A̱wot nyi jhyung kyang hu n dyiat a̱ni. Á̱ na kyiak Nggwon A̱tyubishyi, á̱ tyia̱ nka mbwak á̱niet ba̱ lak li nka a̱ni!”
42009045	A̱wot ba̱ si̱ lyen kyang nang gu fa a̱ni bah. Á̱ si̱ niat ma̱ng a̱mba ndyo, kalak ba̱ du fi̱k. Mba mameang, ba̱ si̱ fa̱k a̱wun ba̱ lyip gu a̱tsak kyang nang gu fa a̱ni.
42009046	Huhwa mman ta̱m Yesu na si̱ nwuo ya fwuang tsi̱tsak mba, tazwa a̱nyan wa swak ma̱ng shi hu ma̱ mba.
42009047	A̱wot nang Yesu ndyen kyang nang ba̱ nyia̱ a̱di̱dam mi̱ nfwuo mba na a̱ni; huhwa gu si̱ kyiak a̱bada̱dei nggwon a̱ yong ndyo da̱ a̱beam guu.
42009048	A̱jawa gu nyia̱ ma̱ng a̱mba, “A̱tyu a̱ san a̱da̱dei nggwon nang a̱si̱ kani a̱ni da̱nian nung, ku li á ngyei nung gwa gu san. A̱wot konyan wa san nung a̱ni, nung gwa gu san ma̱nyin nung bah; a̱ mun a̱ san A̱tyia̱ nung wu a̱ ta̱m nung a̱ni. Mat a̱nia, konyan wa swak ma̱ng yet a̱da̱dei wu mami nyin, nggu wa swak ma̱ng shi hu.”
42009049	Yoona a̱fai Za̱ba̱di, si̱ nyia̱ ma̱ng Yesu, “A̱tyoli, zi̱ li a̱yin gu khai á̱ka̱tuk ntswá ba̱ ghwut ma̱ á̱niet da̱ a̱lyoot ang. Huhwa zi̱ si̱ hyia̱ ma̱ng a̱nggu, gu yok. Mat a̱ shya̱ ndung mi̱ sot nzi̱t ji bah.”
42009050	A̱wot Yesu si̱ nyia̱ ma̱ng a̱mba, “Kaai! Nyi yok vwuong nggu khai á̱ka̱tuk ntswá ba̱ ghwut ma̱ á̱niet bah. Konyan wa da̱ a̱ nyia̱ na̱nvan ma̱ng a̱nyin bah, a̱ shya̱ dundung ma̱ng a̱nyin wa.”
42009051	Nang jen nshya̱i a̱ bai kpa̱mkpaan á̱ kyiak Yesu á̱ nat ndyo Ma A̱gwaza tswazwa a̱ni; huhwa Yesu si̱ la̱p mi̱ fwuo a̱ nat Urusha̱lima.
42009052	A̱ si̱ ta̱m a̱yaata̱m ba̱ khwat a̱son nggu, ba̱ nat a̱bakeang á̱ghyang mi̱ Sa̱mariya; ba̱ ka jhya̱ nggu kuzang kyang nang gu chobai.
42009053	A̱wot A̱sa̱mariyawa ba si̱ lak san gu hu, mat nang gu nshya̱ di̱n vak naat dyep A̱gwaza mi̱ Urusha̱lima a̱ni.
42009054	Nang Yakubu ma̱ng Yoona ndi a̱nia a̱ni, ba̱ si̱ nyia̱ ma̱ng Yesu, “A̱tyoli, ku myim zi̱ naai A̱gwaza gu tyia̱ long neet tswazwa, ku wum á̱niet a̱keang bani a̱mgba̱m a?”
42009055	A̱wot Yesu si̱ bwuak, a̱ si̱ kam mbaa, ba̱ yok nyia̱ a̱nia bah.
42009056	Mat a̱nia, ba̱ si̱ swak á̱ nat ma̱ a̱bakeang a̱ghyang.
42009057	Nang Yesu ma̱ng mman ta̱m nggu na nshya̱ di̱ chyet hu a̱ni, a̱ghyang a̱niet si̱ nyia̱ ma̱ng Yesu, “N na nkhwi ang nat kuzang a̱vwuo nang a naat a̱ni.”
42009058	Yesu si̱ nyia̱ ma̱ng a̱nggu, “A̱ka̱kyong swuat ma̱ a̱bubwong, a̱ka̱man mamang si̱ byia̱ a̱ka̱le. A̱wot nung, Nggwon A̱tyubishyi, n byia̱ a̱vwuo kwai bah.”
42009059	Yesu si̱ nyia̱ ma̱ng a̱ghyang a̱niet a̱ni, “Nwan, bai a khwi nung!” A̱tyu a̱wa si̱ naai Yesu nyia̱, “A̱tyoli, yok n ya nat n fwuong, n ba̱ niat a̱tyia̱ nung wu.”
42009060	Yesu si̱ nyia̱ ma̱ng a̱nggu, “Yok á̱niet ba̱ nwai khwi A̱gwaza a̱ni, ba̱ niat nkwom mba na! Nwan, ta̱m ang huhwa yet; a naat a shei A̱sham Nkhang tazwa Tyok A̱gwaza hu.”
42009061	A̱ghyang a̱niet si̱ nyia̱, “A̱tyoli, a̱tsak a̱lyiat, n na nkhwi ang. A̱wot ya ngyok, n nat n byiat kyang bwak nung hu saak.”
42009062	A̱wot Yesu si̱ nwuak gu shim nyia̱, “A̱tyu a̱ tsa khap ma̱ng nyak khap, a̱ si̱ tsa a̱ bwan a̱ nwuan lilyim a̱ni; a̱ maai a̱ nwuo mi̱ Tyok A̱gwaza hu bah.”
42010001	Di̱n jen a̱ja, A̱tyoli Yesu si̱ khai mman ta̱m nswak a̱natat ma̱ a̱feang. A̱ si̱ ya̱mak mba a̱fafaan. A̱ si̱ ta̱m mba ma̱ a̱ka̱keang ma̱ng a̱ka̱vwuo nang gu kyiak mi̱ fwuo a̱ na nat gu nshei A̱sham Nkhang ka a̱ni.
42010002	Yesu si̱ tak ma̱ng mman ta̱m na nyia̱, “Nta̱m chak yak na shi ba̱t. Da̱ á̱niet nta̱m ba ba̱ shi á̱kpa bah. Mat a̱nia, nyi naai A̱gwaza a̱tyu a̱ byia̱ nta̱m chak yak na a̱ni, da̱nian gu ka mbeang á̱niet ta̱m chak yak nggu ba, a̱wot a̱ ta̱m ba da̱ a̱vwuo chak yak ka.
42010003	Ma̱ninika nyi nat, a̱wot nyi yok bwung bah. N ta̱m nyin nang zón seap a̱ni mami a̱ka̱bwu a̱yit!
42010004	Da̱ a̱chyet nyin ka, nyi yok kyiak kurum ku gumaat, ku á̱kwatak che sweang nang nyi na shai a̱ni bah. A̱wot nyi ni̱ ngyok yong nyi byiat a̱yin di̱n vak hu bah.
42010005	“Kuzang jen nang nyi nnwuo a̱mali a̱yin a̱ni, nyi ya ntsa byiat á̱niet a̱mali ba nyia̱, ‘Yok A̱gwaza a̱ nang a̱li kani swat nyinyang!’
42010006	Ka̱ a̱tyoli a̱ byia̱ a̱li a̱kya a̱ni byia̱ swat nyinyang, a̱li̱ba̱rka a̱wa na yong. Ka̱ a̱ ma mbyia̱ swat nyinyang bah, a̱li̱ba̱rka wu na bwuok a̱ bai da̱ a̱vwuo nyin.
42010007	Nyi ni̱ nswan a̱mali ka nang á̱niet ba nsan nyin a̱ni. Nyi yok shai a̱ka̱sa khwat nyin na bah. Nyi yok lak kyayak nang á̱ nang nyin nyi ya ku nyi swuo a̱ni bah. Mat á̱niet ba̱ nyia̱ ta̱m a̱ni, ku myim á̱ tan mba zang mba ji.
42010008	“Ka̱ nyi nwuo mami a̱keang, á̱ si̱ san nyin mbwak nfeang; nyi ya kuzang tangka̱i kyayak nang á̱ nang nyin a̱ni.
42010009	Nyi ni̱ nchoot á̱niet nzwán ba. A̱wot nyi shei ma̱ng á̱niet a̱keang a̱bya nyia̱, ‘Ma̱ninika, Tyok A̱gwaza hu bai kpa̱mkpaan ma̱ng a̱nyin!’
42010010	“Ka̱ nyi nwuo ma̱ a̱keang, a̱wot á̱ si̱ lak san nyin mbwak nfeang; nyi nat nyi yong di̱n vak a̱keang na, nyi hyia̱ nyia̱,
42010011	‘Ku mbwuk a̱keang nyin na na̱ ta̱meet mi̱ kpai a̱ti̱tak nzi̱t ji a̱ni; zi̱ gbaat na koot nyin ndyo! Ku yet a̱lama a̱ tak nang A̱gwaza na nyia̱ nyin shi̱ri̱ya mut! A̱mgba̱m ma̱ng a̱nia, nyi lyen nang Tyok A̱gwaza hu mbai kpa̱mkpaan ma̱ng a̱nyin!’
42010012	N tak nyin a̱tsak a̱lyiat, a̱tuk mam shi̱ri̱ya A̱gwaza ka, a̱bung nang á̱niet ma̱ a̱keang a̱bya na swuo a̱ni, ka̱ na swak a̱bung nang a̱ka̱tuk a̱keang Sodom na swuo a̱ni za̱m!
42010013	“Ku swan nyin á̱niet a̱ka̱keang Korazin ma̱ng Ba̱tsaida! Mat ka̱ á̱ wa nyia̱ nta̱m a̱ri̱bi̱di nang n nyia̱ nyin ndyo a̱ni, nyia̱ ni̱nia nang á̱ wa nyia̱ ma̱ a̱ka̱tuk a̱ka̱keang Taya ma̱ng Sidon; si̱ ba̱ ghwon a̱ka̱tuk nyia̱ mba wu neet a̱fwun bah, ba̱ si̱ khwi a̱kyakyak a̱yaatoot, ba̱ si̱ wop á̱pyia̱ mba ntong. Ku tak nang ba̱ nshya̱ ma̱ng byian fwuo da̱ a̱ka̱tuk nyia̱ mba wu.
42010014	A̱tsak a̱lyiat, a̱tuk shi̱ri̱ya A̱gwaza ka, a̱bung nang nyi na swuo a̱ni, ka̱ na swak a̱si̱ á̱ka̱tuk á̱niet Taya ma̱ng Sidon.
42010015	“A̱wot nyin á̱niet Ka̱fanahum, nyi fa á̱ na nwuak nyin shi Ma A̱gwaza tswazwa kya kee? Kaai, ku ma̱ chunchwiit! Da̱ a̱kwonu a̱kya, á̱ na chyok ma̱ng a̱nyin á̱ nat ndyo da̱ a̱vwuo nkwom.”
42010016	Yesu si̱ nyia̱ ma̱ng mman ta̱m nggu na, “Konyan wa san a̱lyiat nyin na mbwak nfeang, nung gwa nang gu san. A̱wot konyan wa lak san a̱lyiat nyin na mbwak nfeang, a̱ lak nung wa mameang. A̱wot konyan wa lak nung, a̱ lak A̱gwaza wa a̱ ta̱m nung a̱ni.”
42010017	Jen nang mman ta̱m swak a̱natat ma̱ a̱feang na mbwuok a̱chyet shei A̱sham Nkhang ka a̱ni; ba̱ si̱ bwuok da̱ a̱gwai, mat ta̱m hu nang ba̱ nyia̱ a̱ni. Ba̱ si̱ hyia̱ ma̱ng Yesu nyia̱, “A̱tyoli, ki̱ zi̱ kam á̱ka̱tuk ntswá ba da̱ a̱lyoot ang ka, mba meang, ba̱ ni̱ khwi a̱lyiat nzi̱t na!”
42010018	Yesu si̱ nwuak ba shim nyia̱, “A̱tsak a̱lyiat, n di nyi swuo chet A̱ta̱nyeang ka, a̱wot ka̱ si̱ neet Ma A̱gwaza tswazwa a̱ ba̱ kwa ma a̱nggang nang a̱mya̱ra̱m nza a̱ni!
42010019	Nyi fa̱k la! N wa ka̱n nwuak nyin tyok tazwa a̱mgba̱m chet A̱tyu lak li nyin. A̱wot nyi na shai á̱ka̱tuk nzwák ma̱ng nyáng, a̱wot nyi swuo chet a̱tyu lak li nyin wu, a̱ yet A̱ta̱nyeang ka a̱ni. Da̱ mba, á̱ mbyia̱ kyang ku na shya̱ nyin a̱ni bah.
42010020	A̱mgba̱m ma̱ng a̱nia, nyi yok gwai mat á̱ka̱tuk ntswá ba khwi a̱lyiat nyin na ma̱nyin na bah. A̱wot nyi bu mbeang a̱gwai nyin na swaak; mat á̱ lyuut lyulyoot nyin hu mi̱ ta̱ka̱da mman a̱byin Ma A̱gwaza tswazwa!”
42010021	Da̱ a̱cha̱chaat jen a̱wa, A̱za̱za̱rak Ntswa wu si̱ tyia̱ Yesu chet ma̱ng a̱lyia̱ sai. Huhwa Yesu si̱ dyep A̱gwaza nyia̱, “A̱gwaza, nwan wa yet A̱tyoli tswazwa ma̱ng a̱byin. N gwai ang mat nang a ntyai nkyang nani nang a niat da̱ a̱vwuo á̱niet ba̱ kyiak á̱pyia̱ mba nang á̱niet lyen swanta ma̱ng a̱yaagwak byia̱ mumwang a̱ni! A si̱ bu tyai na da̱ a̱vwuo á̱niet ba̱ ghyuai á̱pyia̱ mba nang a̱chyuang mman a̱ni. A̱tsak a̱lyiat, A̱tyia̱ nung, n bu gwai nang ku myim ang, a si̱ shim a si̱ tyai nkyang nani di̱n vak huni a̱ni!”
42010022	Yesu si̱ bu nyia̱, “A̱tyia̱ nung wu wa ka̱n tyia̱ nung a̱mgba̱m kuzang kyang mbwak. Á̱ mbyia̱ a̱tyu a̱ lyen Nggwon ka shansham a̱ni bah; si̱ ma̱ A̱tyia̱ nung wu wa ma̱nyin gu. Da̱ mba, á̱ mbyia̱ a̱tyu a̱ lyen A̱tyia̱ nung wu a̱ni bah; si̱ mi̱ Nggwon kikya ma̱nyin ka, mbeang á̱niet ba nang Nggwon ka khai ka̱ tyai mba A̱tyia̱ wu a̱ni.”
42010023	Jen nang Yesu ma̱ng mman nta̱m nggu na nshya̱ ndung ma̱nyin mba a̱ni; Yesu si̱ bwuak a̱ si̱ nwuan mman ta̱m nggu na. A̱wot a̱ si̱ nyia̱, “A̱li̱ba̱rka yet á̱si̱ á̱niet, ba̱ li kyang nang nyi ka̱n di a̱ni!
42010024	N tak nyin, a̱yaata̱m a̱kwonu A̱gwaza ma̱ng á̱gwam ma̱ a̱di̱di̱t ka̱n chat ba̱t ba̱ li kyang nang nyi nwuan a̱ni. A̱wot da̱ mba, ba̱ shya̱ li hu bah. A̱wot ba̱ si̱ bu chat ba̱t, ba̱ fa̱k a̱lyiat na nyi fwuong a̱ni. A̱wot ba̱ si̱ shya̱ fa̱k hu bah.”
42010025	Á̱ghyang á̱tuk, a̱gwak lyen doka Musa a̱ghyang si̱ doot a̱ yong a̱ si̱ kwan a̱ tya̱ra̱m Yesu ma̱ng lyip huni nyia̱, “A̱tyu tyiet, yihwa n na nyia̱, n shya̱ swuan sang sangba̱p ji?”
42010026	Yesu si̱ nwuak gu shim ma̱ng lyip nyia̱, “A̱lyiat A̱gwaza nang Musa ku lyuut a̱ni hyia̱ ni wa? A fang A̱lyiat A̱gwaza na fang hu nini wa?”
42010027	A̱gwak lyen doka wu si̱ nyia̱, “Musa lyuut nyia̱, ‘Ku yet ta hwa a chat A̱gwaza, a̱ yet A̱tyoli ang a̱ni, ma̱ng fwuo nyiung, ma̱ng a̱mgba̱m swuan ang ji, ma̱ng a̱mgba̱m chet ang hu, ma̱ng a̱mgba̱m a̱di̱dam ang wu. A bu chat a̱kpa̱ndang swat ang wu ma̱nang a nchat a̱pyia̱ ang a̱ni.’ ”
42010028	Yesu si̱ nyia̱ ma̱ng a̱nggu a̱ni, “A nwuak shim hu cha̱chaat. Nat a nyia̱ a̱nia; a na shya̱ swuan sang sangba̱p!”
42010029	A̱gwak lyen doká Musa wu ku chat a̱ tak nang gu ngyet a̱tsotswat a̱yin. Mat a̱nia, a̱ si̱ bu lyip Yesu nyia̱, “Ka̱ a̱nia wa, a̱nyan wa yet a̱kpa̱ndang swat nung wu?”
42010030	Huhwa Yesu si̱ nwuak gu shim di̱ kidee nyia̱, “A̱tyu A̱yahudawa a̱ghyang ku shya̱ da̱ a̱chyet, a̱ neet Urusha̱lima a̱ naat Yeriko. A̱wot á̱niet á̱tsaai si̱ fwun gu di̱n vak! Ba̱ si̱ ta̱bat gu. Ba̱ si̱ ya̱kpa̱i a̱yaatoot nggu ba á̱ turung mi̱ vam nggu hu nang ba̱ sam. Ba̱ si̱ tsot gu á̱ mat a̱kwonu a̱khwu da̱ a̱beam nvak ka. Ba̱ si̱ nkat.
42010031	“Pris a̱ghyang si̱ kai vak a̱hwa. A̱wot nang gu ndi a̱tyu nang á̱ tsot á̱ mat nang gu myian da̱ a̱beam vak ka a̱ni, a̱ si̱ teap da̱ a̱beam. A̱ si̱ ghwon ngguu.
42010032	Ma a̱nia wa, a̱tyu A̱li̱viyawa a̱ nyia̱ ta̱m Mali Nwuat Za̱nang A̱gwaza a̱ni; si̱ ma neet, a̱ si̱ li ngguu nang gu myian di̱n vak hu. Nggu meang, a̱ si̱ teap da̱ a̱beam. A̱ si̱ swak a̱ nkat.
42010033	“A̱jawa a̱tyu A̱sa̱mariyawa a̱ghyang, á̱niet nang A̱yahudawa ba jhyuai a̱ni, si̱ kai vak hu a̱ neet. Nang gu ndi a̱tyu nang á̱niet á̱tsaai ba tsot a̱ni, a̱ si̱ fa̱k kunak gu.
42010034	A̱ si̱ shyei a̱ nat kpa̱mkpaan ma̱ng a̱nggu. A̱ si̱ mun nggu a̱fi̱fa̱t ba ma̱ng a̱myia̱ za̱itun ma̱ng a̱sa̱khwot a̱na̱p. A̱wot a̱ si̱ la̱p gu a̱fi̱fa̱t ba. A̱jawa gu si̱ kyiak a̱tyu nang á̱niet á̱tsaai ba tsot a̱ni a̱ sak da̱ a̱ka̱za̱nki nggu ka; a̱ si̱ nat ma̱ng a̱nggu ma̱ a̱chya̱ khwat á̱nietchen. A̱ si̱ chok gu a̱ja.
42010035	A̱tyu A̱sa̱mariyawa wu si̱ kwai a̱gbaat a̱nyiung ma̱ng a̱nggu. Da̱ a̱tsotson tat ka, a̱ si̱ nwuak a̱tyu chok a̱chya̱ wu kurum nta̱m mam feang, a̱ si̱ nyia̱, ‘Ma̱sa̱kut chok nung ngguu. Jen nang n na mbwuok mbai a̱ni, n na mbeang ang kurum di̱ kyang nang a hyat da̱ nggu a̱ni.’
42010036	“Nang Yesu ntyak shei kidee jini a̱ni, huhwa gu si̱ lyip a̱gwak lyen doká wu, ‘Da̱ li ang hu, a̱nyan wa mami á̱niet a̱tat a̱bya yet a̱kpa̱ndang swat a̱tyu nang á̱niet á̱tsaai ba tsot a̱ni?’ ”
42010037	A̱gwak lyen doká wu si̱ nwuak Yesu shim nyia̱, “A̱tyu a̱ fa̱k kunak gu a̱ si̱ beang gu a̱ni; nggu wa.” A̱jawa Yesu si̱ nyia̱, “A̱tsak a̱lyiat, a nwuak shim hu cha̱chaat. Nwan, da̱ nat a nyia̱ a̱nia.”
42010038	Nang Yesu ma̱ng mman ta̱m nggu na ngya a̱son ma̱ng a̱chyet naat Urusha̱lima a̱ni; ba̱ si̱si̱ nwuo ma̱ a̱bakeang a̱ghyang nang a̱byii̱k a̱ghyang nshya̱ a̱ni. Á̱ ngyei nggu Ma̱rta. A̱ si̱ san nggu mbwak nfeang a̱mali nggu ka.
42010039	A̱wot Ma̱ryamu a̱na̱nyiuk Ma̱rta wu, si̱ swan a̱zaghyi A̱tyoli Yesu a̱ fwuong tyiet nggu hu.
42010040	A̱wot Ma̱rta, mat a̱gba̱ndang nkyayak á̱nietchen wu nang gu wan a̱ni, na̱ si̱ khwat fwuo nggu hu. A̱ si̱ bai da̱ a̱vwuo Yesu, a̱ si̱ nyia̱ ma̱ng a̱nggu, “A̱tyoli, ku yet a̱sham nang a̱na̱nyiuk nung wu nghwon nung, nang n nyia̱ ta̱m wan kyayak hu ma̱nyin nung a? Ma̱sa̱kut, hyia̱ ma̱ng a̱nggu a̱ bai a̱ beang nung!”
42010041	A̱wot A̱tyoli Yesu si̱ nyia̱ ma̱ng a̱nggu, “Ma̱rta, Ma̱rta! A byia̱ a̱fi̱fa, a si̱ dam tazwa nkyang ma̱ a̱di̱di̱t mi̱ fwuo ang hu.
42010042	Mi̱ kyang nyiung hwa nshya̱ ku yet a̱tan a̱ swak a̱ni. Ma̱ryamu wa ka̱n khai kyang a̱hwa. A̱wot da̱ mba, á̱ na san hu á̱ kai nggu a̱ ghwon bah.”
42011001	Á̱ghyang á̱tuk nang Yesu shya̱ di̱ naai A̱gwaza da̱ a̱vwuo a̱ghyang. Nang gu ntyak a̱ni, a̱tyo nyiung mi̱ mman nta̱m nggu na si̱ bai, a̱ ba̱ shya̱ nggu. A̱ si̱ nyia̱, “A̱tyoli, ma̱sa̱kut, tyiet zi̱t si̱sak nang zi̱ na nnaai A̱gwaza wu a̱ni; ma̱nang Yoona a̱tyu nyian ba̱ptisman ku ntyiet mman ta̱m nggu na a̱ni.”
42011002	Yesu si̱ nyia̱ ma̱ng a̱mba, “A̱ni wa nyi na nnaai A̱gwaza wu: ‘A̱tyia̱ nzi̱t wu a̱ shya̱ tswazwa ka a̱ni, á̱ ja̱u a̱lyoot ang ka. Tyok ang hu ku bai.
42011003	Nang nzi̱t kyayak kwa mam.
42011004	Chi a̱ka̱tuk nyia̱ nang zi̱ nyia̱ a̱ni; ma̱nang zi̱ nchi a̱bun nang á̱ghyang á̱niet nyia̱ nzi̱t ndyo a̱ni. Yok ghwon nzi̱t zi̱ kwa di̱n jen mak bah.’ ”
42011005	Yesu si̱ bu mbeang tyiet mman ta̱m nggu na tazwa naai A̱gwaza di̱ kidee, nyia̱, “Ka̱ a̱yin ma̱ nyin nat a̱mali a̱kpa̱ndang gu ma̱ a̱ka̱wa̱tyia̱ a̱tyetuk. A̱ si̱ naai nggu nyia̱, ‘Khwap nung burodi a̱tat.
42011006	A̱kpa̱ndang nung wa bai ma̱ninika. A̱wot n byia̱ kyayak n na nang gu a̱ni bah.’
42011007	“Shimba a̱tyoli a̱wa ka̱n myia̱, a̱wot gu ta̱ngai ma̱ng a̱nggu, nyia̱, ‘Yok shyui nung a̱fufwuo bah! N wa ka̱n nyim nyinyiit hu. A̱wot kyang bwak nung hu ma̱ng a̱nung zi̱ ka̱n kai nda. N si̱ mi̱n beang ang bah!’
42011008	“A̱wot n tak ma̱ng a̱nyin, ku nang a̱tyoli a̱wa na nkhwap burodi wu mat yet á̱kpa̱ndang á̱ghyang a̱ni bah; a̱ na doot a̱ khwap a̱kpa̱ndang wu burodi wu. Mat a̱kpa̱ndang wu yong a̱ tsot nyinyiit hu a̱ nchi̱ri̱ng di̱ mi̱n nsum.
42011009	“Mat a̱nia, n shei ma̱ng a̱nyin, nyi ni̱ ndyip, á̱ na nang nyin kyang hu nang nyi lyip a̱ni. Nyi ni̱ nkup á̱ghyi di̱ chat, nyi na shya̱. Nyi ni̱ ntsot nyinyiit hu, á̱ na khwuk nyin ndyo.
42011010	A̱tsak a̱lyiat, kuzang a̱yin a̱ lyip a̱ni, á̱ na nang nggu. A̱tyu a̱ kup á̱ghyi di̱ chat a̱ni, a̱ na shya̱. A̱wot a̱tyu a̱ tsot nyinyiit hu a̱ni, á̱ na khwuk nggu ndyo.
42011011	“Nyin a̱yaatyia̱, ka̱ mman nyin na lyip nyin a̱fa̱n; da̱ a̱kwonu a̱kya, nyi ni̱ nang mba zwak jaa?
42011012	Ku ki̱ mman nyin na lyip nyin a̱chyi nywan, nyi ni̱ nang mba nyang jaa?
42011013	Mat a̱nia, ki̱ nyin á̱niet á̱ka̱tuk nyia̱ lyen si̱sak ji nang nyi na nka̱u mman nyin na a̱tsatsak za̱náng a̱ni, ku fa A̱tyia̱ nyin wu a̱ shya̱ tswazwa ka a̱ni; a̱ na nang á̱niet ba ba̱ lyip gu a̱ni A̱za̱za̱rak Ntswa wu a̱ swaak.”
42011014	Á̱ghyang á̱tuk, Yesu si̱ kam a̱ka̱tuk ntswa a̱ si̱ ghwut ma̱ a̱tyok a̱ yet ma̱ma̱m a̱ni. A̱wot nang a̱ka̱tuk ntswa wu nghwut a̱ni, a̱tyok wu si̱ nwuo a̱lyiat. Á̱kpa á̱niet ka ba̱ shya̱ a̱ja a̱ni si̱ fa̱k a̱ga̱de!
42011015	A̱wot á̱ghyang á̱niet ba̱ shya̱ a̱ja a̱ni, nang ba̱ ndi kyang hu nang Yesu nyia̱ a̱ni, ba̱ si̱ nyia̱, “Yesu si̱ mi̱n nyia̱ a̱nia, mat a̱ shya̱ chet khai á̱ka̱tuk ntswá hu ba̱ ghwut ma̱ á̱niet ba da̱ a̱vwuo Baalza̱but, a̱ yet A̱gwam á̱ka̱tuk ntswá wu a̱ni.”
42011016	Á̱ghyang á̱niet si̱ kwan ba̱ tya̱ra̱m Yesu. Ba̱ si̱ chat gu nyia̱ mba kyang a̱ri̱bi̱di ku yet a̱lama a̱ neet Ma A̱gwaza tswazwa ku tak ma̱ng a̱mba tyok hu nang gu byia̱ a̱ni.
42011017	Mat nang Yesu ndyen a̱di̱dam mba wu a̱ni, a̱ si̱ hyia̱ ma̱ng a̱mba di̱ kidee nyia̱, “Kuzang tyok ku ghai, ku si̱ nyia̱ zwang ma̱ng a̱pyia̱ nhu a̱ni, ku na kwa. Ma a̱nia wa, ka̱ á̱niet a̱mali a̱nyiung ghai a̱ka̱feang di̱ na̱nvan, ba̱ na seang.
42011018	“Nyi nyia̱ a̱gwam á̱ka̱tuk ntswá wa jong nung tyok hu. A̱wot ka̱ A̱ta̱nyeang, ka̱ yet a̱gwam á̱ka̱tuk ntswá a̱ni, ghai ka̱ si̱ kwan ma̱ng a̱pyia̱ nka; tyok nka hu na nyia̱ ni ku ngyong?
42011019	A̱wot ka̱ a̱gwam á̱ka̱tuk ntswá wa jong nung chet hu, a̱nyan wa ma njong á̱niet nyin ba chet hu meang, nang ba̱ nkhai á̱ka̱tuk ntswá ba̱ ghwut ma̱ á̱niet a̱ni? Mat a̱nia, ba̱ na tak nang nyi nghyuap di̱ kyang nang nyi ntyam nung a̱ni.
42011020	A̱wot ki̱ n khai á̱ka̱tuk ntswá ba̱ ghwut ma̱ á̱niet ma̱ng chet A̱gwaza hwa; ku tak nang Tyok A̱gwaza hu ka̱n bai da̱ a̱vwuo nyin.
42011021	“Mat, jen nang a̱tyu nchet nang a̱gwam á̱ka̱tuk ntswá a̱ni, mbyia̱ nkyang nzwang ba̱t, a̱ si̱ chok a̱li nggu ka; nkyang nang gu byia̱ a̱mali nggu ka a̱ni, a̱yin si̱ mi̱n nkwok na a̱ ghwon nggu bah.
42011022	“Si̱ jen nang a̱ghyang a̱niet a̱ swuo chet a̱tyu nchet wu, ngang a̱ kwa da̱ nggu, a̱ si̱ ta̱wap nkyang zwang nggu na a̱ni; a̱ sii kwok a̱mgba̱m nkyang na nang a̱tyu nchet wu byia̱ a̱ni, a̱ ghwon ngguu.
42011023	“A̱tyu da̱ a̱ shya̱ dundung ma̱ng a̱nung a̱ni bah, a̱ nyia̱ fi̱p hwa ma̱ng a̱nung. A̱wot a̱tyu da̱ a̱ beang nung ta̱m tung hu a̱ni bah, a̱ yet a̱tyu seang wa.
42011024	“Ka̱ a̱ka̱tuk ntswa wu ghwut ma̱ a̱yin, a̱ ni̱ nat mi̱ tswa a̱yit; da̱nian a̱ ka shya̱ a̱vwuo fwung a̱ja. A̱wot ka̱ a̱ shya̱ nka bah, a̱jawa gu na nnyia̱, ‘N na mbwuok nat mi̱ vam a̱tyu nang n ghwut a̱ni, n bu si̱ swan a̱ja.’
42011025	Mat a̱nia, ka̱ a̱ka̱tuk ntswa wu bwuok, a̱ si̱ shya̱ nang vam a̱tyu a̱hwa li nang a̱li ka ka̱ swan gang, nang á̱ lyang á̱ si̱ shok a̱ni;
42011026	a̱jawa a̱ka̱tuk ntswa wu na nchat a̱ shya̱ á̱ka̱tuk ntswá a̱natat á̱ghyang, ba̱ swak gu ma̱ng a̱ka̱kpa̱t a̱ni; ba̱ ka nwuo mi̱ vam a̱tyu a̱hwa, ba̱ swan a̱ja. A̱wot a̱nia wa a̱tyu a̱wa na mbeang byian hu a̱ swak jen nang a̱ka̱tuk ntswa a̱nyiung wu ku nshya̱ ma̱ nggu a̱ni.”
42011027	Nang Yesu nshya̱ ma̱ a̱lyiat na a̱ni, a̱byii̱k a̱ghyang ma̱ á̱kpa á̱niet ka si̱ kaat mi̱ chet nyia̱, “A̱gwaza gu nang a̱byii̱k a̱ byin ang, a si̱ bu nwaai a̱bi̱baan nggu ba a̱ni a̱li̱ba̱rka!”
42011028	A̱wot Yesu si̱ nwuak gu shim nyia̱, “A̱tsak a̱lyiat, á̱niet ba ba̱ fa̱k a̱lyiat A̱gwaza na, ba̱ si̱ nyia̱ nta̱m ma̱ng á̱na a̱ni; bibya A̱gwaza na nang mba a̱li̱ba̱rka wu a̱ swaak.”
42011029	Nang á̱kpa á̱niet ma̱ a̱di̱di̱t ntung ba̱ si̱ tyong Yesu á̱ keang a̱ni, huhwa gu si̱ lyiat ma̱ng a̱mba nyia̱, “Á̱niet a̱ka̱tuk nche bani yong mi̱ di̱ lyi̱ri̱m nung n tak a̱lama a̱ri̱bi̱di a̱ tak nang A̱gwaza wa nta̱m nung a̱ni. Mi̱ a̱lama a̱ri̱bi̱di wu n na ntak ma̱ng a̱mba a̱ni; nggu wa yet a̱si̱ Yunana, a̱ta̱m a̱kwonu A̱gwaza wu.
42011030	Kyang ku ku shya̱ Yunana a̱ta̱m a̱kwonu A̱gwaza a̱ni, huhwa yet a̱lama a̱ri̱bi̱di da̱ a̱vwuo á̱niet Ni̱neba, ku tak nang A̱gwaza wa nta̱m nggu a̱ni. Ma a̱nia wa, kyang ku na shya̱ Nggwon A̱tyubishyi a̱ni, ku na yet a̱lama a̱ri̱bi̱di da̱ a̱vwuo á̱niet mi̱ che bani, ku tak nang A̱gwaza wa nta̱m nggu.
42011031	“A̱wot Sa̱ra̱uniya Sheba na doot a̱ yong mi̱ che huni, a̱ tak hu nang ku mbwuo a̱bun a̱tuk shi̱ri̱ya ka. Mat a̱ ku ghwut a̱ neet ma̱ a̱byin a̱ghyang ma̱ gbang, a̱ bai a̱ ka fa̱k mumwang a̱gwam Solomon hu. Ma̱ninika, a̱tyu a̱ swak a̱gwam Solomon ma̱ng shi a̱ni shya̱ a̱ji. A̱mgba̱m ma̱ng a̱nia, nyi si̱ lak myiai a̱fufwuo, nyi fa̱k a̱lyiat nggu na.
42011032	“Ma a̱nia wa, á̱niet Ni̱neba ba meang, na doot ba̱ tak che huni nang ku mbwuo a̱bun a̱tuk shi̱ri̱ya A̱gwaza ka. Mat, ba̱ ku ghwon a̱ka̱tuk nyia̱ mba wu di̱n jen nang Yunana, a̱ta̱m a̱kwonu A̱gwaza wu, ku nshei mba A̱lyiat A̱gwaza na a̱ni. A̱wot ma̱ninika, a̱tyu a̱ swak Yunana, a̱ta̱m a̱kwonu A̱gwaza a̱ni, shya̱ a̱ji. A̱wot nyi si̱ lak ghwon a̱ka̱tuk nyia̱ nyin wu, nyi khwi A̱gwaza.
42011033	“Á̱ mbyia̱ a̱tyu a̱ na tyia̱ long mi̱ fi̱tila, a̱wot a̱ sii kyiak kham a̱ nkup hu a̱ni bah. Da̱ a̱kwonu a̱kya, a̱ wa ni̱ sak fi̱tila ji tazwa a̱tyii, ji̱ ka sai a̱vwuo ka; á̱niet ba ba̱ na nwuo mi̱ nyuo hu a̱ni, ba̱ ka li sai nji hu.
42011034	“Tswa a̱li ang ji tyei sai mi̱ vam ang hu nang fi̱tila a̱ni. Ka̱ tswa a̱li ang ji yet a̱tan, a̱mgba̱m vam ang hu na sai ma̱ kyenkyai. A̱wot ka̱ tswa a̱li ang ji ma nwuan duduu, vam ang hu na byia̱ lyin ma̱ kyi̱ri̱p!
42011035	Mak a li sai hu nang a dam a byia̱ a̱ni, mami a̱chuchuk nang ku ngyet a̱tsatsak sai wa, ku bu yet lyin hwa bah.
42011036	Ka̱ a byia̱ sai ba̱t, nang a byia̱ lyin mi̱ vam ang hu bah, a̱mgba̱m swat ang hu na sai ba̱t. Ku li á ngyei sai fi̱tila hu sai ang wa ma̱ kyenkyai.”
42011037	Nang Yesu nshya̱ ma̱ a̱lyiat na a̱ni, a̱tyu A̱fa̱risawa a̱ghyang si̱ yei ngguu ya kyayak a̱gbang gu. Mat a̱nia, Yesu si̱ nat, a̱ si̱si̱ swan a̱ ya kyayak hu.
42011038	A̱tyu A̱fa̱risawa wu a̱ yei Yesu ya kyayak hu a̱mali nggu ka a̱ni; si̱ fa̱k a̱ga̱de di̱ si̱sak nang Yesu nwai kwi mbwak nggu na, a̱ sii ya kyayak hu ma̱nang taada A̱yahudawa ji nchat á̱ nyia̱ a̱ni.
42011039	A̱jawa A̱tyoli Yesu si̱ nyia̱ ma̱ng a̱nggu, “Nyin A̱fa̱risawa ba, nyi ni̱ ta̱bam nyi kwi nta a̱kashyi ji ma̱ng a̱ka̱gba wu. Ma a̱nia wa nyi ngyet a̱sham ka nta. A̱wot mami nfwuo nyin na, na̱ nhyat tyentyang ma̱ng wuwok ma̱ng a̱ka̱kpa̱t!
42011040	Nyin á̱bwuon á̱niet! Nyi lyen nang A̱gwaza wa nnyia̱ nta ji, a̱ si̱ bu nyia̱ mami ka baa?
42011041	Mat a̱nia, nyi ti̱n wuwok mi̱ nfwuo nyin na, a̱wot nyi nang á̱kunak na za̱náng; nyi ka yet a̱za̱za̱rak mami ka ma̱ng nta ji.
42011042	“Nyin A̱fa̱risawa, ku swan nyin! Mat nyi ni̱ ta̱bam nyi ti̱n a̱kpa a̱nyiung ma̱ a̱yaakpa nkyang swak, nyi ka neap A̱gwaza, ku ma̱ a̱kikyo nang nyi kap ma̱ a̱bachyuang bibyin nyin na a̱ni. A̱wot a̱mgba̱m ma̱ng a̱nia, nyi ni̱ kai tsotswat ma̱ng chat A̱gwaza hu ghwon! Ku myim nyi ni̱ ngya a̱son ma̱ng neap A̱gwaza a̱kpa a̱nyiung ma̱ a̱yaakpa nkyang swak mi̱ nkyang nang nyi shyat a̱ni. A̱wot nyi yok ghwon á̱kum tsatsak nkyang ka̱ swak ma̱ng yet hu a̱ni bah.
42011043	“Nyin A̱fa̱risawa ba, ku swan nyin! Mat nyi ni̱ chat nyi swan da̱ a̱cha̱chet nkyang swat ma̱ á̱tutu a̱tung A̱yahudawa ba. A̱wot ki̱ nyi chong mi̱ tungga, nyi ni̱ chat á̱ chyin nyin, a̱wot á̱ tang nyin a̱didyep.
42011044	“Nyin A̱fa̱risawa ba, a̱tsatsak a̱lyiat, ku swan nyin! Mat nyi li nang a̱ka̱bi na̱ byia̱ a̱na̱ndyung, nang á̱ nniat nkwom á̱niet mi̱ kyai a̱ni. Á̱niet ba ni̱ shai na á̱ sweap. Da̱ mba ba̱ lyen a̱na̱ndyung nang ba̱ shyat di̱ shai na a̱ni bah.”
42011045	A̱tyo nyiung mami a̱yaagwak lyen doka A̱gwaza ba si̱ nyia̱ ma̱ng Yesu, “A̱tyu tyiet, a mun tok nzi̱t mami a̱lyiat nang a lyiat a̱ni!”
42011046	Yesu si̱ nyia̱ ma̱ng a̱nggu, “A̱tsak a̱lyiat, ku swan nyin meang, nyin a̱yaagwak lyen doka! Mat nyi ni̱ nyap á̱kum á̱niet ka ma̱ng a̱kpi̱di̱dyi̱k taada nyin ji, ji̱ swuo chet á̱niet ba a̱ni. A̱wot da̱ nyin, nyi si̱ mi̱n neap ga̱swuong jhyung, nyi byiam kpa̱t hu bah!
42011047	“Ku swan nyin a̱yaagwak lyen doka A̱gwaza! Mat nyi ni̱ nok bibi a̱yaata̱m a̱kwonu A̱gwaza ku yet a̱sham, nyi ka nwuak ba shi. A̱wot bibya nang a̱yaatyia̱ a̱khwop nyin ba ku hyaai gbangbang.
42011048	A̱wot mami a̱chuchuk, nyi si̱ li̱n a̱ma nyi si̱ shim kyang nang a̱yaatyia̱ a̱khwop nyin ba ku nyia̱ a̱ni; ba̱ ku hyaai a̱yaata̱m a̱kwonu A̱gwaza ba. A̱wot nyi si̱ mun á̱pyia̱ ma̱ng a̱ka̱tuk nyia̱ mba wu, mat nok bibi ku yet a̱sham!
42011049	“Mat a̱nia, kyang hu nang A̱gwaza hyia̱ mami mumwang nggu hu tazwa nyin a̱ni, huhwa hu: ‘N na nta̱m ma̱ng a̱mba a̱yaata̱m a̱kwonu A̱gwaza ma̱ng a̱yaata̱m á̱ghyang. A̱wot ba̱ na hyaai á̱ghyang, a̱wot ba̱ ya̱shuk á̱ghyang.’
42011050	“Mat a̱nia, á̱ na ba̱ng che huni mat hyaai a̱mgba̱m a̱yaata̱m a̱kwonu A̱gwaza ba, neet di̱n jen nang A̱gwaza nnyia̱ swanta hu a̱ni;
42011051	kyiak neet di̱ hyat Habila a̱ ku yet a̱tsotswat a̱ni, ba̱ng si̱ nat di̱ Za̱ka̱riya a̱ ku yet pris gbangbang, a̱tyu á̱ ku hyat ma̱ a̱ka̱wa̱tyia̱ a̱tyii mi̱ didyaat ma̱ng A̱li Nwuat Za̱nang A̱gwaza ka a̱ni. N tak nyin a̱tsak a̱lyiat; A̱gwaza na ba̱ng che huni mat hyaai á̱niet bani!
42011052	“Ku swan nyin a̱yaagwak lyen doka A̱gwaza! Mat nyi ni̱ fwun á̱niet ba vak hu nang ba̱ na ndyen, a̱wot ba̱ shya̱ nwuo mi̱ Tyok A̱gwaza hu a̱ni. Nyin ma̱ á̱pyia̱ nyin, nyi nwuo bah. A̱wot da̱ nyin nyi ghwon á̱ghyang á̱niet ba̱ chat nwuo hu a̱ni, si̱ nwuo bah!”
42011053	Jen nang Yesu ndoot a̱ na ghwon a̱vwuo ka a̱ni, a̱yaagwak tyiet doka ma̱ng A̱fa̱risawa ba si̱ mwuat ndyen ba̱ si̱ ta̱gba̱k guu. A̱wot ba̱ si̱ kwan ba̱ tyia̱ nggu a̱ ghyuap di̱ lyi̱ri̱m nggu nkyang ma̱ a̱di̱di̱t.
42011054	Ba̱ si̱ chat ba̱ tya̱ra̱m ngguu gu hyia̱ kyang ku na tyia̱ gu ghyuap ba̱ ka nta̱bat nggu a̱ni.
42012001	Di̱n jen a̱ja, á̱kpa á̱niet ma̱ a̱di̱di̱t si̱ tung, ba̱ si̱ tyong Yesu á̱ keang ba̱ si̱ nwuo shai á̱ghyang. Yesu si̱ bwuak a̱ si̱ ya ngyorong mman ta̱m nggu na. A̱ si̱ gba mba nyia̱, “Nyi ta̱bam ma̱ng yit A̱fa̱risawa wu a̱ yet a̱bubuk nyia̱ mba wu a̱ni.
42012002	Jen chobai nang kuzang kyang ku shya̱ di̱ kup a̱ni, á̱ na khwuk hu kpa̱sai. Ma a̱nia wa, a̱mgba̱m nkyang na̱ shya̱ di̱ niat a̱ni, á̱ na tyai na kpa̱sai, konyan a̱ lyen.
42012003	Kuzang kyang hwa nang nyi lyiat mi̱n dyin a̱tyetuk, á̱ na fa̱k hu kpa̱sai a̱ta̱mam. Ma a̱nia wa, kyang nang nyi chyuang mami a̱ka̱nyuo a̱ni, á̱ na shei nhu mi̱ chet tazwa a̱ka̱nyuo.
42012004	“Á̱kpa̱ndang nung ba nang n chat a̱ni, nyi yok fa̱k a̱wun á̱niet ba̱ hyaai á̱nietbishyi mi̱ swanta hu a̱ni bah. Kang ma̱ng a̱nia, da̱ mba ba̱ si̱ mi̱n nyia̱ nyin kyang ku swak a̱nia a̱ni bah.
42012005	A̱wot n na ntak nyin a̱tyu a̱ myim nyi fa̱k a̱wun nggu ka a̱ni. Nyi fa̱k a̱wun A̱gwaza nia. Nggu wa ma̱nyin nggu byia̱ chet a̱ hyaai nyin mi̱ swanta hu, a̱wot a̱ sii ta swuan nyin ji ma̱ a̱nga̱ngak ndong sang sangba̱p. A̱tsak a̱lyiat, nggu wa ma̱nyin nggu, nyi na fa̱k a̱wun nggu ka.
42012006	“Yihwa yet zang á̱ga̱shoot a̱fwuon? Me á̱ ni̱ lyap na da̱ a̱byi kurum kya ma̱ a̱da̱dei a? A̱mgba̱m ma̱ng a̱nia, A̱gwaza bwung a̱ga̱shoot a̱nyiung ma̱ mba bah.
42012007	A̱wot kuzang a̱tyin pyia̱ a̱nyiung ka̱ shya̱ a̱pyia̱ ang ka a̱ni; A̱gwaza fang a̱ si̱ lyen ka. Mat a̱nia, nyi yok fa̱k a̱wun bah. Nyi swak a̱sorong á̱ga̱shoot ma̱ng yet a̱tsatsak da̱ a̱vwuo A̱gwaza.
42012008	“Mat a̱nia, n tak nyin a̱tsak a̱lyiat, konyan wa shim, a̱ si̱ tak ma̱ng á̱ghyang á̱niet kpa̱sai mi̱ swanta huni nang gu ngyet a̱tyu khwi nung wa; nung Nggwon A̱tyubishyi meang, n na ntak gu kpa̱sai a̱zaghyi a̱yaata̱m tswá A̱gwaza ba.
42012009	Ma a̱nia wa, a̱tyu a̱ fwuo lyen nung mi̱ swanta huni a̱ni; nung meang, n na nfwuo lyen nggu a̱zaghyi a̱yaata̱m tswá A̱gwaza ba.
42012010	Konyan wa lyiat Nggwon A̱tyubishyi a̱ka̱tuk a̱lyiat, á̱ na chi nggu ndyo. A̱wot a̱tyu a̱ lyiat A̱za̱za̱rak Ntswa wu lihyat a̱ni, á̱ na chi nggu ndyo bah.
42012011	“A̱wot jen nang á̱ na nnat ma̱ng a̱nyin á̱ nyia̱ nyin shi̱ri̱ya mi̱ á̱tutu a̱tung A̱yahudawa, ma̱ng a̱zaghyi á̱gwam ma̱ng ntyok njhyang a̱ni; nyi yok dam si̱sak ji nyi na nnwuak shim ku ta̱fwat nang nyi na hyia̱ a̱ni bah.
42012012	Mat A̱za̱za̱rak Ntswa wu wa na tyiet nyin di̱n jen a̱ja si̱sak ji nang nyi na nnwuak ba shim hu a̱ni.”
42012013	A̱jawa a̱ghyang a̱niet ma̱ á̱kpa á̱niet ka si̱ yorong Yesu nyia̱, “A̱tyu tyiet, ma̱sa̱kut hyia̱ ma̱ng a̱na̱nyiuk nung wu gu ka̱u gado nang a̱tyia̱ nzi̱t wu khwu a̱ ghwon nzi̱t ndyo a̱ni; gu nang nung a̱kwonu nung ka!”
42012014	Yesu si̱ nwuak gu shim nyia̱, “A̱tuba nung, a̱nyan wa jong nung tyok n gyet a̱tyu zop a̱lyiat, n faat na tazwa nyin di̱ nkyang nang si̱ a̱nia a̱ni?”
42012015	A̱jawa Yesu si̱ bu nyia̱ ma̱ng a̱mba, “Nyi ta̱bam! Nyi cham á̱pyia̱ nyin, nyi khap á̱pyia̱ nyin ma̱ng kuzang tangka̱i wuwok! Mat byia̱ nkyang ma̱ a̱di̱di̱t, huhwa yet a̱tsatsak shyichet bah.”
42012016	A̱jawa Yesu si̱ lyiat ma̱ng a̱mba di̱ kidee nyia̱, “A̱tyu nzwa wa kap a̱byin ka̱ byia̱ bwum a̱ni, ka̱ si̱ nwuak gu yak gba̱mgbam!
42012017	Mat a̱nia, a̱ si̱ nwuo a̱di̱dam mi̱ fwuo nggu hu nyia̱, ‘Yihwa myim n nyia̱? N byia̱ a̱yaagban nang n na ntyia̱ a̱mgba̱m yak huni a̱ni bah!’
42012018	“A̱jawa gu si̱ nyia̱, ‘N dyen kyang hu n na nyia̱ a̱ni! N na mbi̱ri̱m a̱yaagban nung ba, a̱wot n nok a̱cha̱chet a̱yaagban á̱ghyang! Ka̱ n nyia̱ a̱nia, n na shya̱ a̱vwuo gba̱mgbam nang n na ntyia̱ a̱mgba̱m yak nung hu ma̱ng á̱kum nkyang ka a̱ni.
42012019	“ ‘A̱wot n na mbwuok swan n hyia̱ ma̱ng a̱pyia̱ nung nyia̱, “A̱tuba nung, a bwuo yak gba̱mgbam nang a na ya mi̱ ndyia̱ ma̱ a̱di̱di̱t na̱ chobai a̱ni. Ma̱ninika, gwai, ya a tsa nswuo, a̱wot a fa̱k nyinyang a̱pyia̱ ang!” ’
42012020	“A̱wot A̱gwaza si̱ nyia̱ ma̱ng a̱nggu, ‘Nwan a̱bwuon a̱yin! A na khwu a̱tyetuk a̱fwun kani! A̱mgba̱m yak hu nang a kap, a si̱ sak a̱ni; a̱nyan wa na byia̱ nhu?’
42012021	“A̱tsak a̱lyiat, a̱nia wa ku na ndi ma̱ng a̱tyu a̱ tung a̱pyia̱ nggu zwá mi̱ swanta hu a̱ni, a̱wot da̱ nggu, a̱ byia̱ zwá da̱ a̱vwuo A̱gwaza bah.”
42012022	A̱jawa Yesu si̱ bwuak, a̱ si̱ nyia̱ ma̱ng mman ta̱m nggu na, “Huhwa mbyia̱ nang n tak ma̱ng a̱nyin; nyi yok nyia̱ a̱fi̱fa tazwa shyichet nyin hu kuzang a̱tuk bah. Nyi bu yok nyia̱ a̱fi̱fa tazwa kyayak nang nyi na ya a̱ni, ku a̱yaatoot nang nyi na kup a̱ni bah.
42012023	Mat, a̱tsatsak shyichet nyin hu swak kyayak ma̱ng yet. A̱wot nvam nyin na si̱ swak a̱yaatoot ma̱ng yet.
42012024	“Nyi nwuan a̱yaankweak shansham nyi lii. Ba̱ chyui, ku ba̱ chak yak ba̱ tyia̱ ma̱ a̱yaagban bah. A̱mgba̱m ma̱ng a̱nia, A̱gwaza wa ni̱ nang mba kyayak hu. A̱wot nyin, nyi swak a̱ka̱man na ma̱ng yet ma̱ za̱nzan da̱ a̱vwuo A̱gwaza baa?
42012025	A̱nyan wa ma̱ nyin, a̱mgba̱m a̱fi̱fa nyin wu, ka̱ doot a̱ mbeang a̱banjen ma̱ chunchwiit mi̱ swuan nggu ji?
42012026	A̱wot ka̱ a̱fi̱fa nyin wu si̱ mi̱n nyia̱ a̱bachunchwiit kyang a̱nia bah; mi̱ yihwa mbyia̱ nang nyi nyia̱ a̱fi̱fa da̱ a̱cha̱chet nkyang wu?
42012027	“Nyi bu nwuan nkywat a̱ka̱kwon na mi̱ kyai a̱yit hu, nyi li si̱sak ji nang na̱ ndaai a̱ni. Na̱ nyia̱ nta̱m bah, da̱ ná na̱ nok a̱pyia̱ na a̱yaatoot bah. A̱mgba̱m ma̱ng a̱nia, a̱gwam Solomon ma̱ng a̱gba̱ndang shisham shi nggu wu, a̱ ku khwi a̱yaatoot ba̱ yet a̱sham nang nkywat a̱ka̱kwon nani a̱ni bah.
42012028	A̱wot ka̱ A̱gwaza tyei nkywat a̱ka̱kwon mi̱ kyai a̱yit shisham, nkywat na na̱ nshya̱ a̱fwun, a̱wot a̱tson á̱ wu tyia̱ na mi̱ ndong; ku myim nyi lyen za̱m nang gu na nnang nyin a̱yaatoot! Kwot! Yihwa mbyia̱ nang nyi nwuak fwuo ma̱ chunchwiit da̱ A̱gwaza!
42012029	“Mat a̱nia, nyi yok nyia̱ a̱fi̱fa di̱ nkyang nang nyi na ya, ku nyi swuo a̱ni bah. Nyi bu yok nyia̱ a̱fi̱fa di̱ ntangka̱i nkyang a̱nia bah.
42012030	Mat ntangka̱i nkyang nani nia nyia̱ tyok mi̱ nfwuo á̱niet ba̱ chyi A̱gwaza mi̱ a̱mgba̱m swanta hu a̱ni. A̱wot A̱tyia̱ nyin wu wa ka̱n dyen za̱m nang nyi nchat nkyang nani, a̱mgba̱m na!
42012031	“Da̱ a̱kwonu a̱kya, si̱ nyi ya ntsa kup á̱ghyi di̱ chat Tyok A̱gwaza hu ma̱ng tsotswat nggu hu. A̱wot nggu meang, a̱ na mbeang nyin a̱mgba̱m á̱kum nkyang ka nang nyi chat a̱ni.
42012032	“Mat a̱nia, nyin a̱bachunchwiit a̱sorong zón seap, nyi yok fa̱k a̱wun bah. Mat A̱tyia̱ nyin wu a̱ shya̱ tswazwa ka a̱ni, shya̱ ma̱ng a̱gba̱ndang a̱gwai a̱ na nwuak nyin Tyok nggu hu.
42012033	“Nyi lyiap a̱mgba̱m zwá nang nyi byia̱ a̱ni, a̱wot nyi nang á̱kunak na kurum hu. Nyi na shya̱ zwá Ma A̱gwaza tswazwa! A̱wot gumaat tswazwa ji si̱ mi̱n kwop, ku ji̱ tyia̱ bwong bah. Zwá nyin ji, ji̱ shya̱ Ma A̱gwaza tswazwa a̱ni; a̱tang si̱ mi̱n nyiin, ku zwú ji ya bah.
42012034	Mat, a̱vwuo ka nang nyi ntung zwá nyin ji a̱ni, a̱ja wa nang a̱di̱dam mi̱ nfwuo nyin wu nshya̱ mameang.
42012035	“Nyi swan ma̱ng la̱p vam, nyi fwuong! A̱wot nyi bu ni̱ ntyei long mi̱ fí̱tila nyin ji, ji̱ ka sai kuzang jen;
42012036	nang nyi nswan fwuong A̱tyoli nyin wu a̱ bwuok a̱ neet da̱ a̱vwuo song nyeang kya a̱ni. A̱jawa gu bye nshya̱ nyin nang nyi swan fwuong nyi ka nyiip nggu nyinyiit hu gu nwuo di̱n jen nang gu mbwuok a̱ si̱ lwi nyinyiit hu a̱ni.
42012037	Á̱khwo ba ba̱ shya̱ di̱ swan fwuong bwuok a̱tyoli mba hu a̱ni, á̱ na nang ba zang. N tak nyin a̱tsak a̱lyiat; a̱tyoli wu ma̱ a̱pyia̱ nggu, na tyia̱ ba̱ swan, a̱wot gu kup a̱yaatoot nta̱m nggu ba, a̱ bai a̱ ka̱u mba nkyayak na, ba̱ ya!
42012038	“Shimba a̱tyoli wu na bwuok a̱ bai ma̱ a̱ka̱wa̱tyia̱ a̱tyetuk ku mi̱ shong a̱tson hwa. A̱wot kuzang jen nang gu mbwuok, a̱ na nang á̱khwo ba ba̱ swan á̱ fwuong bwuok nggu hu a̱ni, zang.
42012039	“A̱wot ku myim nyi fi̱k kidee jini: Ki̱ a̱tyoli a̱ghyang wa si̱ mi̱n dyen a̱cha̱chaat njen nang a̱tang chobai tsang a̱gbang nggu a̱tyetuk a̱ni; si̱ a̱tyoli wu na swan a̱ka̱tsak a̱cham. Kalak a̱tang wu a̱ du ngam nggu nyuo a̱mali di̱ mi̱ lyen.
42012040	“Ma a̱nia wa, nyin meang, ku yet ta hwa nyi ni̱ nswan cham kuzang jen! Mat Nggwon A̱tyubishyi ka na bwuok a̱ bai di̱n jen nang nyi ndyen a̱ni bah.”
42012041	A̱jawa Bitut si̱ lyip Yesu nyia̱, “A̱tyoli, nzi̱t mman ta̱m ang ni̱nia nang a lyiat ma̱ng a̱nzi̱t di̱ kidee jini ma̱nyin nzi̱t a? Ke ma̱ng konyan wa?”
42012042	A̱wot A̱tyoli Yesu si̱ nwuak gu shim nyia̱, “A̱tsotswat a̱khwo a̱ byia̱ mumwang a̱ni; nggu wa nang a̱tyoli nggu wu ni̱ tyia̱ gu ta̱m kwak a̱son á̱kum á̱khwo ka, a̱wot a̱ bu ka̱u mba nkyayak ma̱ a̱cha̱chaat njen wu.
42012043	Ka̱ a̱tyoli wu bwuok a̱ bai, a̱wot a̱ si̱ shya̱ nang a̱khwo nggu wu swan a̱cham a̱ nyia̱ a̱tan ta̱m; a̱tyoli wu na fa̱k nyinyang a̱khwo wu, a̱wot a̱ tan gu zang.
42012044	N tak nyin a̱tsak a̱lyiat, a̱tyoli wu na tyia̱ a̱mgba̱m nkyang nang gu byia̱ a̱ni mbwak a̱khwo a̱wa.
42012045	“A̱wot da̱ a̱kwonu a̱kya, ka̱ a̱khwo wu nyia̱ a̱di̱dam mi̱ nfwuo nggu, nyia̱, ‘A̱tyoli nung wu na bwuok a̱nggang bah. A̱ na labeang!’ A̱wot a̱ si̱ ta̱bat tsot á̱kum á̱khwo ka, a̱ si̱ byian jen di̱ ya a̱ tsa nswuo ma̱ng á̱niet hyeng a̱kan á̱ghyang;
42012046	a̱jawa a̱tyoli a̱khwo a̱wa na bwuok a̱ bai gba̱ngba̱ng di̱n jen nang a̱khwo wu ntyia̱ fwuo a̱tyoli wu na bwuok a̱ni bah! A̱wot a̱tyoli wu na kpi̱ri̱p a̱khwo a̱wa di̱ chunchong, a̱ bu tyia̱ nggu swan swuo a̱bung ndung ma̱ng á̱niet lak fwuong!
42012047	“A̱wot a̱khwo wu a̱ lyen kyang nang a̱tyoli nggu wu chat a̱ni, a̱wot a̱ si̱ lak swan a̱ka̱tsak a̱cham hu; da̱ nggu a̱ bu khwi a̱lyiat a̱tyoli na bah. A̱tyoli a̱wa na nyiak guu ma̱ng a̱gba̱ndang swuo a̱bung ba̱t.
42012048	A̱wot a̱tyu da̱ a̱ lyen kyang a̱ni bah, a̱wot a̱ si̱ nyia̱ kyang hu ku ghyuap a̱ni; á̱ na nyiak gu ma̱ng tsot ma̱ chunchwiit. A̱tyu nang A̱gwaza nang nggu a̱wat nyia̱ nta̱m ma̱ a̱di̱di̱t a̱ni; ku myim a̱tyu a̱wa a̱ fang nta̱m nang gu nyia̱ a̱ni a̱zaghyi A̱gwaza. Ma a̱nia wa, ma̱nang á̱ ntyia̱ nyin nkyang ma̱ a̱di̱di̱t mbwak a̱ni; ma a̱nia wa, á̱ bu na mba̱ng nyin di̱ nkyang ma̱ a̱di̱di̱t mameang.
42012049	“N bai n ka ntyia̱ long hwa mi̱ swanta hu. A̱wot n chat si̱ long hu ka̱n ta̱fi̱t ku si̱ ya a̱lya̱ra̱p ka!
42012050	N byia̱ ba̱ptisman swuo a̱bung ba̱t ji̱ shya̱ á̱zanson nung a̱ni. A̱wot a̱kpi̱di̱dyi̱k nkpa̱t shya̱ a̱pyia̱ nung, si̱ nang n kpoot huu.
42012051	Nyi fa nyia̱ n bai ma̱ng swat nyinyang hwa mi̱ swanta hu a? Kaai! N bai ma̱ng swat nyinyang hwa bah. “Da̱ a̱kwonu a̱kya, n bai n tyia̱ á̱niet swanta ba ba̱ ghai, ba̱ bu yet á̱niet lak li á̱ghyang!
42012052	Kyiak neet ma̱nini si̱ nat á̱zanson, á̱niet a̱fwuon mami kyang bwak nyiung na ghai ma̱ng á̱ghyang; á̱niet a̱tat ma̱ mba na chat nung, á̱niet a̱feang ma̱ mba ba̱ lak nung, ku á̱niet a̱feang ma̱ mba ba̱ chat nung, a̱wot á̱niet a̱tat ma̱ mba, ba̱ lak nung.
42012053	A̱tyia̱ na ghai a̱ lak li nggwon a̱sam nggu. A̱wot nggwon a̱sam ka̱ lak li a̱tyia̱. Ma a̱nia wa, a̱yang na lak li nggwon a̱nap nggu. A̱wot nggwon a̱nap ka̱ lak li a̱yang ka. Ma a̱nia wa, a̱ya̱kwop na lak li a̱nyeang gu, a̱wot a̱nyeang a̱ lak li a̱ya̱kwop gu.”
42012054	A̱jawa Yesu si̱ bwuak, a̱ si̱ lyiat ma̱ng á̱kpa á̱niet ka di̱ kidee nyia̱, “Jen nang nyi ni̱ ndi á̱ni̱nian nza, ba̱ tyei li mi̱ fam jenshyung a̱ni, nyi ni̱ nyia̱, ‘Za na va.’ A̱wot a̱nia wa ku na ndi.
42012055	Ma a̱nia wa, jen nyi ni̱ nfwuong wun ku hyap a̱ neet di̱ fam a̱tak a̱ni, nyi ni̱ nyia̱, ‘A̱vwuo ka na fi̱ri̱m a̱fwun.’ A̱wot a̱nia wa ku na ndi.
42012056	“Nyin á̱bubuk á̱niet! Nyi lyen si̱sak nang nyi na nfi̱k a̱lama njen mi̱ swanta ma̱ng kyai tswazwa hu a̱ni. A̱wot nyi lyen si̱sak nang nyi na nfi̱k a̱tsatsak njen ma̱nini ji a̱ni bah.
42012057	“Yihwa mbyia̱ nang nyi si̱ mi̱n fi̱k a̱tsatsak kyang a̱ myim nyi nyia̱ a̱ni bah?
42012058	Jen nang a nshya̱ di̱ naat mi̱ tutu shi̱ri̱ya ma̱ng a̱tyu lak li ang wu a̱ni; si̱ a kwan a̱nggang a jhyi swat nyin hu ma̱ng a̱tyu lak li ang wu neet nang nyi ni̱ shya̱ di̱n vak. Kalak a̱tyu lak li ang wu a̱ du tyia̱ ang mbwak a̱tyu shi̱ri̱ya. A̱tyu shi̱ri̱ya wu meang, a̱ tyia̱ ang mbwak a̱gba̱ndang a̱tyu chok á̱khwo wu. A̱wot a̱ tyia̱ ang mi̱ jaru.
42012059	A̱wot ka̱ ku li a̱nia, a na shot a̱ja bah; si̱ nang a tan a̱mgba̱m a̱byi kurum nang á̱ sak ang ndyo a̱ni mut!”
42013001	Di̱n jen a̱ja, á̱ghyang á̱niet si̱ hyia̱ ma̱ng Yesu nang gwomna Bilatut ka̱n tyia̱ á̱ hyaai á̱ghyang á̱niet ba̱ neet mi̱ fam a̱byin Ga̱lili, di̱n jen nang ba̱ ku nshya̱ di̱ nwuat za̱náng Mali Nwuat Za̱nang A̱gwaza ka a̱ni.
42013002	Huhwa Yesu si̱ lyip ba nyia̱, “Nyi fa á̱niet Ga̱lili a̱bya swak á̱kum á̱niet Ga̱lili ka ma̱ng nyia̱ a̱ka̱tuk nyia̱; huhwa mbyia̱ ba̱ nswuo a̱bung kaa?
42013003	Kaai, ku ma̱ chunchwiit! A̱wot nyin meang, si̱ nang nyi ghwon a̱ka̱tuk nyia̱ nyin wu, nyi si̱ khwi A̱gwaza; kalak nyi na kwi mut!
42013004	“Ma a̱nia wa, á̱niet swak ma̱ a̱ni̱nai ba, ba̱ ku kwi di̱n jen nang a̱gba̱ndang a̱di̱ri̱m a̱ shya̱ da̱ a̱fang Si̱luwam ka ku nkwa da̱ mba a̱ni; bibya ku swak ma̱ng nyia̱ a̱ka̱tuk nyia̱ hu ma̱ á̱niet Urusha̱lima baa?
42013005	Kaai, ku ma̱ chunchwiit! A̱wot n bu na tak ma̱ng a̱nyin; ka̱ nyi ghwon a̱ka̱tuk nyia̱ nyin wu, nyi si̱ khwi A̱gwaza bah, nyin meang nyi na kwi mut!”
42013006	A̱wot Yesu si̱ lyiat ma̱ng á̱kpa á̱niet ka di̱ kidee nyia̱, “A̱kwon a̱la̱n kya nang a̱tyu khap a̱ghyang ku ti̱p ma̱ a̱byin nggu. A̱ si̱ chong kuzang a̱lyia̱ a̱ cham, a̱ li ka̱ a̱la̱n ka na tyia̱ sum. A̱wot a̱ si̱si̱ shya̱ nang ka̱ tyia̱ sum bah. Ku si̱ byian nggu fwuo.
42013007	A̱wot di̱ ngaan hu, a̱ si̱ nyia̱ ma̱ng a̱tyu a̱ nyia̱ nggu nta̱m ma̱ a̱byin ka a̱ni, ‘A̱lyia̱ a̱tat kya ka nang n fwuong a̱kwon a̱la̱n kani ka̱ sum. A̱wot ka̱ si̱ tyia̱ sum bah. Mat a̱nia, tyap ka mat a̱byin! Ka̱ yong wa fwun a̱vwuo ma̱ a̱byin ka.’
42013008	“A̱tyu nta̱m wu si̱ nwuak a̱tyu byia̱ a̱byin wu shim nyia̱, ‘A̱tyoli, bu ya nnwuak a̱kwon a̱kya jen a̱leang. Ghwon nka ka̱ nyia̱ a̱lyia̱ a̱nyiung, a̱wot n na nggo nka shansham, n bu ntyia̱ nka bwum gba̱mgbam.
42013009	Ki̱ ka̱ tyia̱ sum ma̱ a̱lyia̱ chobai, ku yet a̱sham. Ki̱ ka̱ ma ntyia̱ sum bah, huhwa zi̱ na ntyap ka mat a̱byin!’ ”
42013010	A̱tuk Mam Fwung A̱yahudawa á̱ghyang, nang Yesu nshya̱ di̱ tyiet mi̱ tutu a̱tung mba hu a̱ni;
42013011	a̱ si̱ li a̱byii̱k a̱ghyang nang a̱ka̱tuk ntswa ta̱luk gu a̱ti̱tak ba a̱ni. A̱lyia̱ swak ma̱ a̱ni̱nai kya ka nang a̱ka̱tuk ntswa wu nghwap a̱byii̱k wu a̱ni. A̱wot a̱ si̱ mi̱n doot a̱ yong a̱ka̱tsak bah.
42013012	Nang Yesu ndi nggu a̱ni, a̱ si̱ yorong gu gu bai, a̱ si̱ nyia̱ ma̱ng a̱nggu, “A̱yang a̱li, á̱ choot ang zwan ang ji!”
42013013	A̱jawa Yesu si̱ byiam guu. A̱wot mi̱ di̱ yong a̱hwa a̱byii̱k wu si̱ kin choot, a̱ si̱ doot a̱ yong ka̱tsak! A̱byii̱k wu si̱ ta̱bat dyep A̱gwaza ba̱t.
42013014	A̱wot a̱kwak a̱son tutu a̱tung A̱yahudawa wu si̱ ka̱n mwai lyen di̱ si̱sak ji Yesu nchoot a̱byii̱k wu A̱tuk Mam Fwung ka a̱ni. Huhwa gu si̱ nyia̱ ma̱ng á̱kpa á̱niet ka, “Mam a̱taa nia nshya̱ na̱ myim nyi nnyia̱ nta̱m a̱ni! Nyi ni̱ mbai mi̱ mam a̱nia, á̱ choot nyin; kang ma̱ng A̱tuk Mam Fwung ka!”
42013015	A̱wot A̱tyoli Yesu si̱ nyia̱ ma̱ng a̱mba a̱ni, “Nyin á̱bubuk á̱niet! Konyan ma̱nyin ni̱ nyia̱ ta̱m a̱tuk Mam Fwung! Mee nyi ni̱ byii̱k nyak ku a̱ka̱za̱nki di̱n tyan la̱p ji a̱tuk Mam Fwung kya, nyi nat ma̱ng a̱nji ji̱ swuo a̱sa̱khwot naa?
42013016	Di a̱yang a̱li wuni, a̱ yet a̱ka̱mbwon Ibrahim kya. A̱wot A̱ta̱nyeang ka la̱p gu a̱lyia̱ swak ma̱ a̱ni̱nai kya ka. Ku myim á̱ byii̱k guu á̱ kai ghwon a̱tuk Mam Fwung ka baa?”
42013017	A̱lyiat Yesu na si̱ tyia̱ á̱niet ba̱ nyia̱ fi̱p ma̱ng a̱nggu a̱ni, ba̱ si̱ fa̱k nsum. A̱wot a̱mgba̱m á̱kum á̱niet ka si̱ gwai ba̱t ma̱ng a̱tsatsak nkyang nang gu nyia̱ a̱ni.
42013018	A̱jawa Yesu si̱ nyia̱, “Yihwa nang zi̱ na ntyan Tyok A̱gwaza hu? Ke zang kidee ja zi̱ na ntyan hu kpa̱sai?
42013019	Ku li nang a̱bada̱dei ntswa mustat nang á̱ ti̱p mi̱ a̱ti̱tam a̱ni. A̱wot ka̱ á̱ ti̱p jii, ji̱ si̱ ta ji̱ si̱ laai. Ji̱ na tyia̱ a̱gba̱ndang a̱kwon! A̱wot a̱ka̱man mi̱ kyai tswazwa ni̱ bai na̱ ba̱ ntat a̱ka̱le di̱ mbwak na.”
42013020	Yesu si̱ bu nyia̱, “Yihwa á̱ bu na ntyan Tyok A̱gwaza hu?
42013021	Ku li nang yit wa nang a̱byii̱k kyiak a̱ si̱ nnyia̱ burodi a̱ni. Ku nang gu ntyia̱ a̱bankyuo yit ka ma̱ chunchwiit, a̱ si̱ kyiai mi̱ nkyuo a̱lka̱ma na mundu tat a̱ni; yit wu si̱ teak a̱ kai a̱mgba̱m nkyuo a̱lka̱ma na nang gu nu a̱ni.”
42013022	Nang Yesu ntyia̱ fwuo a̱ nat Urusha̱lima a̱ni, a̱ si̱ nwuai ma̱ a̱cha̱chet ma̱ng a̱chyuang a̱ka̱keang a̱ tyiet á̱niet a̱ sweap.
42013023	Á̱ghyang á̱tuk, a̱ghyang a̱niet si̱ lyip gu nyia̱, “A̱tyoli, á̱niet ma̱ a̱da̱dei bya na shya̱ san hu a?”
42013024	Yesu si̱ nwuak gu shim nyia̱, “Nyi kwan nyi nwuo Tyok A̱gwaza hu da̱ a̱bafa̱fap a̱zanunyuo. Mat, á̱niet ma̱ a̱di̱di̱t na kwan ba̱ nwuo. A̱wot ba na shya̱ nwuo hu bah.
42013025	Jen nang a̱tyoli wu na nnyim nyinyiit a̱zanunyuo hu a̱ni, nang jen nwuo ji wa ka̱n swaak. Nyi na yong a̱ta̱usa nyi tsot nyinyiit hu naai fat a̱sa̱kut nyia̱, ‘A̱tyoli! A̱tyoli! Khwuk nzi̱t nyinyiit hu la!’ A̱wot a̱tyoli wu na nwuak nyin shim nyia̱, ‘N dyen nyin ku tyan nang nyi neet a̱ni bah!’
42013026	“A̱jawa nyi bu na nyia̱, ‘A̱wot zi̱ ku ya tsa nswuo ma̱ng a̱nwan! A̱wot a si̱ bu tyiet di̱ nvak a̱ka̱keang nzi̱t na!’
42013027	“A̱wot a̱tyoli wu bu na nwuak nyin shim nyia̱, ‘Yok n bu ntak ma̱ng a̱nyin; n dyen nyin bah za̱m! Nyin á̱niet a̱ka̱tuk nyia̱, nyi doot a̱ji nyi ghwon nung!’
42013028	“A̱ja wa nyi na nywai a̱nyunyung ntwei zwa ndyen. Mat nyi na li Ibrahim, Ishaku ma̱ng Yakubu, mbeang a̱mgba̱m a̱yaata̱m a̱kwonu A̱gwaza ba mi̱ Tyok A̱gwaza hu. A̱wot nyin, á̱ na sak nyin ma̱ zan a̱ta̱usa!
42013029	“A̱wot á̱niet na bai á̱ neet mi̱ kuzang fam a̱byin swanta hu; a̱tyin ma̱ng jenshyung, a̱za ma̱ng a̱tak; ba̱ ka swan di̱ tityan swat mba ji ma̱ a̱yet Tyok A̱gwaza wu.
42013030	A̱wot ku myim nyi lyen si̱ huni: Á̱ghyang á̱niet ba̱ yet a̱ngaan ka ma̱nini a̱ni; bibya na yet a̱son ka di̱n jen a̱ja. Ma a̱nia wa, á̱ghyang á̱niet ba̱ yet a̱son ka ma̱nini a̱ni; bibya na yet a̱ngaan ka di̱n jen a̱ja.”
42013031	Di̱n jen a̱ja, A̱fa̱risawa á̱ghyang si̱ neet á̱ bai da̱ a̱vwuo Yesu. Ba̱ si̱ nyia̱, “A̱tyoli, a̱gwam Hiridut Antibat chat hyat ang! Ka̱ a chat swuan ang ji, a doot a̱nggang a ghwon a̱vwuo kani!”
42013032	A̱jawa Yesu si̱ nyia̱ ma̱ng a̱mba, “Nyi bwuok nat nyi hyia̱ ma̱ng a̱bang a̱byin a̱wa, a̱ li nang a̱kyong a̱ni, ‘N ni̱ shya̱ a̱ji a̱fwun ma̱ng a̱tson khai á̱ka̱tuk ntswá ba̱ ghwut ma̱ á̱niet. N bu nchoot á̱niet nzwán ba. A̱wot a̱tuk mam tat ka, n na ntyak nta̱m nung na!’
42013033	A̱tsak a̱lyiat, a̱mgba̱m ma̱ng a̱nia, a̱fwun, a̱tson, ma̱ng a̱ti̱kyia̱, ku yet ta hwa n gya a̱son da̱ a̱chyet nung ka naat Urusha̱lima. Mat á̱ nyia̱ ku myim á̱ hyat a̱ta̱m a̱kwonu A̱gwaza zan bah; si̱ mi̱ Urusha̱lima hwa.
42013034	‘Urusha̱lima! Ka̱a̱t nyin á̱niet Urusha̱lima! Nyi ni̱ hyaai a̱yaata̱m a̱kwonu A̱gwaza ba. Nyi bu mang a̱yaata̱m A̱gwaza ba ma̱ng nfang! A̱ka̱mang kya n ka̱n kwan n tung á̱niet ang ba dundung; ma̱nang a̱yang nywan ni̱ nkup mman gu a̱tafa nfeap nggu a̱ni. A̱wot nyi si̱ lak nung ndyo!
42013035	A̱wot ma̱ninika, nyi li! A̱gwaza na kai A̱li Nwuat Za̱nang nyin ka a̱ ghwon! A̱wot nyi bu na li nung bah; si̱ nang nyi hyia̱ nyia̱, “A̱tyu a̱ bai da̱ a̱lyoot A̱gwaza a̱ni, a̱ na shya̱ a̱li̱ba̱rka!” ’ ”
42014001	A̱tuk Mam Fwung A̱yahudawa á̱ghyang, Yesu si̱ nat ya kyayak a̱mali a̱kwak a̱son A̱fa̱risawa. A̱wot á̱niet ba si̱ tyia̱ á̱ghyi á̱ cham gu.
42014002	A̱tyok a̱ghyang ku shya̱ a̱ja, nang mbwak nggu na ma̱ng a̱ti̱tak nggu ba mwuat a̱ni.
42014003	Yesu si̱ lyip A̱fa̱risawa ba ma̱ng a̱yaagwak tyiet doka Musa ba nyia̱, “Á̱ shim mi̱ doka Musa ji, á̱ choot á̱niet nzwán a̱tuk Mam Fwung ka, kee á̱ yok?”
42014004	Nang ba̱ ndak nwuak shim hu a̱ni, Yesu si̱ byiam a̱tyu nzwan wu. A̱ si̱ choot guu, a̱ si̱ ti̱n nggu a̱ si̱ nkat.
42014005	A̱jawa Yesu si̱ bwuak, a̱ si̱ nyia̱ ma̱ng a̱mba, “A̱nyan wa ma̱ nyin, ki̱ nggwon ku nyak nggu kwa mi̱ bwong a̱tuk Mam Fwung, a̱ na nyia̱ ta̱m a̱ nwuo a̱ ti̱n nggwon ka ku nyak ji mi̱ bwong hu baa?”
42014006	A̱wot shim hu si̱ khat baa.
42014007	Nang Yesu ndi a̱mgba̱m á̱niet ba nang á̱ yei mba song nyeang ji nkwan ba̱ swan da̱ a̱cha̱chet nkyang nswat a̱ni; huhwa gu si̱ lyiat di̱ kidee jini nyia̱,
42014008	“Ka̱ á̱ yei ang song nyeang, yok khai nkyang swat a̱cha̱chet á̱niet na bah. Kalyem a̱ghyang a̱niet nang a̱tyoli a̱wa yei gu song nyeang ji a̱ni, na bai a̱ swak ang ma̱ng shi hu.
42014009	Kalak a̱tyu a̱ yei nyin song nyeang ji a̱mgba̱m nyin a̱feang a̱ni; na bai a̱ nyia̱ ma̱ng a̱nwan, ‘Doot, a ghwon a̱tyu wuni kyang swat huni.’ Di̱n jen a̱ja, a na fa̱k nsum mami á̱niet nang á̱ na ntyia̱ a doot a nat a si̱ swan da̱ tangka̱i kyang swat da̱ ku yet si̱ a̱cha̱chet á̱niet a̱ni bah.
42014010	“Da̱ a̱kwonu a̱kya, ka̱ á̱ yei ang song nyeang ji, nat a si̱ swan di̱ kyang swat da̱ ku yet si̱ a̱cha̱chet á̱niet a̱ni bah. A̱wot ka̱ a̱tyu byia̱ nyeang wu bai, a̱ na nyia̱, ‘A̱tuba nung, doot a nat a si̱ swan di̱ kyang swat a̱cha̱chet á̱niet huni!’ A̱jawa a na shya̱ shi mami á̱niet ba̱ bai song nyeang ji a̱ni.
42014011	Mat a̱nia, a̱tyu a̱ nwuak a̱pyia̱ nggu shi a̱ swak á̱ghyang á̱niet a̱ni, A̱gwaza na ghyuai nggu. A̱wot a̱tyu a̱ ghyuai a̱pyia̱ nggu a̱ni; nggu wa A̱gwaza na tyia̱ gu shi hu.”
42014012	Yesu si̱ bwuak, a̱ si̱ bu nyia̱ ma̱ng a̱tyu a̱ yei nggu song nyeang ji a̱ni, nyia̱, “Ka̱ a shya̱ mi̱ fwuo a yei á̱niet ba̱ bai ya kyayak a̱gbang ang, ku myim a yok yei á̱kpa̱ndang, á̱na̱nyiuk, á̱niet mi̱ kwai ang, ku á̱kpa̱ndang swat ba̱ byia̱ zwá a̱ni bah. Kalak mba meang, ba̱ ba̱ yei ang ya kyayak a̱ghyang a̱tuk, ba̱ ka tan ang zang ji.
42014013	Da̱ a̱kwonu a̱kya, ka̱ a shya̱ mi̱ fwuo a yei á̱niet ba̱ bai ya nkyayak; ku myim a yei á̱kunak, á̱niet ta̱luk nkap, á̱niet kwang a̱byin, ma̱ng á̱niet a̱fi̱fan.
42014014	Mat ntangka̱i á̱niet a̱nia byia̱ kyang ba̱ na ntan ang a̱ni bah. “Ka̱ a nyia̱ a̱nia, a yet a̱tyu a̱li̱ba̱rka wa, mat A̱gwaza na nang ang zang ba̱t, di̱n jen nang á̱tsotswat á̱niet ba bye ndoot ma̱ng swuan ma̱ á̱niet ba̱ ka̱n kwi a̱ni.”
42014015	Nang a̱tyo nyiung ma̱ á̱niet ba ba̱ swan a̱ ya a̱ tsa nswuo ma̱ng Yesu nfa̱k a̱lyiat nggu na a̱ni, a̱ si̱ nyia̱ ma̱ng Yesu a̱ni, “A̱tyoli, a̱tyu a̱li̱ba̱rka wa yet a̱tyu a̱ na ya mi̱ song a̱yet mi̱ Tyok A̱gwaza hu a̱ni!”
42014016	Yesu si̱ nwuak gu shim di̱ kidee, nyia̱, “A̱tyoli a̱ghyang wa swan, a̱ shya̱ di̱ jhyi nkyang a̱gba̱ndang song a̱yet. A̱ si̱ yei á̱niet ma̱ a̱di̱di̱t, ba̱ bai song a̱yet ji.
42014017	Jen nang gu ntyak jhyi nkyang song a̱yet na a̱ni, a̱ si̱ ta̱m a̱khwo nggu wu nyia̱ gu nat a̱ si̱ hyia̱ ma̱ng á̱niet nang gu wa ka̱n shei mba song a̱yet ji a̱ni; nyia̱ ba̱ bai, jen song a̱yet ji nyia̱.
42014018	“A̱wot a̱mgba̱m á̱niet ba nang a̱tyoli wu yei a̱ni, si̱ nwuo nwuat a̱khwo nggu wu ta̱fwat. A̱tyo nyiung si̱ nyia̱ ma̱ng a̱khwo wu, ‘N sii nsan a̱byin. Ku yet nung ta hwa n ya nnat n ndi kaa. Ma̱sa̱kut, yok nung, n nat.’
42014019	A̱ghyang a̱niet si̱ bu nyia̱ ma̱ng a̱khwo wu, ‘N sii kwai nyák khap swak. Ma̱sa̱kut yok n ya nnat n mak ji ma̱ a̱byin nung ka.’
42014020	A̱ghyang a̱niet si̱ bu nyia̱ ma̱ng a̱khwo wu, ‘N sii mbwuo a̱byii̱k a̱fai. Mat a̱nia, n si̱ mi̱n bai bah.’
42014021	“Huhwa a̱khwo wu si̱ bwuok a̱ nat a̱mali, a̱ si̱si̱ hyia̱ ma̱ng a̱tyoli nggu wu ta̱fwat nang á̱niet a̱bya nwuat a̱ni. A̱tyoli wu si̱ kan mwai lyen ba̱t! A̱ si̱ bu ta̱m a̱khwo wu nyia̱, “ ‘Nat a̱nggang ma̱ a̱keang ka a kai nvak ma̱ng a̱beam a̱vwuo ma̱ a̱keang ka. A chong a yei á̱kunak, ma̱ng á̱niet nang nkap na ta̱luk a̱ni, á̱niet a̱fi̱fan, mbeang á̱niet ba̱ kwang a̱byin a̱ni; ba̱ bai song a̱yet ji.’
42014022	Nang a̱khwo wu ngyei á̱niet á̱fai a̱bya, a̱ si̱ bwuok a̱ bai, a̱ si̱ hyia̱ ma̱ng a̱tyoli wu a̱ni, ‘A̱ka̱vwuo nswat ni̱ bwat da̱ a̱vwuo song a̱yet ka.’
42014023	“Mat a̱nia, a̱tyoli wu si̱ bu nyia̱ ma̱ng a̱khwo wu, ‘Nat ma̱ a̱chyuang nvak a̱ka̱keang na ma̱ng a̱ma̱nta a̱gi̱gak a̱ka̱keang na mameang; a shei a̱mgba̱m á̱niet nang a shya̱ a̱ni song a̱yet ji. Da̱nian a̱li nung ka, ka̱ ka nhyat ma̱ng á̱nietbishyi.
42014024	N tak ma̱ng a̱nyin; á̱ mbyia̱ ku a̱tyo nyiung mami á̱niet nang n tsa yei a̱ni, a̱ na ya mi̱ song a̱yet nung ji a̱ni bah!’ ”
42014025	Nang a̱gba̱ndang á̱kpa á̱niet nkhwi Yesu á̱ naat a̱ni, a̱ si̱ bwuak a̱ si̱ nyia̱ ma̱ng a̱mba,
42014026	“Ka̱ a chat a yet nggwon ta̱m nung, ku myim a chat nung ba̱t swaak a̱tyia̱ ang wu, a̱yang ang wu, a̱byii̱k ang wu, á̱na̱nyiuk ang ba, mbeang swuan ang ji mameang. Ka̱ a̱nia wa bah, a maai a yet nggwon ta̱m nung bah.
42014027	Ma a̱nia wa, ka̱ a si̱ mi̱n kyiak a̱team a̱khwu ang wu a faat a khwi nung bah, a maai a yet nggwon ta̱m nung bah.
42014028	“Ka̱ a shya̱ mi̱ fwuo nyia̱ a na nok a̱li, ku myim a ya nswan a nyia̱ a̱di̱dam, a fang kurum hu nang a na hyat a̱ni, a lii ka̱ ku na maai tyak ta̱m nok hu.
42014029	Kalak ka a nok che kuntyin ji tyak, kurum ang hu si̱ lat, ta̱m nok hu na bwuok a̱ yong. A̱jawa á̱niet ba na mai ang,
42014030	ba̱ mang ang a̱lyem nyia̱, ‘Inhii ang, a̱tyu wuni doot ta̱m nok hu. A̱wot a̱ byia̱ kurum ku maai nang gu na ntyak ta̱m nok hu a̱ni bah!’
42014031	“Ma a̱nia wa, ka̱ a̱gwam naat zwang ma̱ng a̱gwam a̱ghyang, ku myim a̱ ya nswan ma̱ng a̱yaakwak a̱son á̱niet nzwang nggu ba, ba̱ ka dam ka̱ á̱niet nzwang chyikwop swak mba ba, na swuo chet á̱niet nzwang chyikwop swak nfeang ba̱ chobai zwang ji ma̱ng a̱mba a̱ni.
42014032	Ka̱ á̱niet nzwang chyikwop swak ba maai kwan zwang ji bah, a̱gwam mba wu na ta̱m byia̱k nggu ji a̱zanson. A̱ si̱ chat swat nyinyang ma̱ng a̱gwam a̱ byia̱ á̱niet nzwang chyikwop swak nfeang ba a̱ni, neet nang ba̱ ni̱ shya̱ gbang ba̱t.
42014033	“Mat a̱nia, n hyia̱ ma̱ng a̱nyin; ka̱ nyi ghwon zwá nyin ji, nyi si̱ khwi nung bah, nyi maai nyi yet mman ta̱m nung bah.
42014034	“Nfak ni̱ swan nya̱nyiat ba̱t, na̱ bu nyia̱ ta̱m nna hu. A̱wot ka̱ swat nya̱nyiat nna hu tyak, á̱ bu na nyia̱ ni á̱ mbwuok ma̱ng swat nya̱nyiat nna hu?
42014035	Nfak na̱ tyak swat nya̱nyiat a̱ni, ni̱ tyia̱ a̱buk kyang. Na̱ na tyia̱ a̱byin ka ka̱ byia̱ chet bah. Da̱ mba, á̱ si̱ mi̱n nyia̱ bwum ma̱ng á̱na bah. Na̱ myim á̱ weam na wa. A̱tyu a̱ chat lyen a̱ni, yok gu myiai a̱fufwuo gu fa̱a̱k!”
42015001	Di̱n jen jhyang, á̱niet saai kurum ga̱ndu ma̱ng á̱niet á̱ka̱tuk nyia̱ á̱ghyang si̱ bai da̱ a̱vwuo Yesu, ba̱ ka fwuong tyiet gu hu.
42015002	Huhwa A̱fa̱risawa ba ma̱ng a̱yaagwak tyiet doka A̱gwaza ba si̱ kwop a̱dyii̱ng nyia̱, “A̱tyu wuni mun a̱pyia̱ ma̱ng á̱niet á̱ka̱tuk nyia̱, a̱ tsa bu ngya nkyayak dundung ma̱ng a̱mba!”
42015003	Huhwa Yesu si̱ lyiat ma̱ng a̱mba di̱ kidee nyia̱,
42015004	“A̱nyan wa mami sot nyin ji, ka̱ a̱ byia̱ zón seap chyi, a̱wot jhyung mami nji si̱ bwuk; yihwa nang gu na nyia̱? Me a̱ na ghwon á̱kum zón seap ka, ka̱ yet nswak a̱kubunyiung ma̱ng a̱kubunyiung ka, di̱n tyan ji ji̱ nshya̱ a̱ni; a̱ nat chat si̱ ji bwuk a̱ni a?
42015005	A̱wot ka̱ a̱ shya̱ nji, a̱ na gwai ba̱t, a̱ kyiak ji a̱ faat a̱zanghwan, a̱ nat ndyo a̱mali.
42015006	Nang gu mbwuok a̱ bai a̱mali nggu ka a̱ni, a̱ na yei á̱kpa̱ndang nggu ba ma̱ng á̱kpa̱ndang nswat nggu ba á̱ghyang ba̱ bai ba̱ beang gu a̱gwai na; mat nang gu nchat zon seap nggu ji ji̱ bwuk a̱ni, a̱ shya̱.”
42015007	Yesu si̱ nyia̱, “Ma a̱nia wa ku na ndi Ma A̱gwaza tswazwa. Á̱ na gwai di̱n jen nang a̱tyu a̱ka̱tuk nyia̱ a̱nyiung nghwon a̱ka̱tuk nyia̱ nggu wu, a̱wot a̱ si̱ nwuo khwi A̱gwaza a̱ni. A̱gwai a̱nia na swak á̱si̱ á̱niet nswak a̱kubunyiung ma̱ng a̱kubunyiung ba ba̱ yet á̱tsotswat, da̱ ba̱ ka̱n bwuk a̱ni bah!
42015008	“Ka̱ a̱byii̱k byia̱ tswá kurum swak. A̱wot tswa jhyung ji̱ maai kurum ta̱m mam nyiung a̱ni si̱ bwuk; yihwa gu na nyia̱? Me a̱ na tyia̱ long fi̱tila a̱ ta̱bam a̱ lyang a̱mgba̱m a̱li ka ma̱ shonshyon, a̱ ka shya̱ nji a?
42015009	“A̱wot ka̱ a̱ shya̱ tswa kurum ji, a̱ na yei á̱kpa̱ndang nggu ba ma̱ng á̱kpa̱ndang nswat nggu á̱ghyang, ba̱ bai ba̱ ka beang gu a̱gwai na nang gu nshya̱ tswa kurum ji ji̱ bwuk a̱ni.
42015010	“Ma a̱nia wa ku na ndi da̱ a̱vwuo a̱yaata̱m tswá A̱gwaza. Ba̱ na gwai Ma A̱gwaza tswazwa, di̱n jen ji̱ nang a̱tyu a̱ka̱tuk nyia̱ a̱nyiung nghwon a̱ka̱tuk nyia̱ nggu wu, a̱ si̱ nwuo khwi A̱gwaza a̱ni.”
42015011	Yesu si̱ bu nwuak ba kidee jhyang nyia̱, “A̱tyia̱ wa swan a̱ si̱ byia̱ zám sweang.
42015012	A̱shushyuo a̱sam wu si̱ nyia̱ ma̱ng a̱tyia̱ nggu wu, ‘A̱tyia̱ nung, nwuak nung gado ku yet a̱kwonu nung a̱ni mi̱ zwá ang ji, a sii khwu.’ Huhwa a̱tyia̱ wu si̱ ka̱u zám nggu ji gado hu. A̱shushyuo a̱sam wu si̱ kyiak a̱kwonu nggu ka.
42015013	“Á̱ si̱ labeang bah, a̱shushyuo a̱sam wu si̱ doot, a̱ si̱ tung nkyang nggu na, a̱ si̱ nkat ma̱ a̱byin a̱ghyang ma̱ gbang. Gu si̱ ntat ma̱ a̱byin a̱kya a̱ni, a̱jawa gu si̱ nhyat kurum nggu hu di̱ tsot wun ma̱ a̱tai.
42015014	Nang gu ngya gado nggu hu a̱ tyak a̱ni, a̱ka̱tuk zong si̱ kan kwa ma̱ a̱byin a̱kya nang gu bwat kyang bah. A̱wot kunak si̱ ta̱bat gu ba̱t.
42015015	Huhwa gu si̱ doot a̱ nat a̱ si̱ ta̱bat ta̱m ma̱ng a̱tyu khap a̱ghyang mi̱ fam a̱byin a̱hwa. A̱tyu khap wu si̱ ta̱m gu mi̱ bibyin nggu hu, a̱ ka chok a̱tyu khap a̱wa a̱yaakusuru.
42015016	A̱shushyuo a̱sam wu si̱ chat, ka̱ a̱ wa shya̱ vak a̱ ya a̱funfuut a̱yaakusuru wu. A̱wot á̱ si̱ nang nggu bah.
42015017	“Jen nang gu ntung a̱nka̱li a̱ni, a̱ si̱ nyia̱ ma̱ng a̱pyia̱ nggu, ‘Mali a̱tyia̱ nung ka, ku á̱khwo ba á̱ kyiak ba ta̱m a̱ni, ba̱ byia̱ kyayak nang ba̱ na ya ba̱ bwat a̱ni. A̱wot nung gwa swan a̱ji, kwi ma̱ng zong!
42015018	Kyang n na nyia̱ a̱ni huhwa hu; n na ndoot mbwuok nat a̱mali, n si̱ nyia̱ ma̱ng a̱tyia̱ nung wu, “A̱tyia̱ nung, n bwuo a̱bun da̱ a̱vwuo A̱gwaza ma̱ng a̱nwan.
42015019	A̱wot n bu maai á̱ yorong nung nggwon ang bah. Ma̱sa̱kut, ka̱ a shim, kyiak nung nang a̱khwo a̱ nyia̱ ang ta̱m nang a teang gu a̱ni.” ’
42015020	“A̱shushyuo a̱sam wu si̱ doot a̱ si̱ bwuok a̱ nat ma̱ng a̱tyia̱ nggu wu. Neet nang a̱shushyuo a̱sam wu ni̱ shya̱ ma̱ gbang, nang a̱tyia̱ wu ndi gu a̱ni, mat nang gu nchat gu a̱ni; a̱tyia̱ wu si̱ fa̱k kunak gu, a̱ si̱ doot, a̱ si̱ ni̱m a̱ si̱si̱ vwuk guu! A̱ si̱ san gu mbwak nfeang.
42015021	“A̱jawa a̱shushyuo a̱sam wu si̱ nyia̱ ma̱ng a̱tyia̱ wu, ‘A̱tyia̱ nung, n nyia̱ A̱gwaza a̱ka̱tuk nyia̱, n si̱ mbwuo ang a̱bun. Huhwa n di n maai á̱ bu yorong nung nggwon ang bah.’
42015022	“A̱tyia̱ wu si̱ kin tyat gu a̱lyiat na a̱ bwat, a̱ si̱ kan gyei á̱khwo nggu ba nyia̱, ‘Nyi ghan! Nyi nat a̱mali a̱nggang, nyi bai ma̱ng a̱sham a̱toot, á̱ kup gu ndyo! Nyi san nyuak nang á̱ na tyia̱ nggu ma̱ a̱ga̱swuong a̱ni! Nyi bu tyia̱ gu á̱kwatak da̱ a̱ti̱tak ba!
42015023	A̱wot nyi bu ta̱bat fi̱ng nyak ji̱ byia̱ vam a̱ni, nyi faat, zi̱ ya ntsa nsong!
42015024	Mat nggwon a̱sam nung ka li nang a̱tyu a̱ khwu wa a̱ni. A̱wot a̱ si̱ bu doot ma̱ng swuan a̱ni! Ku li nang gu bwuk wa. A̱wot á̱ si̱ bu shya̱ nggu a̱ni!’ A̱jawa ba̱ si̱ ta̱bat song.
42015025	“Di̱n jen a̱ja nang a̱niet khwop a̱sam wu ni̱ shya̱ ma̱ a̱byin khap. Nang gu mbwuok a̱ neet mi̱ khap hu a̱ni; a̱ si̱ kan fa̱k nang á̱ bwom, á̱ tsot byin á̱ tsa á̱ nsong!
42015026	A̱ si̱ yorong a̱tyo nyiung mami á̱khwo ba, a̱ si̱ lyip gu kyang ku bai a̱ni.
42015027	“A̱khwo wu si̱ kan hyia̱ ma̱ng a̱nggu nyia̱, ‘A̱shushyuo ang wu wa bwuok a̱ bai! Huhwa a̱tyia̱ ang wu faat gu fi̱ng nyak ji̱ byia̱ vam a̱ni. Zi̱ gwai mat si̱sak gu mbwuok a̱ bai ka̱nka̱ra̱ng a̱ni!’
42015028	“Huhwa a̱niet khwop a̱sam wu si̱ mwai lyen. A̱ si̱ lak nwuo a̱mali ka. A̱tyia̱ wu si̱ ghwut a̱ nat ma̱ng a̱nggu a̱ta̱usa. A̱ si̱si̱ naai gu nyia̱ gu bai a̱ nwuo a̱mali ka!
42015029	“A̱niet khwop a̱sam wu si̱ lak shim naai a̱tyia̱ hu, a̱ si̱ nyia̱, ‘Ndyia̱ ma̱ a̱di̱di̱t nang n nyia̱ ang nta̱m. N si̱ nkhwi a̱lyiat ang na cha̱chaat. A̱wot da̱ nwan a ka̱n faat nung ku a̱banzon, n ka gwai ma̱ng á̱kpa̱ndang nung ba bah!
42015030	“ ‘Kwot! A̱wot jen ji nang a̱bafai ang kani si̱ nhyat zwá ang ji da̱ a̱vwuo khám ma̱ a̱tai, a̱ si̱ bwuok a̱ bai a̱ni; a sii ba̱ faat gu fi̱ng nyak ji̱ byia̱ vam a̱ni!’
42015031	“A̱tyia̱ nggu wu si̱ nyia̱, ‘Nggwon nung, kuzang jen a ni̱ shya̱ dundung ma̱ng a̱nung. A̱wot a̱mgba̱m nkyang zwá nung na yet si̱ nwan nia.
42015032	A̱gya̱ra̱p ma̱ng a̱gwai nzi̱t wu myim za̱m! Mat ku li nang a̱na̱nyiuk ang wu ka̱n khwu wa a̱ni, a̱wot a̱ si̱ bu doot ma̱ng swuan! Ku li nang gu bwuk wa a̱ni, a̱wot á̱ si̱ bu shya̱ nggu!’ ”
42016001	Yesu si̱ bu lyiat ma̱ng mman ta̱m nggu na di̱ kidee jhyang nyia̱, “A̱tyu nzwá wa swan, a̱ ku byia̱ byia̱k, ji̱ chok gu nkyang a̱bwuang nggu na a̱ni. A̱ghyang a̱niet si̱ bai da̱ a̱vwuo a̱tyu nzwá wu. A̱ si̱ ba̱ kwop gu a̱dyii̱ng nyia̱, byia̱k nggu ji seang a̱tyu nzwá wu zwá ji.
42016002	Huhwa a̱tyu nzwá wu si̱ yei byia̱k nggu ji, gu bai. Nang gu mbai a̱ni, a̱tyu nzwá wu si̱ lyip gu nyia̱, ‘Yihwa nang n fwuong tazwa ang? Nat, a si̱ lyuut si̱sak ji nang a nnyia̱ ta̱m ma̱ng nkyang a̱bwuang nung na a̱ni! Mat n na nfi̱n ang mi̱ ta̱m nung hu!’
42016003	“Byia̱k ji si̱ nyia̱ a̱di̱dam mi̱ fwuo nggu hu, nyia̱, ‘A̱tyoli nung wu fi̱n nung mi̱ ta̱m hu. Yihwa n na nyia̱? Da̱ nung, n byia̱ chet khap bah. A̱wot n swuo chet n ngyet a̱tyu a̱shweang.
42016004	Nnhii, n ndyen kyang n na nyia̱ a̱ni; da̱nian jen a̱tyoli nung wu nfi̱n nung mi̱ ta̱m a̱ni, n na mbyia̱ á̱kpa̱ndang á̱ghyang ba̱ na san nung ma̱ a̱ka̱sa mba na mbwak nfeang a̱ni.’
42016005	“Huhwa byia̱k ji si̱ doot, a̱ si̱ yei a̱mgba̱m á̱niet ba ba̱ ba̱ng a̱ti̱ta a̱tyu nzwá nggu ba a̱ni; nyia̱ ba̱ bai ba̱ bwoi nkhang tazwa a̱ti̱ta nang ba̱ ba̱ng a̱tyu nzwá wu ndyo a̱ni. A̱ si̱ lyip a̱tyo nyiung wu nyia̱, ‘Ta a̱mang hwa nang a̱tyoli wu khwi ang?’
42016006	A̱tyu a̱wa si̱ nyia̱, ‘N ba̱ng nggu a̱ka̱kurung a̱myia̱ chyi a̱ni̱nai nia.’ Huhwa byia̱k ji si̱ nyia̱ ma̱ng a̱nggu a̱ni, ‘Kyiak ta̱ka̱da a̱ti̱ta hu, a lyang, a ndyuut a̱ka̱kurung chyi nyaai nia cha̱chaat.’
42016007	“A̱ si̱ bu lyip a̱tyu ntung wu, ‘Ta a̱mang hwa nang a̱tyoli wu khwi ang?’ A̱tyu a̱wa si̱ nyia̱ ‘N ba̱ng nggu a̱lka̱ma a̱shasha swak wa.’ Byia̱k ji si̱ nyia̱ ma̱ng a̱nggu, ‘Kyiak ta̱ka̱da a̱ti̱ta hu, a lyang, a ndyuut a̱lka̱ma a̱shasha a̱ni̱nai wa cha̱chaat.’
42016008	“A̱tyu nzwá wu si̱ chyin byia̱k nggu ji ji̱ sang a̱chuchuk wu a̱ni; mat nang gu ndi si̱sak ji nang byia̱k ji nnyia̱ mumwang da̱ a̱bwuang wu a̱ni. “A̱tsak a̱lyiat, á̱niet swanta bani byia̱ mumwang di̱ nyia̱ nta̱m ma̱ng á̱ghyang a̱ swak á̱niet ba̱ shya̱ mi̱ sai hu a̱ni.
42016009	N shei ma̱ng a̱nyin; nyi kwok zwá swanta nyin ji nyi mbeang á̱ghyang, nyi bu mbwoi á̱kpa̱ndang ma̱ng kurum nyin hu. Ka̱ nyi nyia̱ a̱nia, jen nang zwá nyin ji ntyak a̱ni, nyi na shya̱ á̱kpa̱ndang ba, ba̱ na san nyin ma̱ a̱ka̱sa sang sangba̱p mba na a̱ni.
42016010	“Ka̱ nyi nyia̱ tsotswat di̱ nyia̱ a̱chyuang nta̱m; ma a̱nia wa, nyi na nyia̱ tsotswat di̱ nyia̱ a̱cha̱chet nta̱m wu. A̱wot ka̱ nyi nwai nyia̱ tsotswat ma̱ a̱chyuang nta̱m, nyi si̱ mi̱n nyia̱ tsotswat ma̱ a̱cha̱chet nta̱m wu bah.
42016011	Ka̱ nyi nyia̱ tsotswat ma̱ng zwá swanta jini bah; a̱nyan wa na tyia̱ a̱tsatsak nzwá wu mbwak nyin?
42016012	Ma a̱nia wa, ka̱ nyi nyia̱ tsotswat ma̱ng zwá á̱ghyang á̱niet bah; a̱nyan wa na nang nyin zwá ji̱ yet si̱ nyin a̱ni?
42016013	“A̱khwo si̱ mi̱n nyia̱ a̱yaatyoli a̱feang ta̱m bah. Mat, ka̱ a̱ nyia̱ a̱nia, a̱ na lak li a̱tyoli a̱nyiung, a̱wot a̱ chat a̱tyoli nyiung wu. Ma a̱nia wa, a̱ na fwuong a̱tyoli a̱nyiung, a̱wot a̱ jhyuai a̱tyoli a̱nyiung wu. Mat a̱nia, nyi si̱ mi̱n khwi A̱gwaza ma̱ng zwá swanta ji di̱n jen jhyung bah.”
42016014	Nang A̱fa̱risawa ba nfa̱k tyiet huni a̱ni, ba̱ si̱ mai ngguu á̱ ma̱ng gu a̱lyem. Mat ba̱ yet á̱niet bya ba̱ la̱u chat zwá a̱ni.
42016015	Huhwa Yesu si̱ nyia̱ ma̱ng a̱mba a̱ni, “Nyin, nyi bya yet tangka̱i á̱niet ba̱ chat nyia̱ nkyang kpa̱sai da̱nian á̱niet ba̱ ka kwok nyin nang á̱tsotswat á̱niet a̱ni. A̱wot A̱gwaza wa za̱m lyen nkyang nang nyi nyia̱ a̱di̱dam mi̱ nfwuo nyin na a̱ni. A̱wot kyang nang á̱niet mi̱ swanta chyin nyia̱ ku yet a̱ni, da̱ a̱vwuo A̱gwaza ku yet a̱shi̱shi̱k kyang wa za̱m!”
42016016	Yesu si̱ bu nyia̱, “Doka Musa ji mbeang a̱lyiat a̱yaata̱m a̱kwonu A̱gwaza na; ni̱nia ku chok á̱niet ba si̱ ntat jen nang Yoona a̱tyu nyia̱ ba̱ptisman mbai a̱ni. A̱wot ma̱ninika, á̱ shei ma̱ng á̱niet ba A̱sham Nkhang Tyok A̱gwaza ka. A̱wot konyan kwan a̱ li nang gu nwuo mi̱ Tyok A̱gwaza hu.
42016017	A̱mgba̱m ma̱ng a̱nia, ku na yet a̱hyohyoot kyai tswazwa ma̱ng a̱byin ba̱ ta̱yuut, nang a̱bachunchwiit zwunzwuo a̱nyiung mami A̱lyiat A̱gwaza na, na nshyak a̱ni.
42016018	“Kidee, ka̱ a̱yin tyat nyeang ma̱ng a̱byii̱k nggu wu, a̱ si̱ bwuo a̱ghyang; a̱ katnaan nia. Ma a̱nia wa, a̱tyu a̱ bwuo a̱byii̱k a̱ tyat nyeang ma̱ng a̱tyok a̱ghyang a̱ni; gu meang, a̱ katnaan nia.”
42016019	Yesu si̱ bu nyia̱, “A̱tyu nzwá wa swan, a̱ si̱ khwi a̱sham a̱shong a̱cha̱chet a̱yaatoot ma̱ng á̱si̱ mami ba̱ byia̱ kurum a̱ni. A̱wot a̱ si̱ swan, a̱ swuo nyinyang kuzang a̱tuk.
42016020	A̱ghyang a̱niet si̱ nshya̱ á̱ ngyei gu Laaza̱rut. A̱ ku byia̱ a̱yaagap mi̱ nvam nggu hu a̱mgba̱m. Á̱ ni̱ myiai gu a̱zanunyuo a̱tyu nzwá ka.
42016021	A̱jawa nang nggu Laaza̱rut ni̱ nswan a̱ fwuong di̱dang chunchong kyayak, ji̱ kwa̱i a̱ neet da̱ a̱tyii a̱tyu nzwá wu a̱ni. A̱wot a̱ka̱bwu nia ni̱ bai mameang, na̱ ba̱ nyiai a̱yaagap nggu ba.
42016022	“Di̱ ngaan hu, Laaza̱rut a̱tyu kunak a̱wa si̱ khwu. A̱yaata̱m tswá A̱gwaza si̱ bai ba̱ si̱ kyiak gu á̱ nat ndyo Ma A̱gwaza tswazwa. Ba̱ si̱si̱ sak gu da̱ a̱vwuo Ibrahim. A̱tyu nzwá wu mameang, si̱ khwu, á̱ si̱ niat gu.
42016023	“Á̱ si̱ nat ma̱ng a̱nggu da̱ a̱vwuo nkwom, a̱mali a̱nga̱ngak ndong sang sangba̱p. Nang gu ngba̱t á̱ghyi, a̱ si̱ nwuan tswazwa a̱ni; a̱ si̱ li Ibrahim ma̱ gbang mbeang Laaza̱rut nang gu swan da̱ a̱beam Ibrahim.
42016024	“Nggu, a̱tyu nzwá wu si̱ yei mi̱ chet nyia̱, ‘Ibrahim, a̱tyia̱ nung, fa̱k kunak nung! Ma̱sa̱kut, ta̱m Laaza̱rut gu swom ga̱swuong nggu ji ma̱ a̱sa̱khwot, na̱ gba̱i na̱ ka shyim nung a̱lyem ka. N swuo a̱gba̱ndang a̱bung wa ba̱t di̱ tyan a̱nga̱ngak ndong jini!’
42016025	“Ibrahim si̱ nyia̱ ma̱ng a̱nggu, ‘Nggwon nung, jhyung jen ji nang a ku nswan nswat nyinyang ang hu mi̱ swanta hu a̱ni. Di̱n jen a̱ja, a ku shyat a̱tan kyang nang fwuo ang hu chat a̱ni, a si̱ swa̱i. Da̱ a̱kwonu a̱kya, nggu Laaza̱rut, a̱ ku shya̱ a̱bya̱bya̱ kyang wa! A̱wot ma̱ninika, a̱ji wa nang gu nshya̱ nang á̱ shyim nggu fwuo hu; nang nwan, a shya̱ di̱ swuo a̱bung ang a̱ja.
42016026	A̱wot kang ma̱ng a̱nia, ma̱ a̱ka̱wa̱tyia̱ nzi̱t ma̱ng a̱nyin, á̱ byia̱ a̱tsuung a̱ngam a̱ khap nzi̱t ma̱ng a̱nyin a̱ni. A̱mgba̱m á̱niet ba̱ shya̱ a̱ma̱nyi nzi̱t ka a̱ni, ba̱ si̱ mi̱n byia̱k á̱ nat ma̱ng a̱nyin bah. Ma a̱nia wa, á̱niet ba̱ shya̱ a̱ma̱nyi nyin ka a̱ni, ba̱ si̱ mi̱n byia̱k á̱ bai da̱ a̱ma̱nyi nzi̱t ka bah.’
42016027	-
42016028	“A̱jawa a̱tyu nzwá wu si̱ bu nyia̱, ‘Ibrahim, a̱tyia̱ nung, ka̱ a̱nia wa, n chat n bu naai ang kyang ghyang. N byia̱ á̱na̱nyiuk a̱fwuon ba̱ shya̱ a̱mali a̱tyia̱ nung ka a̱ni. Ma̱sa̱kut, ta̱m ma̱ng Laaza̱rut gu nat a̱ja, gu ka khwat ba a̱fufwuo. Kalak ba̱ du bai di̱n tyan swuo a̱bung jini di̱n jen nang ba̱ bye nkwi a̱ni.’
42016029	“A̱wot Ibrahim si̱ nwuak gu shim nyia̱, ‘Kaai, ka̱ ba̱ doot ba̱ fang doka Musa ma̱ng a̱lyiat nang a̱yaata̱m a̱kwonu A̱gwaza ba ku lyuut, ba̱ si̱ ngba mba a̱ni. Yok, ba̱ nyia̱ nta̱m ma̱ng a̱lyiat a̱nia.’
42016030	“A̱tyu nzwá wu si̱ nyia̱, ‘Kaai! Ibrahim a̱tyia̱ nung. Da̱ a̱kwonu a̱kya, ka̱ á̱ ta̱m ma̱ng a̱mba a̱tyu doot ma̱ng swuan ma̱ á̱niet ba̱ ka̱n kwi a̱ni; ba̱ na ghwon a̱ka̱tuk nyia̱ mba wu, ba̱ khwi A̱gwaza za̱m!’
42016031	“Ibrahim si̱ nyia̱, ‘Kaai, ka̱ ba̱ lak myiai a̱fufwuo, ba̱ si̱ nyia̱ ta̱m ma̱ng doka Musa ji ma̱ng a̱lyiat a̱yaata̱m a̱kwonu A̱gwaza a̱nia; ku nang a̱yin doot ma̱ng swuan ma̱ á̱niet ba̱ ka̱n kwi a̱ni, a̱ si̱ nat da̱ a̱vwuo mba; ba̱ na myiai a̱fufwuo ba̱ nyia̱ ta̱m ma̱ng a̱lyiat nggu na bah!’ ”
42017001	Á̱ghyang á̱tuk, Yesu si̱ nyia̱ ma̱ng mman ta̱m nggu na, “Á̱ na mbyia̱ mai ma̱ a̱di̱di̱t ku na tyei á̱niet a̱ka̱tuk nyia̱ a̱ni. A̱mgba̱m ma̱ng a̱nia, ku swan a̱tyu a̱ yet jat mai á̱niet ba̱ ga̱u a̱ni!
42017002	Tangka̱i a̱tyu a̱hwa, ku myim á̱ kyiak a̱gba̱ndang naan kwang, á̱ lya̱u gu ndyo a̱ma̱nfwuo, á̱ mat gu ma̱ a̱tsuung kyai a̱sa̱khwot! Si̱ a̱hwa na yet a̱ swak nang gu na ndaai bachyuang mman A̱gwaza na, ba̱ ga̱u ba̱ nyia̱ a̱ka̱tuk nyia̱ a̱ni!
42017003	“Nyi cham pyipyia̱ nyin mbeang! “Ka̱ a̱tyu khwi nyia̱ a̱ka̱tuk nyia̱, nyi ni̱ nkam nyi bu jhyuk guu. Ka̱ a̱ ghwon a̱ka̱tuk nyia̱ wu, nyi chi ngguu.
42017004	Ku nang a̱tyu a̱wa nyia̱ nyin á̱ka̱tuk nyia̱ a̱ka̱natat a̱tuk a̱nyiung, a̱wot a̱ si̱ ghwon a̱ka̱tuk nyia̱ nggu wu a̱ si̱ bwuok a̱ bai ma̱ng a̱nyin nyia̱ nyi chi gu ndyo; ku yet nyin ta hwa nyi chi ngguu.”
42017005	A̱yaata̱m Yesu ba si̱ nyia̱ ma̱ng a̱nggu, “A̱tyoli Yesu, ma̱sa̱kut tak ma̱ng a̱nzi̱t si̱sak nang zi̱ na mbeang nwuak fwuo nzi̱t hu da̱ nwan a̱ni!”
42017006	A̱tyoli Yesu si̱ nwuak ba shim di̱ kidee nyia̱, “Ka̱ nyi wa nnwuak fwuo da̱ A̱gwaza ma̱ chunchwiit nang a̱bantswa mustat a̱ni; nyi na nyia̱ ma̱ng a̱gba̱ndang a̱kwon wuni, ‘Ngat á̱ni̱nan ang ba! A si̱ ti̱p a̱pyia̱ ang mi̱ kyai a̱sa̱khwot!’ ” A̱wot nyi na li a̱kwon ka ka̱ khwi a̱lyiat nyin na!
42017007	Yesu si̱ ya a̱son nyia̱, “Ka̱ a̱tyoli byia̱ a̱khwo a̱ kap gu yak, ku a̱ chok gu zón seap a̱ni; di̱n jen nang a̱khwo a̱wa mbwuok a̱ neet di̱n tyan ta̱m a̱ni, a̱tyoli wu na nyia̱ ma̱ng a̱khwo wu gu swan ma̱ng a̱nggu ba̱ ya kyayak hu dundung a?
42017008	Kaai, da̱ a̱kwonu a̱kya, a̱tyoli wu na nyia̱, ‘Di̱ ntsa hu, kup a̱toot nta̱m ang wu, a nat a wan kyayak, a nang nung. A̱wot a sii nat, a ya kyayak hu mameang.’
42017009	A̱wot a̱tyoli wu na gwai ma̱ng a̱khwo wu mat a̱ nyia̱ ta̱m hu nang a̱tyoli wu tyia̱ nggu nyia̱ hu a̱ni a? Kaai, a̱ na gwai ma̱ng a̱nggu bah.
42017010	Ma a̱nia wa nyin mameang, di̱n jen nang nyi nkhwi a̱lyiat nung na a̱ni, ku myim nyi nyia̱, ‘Zi̱ yet ma̱ á̱khwo bya. Zi̱ nyia̱ ta̱m hwa ku myim zi̱ nyia̱ a̱ni. Zi̱ maai á̱ chyin zi̱t bah.’ ”
42017011	Nang Yesu ngya a̱son ma̱ a̱chyet a̱ naat Urusha̱lima a̱ni, a̱ si̱ kai gak ku shya̱ a̱ka̱wa̱tyia̱ nfam bibyin Ga̱lili ma̱ng Sa̱mariya a̱ni.
42017012	Nang gu nnwuo a̱bakeang a̱ghyang a̱ni, á̱niet gbap swak si̱ bai ba̱ ka myim ma̱ng a̱nggu. A̱wot ba̱ si̱ yong zan,
42017013	ba̱ si̱ yei gu mi̱ chet nyia̱, “Yesu, A̱tyoli nzi̱t, ma̱sa̱kut, fa̱k kunak nzi̱t!”
42017014	A̱ si̱ nwuan mbaa, a̱ si̱ nyia̱, “Nyi nat, nyi si̱ tak á̱pyia̱ nyin da̱ a̱vwuo a̱yaapris ba; ba̱ ka li si̱sak nyi nchoot a̱ni.” Nang ba̱ nshya̱ da̱ a̱chyet ka a̱ni, ba̱ si̱ li nang á̱ nchoot ba gbap hu.
42017015	Nang a̱tyo a̱nyiung mami á̱niet gbap swak a̱bya ndi nang á̱ nchoot gu a̱ni; a̱ si̱ bwuok a̱ nat da̱ a̱vwuo Yesu, a̱ si̱ nyia̱, “N dyep A̱gwaza!”
42017016	A̱ si̱ kpaat a̱khwukhwut, a̱ si̱ kup a̱ghyi a̱byin a̱zaghyi Yesu a̱ si̱ gwai gu. A̱wot a̱tyu gbap a̱wa ku yet a̱tyu Sa̱mariya wa.
42017017	Yesu si̱ nyia̱, “N wa ngyei n choot á̱niet gbap swak byaa? Á̱kum á̱niet a̱kubunyiung ka shya̱ a̱ji wa?
42017018	Á̱ mbyia̱ a̱tyu a̱ bwuok a̱ bai a̱ si̱ dyep a̱ bu gwai A̱gwaza a̱ni bah; ma̱ a̱tyu Sa̱mariya a̱ yet á̱nietchen wu a̱ni, nggu wa bwuok a̱ bai ma̱nyin gu a?”
42017019	Yesu si̱ nyia̱ ma̱ng a̱nggu, “Doot, a nat a̱mali. Nwuak fwuo ang hu da̱ nung hwa, san ang.”
42017020	Á̱ghyang á̱tuk, A̱fa̱risawa á̱ghyang si̱ bai, ba̱ si̱ lyip Yesu jen ji nang Tyok A̱gwaza hu na mbai a̱ni. A̱ si̱ nwuak ba shim nyia̱, “Tyok A̱gwaza hu na bai di̱ si̱sak ji á̱ na ndi hu a̱ni bah.
42017021	Da̱ mba, á̱ mbyia̱ a̱tyu a̱ na nyia̱, ‘Di, tyok hu hwa a̱ji,’ ku ‘hu hwa a̱ja̱u’ a̱ni bah. Da̱ a̱kwonu a̱kya, Tyok A̱gwaza hu wa shya̱ dundung ma̱ng a̱nyin ma̱ninika za̱m.”
42017022	A̱jawa gu si̱ nyia̱ ma̱ng mman ta̱m nggu na a̱ni, “Jen chobai nang nyi bye mbyia̱ di̱dang ba̱t, nyi li mam nang nung, Nggwon A̱tyubishyi na mbwuok a̱ bai a̱ni. A̱wot nyi na li nhu bah.
42017023	Á̱ghyang á̱niet na hyia̱ ma̱ng a̱nyin nyia̱, ‘Di Nggwon A̱tyubishyi kya ka a̱ji!’ Ku ba̱ nyia̱, ‘Di kikya a̱ja̱u!’ Nyi yok doot, nyi khwi mba bah.
42017024	“Ma̱nang á̱ ni̱ ndi sai a̱mya̱ra̱m nza, ku tyia̱ ma̱ mya̱ra̱m a̱ team kyai tswazwa hu a̱ni; ma a̱nia wa nang nung, Nggwon A̱tyubishyi, bye ndi di̱ mam hu nang n bye mbwuok bai mi̱ swanta hu a̱ni.
42017025	A̱wot di̱n tsa hu, ku yet ta hwa Nggwon A̱tyubishyi ka̱ swuo a̱bung ba̱t, á̱niet che bani bu na lak li nkaa, mam a̱hwa ku sii bai.
42017026	“Ma̱nang hu ku ndi di̱n jen Nuhu gbangbang a̱ni; ma a̱nia wa ku na ndi mi̱ mam a̱hwa nang Nggwon A̱tyubishyi na mbwuok a̱ bai a̱ni.
42017027	Di̱n jen Nuhu ji gbangbang, á̱niet ba ku shya̱ da̱ ya á̱ tsa nswuo á̱ tsa nyia̱ nyeang ma̱ng á̱ghyang, ba̱ng si̱ nat mam hu nang Nuhu nnwuo ma̱ a̱gba̱ndang kukwon a̱wak a̱ byia̱ a̱kup a̱ni. A̱jawa za si̱ ba̱ kin ta̱bat va ba̱t! A̱wot a̱gba̱ndang a̱ri̱giwa a̱sa̱khwot si̱ ghwut a̱ si̱ hyaai a̱mgba̱m á̱niet swanta ba.
42017028	“Ma a̱nia wa, á̱niet gbangbang ba ku nnyia̱ di̱n jen nang Lutu ku nswan mi̱ swanta hu a̱ni. Á̱niet ba ku shya̱ di̱ ya á̱ tsa á̱ nswuo, á̱ tsa á̱ nyia̱ a̱bwuang ma̱ng á̱ghyang. Ba̱ si̱ bu shya̱ di̱ khap ma̱ng nok a̱ka̱sa,
42017029	ba̱ng si̱ nat mam nang Lutu nghwut a̱ si̱ ghwon Sodom a̱ni. A̱jawa A̱gwaza si̱ kin tyia̱ a̱nga̱ngak ndong si̱ chyok mbeang a̱chi̱chan ndong nang taan a̱ni, neet mi̱ kyai tswazwa, ku si̱ ba̱ hyaai mba a̱mgba̱m!
42017030	Ma a̱nia wa ku na ndi di̱n jen á̱zanson ji, nang á̱ na ntyai Nggwon A̱tyubishyi kpa̱sai a̱ni.
42017031	“A̱tuk a̱kya, a̱tyu a̱ shya̱ tazwa a̱kup a̱li nggu a̱ni, gu yok chyok a̱ nwuo mami a̱li ka, a̱ ka kwok nkyang nggu na a̱ ghwut ndyo bah. Ma a̱nia wa, a̱tyu a̱ shya̱ ma̱ a̱byin khap nggu a̱ni, gu yok bwuok a̱ bai a̱mali, gu kwok nkyang nggu na bah.
42017032	Nang ku ndi a̱nia a̱ni, nyi jhyung kyang ku shya̱ a̱byii̱k Lutu wu a̱ni!
42017033	A̱tyu a̱ chat san swuan nggu ji a̱ni, ji̱ na bwuk. A̱wot a̱tyu a̱ shim a̱ si̱ nwai swuan nggu ji a̱ni, a̱ na shya̱ nji si̱ nat sang sangba̱p.
42017034	“N tak nyin, á̱niet a̱feang na shya̱ mi̱ nda da̱ a̱gbaat a̱nyiung a̱tyetuk. A̱wot á̱ na ti̱n a̱tyo nyiung, á̱ ghwon a̱tyu a̱nyiung wu.
42017035	Ma a̱nia wa, á̱nyiuk a̱feang na shya̱ da̱ kwang yak dundung mi̱ tukpak. Á̱ na kyiak a̱tyo a̱nyiung, á̱ ghwon a̱tyo nyiung wu.”
42017036	
42017037	A̱jawa mman ta̱m nggu na si̱ lyip gu nyia̱, “A̱tyoli, nkyang nani na tsa a̱ji wa?” A̱ si̱ shim di̱ kidee nyia̱, “Di̱ ntyan nang nkwom nshya̱ a̱ni, a̱ja wa nang á̱nggulu ni̱ ntung á̱ ya.”
42018001	Á̱ghyang á̱tuk, Yesu si̱ lyiat ma̱ng mman ta̱m nggu na di̱ kidee nang ku myim ba̱ naai A̱gwaza nchi̱ri̱ng, ba̱ yok but mi̱ nfwuo bah.
42018002	A̱ si̱ nyia̱, “A̱tyu shi̱ri̱ya a̱ghyang ku nshya̱ ma̱ a̱keang á̱ghyang. A̱ si̱ fwuong a̱wun A̱gwaza bah. Ma̱ da̱ nggu a̱ fwuong shok á̱nietbishyi bah.
42018003	A̱byii̱k a̱ghyang nang a̱tyok wu ka̱n khwu a̱ni, si̱ nshya̱ ma̱ a̱keang a̱kya. Kuzang jen, a̱ ni̱ ghwut a̱ chong a̱ naai a̱tyu shi̱ri̱ya wu nyia̱, ‘Ma̱sa̱kut a̱tyoli, nyia̱ nung shi̱ri̱ya tsotswat tazwa a̱tyu lak li nung, nang zi̱ ya fwuang ma̱ng a̱nggu a̱ni.’
42018004	“A̱wot a̱tyu shi̱ri̱ya wu si̱ kyiak a̱junjung jen nang gu nwuan a̱byii̱k wu gbi̱t. Di̱ ngaan hu, a̱ si̱ dam mi̱ fwuo nggu hu nyia̱, ‘Nung, n fwuong a̱wun A̱gwaza bah. Ma̱ da̱ nung, n dam ma̱ng a̱tyubishyi bah.
42018005	A̱mgba̱m ma̱ng a̱nia, mat nang a̱byii̱k wuni nchong a̱ shyui nung a̱fufwuo kuzang jen a̱ni; n na mbeang nggu n nyia̱ nggu shi̱ri̱ya ji tsotswat. Kalak a̱byii̱k wuni na tyia̱ nung van ba̱t ma̱ng naai nchi̱ri̱ng nggu hu!’ ”
42018006	A̱jawa A̱tyoli Yesu si̱ nyia̱ ma̱ng mman ta̱m nggu na, “Nyi myiam da̱ a̱di̱dam nang a̱tyu shi̱ri̱ya nwai nyia̱ tsotswat wuni nyia̱ a̱ni!
42018007	Ka̱ tangka̱i a̱tyu shi̱ri̱ya nwai nyia̱ tsotswat wuni fa̱k, a̱ si̱ shim a̱ beang a̱byii̱k a̱ naai gu a̱ni; ku fa A̱gwaza na nyia̱ shi̱ri̱ya nggu ji tsotswat tazwa á̱niet nggu ba nang gu khai a̱ni, ba̱ naai nggu a̱ta̱mam ma̱ng a̱tyetuk a̱ni baa? A̱gwaza na kyiak jen nang gu nnwuan á̱niet nggu ba gbi̱t a?
42018008	Yok n tak ma̱ng a̱nyin, a̱tsak a̱lyiat, A̱gwaza na beang mbaa a̱ nyia̱ mba shi̱ri̱ya ji tsotswat ma a̱nggang! A̱mgba̱m ma̱ng a̱nia, jen nang Nggwon A̱tyubishyi na mbwuok a̱ bai mi̱ swanta hu a̱ni; á̱niet a̱mang bya nang gu na shya̱ nang ba̱ nwuak fwuo da̱ nggu?”
42018009	A̱jawa Yesu si̱ bu lyiat ma̱ng a̱mba di̱ kidee jhyang tazwa tangka̱i á̱niet ba̱ kyiak á̱pyia̱ mba nang á̱tsotswat á̱niet a̱ni; a̱wot ba̱ nyia̱ a̱di̱dam A̱gwaza kyiak á̱kum á̱niet ka nang á̱tsotswat a̱ni bah. Yesu si̱ bu nyia̱,
42018010	“Á̱niet a̱feang nat naai A̱mali Nwuat Za̱nang A̱gwaza. A̱tyo nyiung ku yet a̱tyu A̱fa̱risawa. A̱wot a̱tyo nyiung wu si̱ yet a̱tyu saai kurum ga̱ndu nang á̱ jhyuai a̱ni.
42018011	A̱tyu A̱fa̱risawa wu si̱ khap a̱ yong zan. A̱ si̱ naai A̱gwaza nyia̱, ‘A̱gwaza, n gwai ang nang n gyet a̱tyu a̱ka̱tuk nyia̱ nang á̱kum á̱niet ka a̱ni bah. Mat n gyet a̱tyu shyuo á̱niet bah; n nyia̱ a̱ka̱tuk nyia̱ bah; a̱wot n katnaan bah. A̱tsak a̱lyiat, n di nang a̱tyu saai kurum ga̱ndu wuni a̱ni bah!
42018012	N ni̱ nswan a̱fa a̱khwot di̱ naai A̱gwaza mam feang mami mam a̱natat. A̱wot n ni̱ nwuak ang a̱kpa a̱nyiung mami a̱yaakpa swak mi̱ nkyang nang n shyat a̱ni!’
42018013	“A̱wot nggu a̱tyu saai kurum ga̱ndu wu, a̱ si̱ shya̱i a̱ yong ma̱ gbang. A̱ si̱ byian á̱ghyi, a̱ si̱ totong ba a̱byin. A̱ si̱ sak mbwak di̱ fi̱ri̱ng. A̱ si̱ nyia̱, ‘A̱gwaza, ma̱sa̱kut fa̱k kunak nung! Mat, n ngyet a̱tyu a̱ka̱tuk nyia̱ wa!’
42018014	N hyia̱ ma̱ng a̱nyin, a̱tyu saai kurum ga̱ndu wuni a̱ yet a̱tyu a̱ka̱tuk nyia̱ wu a̱ni; nggu wa nang A̱gwaza kyiak a̱ yet a̱tsotswat a̱zaghyi nggu, a̱ sii bwuok a̱ nat a̱mali; a̱wot kang ma̱ng a̱tyu A̱fa̱risawa wu. Mat a̱nia, a̱tyu a̱ nwuak a̱pyia̱ nggu shi a̱ni, á̱ na ghyuai shi nggu hu. A̱wot a̱tyu a̱ ghyuai a̱pyia̱ nggu a̱ni, á̱ na nwuak gu shi.”
42018015	Á̱ghyang á̱tuk, á̱ghyang á̱niet si̱ bai ma̱ng a̱chyuang mman mba wu da̱ a̱vwuo Yesu, da̱nian gu ka byiam baa, a̱wot a̱ bu tyia̱ mba a̱li̱ba̱rka. A̱wot nang mman ta̱m nggu na ndi a̱nia a̱ni, ba̱ si̱ kam á̱niet a̱bya; ba̱ yok tyei Yesu dyem bah.
42018016	A̱jawa Yesu si̱ yorong a̱chyuang mman wu ba̱ bai da̱ a̱vwuo nggu ka a̱ni, a̱ si̱ nyia̱ ma̱ng mman ta̱m nggu na a̱ni, “Nyi yok vwuong a̱chyuang mman wu bai da̱ a̱vwuo nung bah. Nyi yok ba, ba̱ bai! Mat Tyok A̱gwaza hu yet si̱ tangka̱i á̱niet ba̱ kyiak pyipyia̱ mba nang a̱chyuang mman wuni a̱ni!
42018017	“N tak nyin a̱tsak a̱lyiat; konyan wa da̱ a̱ san Tyok A̱gwaza hu nang a̱da̱dei nggwon a̱ni bah, a̱ si̱ mi̱n mak nwuo ma̱ nhu bah.”
42018018	Á̱ghyang á̱tuk, a̱tyu nzwá a̱ghyang a̱ yet a̱kwak a̱son A̱yahudawa a̱ni, si̱ bai a̱ si̱ lyip Yesu nyia̱, “A̱tsatsak a̱tyu tyiet, yihwa myim n nyia̱ n ka nshya̱ swuan sang sangba̱p ji?”
42018019	Yesu si̱ nwuak gu shim nyia̱, “A fi̱k nang á ngyei nung a̱tsatsak, nang A̱gwaza wa ma̱nyin nggu ngyet a̱tsatsak wu a̱ni a?
42018020	A̱wot ka̱ n na nwuak ang shim, a lyen doka A̱gwaza ji, ‘Ku yet ta hwa nyi yok katnaan; nyi yok hyat a̱yin; nyi yok shyi mi̱ tutu shi̱ri̱ya di̱ bwoi a̱ka̱laa bah. A̱wot nyi khwi a̱lyiat a̱tyia̱ ma̱ng a̱yang byin nyin wu.’”
42018021	A̱kwak a̱son a̱ yet a̱tyu nzwá wu a̱ni, si̱ nwuak Yesu shim nyia̱, “Doká jini a̱mgba̱m ji, n wa ka̱n khwi njii neet nang n ni̱ ngyet fi̱ng.”
42018022	Nang Yesu nfa̱k shim nggu hu a̱ni, a̱ si̱ nyia̱ ma̱ng a̱nggu, “Kyang nyiung hwa bwat a nyia̱, lyap a̱mgba̱m kyang nang a byia̱ a̱ni, a si̱ ka̱u á̱kunak kurum hu. A̱wot a na shya̱ zwá Ma A̱gwaza tswazwa. Ka̱ a nyia̱ a̱nia, a sii bai a khwi nung.”
42018023	A̱wot nang a̱kwak a̱son a̱ yet a̱tyu nzwá wu nfa̱k a̱nia a̱ni, fwuo nggu hu si̱ byian ba̱t, mat a̱ ku byia̱ zwá gba̱mgbam.
42018024	Nang Yesu ndi a̱nia a̱ni, a̱ si̱ nyia̱, “Ku na vwuo a̱khwu ba̱t; a̱tyu nzwá a̱ shya̱ nwuo mi̱ Tyok A̱gwaza hu!
42018025	A̱tsak a̱lyiat, ku na laai lan a̱lakumi a̱ nwuo a̱ kaat a̱ ghwut mi̱ zwua̱i a̱yop, nang a̱tyu nzwá na nnwuo mi̱ Tyok A̱gwaza hu a̱ni!”
42018026	Nang á̱niet ba nfa̱k a̱lyiat Yesu na a̱ni, ba̱ si̱ nyia̱, “Kwot! Ka̱ a̱nia wa, a̱nyan wa mi̱ swanta hu maai a̱ nwuo mi̱ Tyok A̱gwaza hu?”
42018027	Yesu si̱ nwuak ba shim nyia̱, “A̱gwaza byia̱ chet a̱ nyia̱ kyang ku swuo chet á̱nietbishyi a̱ni. Chet A̱gwaza hu byia̱ gak bah.”
42018028	Bitut si̱ nyia̱, “Nzi̱t, zi̱ ghwon a̱mgba̱m nkyang nang zi̱ byia̱ a̱ni, mbeang a̱ka̱sa nzi̱t na, zi̱ si̱ khwi ang!”
42018029	Yesu si̱ nwuak gu shim nyia̱, “A̱tsak a̱lyiat, konyan wa ghwon a̱li nggu, a̱byii̱k nggu, á̱na̱nyiuk nggu, á̱niet mbyin nggu, ku mman nggu da̱nian Tyok A̱gwaza hu;
42018030	a̱ na shya̱ záng ma̱ a̱di̱di̱t ji̱ swak nkyang nani mi̱ njen jini; a̱wot a̱ bu na shya̱ swuan sang sangba̱p di̱n jen chobai ji!”
42018031	Yesu si̱ kan gyorong mman ta̱m swak ma̱ a̱feang nggu na da̱ gbang a̱nyiung. A̱ si̱ nyia̱, “Nyi fa̱k! Zi̱ naat Urusha̱lima. Ki̱ zi̱ si̱si̱ tat a̱ja, kuzang kyang nang a̱yaata̱m a̱kwonu A̱gwaza ba gbangbang ku lyuut tazwa Nggwon A̱tyubishyi a̱ni; ku na bai da̱ a̱nu ka cha̱chaat.
42018032	Á̱ na ta̱bat kaa, á̱ tyia̱ nka mbwak tyok A̱romawa. Á̱ na mai nkaa, á̱ nyia̱ nka lihyat, a̱wot á̱ bu tang nka a̱ta̱mpyia̱.
42018033	Ba̱ na tsot ka ma̱ng a̱ya̱u a̱ byia̱ pyipyia̱ ntswam a̱ni. A̱wot ba̱ hyat ka. A̱mgba̱m ma̱ng a̱nia, a̱tuk mam tat ka, ka̱ na doot ma̱ng swuan ma̱ á̱niet ba̱ ka̱n kwi a̱ni.”
42018034	Mman ta̱m Yesu na si̱ fi̱k kyang nyiung mami nkyang nani nang gu lyiat a̱ni bah. Á̱ ku niat ma̱ng a̱mba kyang nang á̱lyiat nani fa a̱ni. Da̱ mba, ba̱ fi̱k kyang nang gu lyiat a̱ni bah.
42018035	Nang Yesu nshim tat kpa̱mkpaan ma̱ng Yeriko a̱ni, a̱ si̱ shya̱ a̱tyu a̱fi̱fan a̱ yet a̱tyu a̱shweang a̱ni, nang gu swan da̱ a̱beam vak.
42018036	Nang a̱tyu a̱fi̱fan wu nfa̱k a̱nwuat á̱kpa á̱niet ba̱ sweap a̱ni, a̱ si̱ lyip kyang ku naat mbwuot a̱ni.
42018037	Á̱ si̱ tak ma̱ng a̱nggu nang Yesu a̱tyu Na̱za̱ra̱t wa nsweap.
42018038	Mat a̱nia, a̱ si̱ nwuo yei mi̱ chet nyia̱, “Yesu, nggwon Da̱wuda, ma̱sa̱kut fa̱k kunak nung!”
42018039	Á̱niet ba ba̱ kwak a̱son ka a̱ni, si̱ kam nggu nyia̱ gu tyia̱ nywang. A̱wot da̱ a̱kwonu a̱kya, a̱ si̱ mbeang a̱nwuat ka mi̱ chet nyia̱, “Yesu, nggwon Da̱wuda, ma̱sa̱kut fa̱k kunak nung!”
42018040	Nang Yesu nfa̱k a̱nwuat nggu ka a̱ni, a̱ si̱ yong, a̱ si̱ tyia̱ ba̱ si̱ bai ma̱ng a̱tyu a̱fi̱fan wu da̱ a̱vwuo nggu. Yesu si̱ lyip gu nyia̱,
42018041	“Yihwa a chat n nyia̱ ang dyo?” A̱tyu a̱fi̱fan wu si̱ nyia̱, “A̱tyoli, ma̱sa̱kut, n chat n bu shya̱ nwuan a̱vwuo!”
42018042	A̱wot Yesu si̱ nyia̱ ma̱ng a̱nggu, “Ku yet a̱sham; da̱ shya̱ nwuan a̱vwuo hu! Nwuak fwuo ang hu da̱ nung choot ang.”
42018043	Mi̱ di̱ yong a̱hwa, a̱tyu a̱fi̱fan wu si̱ kin shya̱ nwuan a̱vwuo hu! A̱ si̱ khwi Yesu, a̱ dyep A̱gwaza. A̱wot a̱mgba̱m á̱niet ba̱ shya̱ a̱ja a̱ni, mba meang, ba̱ si̱ dyep A̱gwaza.
42019001	Yesu si̱ nwuo a̱keang Yeriko a̱ chong a̱ sweap.
42019002	A̱tyok a̱ghyang ku shya̱ a̱ja, á̱ si̱ ngyei nggu Za̱ka. A̱ ku yet a̱gba̱ndang a̱tyu saai kurum ga̱ndu wa, mi̱ fam a̱byin a̱hwa. A̱wot a̱ si̱ byia̱ zwá gba̱mgbam.
42019003	Za̱ka ku kwan ba̱t a̱ ka li tangka̱i a̱yin nang Yesu yet a̱ni. A̱wot a̱ si̱ shya̱ vak hu bah. Mat a̱ ku shi a̱za bah; á̱kpa á̱niet ka si̱ fwun nggu li Yesu hu.
42019004	Mat a̱nia, a̱ si̱ tyong chung a̱ nat a̱zanson. A̱ si̱si̱ nyeak a̱kwon a̱bwabwap da̱ a̱beam vak ka. Da̱nian a̱ ka li Yesu di̱n jen nang Yesu na nswak di̱n vak hu a̱ni.
42019005	Jen nang Yesu nchong, a̱ si̱ tat a̱tyin a̱kwon a̱bwabwap nang Za̱ka nyeak a̱ni; a̱ si̱ gba̱t á̱ghyi, a̱ si̱ li Za̱ka. A̱ si̱ yorong nggu da̱ a̱lyoot nggu ka mi̱ chet nyia̱, “Za̱ka, chyok bai a̱byin a̱nggang! Mat, ku yet nung ta hwa n gyet a̱nietchen a̱gbang ang a̱fwun!”
42019006	Za̱ka si̱ kin ghan a̱nggang. A̱ si̱ chyok a̱ bai a̱byin. A̱wot a̱ si̱ nat ma̱ng Yesu a̱gbang nggu ka da̱ a̱gwai ma̱ng a̱lyia̱ sai!
42019007	A̱wot á̱niet ba si̱ fa̱k a̱lyia̱ ya. Ba̱ si̱ kwop a̱dyii̱ng nyia̱, “Yesu nat a̱ yet a̱nietchen a̱mali a̱tyu nang á̱ lyen gu yet a̱tyu a̱ka̱tuk nyia̱ ba̱t a̱ni!”
42019008	Á̱ labeang bah, Za̱ka si̱ doot a̱ yong a̱zaghyi A̱tyoli Yesu, a̱ si̱ nyia̱, “A̱tyoli, n na nka̱u zwá nung ji a̱ka̱feang, n nang á̱kunak á̱kum! A̱wot ki̱ n shyok á̱niet ba nang nsaai kurum ga̱ndu hu da̱ a̱vwuo mba a̱ni; n na mbwuok ndyo, n nwuak mbaa! N na tan mba kurum hu che a̱ka̱naai di̱ si̱sak ji nang n nshyok mba a̱ni!”
42019009	Yesu si̱ nyia̱, “A̱fwun, á̱niet mali bani shya̱ san! Mat a̱tyu wuni tak kpa̱sai nang gu ngyet a̱tsatsak nggwon a̱ ghwut mi̱ kwai Ibrahim ja a̱ni.
42019010	Mat Nggwon A̱tyubishyi bai ka̱ kup á̱ghyi di̱ chat, a̱wot ka̱ san á̱niet ba̱ bwuk mat a̱ka̱tuk nyia̱ a̱ni.”
42019011	Di̱n jen a̱ja, á̱kpa á̱niet ka si̱ myiai a̱fufwuo á̱ fwuong tyiet Yesu hu. A̱wot mat nang gu nshim tat a̱keang Urusha̱lima ka a̱ni, a̱ si̱ lyiat ma̱ng a̱mba di̱ kidee jhyang. Da̱nian gu ka jhyi a̱di̱dam mba wu di̱ si̱sak nang ba̱ nfa a̱ni, nyia̱ Tyok A̱gwaza hu na bai di̱n jen nang Yesu nnwuo Urusha̱lima hu a̱ni.
42019012	Yesu si̱ nyia̱, “Á̱ ku byia̱ nggwon a̱gwam a̱ghyang, ka̱ si̱ ghwut a̱ naat a̱byin á̱ghyang ma̱ gbang; da̱nian á̱ ka kup ka tyok, ka̱ sii bwuok a̱ bai.
42019013	Nang ka̱ ndoot na nat a̱ni, ka̱ si̱ yorong á̱khwo swak nang ka̱ byia̱ a̱ni dundung. Ka̱ si̱ jong kuzang a̱khwo ma̱ mba kurum, ku yet zang a̱tyu nta̱m zwát tsat a̱ni. A̱wot ka̱ si̱ nyia̱ ma̱ng a̱mba, ‘Nyi nyia̱ nung a̱bwuang ma̱ng kurum huni, si̱ nang n bwuok.’
42019014	A̱wot á̱niet a̱byin nggwon a̱bya si̱ lak li nkaa. Ba̱ si̱ ta̱m a̱yaata̱m ba̱ khwi nka da̱ bang, ba̱ si̱ hyia̱ ma̱ng a̱gba̱ndang a̱gwam shan wu nyia̱, ‘Zi̱ chat nggwon kani ka̱ ba̱ yet a̱gba̱ndang a̱gwam shan nzi̱t wu bah.’
42019015	“A̱mgba̱m ma̱ng a̱nia, á̱ si̱ labeang bah, á̱ si̱ kup ka tyok hu, ka̱ si̱ bwuok a̱ bai. A̱ si̱ yorong á̱khwo nggu ba nang gu jong mba kurum a̱bwuang hu a̱ni. A̱ si̱ chat a̱ lyen kpangti̱n nang konyan ma̱ mba shya̱ nggu ndyo a̱ni.
42019016	“A̱khwo ntsa wu si̱ bai, a̱ ba̱ hyia̱ ma̱ng a̱nggu nyia̱, ‘A̱tyoli, di kurum zwát tsat ang huhwa hu nang a ku jong nung a̱ni. N mbwuang, n si̱ nshya̱ kpangti̱n a̱ka̱swak tazwa!’
42019017	“A̱jawa a̱tyoli wu si̱ nyia̱ ma̱ng a̱nggu, ‘Ku yet a̱sham! A yet a̱tan a̱khwo wa za̱m! Ma̱nang a nyia̱ tsotswat da̱ a̱bada̱dei kyang nang n tyia̱ ang ndyo mbwak a̱ni; mat a̱nia, n na ntyia̱ ang a nyia̱ tyok tazwa a̱ka̱keang swak. Huhwa na yet zang ang ji.’
42019018	“A̱khwo a̱ yet a̱feang wu a̱ni si̱ bai, a̱ ba̱ hyia̱ ma̱ng a̱nggu nyia̱, ‘A̱tyoli, di kurum zwát tsat ang huhwa hu nang a ku jong nung a̱ni. N mbwuang, n si̱ nshya̱ kpangti̱n a̱ka̱fwuon tazwa!’
42019019	“A̱jawa a̱tyoli wu si̱ nyia̱ ma̱ng a̱nggu, ‘Ku yet a̱sham! Nwan, n na ntyia̱ ang a nyia̱ tyok tazwa a̱ka̱keang a̱fwuon.’
42019020	“A̱wot a̱khwo a̱ yet a̱tat wu a̱ni, si̱ bai ma̱ng kurum nang á̱ ku jong nggu wa a̱ni ma̱nyin hu. A̱ si̱ nyia̱, ‘A̱tyoli, di kurum ang huhwa hu. N ku niat hu. Di huhwa hu ma̱ cha̱chaat ma̱nang a ku jong nung a̱ni!
42019021	N ku nfa̱k a̱wun, mat n dyen a yet a̱tyu shim kyang wa ba̱t. A ni̱ kyiak kyang ku yet si̱ nwan a̱ni bah. A̱wot a ni̱ chak yak da̱ a̱vwuo ka nang a nchyui a̱ni bah.’
42019022	“A̱jawa a̱tyoli wu si̱ doot lyen. A̱ si̱ nyia̱ ma̱ng a̱nggu, ‘Nwan a̱buk a̱khwo! N na nyia̱ ang shi̱ri̱ya ji cha̱chaat ma̱ng á̱lyiat na̱ ghwut a̱bwonu ang ka a̱ni. Nang a wa ndyen nang n gyet a̱tyu shim kyang wa, a̱wot n ni̱ nkyiak kyang di̱ ku yet si̱ nung a̱ni bah. Nang a wa ndyen n bu ni̱ nchak yak da̱ a̱vwuo ka nang n chyui a̱ni bah.
42019023	Nang a ndyen a̱nia a̱ni, mi̱ yihwa mbyia̱ nang a ndak tyia̱ kurum nung hu mbwak á̱niet a̱bwuang? Ka̱ a wa nyia̱ a̱nia, shimba, ki̱ n bwuok mbai, n na nsan kurum nung hu ma̱ng kpangti̱n ji!’
42019024	“A̱jawa a̱gwam wu si̱ nyia̱ ma̱ng á̱khwo á̱ghyang ba̱ yong a̱ja a̱ni, ‘Nyi ta̱wap kurum hu mbwak a̱ka̱tuk a̱khwo wuni. Nyi nwuak a̱khwo wu a̱ shya̱ kpangti̱n a̱ka̱swak tazwa kurum nang n jong nggu a̱ni.’
42019025	“A̱wot á̱khwo ba ba̱ yong a̱ja a̱ni si̱ nyia̱, ‘Kwot a̱tyoli! A̱khwo a̱wa ka̱n shya̱ kpangti̱n a̱ka̱swak tazwa kurum nang a jong nggu a̱ni!’
42019026	“A̱gwam wu si̱ nwuak mba shim nyia̱, ‘A̱tsak a̱lyiat, á̱niet ba ba̱ nyia̱ tsotswat ma̱ng kyang nang á̱ jong mba a̱ni; á̱ na mbeang mba ghyáng. Ma a̱nia wa, á̱niet ba di̱ ba̱ nyia̱ tsotswat a̱ni bah; ku ba̱ byia̱ kyang ma̱ a̱da̱dei, á̱ na ta̱wap hu á̱ ghwon mbaa.
42019027	“ ‘A̱wot tazwa á̱niet ba̱ lak li nung, ba̱ bu lak n gyet a̱gwam mba wu a̱ni; nyi bai ma̱ng a̱mba, nyi hyaai mba a̱zaghyi nung!’ ”
42019028	Nang Yesu ntyak lyiat ma̱ng á̱niet ba di̱ kidee ji a̱ni, a̱ si̱ ghwon a̱keang ka nang gu nshya̱ a̱ni. A̱ si̱ khwat a̱son mman ta̱m nggu na, a̱ naat Urusha̱lima.
42019029	Nang ba̱ nshya̱ da̱ a̱chyet ka a̱ni, ba̱ si̱ tat kpa̱mkpaan ma̱ng a̱baka̱keang Ba̱ti̱faji ma̱ng Ba̱ta̱ni, na̱ shya̱ da̱ a̱beam Tsok Za̱itun a̱ni. A̱jawa Yesu si̱ nta̱m mman ta̱m nggu a̱feang, ba̱ khwat a̱son nggu.
42019030	A̱ si̱ nyia̱, “Nyi nat ma̱ a̱keang keniaau. Mi̱ di̱ nwuo nyin hu a̱ja, nyi na li a̱banggwon a̱ka̱za̱nki nang á̱ la̱p a̱ni, a̱yin ka̱n mak nyeak ka bah. Nyi byii̱k kaa, nyi bai ma̱ng a̱nung ndyo.
42019031	Ka̱ a̱yin lyip nyin kyang ku mbyia̱ nang nyi mbyi nka a̱ni, nyi nyia̱ ma̱ng a̱nggu, ‘A̱tyoli wa chat ka.’ ”
42019032	Huhwa mman ta̱m a̱feang na si̱ nat á̱ si̱ shya̱ a̱banggwon a̱ka̱za̱nki ka ma̱ cha̱chaat nang Yesu nhyia̱ a̱ni.
42019033	A̱wot nang ba̱ nshya̱ di̱ byi a̱banggwon a̱ka̱za̱nki ka a̱ni, á̱niet byia̱ ba si̱ lyip ba nyia̱, “Yihwa mbyia̱ nang nyi mbyi a̱banggwon a̱ka̱za̱nki ka?”
42019034	Mman ta̱m na si̱ nwuak gu shim nyia̱, “A̱tyoli wa chat ka.”
42019035	Huhwa ba̱ si̱ kwak a̱banggwon a̱ka̱za̱nki ka á̱ bai ndyo da̱ a̱vwuo Yesu. Ba̱ si̱ khwut a̱yaatoot mba ba. Ba̱ si̱ teak da̱ a̱banggwon a̱ka̱za̱nki ka, Yesu si̱ nyeak a̱ nswan.
42019036	Nang gu nta̱bat a̱chyet da̱ a̱ka̱za̱nki ka a̱ni, á̱kpa á̱niet ka si̱ teak a̱yaatoot mba ba di̱n vak hu, Yesu a̱ ka nchong.
42019037	Jen nang gu ntat a̱vwuo ka nang vak hu nkpa̱k a̱ chyok neet da̱ Tsok Za̱itun ji a̱ni; a̱mgba̱m á̱niet ba̱ khwi nggu a̱ni, ba̱ si̱ nwuo khwot a̱gugong á̱ bwom á̱ dyep A̱gwaza, mat a̱mgba̱m nkyang a̱ri̱bi̱di nang ba̱ li a̱ni, nyia̱,
42019038	“A̱gwam a̱ chobai da̱ a̱lyoot A̱gwaza a̱ni, a̱ yet a̱tyu a̱li̱ba̱rka wa! Swat nyinyang shya̱ Ma A̱gwaza tswazwa! A̱wot yok á̱ nwuak A̱gwaza a̱ shya̱ a̱ja a̱ni shi!”
42019039	A̱wot A̱fa̱risawa á̱ghyang ba̱ shya̱ ma̱ á̱kpa á̱niet ka a̱ni, si̱ nyia̱ ma̱ng Yesu, “A̱tyu tyiet, kam mman ta̱m ang na ba̱ tyia̱ nywang!”
42019040	Yesu si̱ nwuak ba shim nyia̱, “Yok, n tak ma̱ng a̱nyin; ku á̱niet ba tyia̱ nywang, nfang nani na̱ shya̱ a̱beam vak ka a̱ni, na nwuo dyep nung mi̱ chet da̱ a̱kwonu mbaa.”
42019041	A̱wot nang Yesu nchong a̱ si̱ tat kpa̱mkpaan ma̱ng Urusha̱lima a̱ni; a̱ si̱ ta̱kang, a̱ si̱ li a̱keang ka. A̱jawa fwuo nggu hu si̱ byian. A̱ si̱ twei tazwa á̱niet Urusha̱lima ba.
42019042	A̱ si̱ nyia̱, “A̱yaa, a̱fwun kani, n na nyia̱ ni wa, a̱mgba̱m nyin á̱niet Urusha̱lima ba, nyi ndyen vak shyat swat nyinyang hu! A̱wot ma̱ninika, nang ku ndi a̱nia a̱ni, jen ji swak nyin! Nyi si̱ mi̱n fi̱k kyang ku na nwuak nyin swat nyinyang a̱ni bah.
42019043	A̱wot nyin á̱niet Urusha̱lima, á̱ na labeang bah, á̱niet lak li nyin ba na tung mbyin, ba̱ nnok a̱gba̱ndang a̱junjung a̱kuu; da̱nian á̱ ka tat a̱za mbat a̱keang nyin na. Á̱niet nzwang A̱romawa na bu na kpaat a̱ka̱chya̱ na̱ tyong nyin á̱ keang di̱ kuzang fam.
42019044	Á̱niet lak li nyin ba na nyeap nyin á̱ tyei a̱byin; nyin ma̱ng mman nyin na, ba̱ na hyaai nyin. Ba̱ bu na ghyun kuzang a̱fang ma̱ a̱keang nyin ka, ka̱ bai a̱byin! Mat nyi lak san a̱wat nang á̱ nwuak nyin, nyi ka nshya̱ san hu a̱ni.”
42019045	A̱jawa Yesu si̱ nwuo mi̱ didyaat A̱li Nwuat Za̱nang A̱gwaza hu. A̱ si̱ nwuo fi̱n á̱niet a̱bwuang ma̱ng á̱niet lyiai nkyang nzwá nang á̱ na nnwuat za̱nang a̱ni.
42019046	Yesu si̱ ta̱ngam a̱nwuat mi̱ chet, a̱ si̱ nyia̱, “Á̱ lyuut mami A̱lyiat A̱gwaza na nyia̱, ‘A̱li nung ka na yet a̱li naai A̱gwaza kya.’ “A̱wot da̱ a̱kwonu a̱kya, nyin, nyi bwuak ka ntyia̱ ‘kuu á̱niet á̱tsaai!’”
42019047	Nang si̱ a̱hwa nswak a̱ni, Yesu si̱ tyiet á̱niet ba Mali Nwuat Za̱nang A̱gwaza ka kuzang a̱tuk. A̱wot a̱cha̱chet a̱yaapris ba, ba̱ yet a̱yaakwak a̱son ba a̱ni, ma̱ng a̱yaagwak tyiet doka A̱gwaza ba, mbeang a̱yaakwak a̱son A̱yahudawa á̱ghyang; ba̱ si̱ nwuo vwuoi a̱ka̱shuk di̱ si̱sak nang ba̱ na nhyat Yesu a̱ni.
42019048	A̱wot a̱yaakwak a̱son A̱yahudawa ba si̱ shya̱ vak hyat Yesu hu bah. Mat a̱mgba̱m á̱niet ba ku myiai a̱fufwuo á̱ fwuong tyiet Yesu hu.
42020001	Á̱ghyang á̱tuk nang Yesu shya̱ di̱ tyiet á̱niet, a̱ tsa a̱ bu nshei mba A̱sham Nkhang A̱mali Nwuat Za̱nang A̱gwaza ka; a̱cha̱chet a̱yaapris, a̱yaagwak tyiet doka, ma̱ng á̱niet khwop á̱niet si̱ bai da̱ a̱vwuo nggu.
42020002	Ba̱ si̱ lyip gu nyia̱, “Zang tangka̱i tyok hwa nang a byia̱ nyia̱ nkyang nani? A̱nyan wa nwuak ang a̱wat ka nang a nyia̱ tyok a̱hwa a̱ni?”
42020003	Yesu si̱ nwuak ba shim nyia̱, “Nung meang, n ma na ndyip nyin kyang nyiung!
42020004	Nyi tak nung, tyok nyia̱ ba̱ptisman Yoona hu neet a̱ji wa; ku neet Ma A̱gwaza tswazwa kya, kee da̱ a̱vwuo a̱tyubishyi kya?”
42020005	Ba̱ si̱ shya̱i á̱ nat da̱ gbang a̱nyiung. Ba̱ si̱ ya nwuo lyiat tsi̱tsak mba nyia̱, “Ka̱ zi̱ shim nyia̱ A̱gwaza wa nwuak Yoona tyok nyia̱ ba̱ptisman hu; a̱ na lyip zi̱t nyia̱ da̱ yihwa mbyia̱ zi̱ ndak nwuak a̱chuchuk di̱ tyiet Yoona hu?
42020006	“A̱wot ki̱ zi̱ nyia̱ a̱tyubishyi wa nwuak Yoona tyok nyia̱ ba̱ptisman hu; shimba, a̱mgba̱m á̱niet ba na doot jhya̱ ba̱ mang nzi̱t ma̱ng nfang. Mat ba̱ wa ka̱n nwuak a̱chuchuk nang Yoona ngyet a̱tsak a̱ta̱m a̱kwonu A̱gwaza wa.”
42020007	Mat a̱nia, di̱ ngaan hu ba̱ si̱ nwuak Yesu shim nyia̱, “Zi̱ lyen a̱tyu a̱ nwuak Yoona tyok nyia̱ ba̱ptisman hu a̱ni bah.”
42020008	A̱wot Yesu si̱ ma nwuak ba shim nyia̱, “Ka̱ a̱nia wa, nung meang, n na ntak ma̱ng a̱nyin a̱tyu a̱ nwuak nung tyok hu n nyia̱ nkyang nani a̱ni bah.”
42020009	A̱jawa Yesu si̱ bu bwuak, a̱ si̱ nwuo lyiat ma̱ng á̱niet ba di̱ kidee jhyang nyia̱, “A̱tyok a̱ghyang wa kap a̱byin a̱na̱p. A̱ si̱ khwap á̱niet khap á̱ghyang a̱byin ka, ba̱ kap nggu ndyo. A̱wot a̱ si̱ nkat a̱byin á̱ghyang ma̱ gbang. A̱ si̱si̱ swan a̱ja, a̱ si̱ nyia̱ ndyia̱ ma̱ a̱di̱di̱t.
42020010	A̱wot nang jen kpa̱i sum a̱na̱p ji nnyia̱ a̱ni, a̱tyu byia̱ a̱byin wu si̱ ta̱m ma̱ng a̱khwo nggu a̱ghyang; a̱ ka si̱ san sum a̱na̱p ku yet a̱kwonu nggu ka a̱ni. A̱wot á̱niet khap ba si̱ kwa da̱ a̱khwo a̱wa. Ba̱ si̱ tsot gu, ba̱ si̱ fi̱n nggu! A̱ si̱ nkat mbwak nkhwot.
42020011	“A̱tyu byia̱ a̱byin wu si̱ bu ta̱m ma̱ng a̱khwo a̱ghyang. A̱wot ba̱ si̱ bu nyia̱ nggu lihyat. Ba̱ si̱ tsot gu, ba̱ si̱ fi̱n gu, a̱ si̱ nkat mbwak nkhwot.
42020012	Ma̱ a̱nia wa, a̱tyu byia̱ a̱byin wu si̱ bu nta̱m ma̱ng a̱khwo a̱tat wu. A̱wot ba̱ si̱ bwoi nggu kun. Ba̱ si̱ bu fi̱n nggu. A̱ si̱ nkat mbwak khwot.
42020013	“Di̱ ngaan hu, a̱tyu byia̱ a̱byin wu si̱ nyia̱ a̱di̱dam mi̱ fwuo nggu. A̱ si̱ lyip a̱pyia̱ nggu nyia̱, ‘Ma̱ninika, yihwa n na nyia̱? Yok, n dyen kyang n na nyia̱ a̱ni! N na nta̱m ma̱ng nggwon byin nung, nang n chat ba̱t a̱ni. A̱tsak a̱lyiat, ba̱ na nwuak nggwon nung ka shi!’
42020014	“A̱wot jen nang á̱niet khap ba ndi nggwon a̱tyu byia̱ a̱byin ka chobai a̱ni, ba̱ si̱ lyiat tsi̱tsak mba nyia̱, ‘Di nggwon ka̱ na ya gado a̱byin hu a̱ni; kikya chobai! Nyi bai zi̱ hyat ka, da̱nian zi̱ ka san a̱byin ka, ka̱ yet a̱si̱ nzi̱t!’
42020015	Huhwa ba̱ si̱ ta̱bat nggwon ka, ba̱ si̱ kwak ka á̱ nat ndyo a̱ma̱nta a̱byin a̱na̱p ka. Ba̱ si̱si̱ hyat ka a̱ja!” “Yihwa nang nyi fa a̱tyu byia̱ a̱byin wu na nyia̱ á̱niet khap a̱bya ndyo?
42020016	N tak ma̱ng a̱nyin, a̱tyu byia̱ a̱byin wu na bai a̱ hyaai á̱niet khap a̱bya! A̱wot a̱ khwap á̱ghyang á̱niet a̱byin a̱na̱p ka!” Nang á̱niet ba nfa̱k a̱nia a̱ni, ba̱ si̱ nyia̱, “Kwot, A̱gwaza gu yok tyia̱ a̱ka̱tuk kyang gu bai a̱nia bah!”
42020017	Yesu si̱ sak ba á̱ghyi, a̱ si̱ nyia̱, “Yihwa nang A̱lyiat A̱gwaza nang á̱ lyuut a̱ni fa nyia̱, ‘A̱fang ka nang á̱niet nok ba lak a̱ni; kikya nang á̱ kpaat da̱ a̱ta̱m kuntyin nok ka.’
42020018	Konyan wa ga̱u da̱ a̱fang a̱kya a̱ si̱ kwa, a̱ na chwaat di̱ chunchong. A̱wot a̱tyu nang a̱fang a̱kya meang kwa da̱ nggu a̱ni, ka̱ na kwang nggu a̱ tyia̱ nkyuo ma̱ luluk a̱luk!”
42020019	Á̱niet tyiet doka A̱gwaza ma̱ng a̱cha̱chet a̱yaapris ba, si̱ kin chat vak nang ba̱ na nta̱bat Yesu a̱ni. A̱wot ba̱ si̱ fa̱k a̱wun á̱niet ka. Mat ba̱ ku fi̱k nang bibya Yesu nfa; ba̱ yet á̱ka̱tuk á̱niet khap ba mi̱ kidee jini.
42020020	Á̱niet tyiet doka A̱gwaza ma̱ng a̱cha̱chet a̱yaapris ba si̱ cham Yesu. Ba̱ chat ba̱ shya̱ a̱wat nang ba̱ na nta̱bat nggu a̱ni. Mat a̱nia, ba̱ si̱ ta̱m á̱niet zop da̱ bang, ba̱ nat ba̱ si̱ tya̱ra̱m Yesu, gu ka hyia̱ kyang ku na tyia̱ gwomna A̱romawa wu a̱ nta̱bat gu a̱ni.
42020021	Nang á̱niet zop da̱ bang ba nshya̱ Yesu a̱ni, ba̱ si̱ but gu á̱ghyi. Ba̱ si̱ nyia̱, “A̱tyu tyiet, zi̱ lyen a tyiet a si̱ bu lyiat kyang ku yet a̱tsotswat a̱ni. A̱wot zi̱ bu lyen a tyiet vak A̱gwaza mami a̱chuchuk, a̱wot a si̱ khai á̱niet da̱ á̱ghyi bah.
42020022	“Ma̱ninika, tak ma̱ng a̱nzi̱t; ku myim zi̱ tan Kaisar a̱gwam shan A̱romawa wu kurum ga̱ndu hu a; kee zi̱ yok?”
42020023	Yesu si̱ fi̱k nang ba̱ nyia̱ mumwang hwa ba̱ ka tya̱ra̱m ngguu. A̱wot a̱ si̱ nyia̱,
42020024	“Nyi bai ma̱ng a̱nung tswa kurum A̱romawa ji, n di. Ghwughwu huni ma̱ng a̱lyoot kani tazwa kurum hu; yet si̱ a̱nyan hwa?” Huhwa ba̱ si̱ nwuak gu shim nyia̱, “Si̱ Kaisar hwa!”
42020025	Huhwa Yesu si̱ ma nyia̱, “Ka̱ a̱nia wa, kyang ku yet si̱ Kaisar a̱ni, nyi nwuak Kaisar. Ma a̱nia wa, kyang ku yet si̱ A̱gwaza a̱ni, nyi nwuak A̱gwaza.”
42020026	Mat a̱nia, á̱niet zop da̱ bang ba si̱ lyin kyang nang ba̱ na ntya̱ra̱m Yesu a̱zaghyi á̱kpa á̱niet ka a̱ni. Da̱ a̱kwonu a̱kya, ba̱ si̱ fa̱k a̱ga̱de, mat shim hu nang gu nwuak ba a̱ni. Ba̱ si̱ tyia̱ nywang.
42020027	A̱sa̱ndukiyawa ba yet sot a̱yaakwak a̱son á̱niet khwi A̱yahudawa ja; di̱ ba̱ shim nyia̱ á̱niet ba̱ ka̱n kwi a̱ni, na doot ma̱ng swuan bah. Á̱ghyang á̱niet ma̱ mba si̱ bai da̱ a̱vwuo Yesu.
42020028	Ba̱ si̱ nyia̱ ma̱ng a̱nggu, “A̱tyu tyiet, Musa ku lyuut nzi̱t doka nyia̱: Ka̱ a̱na̱nyiuk a̱ yet a̱niet khwop a̱ni khwu, a̱ si̱ ghwon a̱byii̱k nggu wu di̱ mi̱n nggwon; ku myim a̱na̱nyiuk wu a̱ yet a̱shushyuo a̱tyu a̱ khwu wu a̱ni, gu chi̱t a̱byii̱k a̱wa. Ba̱ ka nshya̱ a̱tyu a̱ khwu wu nggwon, ka̱ ya gado a̱li a̱tyu a̱ khwu ka, da̱nian a̱li ka ka̱ ka ya a̱son.
42020029	Mat a̱nia, di̱n jen jhyang, á̱ ku byia̱ á̱na̱nyiuk a̱natat, a̱niet khwop wu si̱ bwuo a̱byii̱k, a̱wot a̱tyok wu si̱ khwu di̱ mi̱n nggwon.
42020030	A̱wot a̱tyu a̱ yet a̱feang wu a̱ ntung da̱ a̱niet khwop wu a̱ni, si̱ chi̱t a̱byii̱k a̱wa. A̱wot a̱tyok a̱wa meang, a̱ si̱ khwu di̱ mi̱n nggwon.
42020031	“A̱wot a̱na̱nyiuk a̱tat wu si̱ chi̱t a̱byii̱k a̱wa. A̱wot a̱tyok a̱wa meang, a̱ si̱ khwu di̱ mi̱n nggwon. Ma a̱nia wa, ku si̱ ngya a̱son ma̱ng a̱mgba̱m á̱na̱nyiuk a̱natat a̱bya ba̱ chi̱t a̱byii̱k a̱wa konyan mi̱ njen nggu a̱ni; a̱mgba̱m ba si̱ kwi di̱ mi̱n mman.
42020032	Di̱ ngaan hu, a̱byii̱k wu meang si̱ khwu.
42020033	“Ka̱ a̱nia wa di̱ yong huni, tak ma̱ng a̱nzi̱t; a̱byii̱k a̱nyan wa nang gu na yet, di̱n jen nang á̱niet ba̱ ka̱n kwi na ndoot ma̱ng swuan a̱ni? Mat, a̱byii̱k a̱wa swan nyeang ma̱ng a̱mgba̱m á̱na̱nyiuk a̱natat a̱bya!”
42020034	Yesu si̱ nwuak ba shim nyia̱, “Nyeang hu yet si̱ á̱nietbishyi hwa mi̱ swanta huni.
42020035	A̱wot jen nang á̱niet á̱ kyiak ba̱ myim ba̱ doot ma̱ng swuan ma̱ á̱niet ba̱ ka̱n kwi mi̱ che chobai hu a̱ni; ba̱ na nyia̱ a̱ka̱nyeang, ku á̱ tyei mba a̱ka̱nyeang bah.
42020036	A̱wot da̱ mba, ba̱ bu na kwi bah. Da̱ a̱kwonu a̱kya, ba̱ na li nang a̱yaata̱m tswá A̱gwaza a̱ni. Ba̱ na yet mman A̱gwaza nia. Mat ba̱ na doot ma̱ng swuan ma̱ á̱niet ba̱ ka̱n kwi a̱ni.
42020037	“A̱wot da̱ a̱lyiat doot ma̱ng swuan ma̱ á̱niet ba̱ ka̱n kwi a̱ni: Ku Musa meang ku lyuut tazwa nkhang nang sop ji ku ngya long mi̱ tswa a̱yit a̱ni; a̱ ku tak si̱sak ji nang A̱gwaza ku ndyiat ma̱ng a̱nggu a̱yit ka a̱ni, tazwa a̱yaatyia̱ a̱khwop ba̱ ka̱n kwi a̱ni; nyia̱ da̱ a̱ yet A̱gwaza Ibrahim, A̱gwaza Ishaku, ma̱ng A̱gwaza Yakubu, ku nang di̱ li a̱tyubishyi ba̱ ka̱n kwi a̱ni.
42020038	Mat a̱nia, si̱ huni tak nang A̱gwaza ngyet A̱gwaza á̱niet ba̱ ka̱n kwi wa a̱ni bah. A̱ yet A̱gwaza á̱niet swuan wa. Mat di̱ li A̱gwaza hu, a̱mgba̱m á̱niet ba ni̱ swuan da̱ a̱vwuo nggu.”
42020039	A̱yaagwak tyiet doká A̱gwaza ba̱ yong a̱ja a̱ni, si̱ nyia̱ ma̱ng Yesu, “A̱tyu tyiet, a̱lyiat ang na yet a̱sham. A hyia̱ cha̱chaat!”
42020040	A̱wot nang si̱ a̱hwa nswak a̱ni, á̱ si̱ bu mbyia̱ a̱tyu a̱ gbang a̱lyia̱ a̱ si̱ lyip Yesu kyang ghyang a̱ni bah.
42020041	A̱jawa Yesu si̱ bu lyip a̱yaagwak tyiet doka A̱gwaza ba nyia̱, “Yihwa mbyia̱ nang á̱ ntyiet nyia̱, Kristi neet mi̱ kwai A̱gwam Da̱wuda ja?
42020042	Mat, Da̱wuda ma̱ a̱pyia̱ nggu lyuut mami Za̱bura nyia̱: ‘A̱gwaza nyia̱ ma̱ng A̱tyoli nung: “Swan da̱ a̱vwuo shi Tyok a̱zayak nung,
42020043	si̱ nat jen nang n na ntyia̱ á̱niet lak li ang ba, a̱tafa á̱tai a̱ti̱tak ang ba a̱ni.” ’
42020044	“Ki̱ Da̱wuda, ma̱ a̱pyia̱ nggu, a̱ yet a̱gba̱ndang a̱gwam a̱ni, ku ngyei Kristi, ‘A̱tyoli,’ á̱ na nyia̱ ni wa, Kristi a̱ ngyet a̱ka̱mbwon Da̱wuda?”
42020045	Nang á̱niet ma̱ a̱di̱di̱t mmyiai a̱fufwuo á̱ fwuong Yesu a̱ni, a̱ si̱ bwuak a̱ si̱ nyia̱ ma̱ng mman ta̱m nggu na,
42020046	“Nyi ta̱bam ma̱ng gan a̱yaagwak tyiet doka. Mat ba̱ ni̱ chat ba̱ khwi a̱cha̱chet a̱yaawurup a̱toot. Ba̱ chong á̱ kat mi̱ tungga ma̱ sa̱t. Ba̱ chat á̱niet ba̱ ka li mba á̱ chyin mbaa, á̱ tang mba a̱didyep, á̱ bu byat ba nang a̱cha̱chet á̱niet a̱ni. Ba̱ bu ni̱ chat ba̱ khai a̱cha̱chet nkyang swat nang á̱ na nnwuat mba shi ma̱ á̱tutu a̱tung A̱yahudawa, ma̱ng a̱ka̱vwuo song a̱yaayet a̱ni.
42020047	“A̱mgba̱m ma̱ng a̱nia, mba ma̱ á̱pyia̱ mba, bibya yet á̱niet ba̱ shyuo á̱nyiuk nang á̱tyok mba ba ka̱n kwi a̱ni, di̱ kwok nkyang mba na di̱ mi̱n nsum. A̱wot ba̱ ni̱ but á̱ghyi nyia̱ ba̱ yet á̱tsotswat á̱niet, di̱ si̱sak nang ba̱ ni̱ nkyiak a̱junjung jen nang ba̱ naai A̱gwaza kpa̱sai a̱zaghyi á̱niet a̱ni. Mat a̱nia, A̱gwaza na nyiak baa, ba̱ swuo a̱bung a̱ swak á̱kum á̱niet ka!”
42021001	Nang Yesu ni̱ shya̱ mi̱ didyaat A̱li Nwuat Za̱nang A̱gwaza hu, a̱ si̱ swan a̱ nwuan si̱sak ji nang á̱niet nzwá ba nkhwot kurum za̱nang hu ma̱ a̱la̱n saai kurum ka a̱ni.
42021002	A̱jawa a̱byii̱k kunak a̱ghyang nang a̱tyok nggu wu ka̱n khwu a̱ni, si̱ bai a̱ si̱ koot kurum za̱nang ku yet a̱nini a̱feang nang Yesu nwuan.
42021003	A̱jawa Yesu si̱ nyia̱, “N tak ma̱ng a̱nyin a̱tsak a̱lyiat; nyi li a̱byii̱k kunak wuni nang a̱tyok nggu wu ka̱n khwu a̱ni a? A̱ neap za̱nang kurum a̱ swak á̱kum á̱niet ka. Mat a̱ neap a̱mgba̱m kurum nang gu byia̱ mi̱ swat nggu hu a̱ni.
42021004	Mat á̱kum á̱niet ka bwuo kurum ma̱ chunchwiit mami a̱dodo nzwá nang ba̱ byia̱ a̱ni, ba̱ si̱ nneap za̱nang ji. A̱wot a̱byii̱k kunak wuni, a̱mgba̱m ma̱ng kunak nggu hu; a̱ si̱ kyiak a̱mgba̱m kurum nggu hu nang gu byia̱ a̱ni, a̱ si̱ nneap za̱nang ji mi̱ fwuo nyiung.”
42021005	Á̱ghyang á̱niet mi̱ mman ta̱m Yesu na si̱ nwuo lyiat tazwa A̱li Nwuat Za̱nang A̱gwaza ka di̱ si̱sak nang á̱ nnok ka ma̱ng a̱cha̱chet nfang na̱ yet a̱sham a̱ni; ma̱ng ntangka̱i a̱sham nkyang nang á̱ mbeet, á̱ si̱ ngwai mbat A̱li Nwuat Za̱nang A̱gwaza ka a̱ni. A̱wot Yesu si̱ nyia̱ ma̱ng a̱mba,
42021006	“A̱mgba̱m a̱sham nkyang nani nang nyi chyin a̱ni; jen ji chobai a̱ni, á̱ na bi̱ri̱m naa a̱mgba̱m! Á̱ mbyia̱ a̱fang a̱nyiung nang á̱ na ghwon tazwa á̱ghyang a̱ni bah!”
42021007	Mman ta̱m na si̱ lyip Yesu nyia̱, “A̱tyu tyiet, zang jen ja nang nkyang nani na mbai da̱ a̱nu ka? A̱wot yihwa na yet a̱lama a̱ na tak zi̱t nang nkyang nani shim bai a̱ni?”
42021008	Yesu si̱ nwuak ba shim nyia̱, “Nyi ta̱bam kalak a̱yin a̱ du laai nyin. Mat á̱niet ma̱ a̱di̱di̱t na bai ba̱ hyia̱ nyia̱ ba̱ byia̱ tyok da̱ a̱lyoot tyok nung; ba̱ bu nyia̱ bibya yet Kristi wu; a̱wot ba̱ bu hyia̱ nang jen ji nnyia̱ nang swanta hu na ntyak a̱ni! A̱wot nyi yok nwuak a̱chuchuk da̱ mba bah.
42021009	A̱wot ka̱ nyi fwuong nkhang zwang ma̱ng jhya̱, nyi yok fa̱k a̱sok a̱fa bah. A̱tsak a̱lyiat, ku yet ta hwa nkyang nani na̱ bai da̱ a̱nu ka, a̱wot ngaan jen wu na kin bai di̱ yong a̱hwa bah.”
42021010	Yesu si̱ bu nyia̱ ma̱ng a̱mba, “Nwap na kwan zwang ma̱ng nwap, a̱wot tyok ku kwan zwang ma̱ng tyok.
42021011	Á̱ na nyia̱ a̱cha̱chet tyi̱ri̱m a̱byin da̱ a̱ka̱vwuo ma̱ a̱di̱di̱t, ma̱ng a̱cha̱chet nzong, ma̱ng mbyep mi̱ bibyin ma̱ a̱di̱di̱t. A̱wot mi̱ kyai tswazwa hu, á̱ na mbyia̱ a̱yaalama ma̱ng nkyang a̱wun ma̱ a̱di̱di̱t na̱ na bai a̱ni.
42021012	“A̱wot neet nang nkyang nani ka̱n bai bah, á̱niet lak li nyin ba̱ na kyiak jen nang ba̱ ya̱shuk nyin ba̱t. Ba̱ na kwak nyin á̱ nat ndyo ma̱ á̱tutu a̱tung A̱yahudawa ba. Ba̱ bu tyei nyin mi̱ jaru ma̱ a̱di̱di̱t. Ba̱ bu na nat ma̱ng a̱nyin ma̱ á̱tutu shi̱ri̱ya ba̱ nyia̱ nyin shi̱ri̱ya a̱zaghyi á̱gwam ma̱ng a̱yaagwomna, mat nyi yet á̱niet khwi nung bya.
42021013	“A̱wot jen jini na nwuak nyin a̱wat nang nyi na ntak ma̱ng á̱gwam ba ma̱ng á̱niet nwai khwi A̱gwaza ba A̱sham Nkhang ka tazwa nung.
42021014	Mat a̱nia, nyi yok nyia̱ a̱fi̱fa á̱zanson tazwa si̱sak nang nyi na nnwuak shim di̱n jen nang á̱ na mbat nyin a̱hyiak a̱ni bah.
42021015	Mat nung gwa ma̱ a̱pyia̱ nung na nwuak nyin swáng á̱lyiat ji cha̱chaat ma̱ng tangka̱i mumwang nang á̱niet lak li nyin ba si̱ mi̱n fwuo, a̱wot ba̱ swuo chet hu a̱ni bah.
42021016	“Ku á̱niet ba nang nyi kwon byin gi̱ngi̱ng ma̱ng a̱mba a̱ni, bibya yet á̱niet mbyin, á̱na̱nyiuk, kwai, ma̱ng á̱kpa̱ndang nyin ba; ba̱ na vwuoi a̱ka̱shuk ba̱ bwuk ma̱ng a̱nyin. A̱wot ba̱ na hyaai á̱ghyang á̱niet ma̱ nyin.
42021017	Á̱ghyang á̱niet ma̱ a̱di̱di̱t na lak li nyin, mat nyi yet á̱niet khwi nung bya.
42021018	A̱wot ku a̱chat pyia̱ nyin a̱nyiung, na bwuk bah!
42021019	Nyi gbang a̱lyia̱, nyi bu yong mi̱ chet. A̱nia wa nyi na nshya̱ swuan sang sangba̱p ji.
42021020	“A̱wot jen nang nyi ndi susot á̱niet nzwang ntyong Urusha̱lima hu á̱ keang a̱ni, si̱ nyi lyen nang jen bi̱ri̱m Urusha̱lima ji nyia̱.
42021021	Di̱n jen a̱ja ku yet ta hwa á̱niet ba̱ shya̱ mi̱ fam a̱byin Yahudiya a̱ni, ba̱ tyong á̱ nat mi̱ tsutsok ba̱ ka shot. Ma a̱nia wa, á̱niet Urusha̱lima ba, ba̱ tyong á̱ ghwut. A̱wot á̱si̱ ba ba̱ shya̱ nta a̱ni; ba̱ yok bwuok á̱ bai ma̱ a̱keang Urusha̱lima ka bah.
42021022	“Mat jen a̱jaja nang A̱gwaza na ntyia̱ á̱niet Urusha̱lima ba swuo a̱bung. A̱wot a̱mgba̱m kyang nang a̱yaata̱m a̱kwonu A̱gwaza ba ku tak á̱zanson gbangbang a̱ni, ku na mbai da̱ a̱nu ka.
42021023	“Mi̱ mam a̱nia, ku na swan á̱nyiuk a̱ka̱fa, ma̱ng á̱nyiuk ba̱ nyia̱ na̱mbwon mman na̱ nwaai di̱ jen a̱ja a̱ni. Mat a̱mgba̱m á̱niet ba̱ shya̱ ma̱ a̱byin ka a̱ni, A̱gwaza na mwai lyen ma̱ng a̱mba.
42021024	Á̱niet nzwang na hyaai á̱ghyang ma̱ mba ma̱ng tswát. A̱wot á̱ ya̱baat á̱ghyang ma̱ mba á̱ nat ma̱ng a̱mba ba̱ nyia̱ khwo mi̱ bibyin ghyáng. A̱wot á̱niet nzwang ba, na teak a̱ kai a̱keang ka, ba̱ ya̱shuk á̱niet Urusha̱lima ba, si̱ nang jen nang nnwap na̱ chyi A̱gwaza na nnyia̱ tyok á̱ tyak a̱ni.
42021025	“A̱wot á̱ na li a̱lama a̱wun da̱ a̱nu mam, zwat, ma̱ng á̱ta̱ngwat na. Á̱niet mi̱ bibyin ma̱ a̱di̱di̱t mi̱ swanta hu na fa̱k a̱sok a̱fa, mat si̱sak nang kyai a̱sa̱khwot ma̱ng a̱gbi̱gba̱k ywan a̱sa̱khwot na ntyong mi̱ chet a̱ni.
42021026	Á̱niet swanta ba na fa̱k a̱wun ba̱t! A̱wot ba̱ chak a̱kwi, mat nkyang a̱wun nang ba̱ na li na̱ chobai tazwa swanta hu a̱ni. Mat A̱gwaza na tyia̱ mam, zwat, ma̱ng á̱ta̱ngwat, ba̱ zwun, ba̱ ghwon á̱vwuo nswat mba na!
42021027	A̱wot a̱jawa konyan na ndi Nggwon A̱tyubishyi ka̱ chorop a̱ chobai a̱byin mi̱ ni̱nian ma̱ng a̱gba̱ndang tyok, mbeang a̱kyenkyai shi!
42021028	“Mat a̱nia, jen nang nkyang nani nwuo chobai a̱ni, nyi doot yong nyi nwuan kyai tswazwa hu. Mat, jen nang á̱ na nsan nyin a̱ni, bai kpa̱mkpaan!”
42021029	Yesu si̱ bu lyiat ma̱ng a̱mba di̱ kidee nyia̱, “Nyi jhyung si̱sak ji nang a̱kwon a̱bwabwap, ku á̱kum a̱ka̱kwon ka ni̱ nfuut a̱ni.
42021030	Ka̱ nyi li mbwak a̱kwon na nang a̱kyikyo ba ya̱kut, a̱wot ba̱ si̱ nwuo fuut; nyi fi̱k nang a̱vwuo shyim ka mbai, a̱wot a̱kwa̱i ka si̱ bwat kpa̱mkpaan.
42021031	Ma a̱nia wa, jen nyi ndi a̱mgba̱m nkyang nani nwuo chobai a̱ni, nyi na fi̱k nang Tyok A̱gwaza hu mbai kpa̱mkpaan.
42021032	N tak nyin a̱tsak a̱lyiat; che huni na kwi bah, si̱ nang nkyang nani bai da̱ a̱nu ka.
42021033	Kyai tswazwa ma̱ng a̱byin na kuut. A̱wot a̱lyiat nung na si̱ mi̱n mak kwa a̱byin bah.
42021034	“Mat a̱nia, nyi cham á̱pyia̱ nyin! Nyi yok ghwon nfwuo nyin na na̱ tyia̱ kpa̱p, mat hyeng a̱kan, a̱fi̱fa swanta wu, tsot wun, ma̱ng a̱shi̱shi̱k nyia̱ nang a̱ka̱la̱m a̱ni bah. Nyi yok shim mam a̱hwa ku bai nyin gba̱ngba̱ng di̱ mi̱ lyen,
42021035	ma̱nang a̱tsi̱ntsat ni̱ nta̱bat a̱man a̱ni bah. Nkyang na̱ na bai di̱n jen a̱ja a̱ni, na̱ na tyia̱ konyan a̱wun mi̱ kuzang a̱vwuo mi̱ swanta hu.
42021036	“Mat a̱nia, ku myim nyi swan ma̱ng la̱p vam kuzang jen. Nyi bu naai A̱gwaza nchi̱ri̱ng; nyi ka shya̱ chet nang nyi na nshot á̱ka̱tuk nkyang nani a̱ni; a̱wot nyi ka shya̱ chet nang nyi bye ngyong a̱zaghyi Nggwon A̱tyubishyi a̱ni.”
42021037	Kuzang a̱ta̱mam, Yesu ni̱ nat A̱mali Nwuat Za̱nang A̱gwaza ka, a̱ ka tyiet á̱niet ba a̱ja. A̱wot kuzang jenshyung, a̱ bu ni̱ nat, a̱ si̱ kwai di̱ Tsok Za̱itun.
42021038	Kuzang a̱tsotson, á̱niet ma̱ a̱di̱di̱t ni̱ tung A̱mali Nwuat Za̱nang A̱gwaza ka, ba̱ ka fa̱k tyiet Yesu hu.
42022001	Di̱n jen nang A̱yet Ya Burodi Sang Yit mbwat kpa̱mkpaan a̱ni, a̱yet wuni wa nang á̱ ku tsa ma̱ng song A̱yet ghwut Mman Isi̱rela mi̱ Khwo.
42022002	A̱cha̱chet a̱yaapris ma̱ng á̱niet tyiet doka A̱gwaza ba, si̱ ta̱bat vwuoi a̱ka̱shuk di̱ si̱sak nang ba̱ na nhyat Yesu a̱ni. A̱wot ba̱ si̱ lyin vak nang ba̱ na nta̱bat gu mami á̱kpa á̱niet ka a̱ni. Mat ba̱ fwuong a̱wun kyang hu nang á̱kpa á̱niet ka na nyia̱ a̱ni.
42022003	A̱ta̱nyeang ka si̱ kan nwuo nyia̱ tyok mi̱ fwuo Yahuda Iska̱riyoti; a̱ ku yet a̱tyo nyiung mi̱ mman ta̱m swak ma̱ a̱feang Yesu na a̱ni.
42022004	A̱wot Yahuda si̱ doot a̱ nat a̱ si̱ shya̱ a̱cha̱chet a̱yaapris ba ma̱ng a̱yaakwak a̱son á̱niet chok A̱li Nwuat Za̱nang A̱gwaza ka; ba̱ ka la̱p a̱nu di̱ si̱sak gu na ndyap mba Yesu a̱ni.
42022005	A̱yaakwak a̱son a̱bya si̱ fa̱k nyinyang ba̱t nang Yahuda nshim a̱ lyap mba Yesu a̱ni. A̱wot ba̱ si̱ nyia̱ a̱li̱ka̱uli ba̱ na tan Yahuda zang kurum.
42022006	Mat a̱nia, Yahuda si̱ shim. A̱ si̱ nwuo chat a̱wat nang gu na ntyia̱ Yesu mbwak a̱cha̱chet A̱yahudawa ba, da̱nian ba̱ ka ta̱bat guu di̱n jen nang á̱kpa á̱niet ka nnwai shya̱ ndung ma̱ng a̱nggu a̱ni.
42022007	A̱tuk nang á̱ na nsong A̱yet Ya Burodi Sang Yit wu nkaat a̱ bai a̱ni; jen jini ja bu yet jen nang kuzang kyang bwak ni̱ nfaat fi̱ng a̱nfwuk da̱nian ba̱ ka song A̱yet Ghwut Mman Isi̱rela mi̱ Khwo hu a̱ni.
42022008	Mat a̱nia, Yesu si̱ ta̱m Bitut ma̱ng Yoona a̱zanson, ba̱ nat Urusha̱lima. A̱wot a̱ si̱ nyia̱, “Nyi nat nyi jhyi nkyayak A̱yet na, mat zi̱ ka ya na dundung.”
42022009	Ba̱ si̱ lyip Yesu nyia̱, “A̱ji wa nang a nchat zi̱ njhyi nkyayak na?”
42022010	Yesu si̱ nwuak ba shim nyia̱, “Mi̱ di̱ nwuo nyin hu mi̱ Urusha̱lima, a̱tyok a̱ghyang na myim ma̱ng a̱nyin, a̱ faat a̱kurung a̱sa̱khwot. Nyi khwi guu. Nyi nat a̱mali ka nang gu na nnwuo a̱ni.
42022011	Nyi hyia̱ ma̱ng a̱tyu byia̱ a̱li wu, nyia̱ ‘A̱tyu tyiet nzi̱t wu lyip: Di̱ tutu á̱nietchen hu shya̱ a̱ji wa nang n na ngya nkyayak A̱yet na ma̱ng mman ta̱m nung na a̱ni?’
42022012	A̱tyoli a̱wa na tak ma̱ng a̱nyin a̱gba̱ndang tutu a̱ghyang a̱mali tazwa nang á̱ wa ka̱n jhyi a̱ni. A̱ja wa nang nyi na njhyi nzi̱t nkyayak a̱yet na.”
42022013	Ba̱ si̱ doot á̱ nat ma̱ a̱keang ka. Ba̱ si̱si̱ shya̱ kuzang kyang ma̱ cha̱chaat ma̱nang Yesu ntak ma̱ng a̱mba a̱ni. A̱wot ba̱ si̱ jhyi nkyayak a̱yet na a̱ja.
42022014	Nang jenshyung nnyia̱ a̱ni, Yesu ma̱ng a̱yaata̱m swak ma̱ a̱feang nggu ba si̱ swan dundung, da̱nian ba̱ ka ya kyayak.
42022015	Yesu si̱ nyia̱ ma̱ng a̱mba, “N ka̱n chat ba̱t n gya nkyayak A̱yet na dundung ma̱ng a̱nyin, n sii du nwuo swuo a̱bung nung hu.
42022016	A̱wot ma̱ninika, yok n tak ma̱ng a̱nyin; n bu na ngya nkyayak A̱yet na ndung ma̱ng a̱nyin bah, si̱ nang kyang hu A̱yet wu fa a̱ni bai da̱ a̱nu ka mi̱ Tyok A̱gwaza hu.”
42022017	A̱jawa Yesu si̱ kyiak a̱kashyi wu ma̱ng a̱sa̱khwot nsum a̱na̱p na, a̱ si̱ gwai A̱gwaza. A̱wot a̱ si̱ nyia̱ ma̱ng a̱yaata̱m nggu ba, “Nyi ngga, nyi fi̱ri̱p nwuat á̱ghyang.
42022018	Mat n bu na ngya nkyayak a̱yet na bah, si̱ nang Tyok A̱gwaza hu bai.”
42022019	Ma a̱nia wa, Yesu si̱ kyiak burodi sang yit wu, a̱ si̱ gwai A̱gwaza. A̱wot a̱ si̱ kpa̱ra̱m di̱ gbi̱ngba̱ra̱m, a̱ si̱ ka̱u mman ta̱m nggu na. A̱ si̱ nyia̱, “Burodi wuni yet kidee vam nung ja, nang á̱ nwuak da̱nian nyin a̱ni. Nyi ni̱ ngya da̱nian nyi ka nyia̱ a̱di̱dam da̱ nung.”
42022020	Ma a̱nia wa nang ba̱ ngya kyayak hu á̱ tyak a̱ni, Yesu si̱ ta̱ngam a̱kashyi a̱sa̱khwot nsum a̱na̱p a̱ghyang. A̱ si̱ nyia̱, “A̱kashyi a̱sa̱khwot nsum a̱na̱p wuni, yet kidee la̱p a̱li̱ka̱uli a̱fai nang A̱gwaza la̱p ma̱ng á̱niet nggu ba a̱ni. “Ma a̱nia wa, a̱sok nung na nang n neap na̱ yet za̱nang da̱nian nyin a̱ni; ni̱nia yet vak nang A̱gwaza ntyia̱ la̱p a̱li̱ka̱uli hu si̱ nnwuo nyia̱ ta̱m a̱ni.
42022021	“Nyi fa̱k la! A̱tyu a̱ yet a̱bang a̱byin wu a̱ni, a̱ swan a̱ji dundung ma̱ng a̱nzi̱t nang a̱kpa̱ndang nzi̱t a̱ni; nggu wa yet a̱tyu a̱ na lyap nung a̱ni.
42022022	A̱tsak a̱lyiat, á̱ ka̱n da̱p á̱ sak, ku yet ta hwa Nggwon A̱tyubishyi ka̱ khwu. A̱wot ku swan a̱tyu a̱wa a̱ yet jat ji nang á̱ na mbwuk ma̱ng Nggwon A̱tyubishyi a̱ni!”
42022023	Huhwa mman ta̱m na si̱ nwuo lyi̱ri̱m á̱ghyang mba nyia̱, “A̱nyan wa ma̱ a̱nzi̱t na nyia̱ tangka̱i kyang nang si̱ a̱hwa a̱ni?”
42022024	A̱jawa mman nta̱m Yesu na si̱ nwuo ya fwuang tsi̱tsak mba tazwa a̱tyu a̱ na swak ma̱ng shi hu ma̱ mba a̱ni.
42022025	Yesu si̱ tak ma̱ng a̱mba nyia̱, “Nyi lyen nang á̱gwam ma̱ng a̱cha̱chet á̱niet nnwap na̱ chyi A̱gwaza bani ni̱ nnyeap á̱niet mba ba ma̱ng chet. A̱mgba̱m ma̱ng a̱nia, ba̱ chat á̱niet ba̱ chyin mbaa, ba̱ nwuak mba a̱lyoot tyok, nang á̱ ngyei, ‘Á̱kpa̱ndang á̱niet’ a̱ni.
42022026	“A̱wot nyin, ku yet ta hwa nyi vwuon ma̱ng a̱mba. Nyi yok nyia̱ a̱nia bah. Da̱ a̱kwonu a̱kya, a̱cha̱chet á̱niet ba ma̱ nyin, ku myim ba̱ kyiak á̱pyia̱ mba nang a̱chyuang á̱niet a̱ni. Ma a̱nia wa, a̱kwak a̱son wu ma̱ nyin, ku yet ta hwa gu kyiak a̱pyia̱ nggu nang a̱khwo a̱ni.
42022027	A̱nyan wa swak ma̱ng shi hu; a̱tyu a̱ swan a̱ ya kyayak hu a̱ni a, ke a̱tyu a̱ ka̱u kyayak hu a̱ni? A̱tsak a̱lyiat, a̱tyu a̱ swan a̱ ya kyayak hu a̱ni; nggu wa swak ma̱ng shi hu. A̱wot a̱nia wa ku ndi ma̱ng a̱nyin bah! Mat, nung n shya̱ ndung ma̱ng a̱nyin, n si̱ nyia̱ nyin nta̱m nang a̱khwo a̱ni.
42022028	“A̱wot nyin, nyi shya̱ ndung ma̱ng a̱nung di̱n jen nang n ku nswuo a̱bung a̱ni.
42022029	A̱wot ma̱nang A̱gwaza, A̱tyia̱ nung wu nnwuak nung Tyok a̱ni; ma a̱nia wa, nung meang ma̱ninika, n nwuak nyin a̱wat nyi nyia̱ tyok hu.
42022030	Da̱nian nyi ka swan ma̱ng a̱nung zi̱ ya tsa nswuo mi̱ Tyok nung hu. A̱wot nyi na swan da̱ a̱cha̱chet chuchuk tyok, nyi ya tyok tazwa kwaí swak ma̱ a̱feang Isi̱rela ji.”
42022031	Yesu si̱ bu nyia̱, “Siman, Siman, fa̱k la! A̱ta̱nyeang ka chat ka̱ mak nyin a̱mgba̱m, ma̱nang á̱ ni̱ nchyok yak á̱ ti̱n a̱sunsong wu á̱ ghwon tswá ji a̱ni!
42022032	A̱wot nung, n wa ka̱n naai A̱gwaza da̱nian ang Siman; a na but mi̱ fwuo di̱ nwuak fwuo ang hu da̱ nung bah. Mat a̱nia, jen nang a bye mbwuok a bu nwuak fwuo ang da̱ nung mi̱ chet a̱ni, a ba̱ beang á̱kpa̱ndang ta̱m ang ba, ba̱ yong mi̱ chet di̱ nwuak fwuo mba hu da̱ nung.”
42022033	A̱wot Bitut si̱ nyia̱, “A̱tyoli, n da̱p vam, á̱ nyim nung mi̱ jaru ndung ma̱ng a̱nwan! A̱wot ku a̱khwu kya, n khwu ndung ma̱ng a̱nwan!”
42022034	A̱jawa Yesu si̱ nyia̱ ma̱ng a̱nggu, “Bitut, a̱tsak a̱lyiat, yok n tak ma̱ng a̱nwan; a na fwuo lyen nung hu a̱ka̱tat, a̱gbak a̱ sii tyiap mi̱ shong a̱tson.”
42022035	A̱wot Yesu si̱ lyip mman ta̱m nggu na, nyia̱, “Di̱n jen swak ji nang n ku nta̱m nyin nyi shei A̱sham Nkhang ka a̱ni, a̱wot n si̱ ntak ma̱ng a̱nyin nyi yok kyiak kurum, ku gumaat, ma̱ng á̱kwatak che sweang nang nyi na shai a̱ni bah; nyi ku lyin kyang a?” Ba̱ si̱ nwuak Yesu shim nyia̱, “Kaai, A̱tyoli. Zi̱ ku lyin kyang bah.”
42022036	A̱jawa Yesu si̱ nyia̱, “A̱wot ma̱ninika, ku li á ngyei tangka̱i njen ji myim nyi mba̱ng kurum ma̱ng gumaat a̱ni, jija ji. A̱wot ku bu li á ngyei tangka̱i njen ji̱ myim a̱tyu a̱ byia̱ tswat ma̱ nyin a̱ni bah, gu lyap a̱junjung a̱ta̱swak nggu wu, a̱ nsan jii.
42022037	Mat jen nyia̱ nang A̱lyiat A̱gwaza nang á̱ lyuut tazwa nung a̱ni, na mbai da̱ a̱nu ka, nyia̱, ‘Á̱ ku kyiak gu nang a̱tyo nyiung ma̱ á̱niet bwoi a̱bun a̱ni.’ A̱tsatsak a̱lyiat, a̱mgba̱m nkyang nang a̱yaata̱m a̱kwonu A̱gwaza ba ku shei á̱zanson, ba̱ si̱ lyuut tazwa nung a̱ni; na̱ na bai da̱ a̱nu ka ma̱ cha̱chaat.”
42022038	Mman ta̱m Yesu na si̱ nyia̱ ma̱ng a̱nggu, “A̱tyoli, di! Zi̱ byia̱ tswát sweang a̱ji!” Yesu si̱ nyia̱ ma̱ng a̱mba, “Nyi yok a̱nia!”
42022039	A̱jawa Yesu si̱ ghwon nyuo ku shya̱ a̱mali tazwa ka nang ba̱ ngya kyayak a̱yet hu ma̱ng mman nta̱m nggu na a̱ni. A̱ si̱ nat, a̱ si̱ nyeak Tsok Za̱itun ji, nang gu mmeang ma̱ng chong hu a̱ni.
42022040	Nang gu ntat a̱ja a̱ni, a̱ si̱ nyia̱ ma̱ng a̱mba, “Nyi swan cham. Nyi naai A̱gwaza, kalak nyi ba̱ kwa di̱n jen mak ji.”
42022041	A̱wot Yesu si̱ doot mman nta̱m na a̱ ghwon. A̱ si̱ laai neap ti̱taa. A̱ si̱ kpaat a̱khwukhwut, a̱ si̱ naai A̱gwaza nyia̱,
42022042	“A̱tyia̱ nung wu, n naai ang, ka a shim; ma̱sa̱kut ti̱n a̱kashyi swuo a̱bung wuni, a ghwon nung. A̱mgba̱m ma̱ng a̱nia, n chat a nyia̱ kyang ku myim ang wa a̱ni, si̱ nung hwa a na nyia̱ bah.”
42022043	[[A̱jawa a̱ta̱m tswa A̱gwaza si̱ kin ghwut a̱ neet Ma A̱gwaza tswazwa, a̱ si̱ ba̱ tyia̱ Yesu chet.
42022044	A̱mgba̱m ma̱ng a̱nia, Yesu si̱ bu naai A̱gwaza ma̱ng fwuo nyiung. A̱wot a̱ si̱ swuo a̱bung ma̱ng a̱di̱dam, a̱ si̱ ta a̱lahyia̱. Ka̱ si̱ shyot a̱ kwa̱i a̱byin nang a̱kukwang a̱sok a̱ni.]]
42022045	Nang Yesu ntyak naai A̱gwaza hu a̱ni, a̱ si̱ bu doot. A̱ si̱ bwuok a̱ nat, a̱ si̱ shya̱ mman ta̱m na, nang ba̱ khat nda, mat ba̱ shya̱ ma̱ng van mat byian fwuo.
42022046	Yesu si̱ nyia̱ ma̱ng a̱mba, “Yihwa mbyia̱ nyi nkhat nda na? Nyi doot nyi naai A̱gwaza, kalak nyi ba̱ kwa di̱n jen nang á̱ mmak nyin a̱ni.”
42022047	A̱wot nang Yesu nshya̱ da̱ a̱lyiat na a̱ni, á̱kpa á̱niet si̱ kin neet a̱ bai, nang Yahuda Iska̱riyoti wa kwak ba a̱son ka; a̱ ku yet a̱tyo nyiung mi̱ mman ta̱m swak ma̱ a̱feang na. Yahuda si̱ nat da̱ a̱vwuo Yesu. A̱ si̱si̱ vwuk guu, a̱ si̱ byiat guu.
42022048	Yesu si̱ nyia̱ ma̱ng a̱nggu, “Kwot, Yahuda! Ma̱ng vwuk hwa nang a na ndyap, a mbwuk ma̱ng Nggwon A̱tyubishyi a?”
42022049	Nang á̱kum mman ta̱m Yesu ka nfi̱k kyang ku na bai a̱ni, huhwa ba̱ si̱ lyip Yesu nyia̱, “A̱tyoli, zi̱ na kwok tswát nzi̱t ji, zi̱ kwan ma̱ng a̱mba!”
42022050	A̱wot a̱tyo nyiung mi̱ mman ta̱m Yesu na si̱ kin khwat tswat, a̱ si̱ ntyap fufwuo mbwak yak a̱khwo a̱gba̱ndang pris hu a̱ ti̱n!
42022051	A̱wot Yesu si̱ kam mba nyia̱, “Nyi yok nyia̱ a̱nia bah!” A̱wot a̱ si̱ byiam fufwuo a̱khwo hu, a̱ si̱ kin choot guu!
42022052	A̱jawa Yesu si̱ lyiat ma̱ng a̱cha̱chet a̱yaapris, a̱yaakwak a̱son á̱niet chok A̱li Nwuat Za̱nang A̱gwaza, ma̱ng á̱niet khwop á̱niet ba, ba̱ bai ba̱ ka ta̱bat gu a̱ni. A̱ si̱ nyia̱, “Nyi ghwut ma̱ a̱keang ka ma̱ng tswát ma̱ng shán, nyi si̱ bai ta̱bat nung, á ngyei n gyet a̱kwak a̱son á̱niet á̱tsaai a?
42022053	Kuzang a̱tuk n ni̱ shya̱ dundung ma̱ng a̱nyin tyiet A̱mali Nwuat Za̱nang A̱gwaza ka. Da̱ nyin, nyi ta̱bat nung mi̱ jen a̱ja bah. A̱wot jen jini yet si̱ nyin ja. Jen jini ja nang a̱ka̱tuk ndyin nnyia̱ tyok mi̱ swanta hu.”
42022054	A̱jawa á̱niet ba̱ bai ta̱bat Yesu wu a̱ni, si̱ kin ta̱bat guu. Ba̱ si̱ nkat ma̱ng a̱nggu a̱mali a̱gba̱ndang pris ka. A̱wot Bitut si̱ khwi mba ti̱taa.
42022055	Á̱niet chok a̱vwuo ba si̱ kai long ma̱ a̱ka̱wa̱tyia̱ didyaat a̱li hu. Ba̱ si̱ swan á̱ keang long hu á̱ wa̱i. A̱wot Bitut si̱ swan dundung ma̱ng a̱mba.
42022056	Nang long hu ntat sai ma̱ á̱ghyi Bitut ba a̱ni, nggwon neam ka̱ yet a̱khwo a̱ni si̱ nwuan nggu di̱di̱r. Ka̱ si̱ fi̱k gu, ka̱ si̱ nyia̱, “A̱tyu wuni meang, a̱ yet a̱tyu khwi Yesu wa!”
42022057	A̱wot Bitut si̱ fwuo a̱lyiat a̱nia, a̱ si̱ nyia̱, “A̱byii̱k, n dyen gu lilyen bah!”
42022058	Á̱ si̱ labeang bah, a̱ghyang a̱niet si̱ bu nwuan guu, a̱ si̱ nyia̱, “Nwan meang, a̱tsatsak a̱lyiat, a yet a̱tyo nyiung ma̱ mba!” A̱jawa Bitut si̱ bu fwuo nyia̱, “Kaai, a̱tuba nung, nung gwa bah!”
42022059	Á̱ bu labeang bah, a̱ghyang a̱niet si̱ yong mi̱ chet nyia̱, “N but mi̱ fwuo bah. A̱tyu wuni shya̱ dundung ma̱ng a̱mba za̱m! Mat nggu meang a̱ bu yet a̱tyu Ga̱lili wa.”
42022060	A̱wot Bitut si̱ bu fwuo nyia̱, “A̱tuba nung, n dyen kyang hu nang a lyiat a̱ni bah!” A̱wot mi̱ di̱ yong a̱hwa nang Bitut ni̱ shya̱ da̱ a̱lyiat na a̱ni, a̱gbak wu si̱ kin tyiap!
42022061	Yesu si̱ kin bwuak, a̱ si̱ nwuan Bitut di̱di̱r. Bitut si̱ kin jhyung a̱lyiat nang Yesu ku lyiat ma̱ng a̱nggu a̱ni, nyia̱, “A na fwuo lyen nung a̱ka̱tat mi̱ shong a̱tson, a̱gbak a̱ sii tyiap.”
42022062	Bitut si̱ ghwut mi̱ didyaat a̱li a̱gba̱ndang pris hu. A̱ si̱ bai nta. Fwuo nggu hu si̱ byian, a̱ si̱ twei ba̱t!
42022063	Á̱niet ba ba̱ chok Yesu a̱ni, si̱ lyiat gu lihyat. A̱wot ba̱ si̱ tsot gu.
42022064	Ba̱ si̱ bu la̱p gu á̱ghyi ba ma̱ng a̱toot. Ba̱ si̱ hyia̱ ma̱ng a̱nggu, nyia̱ “Nwan, a̱ta̱m a̱kwonu A̱gwaza, tyai nzi̱t a̱tyu a̱ lwi ang a̱ni!”
42022065	A̱wot ba̱ si̱ fwoi ngguu. Ba̱ si̱ lyiat gu kuzang tangka̱i lihyat.
42022066	Da̱ a̱tsotson tat ka, sot a̱cha̱chet á̱niet khwop á̱niet ba, ma̱ng a̱cha̱chet a̱yaapris ba, mbeang a̱yaagwak tyiet doka A̱gwaza ba; ba̱ si̱ nyia̱ a̱gba̱ndang a̱tung sot a̱cha̱chet A̱yahudawa. Ba̱ si̱ tyia̱ á̱ si̱ bai ma̱ng Yesu a̱zaghyi mba.
42022067	Ba̱ si̱ lyip gu nyia̱, “Hyia̱ ma̱ng a̱nzi̱t; nwan na yet Kristi, a̱tyu nang A̱gwaza kup gu tyok a̱ni a?” A̱wot Yesu si̱ nwuak ba shim nyia̱, “Ka̱ n hyia̱ ma̱ng a̱nyin, nyi na nwuak a̱chuchuk bah.
42022068	A̱wot ka̱ n dyip nyin kyang, nyi na nwuak nung shim bah.
42022069	A̱wot doot ma̱nini si̱ nat á̱zanson, Nggwon A̱tyubishyi na swan da̱ a̱gba̱ndang chuk tyok a̱zayak A̱gwaza, a̱ byia̱ a̱mgba̱m chet a̱ni!”
42022070	Huhwa a̱mgba̱m ba, ba̱ si̱ lyip gu nyia̱, “Kwot! Ka̱ a̱nia wa, a kyiak a̱pyia̱ ang nang Nggwon A̱gwaza a̱ni a?” Yesu si̱ nyia̱ ma̱ng a̱mba, “Nyi hyia̱ a̱nia. Nung gwa.”
42022071	Ba̱ si̱ nyia̱, “Yihwa mbyia̱ zi̱ bu nchat sheda ghyang? Nzi̱t ma̱ á̱pyia̱ nzi̱t, zi̱ fa̱k lihyat nang gu lyiat a̱ni, ku tak nang gu mbyia̱ a̱bun!”
42023001	A̱jawa sot a̱cha̱chet A̱yahudawa ba si̱ doot, ba̱ si̱ nat ma̱ng Yesu a̱zaghyi Bilatut, a̱ yet gwomna A̱romawa wu a̱ni.
42023002	Ba̱ si̱ nwuo bat gu a̱hyiak nyia̱, “Zi̱ ta̱bat a̱tyu wuni nang gu tyei á̱niet nzi̱t ba ba̱ teap; nyia̱ ba̱ yok teang a̱gwam Kaisar A̱ugustut wu kurum ga̱ndu hu bah! A̱wot a̱ si̱ bu kyiak a̱pyia̱ nggu, nyia̱ nggu wa yet Kristi wu, a̱tyu a̱ yet a̱gwam a̱ni.”
42023003	A̱jawa gwomna Bilatut si̱ lyip Yesu nyia̱, “Nwan wa yet a̱gwam A̱yahudawa wu a?” Yesu si̱ nwuak gu shim nyia̱, “A hyia̱ a̱nia.”
42023004	Gwomna Bilatut si̱ bwuak, a̱ si̱ hyia̱ ma̱ng a̱cha̱chet a̱yaapris ba, ma̱ng á̱kpa á̱niet ka nyia̱, “Nung ma̱ a̱pyia̱ nung, n shya̱ a̱tyu wuni ma̱ng a̱bun bah.”
42023005	A̱jawa ba̱ si̱ yong mi̱ chet ba̱t, nyia̱, “Tyiet nggu hu ni̱ fuut jhya̱ koji wa nang gu nnat; ba̱ng si̱ tat a̱mgba̱m fam a̱byin Yahudiya! A̱ ku tsa tangka̱i tyiet huni neet mi̱ fam a̱byin Ga̱lili. A̱wot a̱ bu bai ma̱ng tyiet nggu hu a̱ji mi̱ Urusha̱lima!”
42023006	Nang gwomna Bilatut nfa̱k a̱nia a̱ni, a̱ si̱ lyip nyia̱, “Nggu a̱tyu wuni yet a̱tyu Ga̱lili wa a?”
42023007	Nang ba̱ nhyia̱ nyia̱ Yesu ngyet a̱tyu Ga̱lili wa a̱ni, gwomna Bilatut si̱ ta̱m ma̱ng Yesu da̱ a̱vwuo a̱gwam Hiridut Antibat. Mat fam a̱byin Ga̱lili hu shya̱ mbwak tyok a̱gwam Hiridut hwa. A̱wot di̱n jen a̱ja nang a̱gwam Hiridut meang shya̱ mi̱ Urusha̱lima.
42023008	Nang á̱ mbai ma̱ng Yesu a̱ni, a̱gwam Hiridut si̱ gwai ma̱ng a̱wat ka nang gu shya̱ a̱ ndi Yesu a̱ni. Mat a̱gwam Hiridut wa ka̱n fa̱k nkhang Yesu na. A̱wot a̱ si̱ tyia̱ fwuo a̱ li Yesu ma̱ a̱pyia̱ nggu, da̱nian Yesu a̱ ka nyia̱ nggu kyang a̱ri̱bi̱di.
42023009	A̱jawa a̱gwam Hiridut si̱ lyi̱ri̱m Yesu á̱lyiat ma̱ a̱di̱di̱t. A̱wot Yesu si̱ lak nwuak gu shim hu.
42023010	Da̱ a̱cha̱chaat njen a̱wa, a̱cha̱chet a̱yaapris ba ma̱ng a̱yaagwak tyiet doká A̱gwaza ba, si̱ yong a̱ja a̱ khwot a̱gugwong á̱ bat Yesu a̱hyiak.
42023011	A̱jawa a̱gwam Hiridut ma̱ng á̱niet nzwang nggu ba, ba̱ si̱ ta̱bat mang Yesu a̱lyem á̱ bu nyia̱ nggu lihyat. Di̱ ngaan hu, ba̱ si̱ kup gu a̱junjung a̱toot tyok. A̱wot ba̱ si̱ ta̱m ma̱ng a̱nggu da̱ a̱vwuo gwomna Bilatut.
42023012	(A̱gwam Hiridut ma̱ng gwomna Bilatut, ba̱ ku lak li á̱ghyang di̱n jen jhyang a̱ni; ba̱ si̱ kin ta̱bat kpa̱ndang ma̱ng á̱ghyang neet a̱tuk a̱kya.)
42023013	A̱jawa gwomna Bilatut si̱ yei a̱cha̱chet a̱yaapris, a̱yaagwak tyiet doka ma̱ng á̱kpa á̱niet ka, ba̱ si̱ bai da̱ a̱vwuo nggu.
42023014	A̱wot a̱ si̱ nyia̱ ma̱ng a̱mba, “Nyi ka̱n bai ma̱ng a̱tyu wuni da̱ a̱vwuo nung. Nyi si̱ bat gu a̱hyiak, nyia̱ a̱ fuut jhya̱. Mat a̱nia, n zóp gu shansham a̱zaghyi nyin. A̱wot n si̱ nshya̱ nang gu byia̱ a̱bun bah.
42023015	“Ma a̱nia wa, a̱gwam Hiridut zóp gu, a̱ si̱ shya̱ nang gu byia̱ a̱bun bah. A̱ si̱ bwuok ma̱ng a̱nggu a̱ bai ndyo da̱ a̱vwuo nzi̱t. A̱tyu wuni bwuo a̱bun a̱ maai á̱ nfaat gu shi̱ri̱ya a̱khwu a̱ni bah.
42023016	Mat a̱nia, n na ntyia̱ á̱ tsot gu ma̱ng a̱ya̱u a̱ byia̱ pyipyia̱ ntswam a̱ni, a̱wot n kai nggu ghwon.”
42023017	
42023018	A̱jawa á̱kpa á̱niet ka si̱ kin koot a̱gugwong mi̱ chet da̱ a̱ka̱nyiung nyia̱, “Kaai! Yok á̱ hyat Yesu, a̱wot á̱ ti̱n Ba̱ra̱bat á̱ ghwon nzi̱t ndyo!”
42023019	(Ba̱ra̱bat wa nang á̱ ku tyia̱ mi̱ jaru ji, mat nang gu ku nfuut jhya̱ a̱ si̱ chat ta̱gurup tyok A̱romawa hu mi̱ Urusha̱lima a̱wot a̱ si̱ hyat a̱yin a̱ni.)
42023020	Gwomna Bilatut si̱ bu chat a̱ kai Yesu a̱ ghwon. Mat a̱nia, a̱ si̱ bu ya fwuang ma̱ng a̱mba.
42023021	A̱mgba̱m ma̱ng a̱nia, ba̱ si̱ ya a̱son ma̱ng khwot a̱gugwong nyia̱, “Á̱ kpang gu da̱ a̱team a̱khwu! Á̱ kpang gu da̱ a̱team a̱khwu!”
42023022	Da̱ a̱ka̱tat ka, gwomna Bilatut si̱ bu lyip ba nyia̱, “Zang a̱bun wa nang gu bwuo? N shya̱ ta̱fwat ji̱ maai á̱ faat gu shi̱ri̱ya a̱khwu a̱ni bah! Mat a̱nia, n na tyia̱ á̱ tsot gu ma̱ng a̱ya̱u a̱ byia̱ pyipyia̱ ntswam a̱ni. A̱wot n kai nggu ghwon.”
42023023	A̱wot á̱kpa á̱niet ka si̱ bu mbeang khwot a̱gugwong wu mi̱ chet nyia̱, “Á̱ kpang Yesu da̱ a̱team a̱khwu wu!” Ba̱ si̱ la̱u shyui gwomna Bilatut a̱fufwuo ma̱ng a̱gugwong mba wu.
42023024	Mat a̱nia, gwomna Bilatut si̱ shim, a̱ si̱ faat Yesu shi̱ri̱ya a̱khwu ma̱nang á̱kpa á̱niet ka nchat a̱ni.
42023025	Ma̱nang á̱kpa á̱niet ka nchat a̱ni, gwomna Bilatut si̱ ti̱n Ba̱ra̱bat mi̱ jaru ji a̱ ghwon, a̱tyu nang á̱ ku nyim, mat a̱ ku fuut jhya̱ a̱ si̱ chat ta̱gurup tyok A̱romawa hu; a̱wot a̱ si̱ hyat a̱yin a̱ni! Gwomna Bilatut si̱ bwuok ma̱ng Yesu a̱ tyia̱ mba ndyo mbwak, ba̱ nat ba̱ si̱ kpang nggu da̱ a̱team a̱khwu nang ba̱ nchat a̱ni.
42023026	Nang á̱niet nzwang A̱romawa ba nnaat ma̱ng Yesu ba̱ ka kpang nggu da̱ a̱team a̱khwu wu a̱ni; ba̱ si̱ tyia̱ gba̱ng ma̱ng a̱ghyang a̱niet á̱ gyei nggu Siman, a̱tyu a̱ neet ma̱ a̱keang Si̱ri̱n a̱ni; nang gu neet ma̱ a̱keang a̱ghyang a̱ naat Urusha̱lima. Á̱niet nzwang ba si̱ nyia̱ nggu khwo, ba̱ si̱ tyia̱ nggu a̱ si̱ faat a̱team a̱khwu Yesu wu.
42023027	Á̱nyiuk ma̱ a̱di̱di̱t mami a̱gba̱ndang á̱kpa á̱niet ka si̱ khwi Yesu á̱ twei.
42023028	A̱wot Yesu si̱ bwuak, a̱ si̱ nyia̱ ma̱ng á̱nyiuk a̱bya, “Á̱nyiuk Urusha̱lima! Nyi yok twei da̱nian nung bah! Nyi twei da̱nian á̱pyia̱ nyin ma̱ng mman nyin na.
42023029	Jen chobai nang á̱niet na nnyia̱, ‘Danduk á̱nyiuk ba̱ yet a̱yaana̱khwu, da̱ ba̱ ka̱n tyei mman a̱ni bah; á̱si̱ ba nang mman ka̱n nwai nwaai a̱bi̱baan mba ba a̱ni!’
42023030	A̱wot jen a̱ja ja nang á̱niet na naai a̱ka̱fan nyia̱, ‘Nyi kwa̱i tazwa nzi̱t!’ Ba̱ bu naai tsutsok, nyia̱, ‘Nyi niat nzi̱t!’
42023031	“A̱tsak a̱lyiat, ka̱ á̱ nyia̱ nkyang nani di̱n jen nang a̱kwon ngyet a̱shyim a̱ni; ku na li ni wa di̱n jen nang a̱kwon ka na nkhwot a̱ni?”
42023032	Di̱n jen a̱ja, á̱ si̱ ghwut ma̱ng á̱niet á̱tsaai a̱feang mi̱ jaru. Á̱ si̱ mun á̱ kpang mba ma̱ng Yesu; konyan da̱ a̱team a̱khwu nggu.
42023033	Nang ba̱ ntat a̱vwuo nang á̱ ngyei “A̱ghyighyak A̱pyia̱” a̱ni; a̱ja wa ba̱ si̱ kpang Yesu da̱ a̱team a̱khwu wu. A̱wot á̱ si̱ kpang a̱tyu a̱tsaai a̱nyiung a̱zayak Yesu, a̱wot a̱tyu a̱tsaai a̱nyiung wu a̱zamyian nggu ka.
42023034	[[Yesu si̱ naai A̱gwaza nyia̱, “A̱tyia̱ nung, ma̱sa̱kut chi a̱ka̱tuk nyia̱ á̱niet wuni, mat ba̱ lyen kyang nang ba̱ nyia̱ a̱ni bah.”]] A̱wot á̱niet nzwang ba si̱ koot tswák da̱nian ba̱ ka li a̱tyu a̱ na shya̱ a̱yaatoot Yesu ba a̱ni.
42023035	Á̱kpa á̱niet ka si̱ yong á̱ nwuan. A̱wot a̱cha̱chet A̱yahudawa ba si̱ mai nggu á̱ nyia̱ nggu lihyat, nyia̱, “Hee ang, a̱ san á̱ghyang á̱niet; yok gu san a̱pyia̱ nggu, zi̱ ka li kee nggu wa yet Kristi wu, A̱tyu nang A̱gwaza khai, a̱ si̱ kup gu tyok a̱ni!”
42023036	Á̱niet nzwang ba meang, ba̱ si̱ bai kpa̱mkpaan ma̱ng a̱nggu. Ba̱ si̱ nang nggu a̱sa̱sat a̱sa̱khwot a̱na̱p. Ba̱ si̱ bu nwuo mai ngguu, á̱ mang nggu a̱lyem nyia̱,
42023037	“Ka̱ nwan wa yet A̱gwam A̱yahudawa wu, san a̱pyia̱ ang!”
42023038	Ba̱ si̱ lyuut a̱bun nang ba̱ mbat gu a̱ni da̱ a̱lo á̱ si̱ lya̱u tazwa a̱pyia̱ nggu ka nyia̱, “Di, A̱gwam A̱yahudawa wu wa wu!”
42023039	A̱tyo nyiung ma̱ á̱niet á̱tsaai a̱feang nang á̱ ku mun á̱ kpang mba da̱ a̱team a̱khwu wu á̱ hyia̱k Yesu a̱ni; si̱ ma mat Yesu a̱lyem nyia̱, “Mee nwan wa yet Kristi wu a? San a̱pyia̱ ang, a mun san nzi̱t la!”
42023040	A̱tyo a̱tsaai a̱feang wu si̱ kam nggu nyia̱, “A fwuong a̱wun A̱gwaza baa? Mat á̱ faat ang shi̱ri̱ya a̱khwu cha̱chaat ma̱ng a̱nggu.
42023041	A̱wot nzi̱t, zi̱ maai á̱ faat nzi̱t shi̱ri̱ya a̱khwu. A̱wot a̱tyu wuni, a̱ bwuo a̱bun bah!”
42023042	A̱tyu a̱tsaai a̱feang wu si̱ bwuak a̱ si̱ nwuan Yesu. A̱ si̱ nyia̱, “A̱tyoli, ma̱sa̱kut, ka̱ a nwuo mi̱ Tyok ang hu, a yok bwung nung bah!”
42023043	A̱jawa Yesu si̱ nyia̱ ma̱ng a̱nggu, “A̱tsak a̱lyiat, a̱fwun kani, a na shya̱ dundung ma̱ng a̱nung Ma A̱gwaza Tswazwa!”
42023044	Di̱n jen a̱ja, ma̱ a̱tyia̱ka̱u a̱ta̱mam, a̱wot a̱gba̱ndang dyin si̱ kup a̱mgba̱m a̱byin ka ma̱ kyi̱ri̱p si̱ nat tswam tsat!
42023045	A̱wot mam hu si̱ nyiip! Mi̱ di̱ yong a̱hwa, a̱gba̱ndang a̱kpi̱mi̱mi̱t a̱teap nang á̱ lya̱u á̱ si̱ nghai A̱za̱za̱rak A̱vwuo wu, ma̱ng A̱swang ka̱ Swak ma̱ng yet A̱za̱za̱rak hu A̱mali Nwuat Za̱nang A̱gwaza ka a̱ni; si̱ kin seap ma̱ kpeak ma̱ a̱ka̱wa̱tyia̱ neet tazwa a̱ bai a̱byin!
42023046	A̱jawa Yesu si̱ kin ngyorong ma̱ng a̱gba̱ndang a̱nwuat nyia̱, “A̱tyia̱ nung, n neap swuan nung ji mbwak ang!” Nang gu nhyia̱ a̱nia a̱ni, a̱ si̱ khwat a̱mgba̱m swuan nggu wu, a̱ si̱ khwu.
42023047	Jen nang a̱gba̱ndang a̱kwak a̱son á̱niet nzwang A̱romawa wu ndi si̱sak nang Yesu nkhwu a̱ni, a̱ si̱ dyep A̱gwaza, nyia̱, “A̱tsak a̱lyiat, a̱tyu wuni byia̱ a̱bun bah, za̱m!”
42023048	A̱wot jen nang á̱niet ma̱ a̱di̱di̱t ma̱ á̱kpa á̱niet ka mbai ba̱ ka li si̱sak ji nang á̱ nkpang Yesu da̱ a̱team a̱khwu wu a̱ni; nang ba̱ ndi kyang nang á̱ nyia̱ nggu ndyo a̱ni; ba̱ si̱ bwuok á̱ nat ma̱ a̱ka̱sa, á̱ saai mbwak di̱n fi̱ri̱ng, mat byian fwuo.
42023049	A̱wot á̱kpa̱ndang Yesu ba, ma̱ng á̱nyiuk ba̱ khwi nggu neet mi̱ fam a̱byin Ga̱lili a̱ni, si̱ yong ma̱ gbang á̱ nwuan kyang hu á̱ nyia̱ Yesu ndyo a̱ni.
42023050	-
42023051	A̱ghyang a̱niet ku nshya̱, á̱ si̱ ngyei Isuu, a̱ ku neet ma̱ a̱keang A̱ri̱matiya, mi̱ fam a̱byin Yahudiya. Isuu ku yet a̱tan ma̱ng a̱tsotswat a̱yin wa. A̱ si̱ swan ma̱ng di̱dang a̱ fwuong Tyok A̱gwaza hu ku bai. A̱ ku yet a̱tyo nyiung wa mi̱ sot a̱cha̱chet A̱yahudawa ji. A̱wot a̱ ku shim kyang nang ba̱ la̱p a̱nu ka á̱ na nyia̱ Yesu ndyo a̱ni bah.
42023052	Isuu si̱ nat da̱ a̱vwuo gwomna Bilatut, a̱ si̱ naai á̱ nwuak gu kwom Yesu hu.
42023053	A̱wot Isuu si̱ tyia̱, á̱ si̱ chyok ma̱ng kwom Yesu hu da̱ a̱team a̱khwu wu. A̱wot a̱ si̱ gat hu ma̱ng kikyak ji̱ yet a̱sha̱shet a̱sai a̱toot a̱ni. A̱ si̱ myiai nhu mi̱ lyak fai nang á̱ lung da̱ a̱fang a̱ni.
42023054	Á̱ ku niat Yesu a̱tuk Juma kya, nang mam hu ka̱n dwi a̱ hyian; mam hu nang A̱yahudawa ba nvwuoi á̱ saai á̱ fwuong a̱tuk Mam Fwung ka ka̱ tsa jenshyung a̱ni.
42023055	Nang á̱ nkyiak kwom Yesu hu á̱ naat ndyo mi̱ lyak hu a̱ni, á̱nyiuk á̱ghyang ba̱ ku khwi Yesu neet mi̱ fam a̱byin Ga̱lili a̱ni; ba̱ si̱ nkhwi, ba̱ ka li lyak hu nang á̱ na niat gu a̱ni.
42023056	Nang á̱nyiuk a̱bya ndi a̱cha̱chaat tyan lyak ji a̱ni, ba̱ si̱ bwuok á̱ nat a̱mali. Ba̱ si̱si̱ jhyi nkyuo turare ma̱ng a̱myia̱ na̱ byia̱ swam nyinyang a̱ni; ba̱ ka si̱ kwon di̱n kwom Yesu hu. A̱wot jen nang ba̱ na ntyak jhyi hu a̱ni, á̱ si̱ nwuo A̱tuk Mam Fwung ka jenshyung. Mat a̱nia, ba̱ si̱ fwung ma̱nang á̱ ndyuut mi̱ doka ji a̱ni.
42024001	A̱wot mi̱ shong a̱tson a̱tuk Ladi, á̱nyiuk ba si̱ kyiak nkyuo turare na ma̱ng a̱myia̱ na̱ byia̱ swam nyinyang nang ba̱ wai a̱ni. Ba̱ si̱ nat ma̱ a̱bi Yesu ka.
42024002	A̱wot ba̱ ku si̱ shya̱ nang á̱ byuut a̱gba̱ndang a̱fang wu, nang á̱ nkup a̱nu lyak ka a̱ni, á̱ sak zan!
42024003	Mat a̱nia, ba̱ si̱ nwuo mami lyak ka. Da̱ mba, ba̱ li kwom A̱tyoli Yesu hu bah!
42024004	Nang ba̱ mbwuok á̱ yong ma̱ a̱tai a̱zanu a̱bi ka a̱ni, á̱tyok a̱feang ba̱ kup a̱yaatoot ba̱ ya á̱ghyi ma̱ mya̱myat a̱myat a̱ni; si̱ kin tyai á̱pyia̱ mba kpa̱sai da̱ a̱vwuo á̱nyiuk a̱kya, ma̱nang but á̱ghyi a̱ni!
42024005	A̱wun si̱ ta̱bat á̱nyiuk a̱bya ba̱t. A̱wot ba̱ si̱ beak, ba̱ si̱ ta̱tong pyipyia̱ mba hu a̱byin. Á̱tyok a̱bya si̱ nyia̱ ma̱ng á̱nyiuk ba, “Yihwa mbyia̱ nang nyi nchat a̱tyu nswuan ma̱ á̱niet ba̱ ka̱n kwi a̱ni?
42024006	Yesu shya̱ a̱ji bah. A̱ wa ka̱n doot ma̱ á̱niet ba̱ ka̱n kwi a̱ni! Nyi jhyung a̱lyiat na nang gu ku hyia̱ ma̱ng a̱nyin nang gu ni̱ shya̱ ndung ma̱ng a̱nyin mi̱ fam a̱byin Ga̱lili hu a̱ni, “Yesu ku nyia̱,
42024007	‘Ku yet ta hwa á̱ tyia̱ Nggwon A̱tyubishyi mbwak á̱niet á̱ka̱tuk nyia̱, ba̱ kpang nka da̱ a̱team a̱khwu. A̱wot a̱tuk mam tat ka, ka̱ na doot ma̱ng swuan ma̱ á̱niet ba̱ ka̱n kwi a̱ni.’ ”
42024008	A̱jawa á̱nyiuk a̱bya si̱ kin jhyung a̱lyiat nang Yesu ku hyia̱ ma̱ng a̱mba a̱ni.
42024009	Mat a̱nia, ba̱ si̱ doot da̱ a̱vwuo a̱bi ka. Ba̱ si̱ ghan á̱ nat. Ba̱ si̱ shya̱ mman ta̱m swak ma̱ a̱nyiung Yesu na, mbeang á̱kum á̱niet khwi ka. Ba̱ si̱ hyia̱ ma̱ng a̱mba kyang hu ba̱ li, a̱wot ba̱ si̱ fa̱k a̱ni.
42024010	Á̱nyiuk a̱bya, bibya yet; Ma̱ryamu Ma̱ga̱daliya, Yowana, ma̱ng Ma̱ryamu a̱yang Yakubu wu, mbeang á̱kum á̱nyiuk á̱ghyang. Bibya ku yong mi̱ di̱ shei mman ta̱m na nkhang nani.
42024011	Nang mba mman ta̱m Yesu na nfa̱k nkhang na a̱ni, na̱ si̱ li mba nang a̱buk a̱lyiat wa a̱ni! Mat a̱nia, ba̱ si̱ nwuak a̱chuchuk da̱ na bah.
42024012	A̱mgba̱m ma̱ng a̱nia, Bitut si̱ kin tat a̱ doot. A̱ si̱ tyia̱ kwak chung a̱ nat ma̱ a̱bi ka. Nang gu si̱ ntat a̱bi ka a̱ni, a̱ si̱ beak, a̱ si̱ ta fwuo nggu hu mami lyak hu. A̱ si̱ li a̱toot nang á̱ ku nniat kwom Yesu hu a̱ni. A̱ si̱ fa̱k a̱ga̱de di̱ kyang ku bai a̱ni! A̱ si̱ bwuok a̱ nat a̱mali.
42024013	Ma̱ a̱tuk Ladi a̱kya, nang Yesu ku ndoot ma̱ng swuan ma̱ á̱niet ba̱ ka̱n kwi a̱ni; á̱niet a̱feang mami á̱niet khwi Yesu ba ku doot Urusha̱lima, á̱ naat a̱bakeang a̱ghyang nang á̱ ngyei Imuwasu a̱ni. Doot Urusha̱lima nat a̱bakeang a̱kya yet met a̱natat wa.
42024014	Nang mman ta̱m a̱feang a̱nia nshya̱ di̱n vak, ba̱ chong á̱ bwoi nkhang tazwa nkyang na nang á̱ nyia̱ mi̱ Urusha̱lima a̱ni.
42024015	A̱wot nang ba̱ nchong á̱ bwoi nkhang na a̱ni, Yesu ma̱ a̱pyia̱ nggu si̱ kin tyia̱ gba̱ng ma̱ng a̱mba! A̱ si̱ ta̱bat a̱chyet ka ma̱ng a̱mba.
42024016	A̱wot ku nang ba̱ ku ndi Yesu a̱ni, A̱gwaza ku shim ba̱ fi̱k a̱tyu nang gu yet a̱ni bah.
42024017	Yesu si̱ lyip ba nyia̱, “Zang tangka̱i nkhang hwa nang nyi chong bwoi nyin ma̱ a̱feang di̱n vak hu a̱nia?” Ba̱ si̱ bwuok, á̱ yong ma̱ chi̱k, nang lilyia̱ hu ya mba!
42024018	A̱jawa a̱tyo a̱nyiung ma̱ mba nang á̱ ngyei Kiliyobat a̱ni, si̱ nyia̱ ma̱ng Yesu, “Nwan wa ma̱nyin ang yet a̱nietchen ma̱ a̱keang Urusha̱lima ka, a chyi nkyang na na̱ bai mi̱ mam nani a̱ni a?”
42024019	Yesu si̱ bu lyip ba, nyia̱ “Zang ntangka̱i nkyang nia?” Ba̱ si̱ bu nyia̱ ma̱ng a̱nggu, “Nkyang na na̱ shya̱ Yesu a̱ neet ma̱ a̱keang Na̱za̱ra̱t ka a̱ni. A̱ ku yet a̱tsak a̱ta̱m a̱kwonu A̱gwaza wa. A̱ si̱ nyia̱ nkyang a̱ri̱bi̱di na̱ byia̱ chet a̱ni. A̱wot a̱ si̱ yet a̱gba̱ndang a̱tyu tyiet wa a̱zaghyi A̱gwaza mbeang a̱mgba̱m á̱nietbishyi ba.
42024020	“A̱cha̱chet a̱yaapris nzi̱t ba, ma̱ng a̱yaagwak tyiet doka ba si̱ tyia̱ Yesu mbwak gwomna Bilatut, a̱ si̱ faat gu shi̱ri̱ya a̱khwu. Ba̱ si̱ tyia̱, á̱ si̱ kpang nggu da̱ a̱team a̱khwu.
42024021	A̱wot nzi̱t meang, zi̱ ku tyia̱ fwuo Yesu wa yet Kristi wu a̱ chobai a̱ san á̱niet Isi̱rela ba da̱ a̱vwuo á̱niet ba̱ lak li mba a̱ni. A̱wot mam tat hwa a̱fwun, nang á̱ nkpang Yesu da̱ a̱team a̱khwu a̱ni.
42024022	“A̱wot á̱nyiuk á̱ghyang ba̱ shya̱ dundung ma̱ng a̱nzi̱t mi̱ sot á̱niet khwi Yesu ji a̱ni, nat ma̱ a̱bi nggu ka mi̱ shong a̱tson hu. A̱wot ba̱ si̱ bwuok á̱ bai, á̱ ba̱ bwuo nzi̱t nkhang a̱ga̱de!
42024023	Ba̱ si̱ nyia̱, di̱ ba̱ li kwom Yesu hu ma̱ a̱bi ka bah! A̱wot ba̱ si̱ li a̱yaata̱m tswá A̱gwaza, á̱ si̱ hyia̱ ma̱ng a̱mba nang Yesu ndoot ma̱ng swuan ma̱ á̱niet ba̱ ka̱n kwi a̱ni!
42024024	Mat a̱nia, á̱tyok á̱ghyang ma̱ nzi̱t si̱ tyong chung á̱ nat ba̱ si̱si̱ li. A̱wot ba̱ si̱ shya̱ nang kwom Yesu hu nshya̱ ma̱ a̱bi ka bah, ma̱ cha̱chaat ma̱nang á̱nyiuk a̱bya nhyia̱ a̱ni!”
42024025	A̱jawa Yesu si̱ nyia̱ ma̱ng a̱mba, “Kwot, nyin á̱niet sang mumwang! Nyi si̱ bu byia̱ á̱kpa̱p nfwuo di̱ nwai nwuak a̱chuchuk da̱ a̱lyiat nang a̱yaata̱m a̱kwonu A̱gwaza ba ku lyuut ma̱ A̱lyiat A̱gwaza na a̱ni!
42024026	N wa ngyei á̱ ku tak á̱zanson kpa̱sai; nang Kristi na nswuo a̱bung di̱ nkyang nani, a̱ sii du san a̱kyenkyai shi nggu wu a?”
42024027	A̱wot Yesu si̱ wa̱i mba a̱mgba̱m A̱lyiat A̱gwaza na, kyiak neet di̱ doka Musa ji, ba̱ng ba̱ tat shei á̱zanson nang a̱mgba̱m a̱yaata̱m a̱kwonu A̱gwaza á̱ghyang ku lyuut a̱ni.
42024028	Jen nang ba̱ mbai kpa̱mkpaan ma̱ng a̱bakeang Imuwasu ka nang mman ta̱m a̱feang na nnaat a̱ni, Yesu si̱ tyia̱, a̱ na swak a̱ ya a̱son ma̱ng a̱chyet ka.
42024029	A̱wot mman ta̱m na si̱ naai nggu nyia̱, “Ma̱sa̱kut, kwai a̱ji ma̱ng a̱nzi̱t la! Mat jenshyung nyia̱, mam hu naat a̱kwa kya ka.” Mat a̱nia, Yesu si̱ khwi mba a̱ nat a̱mali mba ka.
42024030	Nang ba̱ nswan á̱ na ya kyayak a̱ni, Yesu si̱ kyiak burodi wu, a̱ si̱ naai A̱gwaza. A̱wot a̱ si̱ kpa̱ra̱m di̱ gbi̱ngba̱ra̱m, a̱ si̱ ka̱u mbaa.
42024031	Mi̱ di̱ yong a̱hwa, á̱ghyi mba ba si̱ kin tat, ba̱ si̱ fi̱k nang Yesu wa! A̱wot di̱n jen a̱ja, a̱ si̱ kin ta̱yuut!
42024032	Mman ta̱m na si̱ lyiat tsi̱tsak mba nyia̱, “A̱tsak a̱lyiat, jen nang zi̱ nshya̱ di̱n vak hu nang Yesu ku ngwa̱i nzi̱t A̱lyiat A̱gwaza na nang á̱ lyuut a̱ni; zi̱ ku byia̱ a̱gwai ba̱t mi̱ nfwuo nzi̱t na baa?!”
42024033	A̱jawa mman ta̱m a̱feang a̱nia, si̱ kin doot, ba̱ si̱ bwuok á̱ nat Urusha̱lima. Ba̱ si̱si̱ shya̱ mman ta̱m swak ma̱ a̱nyiung ma̱ng mman ta̱m á̱ghyang di̱ tyan jhyung nang ba̱ ntung ndung a̱ni.
42024034	Á̱kum mman ta̱m ka si̱ hyia̱ ma̱ng mman ta̱m a̱feang na nyia̱, “A̱tsak a̱lyiat wa za̱m! Yesu A̱tyoli nzi̱t wu doot ma̱ng swuan ma̱ á̱niet ba̱ ka̱n kwi a̱ni! A̱ wa ka̱n tyai a̱pyia̱ nggu da̱ a̱vwuo Bitut!”
42024035	A̱jawa mman ta̱m a̱feang na ba̱ neet Imuwasu a̱ni, si̱ ntak ma̱ng á̱kum mman ta̱m ka si̱sak nang Yesu ntyai a̱pyia̱ nggu kpa̱sai da̱ a̱vwuo mba di̱n vak hu a̱ni; ma̱ng si̱sak nang ba̱ nfi̱k A̱tyoli Yesu di̱n jen nang gu mkpa̱ra̱m mba burodi wu a̱ni.
42024036	A̱wot ma̱nang ba̱ nshya̱ da̱ a̱lyiat tazwa Yesu a̱ni, a̱ si̱ kin chyok a̱ yong ma̱ tsi̱m ma̱ a̱ka̱wa̱tyia̱ mba! A̱ si̱ byiat ba nyia̱, “Swat nyinyang ku shya̱ dundung ma̱ng a̱nyin!”
42024037	A̱wot a̱mgba̱m sot mman ta̱m ji si̱ kin ta̱dyuut! Ba̱ si̱ fa̱k a̱wun, ba̱ si̱ kyiak á ngyei a̱tyu nshyit wa nang ba̱ li!
42024038	Yesu si̱ lyip ba nyia̱, “Yihwa mbyia̱ nang nyi nta̱dyuut a̱nia? Yihwa mbyia̱ nang nyi mbut mi̱ fwuo ba̱t?
42024039	Nyi nwuan mbwak nung na, ma̱ng tazwa kpai a̱ti̱tak nung ji, nyi lii. Nung gwa ma̱ a̱pyia̱ nung za̱m! Nyi byiam nung nyi fa̱a̱k; nyi ka lyen nang n gyet a̱tyu nshyit wa bah. Mat á̱niet shyit byia̱ nvam ma̱ng nkunkup nang nyi ndi n byia̱ a̱ni bah!”
42024040	Nang gu ndyiat ma̱ng a̱mba a̱ tyak a̱ni, a̱ si̱ tak ma̱ng a̱mba mbwak nggu na, ma̱ng tazwa kpai a̱ti̱tak nggu ji.
42024041	Ma̱ng a̱nia, ba̱ si̱ bwuok á̱ yong ma̱ jak! Ku si̱ vwuo mba a̱khwu ba̱ nwuak a̱chuchuk, mat a̱gwai ma̱ng a̱ga̱de nang ba̱ fa̱k da̱ a̱ka̱nyiung a̱ni. A̱jawa Yesu si̱ lyip ba nyia̱, “Nyi byia̱ kyayak a̱ji nang n na gya a̱ni a?”
42024042	Mman ta̱m na si̱ nang Yesu a̱fa̱n nang ba̱ shwai a̱ni.
42024043	A̱wot a̱ si̱ ya a̱fa̱n ka a̱zaghyi mba, nang ba̱ nwuan.
42024044	A̱jawa Yesu si̱ nyia̱, “Jen nang n ku nshya̱ ndung ma̱ng a̱nyin a̱ni, n ku ntak ma̱ng a̱nyin á̱zanson nang kuzang a̱lyiat nang á̱ lyuut tazwa nung mi̱ doka Musa ji ma̱ng a̱yaata̱m a̱kwonu A̱gwaza ba, mbeang Za̱bura a̱ni; ku yet ta hwa na̱ bai da̱ a̱nu ka.”
42024045	A̱jawa Yesu si̱ bu ntat mba á̱ghyi ba, ba̱ ka fi̱k A̱lyiat A̱gwaza nang á̱ ku lyuut a̱ni.
42024046	A̱wot a̱ si̱ nyia̱ ma̱ng a̱mba, “A̱tsak a̱lyiat, á̱ ku lyuut mami A̱lyiat A̱gwaza na gbangbang; nyia̱ Kristi na swuo a̱bung, a̱ khwu, a̱wot a̱tuk mam tat ka, a̱ doot ma̱ng swuan ma̱ á̱niet ba̱ ka̱n kwi a̱ni.
42024047	“A̱wot á̱ na shei A̱sham Nkhang kani, mami tyok a̱lyoot nung, mi̱ kuzang nwap mi̱ bibyin swanta hu. Á̱ na tsa shei A̱sham Nkhang kani neet mi̱ Urusha̱lima, nyia̱: A̱mgba̱m á̱niet ba ba̱ ghwon a̱ka̱tuk nyia̱, ba̱ si̱ khwi A̱gwaza a̱ni, á̱ na chi a̱ka̱tuk nyia̱ mba wu!
42024048	Nyi ka̱n di nkyang nani ma̱ng á̱ghyi nyin ba. Nyin bya na shei ma̱ng á̱ghyang á̱niet naa!
42024049	“A̱wot á̱ na labeang bah, n na nta̱m ma̱ng a̱nyin A̱za̱za̱rak Ntswa wu; ma̱nang A̱tyia̱ nung wu ku nnyia̱ a̱li̱ka̱uli a̱ na ta̱m ma̱ng a̱nyin dyo a̱ni. A̱wot nyi ya ndabeang mi̱ Urusha̱lima. Nyi fwuong jen nang A̱za̱za̱rak Ntswa wu na mbai, a̱ tyia̱ nyin chet gba̱mgbam ku neet Ma A̱gwaza tswazwa a̱ni.”
42024050	A̱jawa Yesu si̱ ghwut mi̱ Urusha̱lima ma̱ng mman ta̱m nggu na. Ba̱ si̱ nyeak á̱ nat fam a̱keang Ba̱ta̱ni. A̱wot a̱ si̱ ta̱ngam mbwak nggu na tswazwa, a̱ si̱ tyia̱ mba a̱li̱ba̱rka.
42024051	Neet nang gu ni̱ shya̱ di̱ tyei mba a̱li̱ba̱rka wu, á̱ si̱ kan nwuo ya̱ngam nggu, á̱ naat ndyo Ma A̱gwaza tswazwa.
42024052	Mat a̱nia, mman ta̱m Yesu na si̱ kyuak gu ntong. A̱wot ba̱ si̱ bwuok á̱ nat Urusha̱lima ma̱ng a̱lyia̱ sai gba̱mgbam!
42024053	Kuzang a̱tuk ba̱ ni̱ nat A̱mali Nwuat Za̱nang A̱gwaza ka, ba̱ dyep A̱gwaza á̱ nchi̱ri̱ng a̱ja.
43001001	Neet nang A̱gwaza ka̱n nyia̱ swanta hu bah, nang Swang A̱lyiat nshya̱, ji̱ ku shya̱ dundung ma̱ng A̱gwaza. A̱wot Swang A̱lyiat ji ku yet A̱gwaza wa.
43001002	Jija ku shya̱ dundung ma̱ng A̱gwaza, neet nang á̱ ka̱n mat swanta hu bah.
43001003	Jija ku yet vak hu nang A̱gwaza ku nnyia̱ kuzang kyang a̱ni. Á̱ mbyia̱ kyang nyiung nang A̱gwaza ku nyia̱ mi̱ swanta hu da̱ ma̱ng a̱nji a̱ni bah.
43001004	Swang A̱lyiat ji ku yet a̱tyin nswuan. A̱wot swuan jini si̱ bai ma̱ng á̱nietbishyi sai.
43001005	Sai hu si̱ tyia̱ a̱vwuo ka ka̱ yet lyin a̱ni, si̱ teak. A̱wot di̱ lyin hu, ku swuo chet sai hu bah.
43001006	A̱gwaza ku ta̱m a̱ta̱m nggu wu á̱ si̱ ngyei gu Yoona.
43001007	Nggu wa ku bai tak ta̱m ji kpa̱sai tazwa sai A̱gwaza hu. Da̱nian á̱niet ba ba̱ ka fa̱k, ba̱ nwuak a̱chuchuk di̱ sai hu.
43001008	Nggu ma̱ a̱pyia̱ nggu, nggu wa yet sai hu bah. A̱ ku bai a̱ ka tak ta̱m ja tazwa sai A̱gwaza hu.
43001009	Sai huni hwa ku yet a̱tsatsak wu. Ku na bai mi̱ swanta hu, ku sai tazwa a̱mgba̱m á̱nietbishyi ba.
43001010	Swang A̱lyiat ji ku bai mi̱ swanta hu. Dundung ma̱ng a̱nji wa A̱gwaza si̱ mmat swanta hu. A̱wot á̱niet mi̱ swanta ba si̱ fi̱k gu bah.
43001011	A̱ ku bai da̱ a̱vwuo á̱niet guu. A̱wot á̱niet nggu ba si̱ lak san gu hu!
43001012	A̱mgba̱m ma̱ng a̱nia, á̱niet ba̱ san guu, ba̱ si̱ nwuak fwuo da̱ nggu a̱ni; á̱ nang ba tyok ma̱ng a̱wat ba̱ yet mman A̱gwaza.
43001013	Bibya yet á̱niet ba da̱ á̱ tyei ba̱ yet mman A̱gwaza mat a̱sok nia a̱ni bah; da̱ nyia̱ mat chat vam hwa bah; da̱ mat fa a̱tyubishyi hwa bah. Da̱ a̱kwonu a̱kya, swuan jini, A̱gwaza wa ma̱ a̱pyia̱ nggu nang mba jii.
43001014	Swang A̱lyiat ji ku tyia̱ a̱tyubishyi. A̱ si̱ swan dundung ma̱ng a̱nzi̱t. Zi̱ si̱ li a̱kyenkyai shi nggu wu. A̱ si̱ byia̱ shok ma̱ng a̱chuchuk gba̱mgbam. A̱kyenkyai shi wuni wa ku tak nang gu ma̱nyin gu neet da̱ a̱vwuo A̱gwaza.
43001015	Yoona mameang ku tak a̱lyiat kpa̱sai tazwa nggu. A̱ si̱ ta̱ngam a̱nwuat nggu ka mi̱ chet nyia̱, “A̱tyu wuni wa nang n ku ndyiat tazwa nggu, ‘A̱tyu a̱ chobai, a̱ khwi nung lilyim a̱ni, a̱ yet a̱tyu kwak a̱son nung wa. A̱wot a̱ si̱ swak nung ma̱ng shi hu ba̱t. Mat a̱ nshya̱ neet nang á̱ ka̱n byin nung bah.’ ”
43001016	A̱mgba̱m nzi̱t, mat a̱gba̱mgbam shok nggu ji ja nang zi̱ nshya̱ nwuo hu ma̱ sa̱t.
43001017	Mat A̱gwaza ku nwuak Musa wa doka nggu ji. A̱wot shok ji ma̱ng gba̱mgbam tsotswat wu si̱ bai mat Yesu Kristi wa.
43001018	Á̱ mbyia̱ a̱tyu a̱ ka̱n di A̱gwaza a̱ni bah. Nggwon kikya ma̱nyin ka, ka̱ yet A̱gwaza, a̱wot ka̱ si̱ shya̱ da̱ a̱vwuo a̱nyiung ma̱ng A̱tyia̱ wu; kikya tak za̱kwa A̱gwaza ji kpa̱sai.
43001019	Á̱lyiat nani nia yet á̱si̱ nang Yoona ku tak kpa̱sai di̱n jen nang a̱cha̱chet A̱yahudawa Urusha̱lima ba ku nta̱m a̱yaapris ba mbeang A̱li̱viyawa ba, nyia̱ ba̱ lyip Yoona, “Nwan wa yet a̱nyan?”
43001020	Yoona si̱ ta̱n lyip mba hu bah. A̱ si̱ tyai mba a̱tsatsak a̱lyiat wu kpa̱sai nyia̱, “Nung gwa ngyet Kristi wu bah!”
43001021	A̱jawa ba̱ si̱ bu lyip gu nyia̱, “Nwan wa yet Iliya a̱ta̱m a̱kwonu A̱gwaza wu a?” Yoona si̱ nwuak ba shim nyia̱, “Kaai, nung gwa bah.” Ba̱ si̱ bu lyip gu, nyia̱ “Nwan wa yet a̱ta̱m a̱kwonu A̱gwaza wu nang á̱ nyia̱ a̱ na ta̱m ndyo a̱ni a?” A̱ si̱ nyia̱ ma̱ng a̱mba, “Kaai.”
43001022	Ba̱ si̱ bu nyia̱, “Tak zi̱t tangka̱i a̱tyu nang a yet a̱ni! Mat ku yet zi̱t ta hwa zi̱ bwuok nat zi̱ tak ma̱ng á̱niet ba, ba̱ ta̱m zi̱t a̱ni. Nwan a yei a̱pyia̱ ang a̱nyan?”
43001023	Yoona si̱ nwuak ba shim ma̱nang Ishaya a̱ta̱m a̱kwonu A̱gwaza wu ku nhyia̱ a̱ni, nyia̱, “N gyet nwuat kya ka̱ yei mi̱ chet mi̱ ntswa a̱yit a̱ni: ‘Nyi jhyi vak da̱nian A̱tyoli nzi̱t wu, ku nat cha̱chaat gu ba̱ nkai!’ ”
43001024	A̱jawa A̱fa̱risawa a̱bya nang á̱ ku ta̱m ba a̱ja a̱ni,
43001025	ba̱ si̱ lyip Yoona nyia̱, “Ka̱ nwan wa yet Kristi wu bah, a̱wot a bu yet Iliya bah, da̱ nwan a bu yet a̱ta̱m a̱kwonu A̱gwaza bah; mi̱ yihwa mbyia̱ nang a nnyia̱ á̱niet ba ba̱ptisman ji?”
43001026	Yoona si̱ nwuak ba shim nyia̱, “N nyia̱ nyin ba̱ptisman ji ma̱ng a̱sa̱khwot nia. A̱wot a̱yin yong mami nyin da̱nang nyi lyen a̱ni bah.
43001027	A̱ chobai a̱ khwi nung lilyim. A̱wot n maai mi̱ maai n byii̱k ywan á̱kwatak gu hu bah.”
43001028	Á̱ ku lyiat á̱lyiat nani ma̱ a̱keang Ba̱ta̱ni kya a̱ma̱nyi fam a̱tak a̱ghyui Urdun, da̱ a̱vwuo ka nang Yoona nnyia̱ á̱niet ba ba̱ptisman ji a̱ni.
43001029	Da̱ a̱tsotson tat ka, Yoona si̱ li Yesu gu chobai da̱ a̱vwuo nggu. A̱jawa gu nyia̱, “Di, Fi̱ng A̱nfwuk nang A̱gwaza neap a̱ni! Nggu wa na chi a̱ka̱tuk nyia̱ á̱niet wu mi̱ swanta hu.
43001030	A̱tyu wuni wa nang n ku ndyiat ma̱ng a̱nyin nang n ku nnyia̱, ‘A̱yin chobai, a̱ khwi nung lilyim. A̱wot a̱ swak nung ma̱ng shi hu ba̱t, mat a̱ nshya̱ neet nang á̱ ka̱n byin nung bah.’
43001031	“N mi̱ nfi̱k a̱tyu nang gu yet a̱ni bah. Ma̱ng a̱nia, n bai n nyia̱ á̱niet ba̱ptisman ma̱ng a̱sa̱khwot, da̱nian á̱ ka tyai nggu shansham da̱ a̱vwuo á̱niet Isi̱rela ba.”
43001032	A̱jawa Yoona si̱ tak kpa̱sai tazwa Yesu, nyia̱, “N ku ndi nang A̱za̱za̱rak Ntswa A̱gwaza chorop a̱ neet Ma A̱gwaza tswazwa a̱ chobai nang a̱bwa a̱ni, a̱ si̱ ba̱ swan da̱ nggu.
43001033	Bi̱ri̱ng ma̱ng a̱nia, n si̱ nfi̱k gu bah. A̱wot A̱gwaza a̱ ku ta̱m nung n nyia̱ ba̱ptisman ji ma̱ng a̱sa̱khwot na a̱ni, si̱ nyia̱ ma̱ng a̱nung a̱ni, ‘A̱tyu nang a li A̱za̱za̱rak Ntswa wu chorop a̱ chobai a̱ ba̱ swan da̱ nggu a̱ni; nggu wa yet a̱tyu a̱ na nyia̱ á̱niet ba ba̱ptisman ji ma̱ng A̱za̱za̱rak Ntswa A̱gwaza wu a̱ni.’
43001034	N di a̱nia, n tak nyin kpa̱sai nang nggu wa ngyet Nggwon A̱gwaza ka.”
43001035	Da̱ a̱tsotson tat ka nang Yoona ngyong ma̱ng mman ta̱m nggu a̱feang a̱ni,
43001036	a̱ si̱ kin di Yesu gu chong a̱ sweap. A̱jawa gu nyia̱, “Di, Fi̱ng A̱nfwuk nang A̱gwaza neap a̱ni!”
43001037	Nang mman nta̱m a̱feang a̱nia nfa̱k gu nhyia̱ a̱nia a̱ni, ba̱ si̱ kin doot á̱ khwi Yesu.
43001038	Nang Yesu mbwuak a̱ si̱ li nang ba̱ khwi nggu a̱ni, a̱ si̱ lyip ba nyia̱, “Yihwa nang nyi chat?” Ba̱ si̱ nwuak gu shim ma̱ng lyip nyia̱, “Rabi!” (Swang jini fa, “A̱tyu tyiet.”) “A̱ji wa nang a nshya̱?”
43001039	Yesu si̱ nyia̱ ma̱ng a̱mba a̱ni, “Nyi bai, nyi lii.” A̱jawa ba̱ si̱ nat, ba̱ si̱si̱ li a̱vwuo ka nang nggu nshya̱ a̱ni; nang jen ji yet tswam nyaai jenshyung, a̱wot ba̱ si̱ swan á̱ tyak á̱kum mam ka dundung ma̱ng a̱nggu.
43001040	A̱tyo nyiung mami mman ta̱m a̱feang ba̱ ku fa̱k a̱lyiat Yoona ba̱ si̱ khwi Yesu a̱ni; nggu wa yet Anda̱rawut, a̱na̱nyiuk Siman Bitut.
43001041	Anda̱rawut si̱ nat a̱ si̱ chat a̱na̱nyiuk nggu wu Bitut, a̱ si̱ nyia̱ ma̱ng a̱nggu a̱ni, “Zi̱ shya̱ a̱tyu a̱ yet Ma̱siha wu a̱ni!” (Ku fa “Kristi” da̱ a̱lyem A̱helenawa).
43001042	A̱ si̱ nat ma̱ng Bitut da̱ a̱vwuo Yesu ka. Nang Yesu ndi Bitut a̱ni, a̱ si̱ nyia̱ ma̱ng a̱nggu, “Nwan wa yet Siman nggwon Yoona kaa? Á̱ na ngyei ang ‘Kefat.’ ” (A̱lyoot ka nat cha̱chaat ma̱ng a̱lyoot Bitut ka, ka̱ fa “A̱fang”).
43001043	Da̱ a̱tsotson tat ka, Yesu si̱ kyiak mi̱ fwuo a̱ nat a̱byin Ga̱lili. A̱ si̱ myim ma̱ng Filibut. A̱ si̱ nyia̱ ma̱ng a̱nggu, “Khwi nung!”
43001044	Nggu Filibut mameang, ku yet a̱tyu a̱ neet ma̱ a̱keang Ba̱tsaida kya dundung ma̱ng Anda̱rawut ma̱ng Bitut.
43001045	Filibut mameang si̱ nat a̱ si̱ shya̱ Nataniyel. A̱ si̱ nyia̱ ma̱ng a̱nggu a̱ni, “Zi̱ shya̱ a̱tyu nang Musa ku lyuut nkhang nggu na mami ta̱ka̱da doka ji a̱ni! A̱yaata̱m a̱kwonu A̱gwaza si̱ bu lyuut nkhang nggu na! Nggu wa yet Yesu A̱tyu Na̱za̱ra̱t, nggwon Isuu!”
43001046	Nataniyel si̱ nyia̱ ma̱ng a̱nggu, “Ka̱ doot a̱tsatsak kyang a̱ ghwut mi̱ Na̱za̱ra̱t a?!” A̱jawa Filibut si̱ nyia̱ ma̱ng a̱nggu a̱ni, “Bai, a lii!”
43001047	Nang Yesu ndi Nataniyel nchobai da̱ a̱vwuo nggu a̱ni, a̱ si̱ kaat tazwa nggu nyia̱, “Nyi li a̱tan a̱tyu Isi̱rela a̱ sang a̱bun a̱ni!”
43001048	A̱jawa Nataniyel si̱ nyia̱ ma̱ng Yesu a̱ni, “A̱ji wa nang a ndyen nung?” Yesu si̱ nwuak gu shim hu nyia̱, “Neet nang Filibut ka̱n gyorong ang bah, nang a ku nswan a̱tyin a̱kwon a̱bwabwap ka a̱ni; n ku ndi ang a̱ja.”
43001049	A̱jawa Nataniyel si̱ nyia̱, “A̱tyu tyiet, nwan wa yet Nggwon A̱gwaza ka! Nwan wa yet A̱gwam Isi̱rela wu!”
43001050	Yesu si̱ nyia̱ ma̱ng a̱nggu a̱ni, “A nwuak a̱chuchuk mat n tak ang nang n ku ndi ang di̱n jen nang a ku nswan a̱tyin a̱kwon a̱bwabwap ka a̱ni a? A na li a̱cha̱chet nkyang jhyang na̱ swak si̱ nani a̱ni!”
43001051	A̱jawa Yesu si̱ bu nyia̱ ma̱ng a̱mba a̱ni, “N tak nyin a̱tsak a̱lyiat; nyi bye li Ma A̱gwaza tswazwa ka khwuk, a̱wot nyi li a̱yaata̱m tswá A̱gwaza nang ba̱ ban á̱ tsa á̱ nchorop a̱zaghyi Nggwon A̱tyubishyi!”
43002001	A̱tuk mam tat si̱ kaat a̱ bai, á̱ si̱ nyia̱ nyeang ma̱ a̱keang Kana ka̱ shya̱ mi̱ fam a̱byin Ga̱lili a̱ni. A̱yang byin Yesu si̱ nat nyeang hu,
43002002	á̱ ku mun á̱ hyia̱ ma̱ng Yesu nyeang hu. A̱ si̱ nat dundung ma̱ng mman ta̱m nggu na.
43002003	Jen nang á̱ nswuo a̱nya̱nyiat a̱sa̱khwot a̱na̱p wu á̱ tyak a̱ni, a̱jawa a̱yang byin Yesu wu si̱ nyia̱ ma̱ng a̱nggu a̱ni, “Ba̱ swuo a̱nya̱nyiat a̱sa̱khwot a̱na̱p wu á̱ tyak.”
43002004	Yesu si̱ nyia̱ ma̱ng a̱yang byin nggu wu a̱ni, “A̱yang, a̱lyiat nani yet a̱si̱ nwan nia bah. Jen nung ji ka̱n nyia̱ bah, ya ngyok.”
43002005	A̱yang byin Yesu wu si̱ nyia̱ ma̱ng mman ta̱m na a̱ni, “Nyi nyia̱ kuzang kyang nang gu tak ma̱ng a̱nyin a̱ni.”
43002006	Da̱ a̱vwuo nyeang ka, á̱ ku byia̱ a̱khwot dudong nfang a̱sa̱khwot a̱taa, nang á̱ sak a̱ja; ma̱nang A̱yahudawa ba ka̱n meang ma̱ng ntyei a̱sa̱khwot mi̱ dudong hu á̱ saai da̱nian kwi a̱ti̱tak ma̱ng bwak a̱ni. Huhwa ku mbyia̱ ba̱ si̱ nsak hu a̱ja. Kuzang a̱dong ku kwok li̱la̱n nswak nfeang si̱ nat nswak ntat.
43002007	A̱jawa Yesu si̱ nyia̱ ma̱ng á̱khwo nyeang ba, “Nyi fwuoi a̱sa̱khwot, nyi tyia̱ mi̱ dudong huni.” Ba̱ si̱ fwuoi a̱sa̱khwot na á̱ hyaai dudong hu tyentyang a̱ntyang.
43002008	A̱jawa Yesu si̱ nyia̱ ma̱ng á̱khwo nyeang ba, “Ma̱ninika, nyi bwuo na nyi nat ndyo. Nyi si̱ nwuak a̱tyu a̱ saai á̱nietchen ba mi̱ nyeang hu a̱ni.” Ba̱ si̱ bwuo a̱sa̱khwot na, ba̱ si̱si̱ nwuak guu.
43002009	Nang a̱tyu saai á̱nietchen wu nfwup a̱sa̱khwot nang á̱ si̱ bwuak na̱ si̱ tyia̱ a̱nya̱nyiat a̱sa̱khwot a̱na̱p wu a̱ni; a̱ si̱ lyen a̱vwuo ka nang á̱ nshya̱ na a̱ni bah. Mi̱ mman ta̱m ni̱nia ku lyen a̱vwuo ka nang á̱ mbwuo a̱sa̱khwot a̱na̱p na a̱ni. A̱tyu saai á̱nietchen wu si̱ yorong a̱tyu a̱ byia̱ nyeang hu a̱ni, da̱ gbang a̱nyiung.
43002010	A̱ si̱ nyia̱, “Kuzang a̱tyu a̱ byia̱ nyeang a̱ni, a̱tsatsak a̱nya̱nyiat a̱sa̱khwot a̱na̱p wu wa ni̱ yet a̱son ka, nang á̱niet ba na swuo a̱ni. Ka̱ á̱nietchen ba ba̱ swuo ba̱ si̱ swa̱i, gu sii nang mba a̱sa̱khwot a̱na̱p na̱ nwai swan nya̱nyiat hu a̱ni. A̱wot nwan, a ba̱ sak a̱tsatsak a̱nya̱nyiat a̱sa̱khwot a̱na̱p wu, a sii ghwut ndyo wa ma̱ninika!”
43002011	Si̱ huni hwa yet a̱son kyang a̱ga̱de nang Yesu ku nyia̱ a̱ni. A̱ ku nyia̱ hu ma̱ a̱keang Kana ka̱ shya̱ ma̱ a̱byin Ga̱lili a̱ni. A̱ja wa nang gu nnyia̱ a̱lama wuni a̱ tyai a̱kyenkyai shi nggu wu. Mman ta̱m nggu na mameang, ba̱ si̱ nwuak a̱chuchuk da̱ nggu ba̱t.
43002012	Nang á̱ ku ntyak nyeang hu a̱ni, Yesu mbeang a̱yang byin nggu wu, ma̱ng á̱na̱nyiuk nggu ba, ma̱ng mman ta̱m nggu na, ba̱ si̱ nat a̱keang Ka̱fanahum. Ba̱ si̱ ya mbwuo mmam a̱ja.
43002013	Nang jen song A̱yet Ghwut Mman Isi̱rela mi̱ Khwo ji nshim bai kpa̱mkpaan a̱ni, a̱jawa Yesu si̱ doot a̱ nat Urusha̱lima.
43002014	Mami didyaat A̱li Nwuat Za̱nang A̱gwaza hu, a̱ si̱ shya̱ á̱niet a̱bwuang nang ba̱ lyiai nyák, ma̱ng á̱niet lyiai zón seap, ma̱ng á̱niet lyiai a̱yaabwa a̱mali, ma̱ng á̱niet shai a̱ka̱kurum nang ba̱ swan da̱ a̱vwuo nta̱m mba na.
43002015	A̱jawa Yesu si̱ bat a̱ya̱u. A̱ si̱ nvwuong mbaa a̱ ghwut ndyo mi̱ didyaat A̱li Nwuat Za̱nang A̱gwaza hu, ma̱ng zón seap ji, mbeang nyák ji. A̱ si̱ seang á̱niet shai a̱ka̱kurum ba ma̱ng kurum mba hu. A̱ si̱ bwan a̱yaatyii mba ba a̱ ya̱gurup a̱byin.
43002016	Yesu si̱ kam á̱niet ba̱ lyiai a̱yaabwa a̱mali ba a̱ni nyia̱, “Nyi kwok nkyang nyin na a̱ji, nyi doot! Nyi yok bwuak A̱li A̱tyia̱ nung ka ntyia̱ a̱vwuo a̱bwuang bah!”
43002017	A̱jawa mman ta̱m nggu na si̱ kin jhyung nang á̱lyiat nani mbai cha̱chaat ma̱ng kyang nang á̱ lyuut ma̱ A̱lyiat A̱gwaza na a̱ni nyia̱, “N kwi swam za̱m tazwa A̱li Nwuat Za̱nang A̱gwaza mi̱ fwuo nung hu.”
43002018	A̱cha̱chet A̱yahudawa ba si̱ bwuok á̱ bai da̱ a̱vwuo nggu. Ba̱ si̱ lyip gu nyia̱, “Zang kyang a̱ga̱de hwa nang a na nyia̱ nzi̱t ndyo ku yet a̱lama a̱ tak a byia̱ tyok a nyia̱ tangka̱i kyang huni?”
43002019	Yesu si̱ nwuak ba shim nyia̱, “Nyi bi̱ri̱m A̱li Nwuat Za̱nang A̱gwaza kani. Nung mameang, mami mam ntat, n bu na nok ka.”
43002020	Ba̱ si̱ lyip Yesu nyia̱, “A bu na nok ka mami mam ntat a? Á̱ ku nyia̱ a̱lyia̱ swak naai ma̱ a̱taa kya, nang á̱ nok A̱li Nwuat Za̱nang A̱gwaza kani. Nwan, a nyia̱ a na nok mami mam ntat a?”
43002021	A̱li Nwuat Za̱nang A̱gwaza ka nang Yesu ku lyiat a̱ni; vam nggu hu hwa.
43002022	A̱wot nang á̱ ku nta̱ngam gu ma̱ng swuan ma̱ á̱niet ba̱ ka̱n kwi a̱ni, mman ta̱m nggu na si̱ jhyung nang gu ku nhyia̱ a̱nia. A̱wot ba̱ si̱ nwuak a̱chuchuk da̱ A̱lyiat A̱gwaza nang á̱ lyuut a̱ni, ma̱ng kyang hu nang Yesu ku hyia̱ a̱ni.
43002023	Nang Yesu ku nshya̱ ma̱ a̱keang Urusha̱lima di̱n jen A̱yet Ghwut Mman Isi̱rela mi̱ Khwo hu a̱ni, á̱niet ma̱ a̱di̱di̱t ku nwuak fwuo da̱ nggu, mat nkyang a̱ga̱de nang gu nyia̱ a̱ni.
43002024	A̱mgba̱m ma̱ng a̱nia, Yesu ku byii̱k ma̱ng a̱mba bah. Mat a̱ ku lyen za̱kwa á̱nietbishyi ji shansham ba̱t!
43002025	Da̱ mba, ba̱ byia̱ a̱yin a̱ na hyia̱ ma̱ng a̱nggu kyang tazwa a̱tyubishyi a̱ni bah. Mat, a̱ ku lyen kyang hu ku shya̱ mi̱ nfwuo mba na a̱ni.
43003001	A̱ghyang a̱niet ku nshya̱, á̱ si̱ ngyei gu Nikodimut. A̱ ku yet a̱kwak a̱son A̱yahudawa. A̱ si̱ bu shya̱ mi̱ sot á̱niet, ba̱ ku yet A̱fa̱risawa ba a̱ni.
43003002	Nggu wa ku bai da̱ a̱vwuo Yesu a̱tyetuk, a̱ si̱ ba̱ nyia̱, “A̱tyu tyiet, zi̱ lyen nang a ngyet a̱tyu tyiet wa nang A̱gwaza ta̱m ndyo a̱ni. Mat á̱ mbyia̱ a̱tyu a̱ na nyia̱ ntangka̱i a̱cha̱chet nkyang a̱ga̱de nani nang a nyia̱ a̱ni; ka̱nang A̱gwaza shya̱ dundung ma̱ng a̱nggu bah.”
43003003	Yesu si̱ nyia̱ ma̱ng a̱nggu, “Yok n tak ma̱ng a̱nwan a̱tsatsak a̱lyiat, ka̱ a byin ang a̱ka̱feang bah, a si̱ mi̱n di Tyok A̱gwaza hu lili bah za̱m.”
43003004	Nikodimut si̱ lyip Yesu nyia̱, “Ku na li ni wa á̱ mbyin a̱yin nang gu ka̱n kwop? Ka̱ doot gu bu nwuo ma̱ a̱fa a̱yang nggu ka, á̱ bu byin gu a̱ka̱feang a?”
43003005	Yesu si̱ nwuak gu shim nyia̱, “Yok, n tak ma̱ng a̱nwan a̱tsatsak a̱lyiat; ka̱ á̱ byin a̱yin ma̱ng a̱sa̱khwot ma̱ng A̱za̱za̱rak Ntswa bah, a̱ si̱ mi̱n nwuo Tyok A̱gwaza hu bah.
43003006	Kyang a̱tyubishyi byin a̱ni; ku yet a̱tyubishyi wa. Kyang á̱ byin ma̱ A̱za̱za̱rak Ntswa a̱ni; yet A̱za̱za̱rak Ntswa wa.
43003007	Ku yok yet ang kyang a̱ga̱de bah, nang n nyia̱ ma̱ng a̱nwan, ‘Ku yet ta hwa á̱ bu byin a̱yin a̱ka̱feang a̱ni.’
43003008	Wun hu ni̱ hyap a̱ tyei da̱ a̱vwuo ka nang ku tyei a̱ni. A ni̱ fa̱k nang ku khwom wa. Da̱ nwan, a lyen a̱vwuo ka ku nneet a̱ni, ke tyan nang ku nnaat a̱ni bah. Ma a̱nia wa ku ndi ma̱ng byin A̱za̱za̱rak Ntswa hu.”
43003009	Nikodimut si̱ bu lyip Yesu nyia̱, “Ku na nyia̱ ni ku ndi a̱nia?”
43003010	Yesu si̱ nwuak gu shim nyia̱, “A̱wot nwan mameang, a yet a̱gba̱ndang a̱tyu tyiet Isi̱rela wu a̱ni; a̱wot a lyen nkyang nani baa?
43003011	Yok, n tak ma̱ng a̱nwan tsatsak a̱lyiat; zi̱ lyiat kyang hu nang zi̱ lyen a̱ni. Zi̱ si̱ bu shei kyang hu nang zi̱ ka̱n di a̱ni. Ma̱ng a̱nia, á̱ mbyia̱ a̱yin ma̱ nyin a̱ chat a̱ san shei kpa̱sai nzi̱t hu tazwa nkyang nani a̱ni bah.
43003012	“A̱wot ka̱ n shei ma̱ng a̱nyin a̱lyiat tazwa nkyang na̱ shya̱ mi̱ swanta huni a̱ni, a̱wot nyi si̱ nwuak fwuo da̱ nung bah; mi̱ nyi na nyia̱ ni wa nyin nnwuak fwuo da̱ nung ka̱ n nwuo shei ma̱ng a̱nyin a̱lyiat tazwa nkyang na̱ shya̱ Ma A̱gwaza tswazwa ka a̱ni?
43003013	A̱wot á̱ mbyia̱ a̱tyu a̱ ka̱n nyeak a̱ nat A̱ma A̱gwaza tswazwa a̱ni bah; mi̱ Nggwon A̱tyubishyi kya ma̱nyin ka, ku chyok a̱ neet a̱ja.
43003014	“Ma̱nang Musa ku nta̱ngam ghwughwu nzwak hu ku ku yet a̱kpeap ka mi̱ tswa a̱yit ji a̱ni; ma a̱nia wa nang á̱ ba̱ nta̱ngam Nggwon A̱tyubishyi ka ma̱ cha̱chaat.
43003015	Da̱nian konyan wa nwuak fwuo da̱ nggu a̱ni, a̱ na shya̱ swuan sang sangba̱p ji.
43003016	“Mat A̱gwaza ku fa̱k da̱ á̱niet mi̱ swanta ba ba̱t. Huhwa si̱ tyia̱ a̱ si̱ neap Nggwon nang gu byia̱ ma̱nyin ka a̱ni; da̱nian konyan wa nwuak fwuo da̱ nka a̱ni, a̱ na khwu bah, a̱wot a̱ na shya̱ swuan sang sangba̱p ja.
43003017	“A̱gwaza ku ta̱m ma̱ng nggwon nggu ka mi̱ swanta hu, da̱nian ka̱ ka yet a̱tyu nyia̱ shi̱ri̱ya wa bah. A̱ ku ta̱m ma̱ng a̱nka da̱nian ka̱ ka yet A̱tyusan á̱niet mi̱ swanta bya, ba̱ shya̱ swuan da̱ a̱vwuo nka kya.
43003018	Kuzang a̱yin wa nwuak fwuo di̱ nggwon A̱gwaza ka, á̱ na nyia̱ gu shi̱ri̱ya bah. A̱wot a̱tyu a̱ lak nwuak fwuo da̱ nka a̱ni, á̱ wa ka̱n faat gu shi̱ri̱ya. Mat a̱ lak nwuak fwuo da̱ Nggwon A̱gwaza ka, ma̱nyin ka.
43003019	“Faat shi̱ri̱ya hu na li a̱ni wa; sai A̱gwaza hu ku bai mi̱ swanta hu. A̱mgba̱m ma̱ng a̱nia, á̱niet mi̱ swanta ba ku chat lyin hu a̱ lan sai A̱gwaza hu. Mat, ba̱ nyia̱ a̱ka̱tuk nyia̱.
43003020	Konyan wa nyia̱ a̱ka̱tuk nyia̱ a̱ni, a̱ ni̱ lak sai huhwa. A̱wot a̱ ni̱ bai da̱ a̱vwuo sai A̱gwaza hu bah, kalak á̱ tyai a̱ka̱tuk nang gu nyia̱ a̱ni kpa̱sai.
43003021	A̱wot konyan wa nyia̱ a̱chuchuk nta̱m a̱ni, a̱ ni̱ bai da̱ a̱vwuo sai A̱gwaza hu. Da̱nian á̱ ka li kyang gu nyia̱ a̱ni kpa̱sai, ku nnaat ma̱ cha̱chaat mi̱ si̱sak nang A̱gwaza mbeang nggu a̱ni.”
43003022	Nang Yesu ntyak a̱lyiat nani a̱ni, a̱ si̱ doot mbeang mman ta̱m nggu na. Ba̱ si̱ nat di̱ fam a̱byin Yahudiya. A̱ si̱si̱ labeang dundung ma̱ng a̱mba, nang gu nyia̱ á̱niet ba̱ptisman ji a̱ja.
43003023	Yoona mameang, nang gu ni̱ nyia̱ ba̱ptisman ji mi̱ nnang Ainon kpa̱mkpaan ma̱ng a̱keang Sa̱lima; mat a̱sa̱khwot na ku shi a̱ja ba̱t. Á̱niet si̱ ya a̱son á̱ chong da̱ a̱vwuo nggu nang gu nyia̱ mba ba̱ptisman ji.
43003024	(Di̱n jen a̱ja, nang á̱ ka̱n ta̱bat Yoona, á̱ si̱ tyia̱ nggu mi̱ jaru ji bah).
43003025	A̱jawa á̱ghyang á̱niet mami mman ta̱m Yoona na, ba̱ si̱ nwuo ya fwuang ma̱ng a̱tyu A̱yahudawa a̱ghyang tazwa a̱lyiat kwi vam di̱n vak khwi A̱gwaza.
43003026	Huhwa ba̱ si̱ nat, ba̱ si̱si̱ shya̱ Yoona. Ba̱ si̱ nyia̱ ma̱ng a̱nggu a̱ni, “A̱tyu tyiet, a jhyung a̱tyu a̱ ku shya̱ dundung ma̱ng a̱nwan a̱ma̱nyi fam a̱tak a̱ghyui Urdun ka nang a ku lyiat a̱ni a? Di, nggu wa nyia̱ á̱niet ba̱ptisman di̱ yong huni! A̱wot á̱niet ma̱ a̱di̱di̱t chong da̱ a̱vwuo nggu!”
43003027	Huhwa Yoona si̱ ma nyia̱, “A̱yin byia̱ tyok san kyang, da̱nang á̱ nang gu neet Ma A̱gwaza tswazwa a̱ni bah.
43003028	Nyin ma̱ á̱pyia̱ nyin, nyi yet á̱niet ba̱ ku mun á̱ fa̱k kyang hu nang n ku ndyiat a̱ni, nang n ku nnyia̱, ‘Nung gwa ngyet Kristi wu bah. Da̱ a̱kwonu a̱kya, nung gwa nang á̱ ta̱m n khwat a̱son gu.’
43003029	“A̱tyu a̱ nyia̱ nyeang fai hu a̱ni; nggu wa byia̱ a̱byii̱k wu. A̱kpa̱ndang a̱tyu byia̱ nyeang wu yong kpa̱mkpaan a̱ myiai a̱fufwuo, a̱wot a̱ ni̱ fa̱k a̱lyia̱ sai, ka̱ a̱ fa̱k a̱nwuat a̱tyu byia̱ nyeang ka. Ma a̱nia wa, nung n byia̱ a̱jhyem a̱lyia̱ sai ba̱t.
43003030	Nggu, ku yet ta hwa gu yong mi̱ di̱ mban. A̱wot nung mameang, shi nung hu ku ma nghyuai.
43003031	“Nggu a̱tyu a̱ bai a̱ neet Ma A̱gwaza tswazwa ka a̱ni, a̱ shi a̱ swak konyan. Nggu a̱tyu a̱ shya̱ a̱byin ka a̱ni, a̱ lyiat a̱lyiat nkyang na̱ shya̱ a̱byin a̱ni. Nggu a̱tyu a̱ bai a̱ neet Ma A̱gwaza tswazwa ka a̱ni, [[a̱ shi a̱ swak konyan.]]
43003032	“A̱ shei kyang hu kpa̱sai nang gu ka̱n di, a̱ si̱ fa̱k a̱ni. A̱mgba̱m ma̱ng a̱nia, á̱ mbyia̱ a̱tyu a̱ san a̱lyiat nggu na a̱ni bah.
43003033	Konyan wa san a̱lyiat nang gu tak kpa̱sai a̱ni, a̱ si̱ nwuak a̱chuchuk; a̱ tak, nang A̱gwaza ngyet a̱tyu a̱tsatsak a̱lyiat wa.
43003034	Mat a̱tyu nang A̱gwaza ku ta̱m a̱ni, a̱ shei a̱lyiat A̱gwaza nia, mat nang A̱gwaza nnwuak gu A̱za̱za̱rak Ntswa nggu wu ma̱ gba̱mgbam a̱mgbam a̱ni.
43003035	A̱tyia̱ wu fa̱k da̱ Nggwon ka ba̱t. Huhwa mbyia̱ a̱ si̱ tyia̱ kuzang kyang mbwak nka.
43003036	Konyan wa nwuak fwuo di̱ Nggwon A̱gwaza ka, a̱ byia̱ swuan sang sangba̱p. A̱wot konyan wa lak khwi Nggwon A̱gwaza ka, a̱ si̱ mi̱n shya̱ swuan bah. A̱wot mwai lyen A̱gwaza hu ni̱ swan tazwa gu.”
43004001	Nang Yesu ndyen nang A̱fa̱risawa ba nfa̱k nkhang nang gu nshyat á̱niet ba̱ khwi gu a̱ni, a̱wot a̱ si̱ nyia̱ mba ba̱ptisman ba̱ si̱ yet mman ta̱m guu, ba̱ si̱ swak mman ta̱m Yoona na ma̱ng shi á̱kpa hu.
43004002	(Mami a̱chuchuk, Yesu wa ma̱ a̱pyia̱ nggu ku nyia̱ ba ba̱ptisman ji bah. Mman ta̱m gu ni̱nia ku nyia̱.)
43004003	Jen ji Yesu ku nfa̱k kyang hu nang á̱ lyiat a̱ni, a̱ si̱ ghwon fam a̱byin Yahudiya hu, a̱ si̱ bwuok a̱ nat a̱byin Ga̱lili.
43004004	Nang gu nshya̱ da̱ a̱chyet ka a̱ni, ku si̱ yet gu ta hwa a̱ kai a̱ ghwut mi̱ fam a̱byin Sa̱mariya.
43004005	Yesu si̱ nwuo ma̱ a̱keang a̱ghyang mi̱ fam a̱byin Sa̱mariya hu, nang á̱ ngyei Sa̱ikar a̱ni. (Ka̱ shya̱ kpa̱mkpaan ma̱ng a̱byin nang Yakubu ku nwuak a̱fai nggu wu nang á̱ ku ngyei Isuu a̱ni.)
43004006	Ri̱jiya Yakubu hu ku shya̱ a̱ja. A̱wot nang Yesu ka̱n van ma̱ng a̱chyet, a̱ si̱ swan a̱ fwung a̱ja da̱ a̱nu ri̱jiya ka. Jen a̱ja nang mam hu shim bai di̱di̱r.
43004007	A̱jawa a̱nap A̱sa̱mariya a̱ghyang si̱ kin bai bwuo a̱sa̱khwot. Yesu si̱ nyia̱ ma̱ng a̱nggu a̱ni, “Nang nung a̱sa̱khwot na, n swuo.”
43004008	(Di̱n jen a̱ja nang mman ta̱m nggu na nat san kyayak mami a̱keang).
43004009	A̱jawa a̱nap wu si̱ nyia̱ ma̱ng a̱nggu a̱ni, “A yet a̱tyu A̱yahudawa, a̱wot nung n si̱ ngyet a̱nap A̱sa̱mariya. A na nyia̱ a̱ni, a naai a̱sa̱khwot swuo da̱ a̱vwuo nung?” (A̱ hyia̱ a̱nia, mat A̱yahudawa byia̱ a̱meang ma̱ng A̱sa̱mariyawa bah).
43004010	Yesu si̱ nwuak gu shim nyia̱, “Ka a wa lyen za̱nang A̱gwaza, a̱wot a si̱ bu lyen a̱tyu a̱ nyia̱ a nang gu a̱sa̱khwot na gu swuo a̱ni; si̱ a na lyip gu, a̱wot gu nang ang a̱sa̱khwot nswuan.”
43004011	A̱jawa a̱nap wu nyia̱ ma̱ng a̱nggu a̱ni, “Nwan a̱tyoli, a byia̱ kyang bwuo a̱sa̱khwot hu bah. Ri̱jiya huhwa hu ku yet a̱tsuung. Ka̱ a̱nia wa, a̱ji wa nang a na nshya̱ a̱sa̱khwot nswuan na?
43004012	Ke a lan a̱tyia̱ a̱khwop nzi̱t wu Yakubu; nggu wa ku lung ri̱jiya huni a̱ si̱ ghwon nzi̱t ndyo? A̱wot nggu ma̱ a̱pyia̱ nggu ma̱ng mman nggu na mbeang nkyang zwá nggu na ba̱ ku swuo a̱sa̱khwot na mi̱ ri̱jiya huni hwa. Nwan a lan gu ma̱ng shi hu a?”
43004013	Yesu si̱ nwuak a̱nap wu shim nyia̱, “Konyan wa swuo a̱sa̱khwot nani, mashyi bu na ta̱bat guu.
43004014	Da̱ a̱kwonu a̱kya, a̱sa̱khwot nang n na nang nggu a̱ni, a̱ bu si̱ mi̱n mak fa̱k mashyi bah. A̱sa̱khwot na nang n na nnang nggu a̱ni; na̱ na yet nnang a̱sa̱khwot na̱ hyai á̱ ghwut. A̱wot na̱ bu na nwuak gu swuan sang sangba̱p.”
43004015	A̱nap Sa̱mariya wu si̱ nyia̱ ma̱ng a̱nggu a̱ni, “A̱tyoli, ma̱sa̱kut nang nung tangka̱i a̱sa̱khwot swuo a̱hwa! Mat n chat mashyi hu bu ta̱bat nung bah. A̱wot da̱ nung, n bu na mbai tok a̱sa̱khwot mi̱ ri̱jiya huni bah.”
43004016	Yesu si̱ nyia̱ ma̱ng a̱nggu a̱ni, “Nat, a yorong a̱tyok ang wu, nyi bai a̱ji dundung ma̱ng a̱nggu.”
43004017	A̱nap wu si̱ nyia̱ ma̱ng Yesu a̱ni, “N byia̱ a̱tyok bah.” A̱jawa Yesu si̱ ma nyia̱, “A byia̱ a̱chuchuk nang a nhyia̱ nyia̱ da̱ a byia̱ a̱tyok a̱ni bah.
43004018	A ka̱n nyeang á̱tyok a̱fwuon. A̱wot á̱tyok nang a shya̱ ma̱ng a̱nggu ma̱ninika a̱ni; nggu wa yet a̱tsatsak a̱tyok ang wu bah. A tak nung a̱tsatsak a̱lyiat.”
43004019	A̱nap wu si̱ nyia̱ ma̱ng Yesu a̱ni, “A̱tyoli, n fi̱k nang a ngyet a̱ta̱m a̱kwonu A̱gwaza wa!
43004020	A̱wot a̱yaatyia̱ a̱khwop nzi̱t ba, ba̱ yet A̱sa̱mariyawa ba a̱ni; ba̱ ku kwok ntong da̱ a̱fan Ga̱rizim kani kya. A̱wot nyin A̱yahudawa, nyi nyia̱ Urusha̱lima hwa yet a̱vwuo ka̱ myim zi̱ nkwok ntong a̱zaghyi A̱gwaza a̱ni.”
43004021	A̱wot Yesu si̱ nyia̱ ma̱ng a̱nap wu a̱ni, “A̱yang a̱li, nwuak a̱chuchuk di̱ kyang nang n hyia̱ ma̱ng a̱nwan a̱ni. Jen chobai da̱nang á̱niet bye nkwok ntong a̱zaghyi A̱tyia̱ tswazwa da̱ a̱fang kani a̱ni bah. A̱wot da̱ mba ba̱ bu na kwok ntong mi̱ Urusha̱lima bah.
43004022	Nyin A̱sa̱mariyawa, nyi lyen a̱tyu nang nyi kwok gu ntong na a̱ni shansham bah. A̱wot nzi̱t A̱yahudawa zi̱ kwok ntong a̱zaghyi a̱tyu nang zi̱ lyen a̱ni. Mat, vak swuan sang sangba̱p hu á̱ nwuak A̱yahudawa bya.
43004023	“Jen chobai, ku di̱ yong huni ji̱ wa ka̱n nyia̱, nang á̱niet ba̱ kwok ntong mami a̱chuchuk na nkwok ntong a̱zaghyi A̱tyia̱ ma̱ng A̱za̱za̱rak Ntswa ma̱ng a̱chuchuk a̱ni. Bibya yet tangka̱i á̱niet ba̱ kwok ntong nang A̱tyia̱ wu chat a̱ni.
43004024	A̱gwaza yet A̱za̱za̱rak Ntswa wa. A̱wot á̱niet ba ba̱ na kwok gu ntong a̱zaghyi nggu a̱ni; ku yet ta hwa ba̱ kwok gu ntong mami A̱za̱za̱rak Ntswa ma̱ng a̱chuchuk.”
43004025	A̱nap wu si̱ nyia̱ ma̱ng Yesu a̱ni, “N dyen nang a̱ta̱m a̱kwonu A̱gwaza nang á̱ ngyei ‘Kristi’ a̱ni chobai. Ka̱ a̱ ba̱ bai, a̱ na tak ma̱ng a̱nzi̱t kuzang kyang.”
43004026	Yesu si̱ tak ma̱ng a̱nggu nyia̱, “Nung gwa ngyet nggu; nung, n dyiat ma̱ng a̱nwan lyiat huni a̱ni.”
43004027	Da̱ a̱chak a̱kya mman ta̱m Yesu na si̱ kin bwuok á̱ neet ma̱ a̱keang ka. A̱wot ba̱ si̱ fa̱k a̱ga̱de nang ba̱ nshya̱ Yesu nang gu lyiat ma̱ng a̱nap hu a̱ni! A̱mgba̱m ma̱ng a̱nia, á̱ byia̱ a̱yin ma̱ a̱mba a̱ lyip a̱nap wu, “Yihwa nang a chat a̱ji?” Ke a̱ ma ndyip Yesu, “Yihwa mbyia̱ nang a ndyiat ma̱ng a̱nap wuni?” a̱ni bah.
43004028	A̱jawa a̱nap A̱sa̱mariya wu si̱ kin ghwon a̱dong bwoi a̱sa̱khwot ka. A̱ si̱ bwuok a̱ nat ma̱ a̱keang ka. A̱ si̱si̱ tak ma̱ng á̱niet ba, nyia̱
43004029	“Nyi bai nyi li a̱tyu a̱ tyai nung a̱mgba̱m kyang nang n ka̱n nyia̱ a̱ni! Ke nggu wa yet Kristi wu la?!”
43004030	Huhwa á̱niet ba si̱ ghwut ma̱ a̱keang ka. Ba̱ si̱ nat da̱ a̱vwuo Yesu.
43004031	A̱ shya̱ di̱ nyia̱ a̱nia, a̱jawa mman ta̱m Yesu si̱ naai nggu nyia̱, “A̱tyu tyiet, ma̱sa̱kut ya kyayak hu.”
43004032	Huhwa Yesu si̱ nyia̱ ma̱ng a̱mba a̱ni, “N byia̱ tangka̱i kyayak ghyang nang nyi lyen a̱ni bah.”
43004033	A̱jawa mman ta̱m na si̱ lyi̱ri̱m á̱ghyang mba, nyia̱, “A̱yin ka̱n bai ma̱ng a̱nggu kyayak hwa kee?”
43004034	Yesu si̱ nyia̱ ma̱ng a̱mba a̱ni, “Kyayak nung huhwa yet; n khwi kyang nang a̱tyu a̱ ta̱m nung chat a̱ni, a̱wot n bu nyia̱ ta̱m nang gu nwuak nung a̱ni, n tyak hu.
43004035	N gyei nyi ni̱ nyia̱, ‘Zwát nyaai ja bwat, á̱ sii nwuo chak yak hu’ a? Nyi gba̱t á̱ghyi nyi lii bibyin yak hu. Yak hu byang, a̱wot ku si̱ maai chak!
43004036	A̱tyu a̱ chak yak hu a̱ni, á̱ na tan gu zang. A̱wot a̱ na tung yak hu, a̱ shya̱ zang swuan sang sangba̱p. Da̱nian a̱tyu a̱ chyui yak hu a̱ni, ma̱ng a̱tyu a̱ chak a̱ni; ba̱ ka gwai dundung.
43004037	“Huhwa mbyia̱ á̱ ni̱ nyia̱, ‘A̱ghyang a̱niet chyui yak, a̱wot a̱ghyang a̱niet wa si̱ chak,’ yet a̱tsatsak a̱lyiat wa.
43004038	N ta̱m nyin nyi nat nyi chak yak hu nang nyi chyui a̱ni bah. Á̱ghyang á̱niet bya kwan ba̱ si̱ chyui yak hu. A̱wot ma̱ninika nyi bya na chak yak hu.”
43004039	A̱sa̱mariyawa ma̱ a̱di̱di̱t ma̱ a̱keang a̱kya si̱ nwuak fwuo di̱ Yesu, mat si̱sak ji nang a̱nap wu ku nhyia̱ ma̱ng a̱mba, nyia̱: “A̱ hyia̱ ma̱ng a̱nung kuzang kyang nang n ka̱n nyia̱ a̱ni.”
43004040	A̱wot nang A̱sa̱mariyawa ba mbai da̱ a̱vwuo Yesu a̱ni, ba̱ si̱ naai nggu gu swan ma̱ng a̱mba. A̱wot Yesu si̱ shim, a̱ si̱ bwuo mam feang ma̱ng a̱mba.
43004041	Á̱niet ma̱ a̱di̱di̱t ba̱ ku nwuak fwuo di̱ Yesu a̱ni, ba̱ si̱ mbeang á̱kpa ka, mat a̱sham a̱lyiat nggu ka.
43004042	A̱jawa ba̱ si̱ nyia̱ ma̱ng a̱nap wu a̱ni, “Nzi̱t mameang, zi̱ nwuak fwuo di̱ Yesu ma̱nini, mat kyang nang a hyia̱ wa a̱ni bah. A̱wot nzi̱t ma̱ á̱pyia̱ nzi̱t mameang, zi̱ fa̱k a̱lyiat nggu na. A̱wot zi̱ lyen za̱m nang nggu wa ngyet A̱tyusan á̱niet mi̱ swanta ba!”
43004043	Yesu si̱ bwuo mam feang a̱ja, a̱ si̱ doot, a̱ si̱ swak a̱ nat Ga̱lili.
43004044	Yesu ma̱ a̱pyia̱ nggu ka̱n hyia̱ nyia̱, “A̱ta̱m a̱kwonu A̱gwaza shyat shi ma̱ a̱keang nggu bah.”
43004045	A̱mgba̱m ma̱ng a̱nia, nang gu si̱ nwuo mi̱ fam a̱byin Ga̱lili hu a̱ni; á̱niet Ga̱lili ba si̱ tyia̱ nggu aba̱n. Ba̱ si̱ san gu mbwak nfeang, mat ba̱ ku nat A̱yet Ghwut mman Isi̱rela mi̱ Khwo wu mi̱ Urusha̱lima, ba̱ si̱ li kuzang kyang nang Yesu ku nyia̱ di̱n jen a̱yet ji a̱ni.
43004046	Yesu si̱ bu bwuok a̱ nat a̱keang Kana mi̱ fam a̱byin Ga̱lili, a̱keang ka nang gu ku mbwuak a̱sa̱khwot na, na̱ si̱ tyia̱ a̱sa̱khwot a̱na̱p na a̱ni. Á̱ ku byia̱ a̱tyu ta̱m tyok ma̱ a̱keang Ka̱fanahum. A̱ si̱ byia̱ nggwon seam nang ka̱ fa̱k nyinyang bah.
43004047	Nang a̱tyia̱ nggwon wu nfa̱k nyia̱ Yesu neet mi̱ fam a̱byin Yahudiya a̱ bai Ga̱lili a̱ni; a̱ si̱ nat da̱ a̱vwuo nggu. A̱ si̱si̱ naai nggu gu nat Ka̱fanahum, a̱ si̱ choot nggu nggwon ka nang zwan ji nyia̱ nang ka̱ chak a̱ kwi a̱ni.
43004048	Yesu si̱ nyia̱ ma̱ng a̱nggu a̱ni, “Ka̱ nyi li kyang a̱ri̱bi̱di ma̱ng a̱ga̱de bah, nyi si̱ mi̱n nwuak fwuo da̱ nung bah.”
43004049	A̱tyu nta̱m tyok wu si̱ nyia̱, “A̱tyoli, ma̱sa̱kut khwi nung a̱nggang, a bai; kalak nggwon nung ka na khwu!”
43004050	Yesu si̱ nyia̱ ma̱ng a̱nggu a̱ni, “Bwuok nat nkyang ang. Nggwon ang ka na swuan!” A̱tyu nta̱m tyok wu si̱ nwuak a̱chuchuk di̱ kyang nang Yesu hyia̱ a̱ni. A̱ si̱ bwuok a̱ nkat.
43004051	A̱ shya̱ di̱ chyet a̱ naat a̱mali, mman ta̱m nggu na si̱ kan bai san guu. Ba̱ si̱ nyia̱ ma̱ng a̱nggu a̱ni, “Nggwon ang ka shyip, ka̱ shya̱ a̱chet!”
43004052	A̱tyu nta̱m tyok wu si̱ lyip ba jen ji nang nggwon ka ku nchoot a̱ni. Ba̱ si̱ nyia̱ ma̱ng a̱nggu, “Lyuo hwa nang nggwon ka ku nchoot, nang mam hu ka̱n hyian; zwan ji si̱ kin ghwon kaa!”
43004053	A̱tyia̱ nggwon wu si̱ kin jhyung nang a̱cha̱chaat jen a̱wa wa nang Yesu ku nyia̱ ma̱ng a̱nggu, “Nggwon ang ka na swuan!” Huhwa nggu ma̱ng a̱mgba̱m kyang mbwak nggu hu, ba̱ si̱ nwuak fwuo di̱ Yesu.
43004054	Si̱ huni hwa yet kyang a̱ga̱de feang hu nang Yesu ku nyia̱ nang gu ku mbwuok a̱ neet Yahudiya a̱ si̱ bai Ga̱lili a̱ni.
43005001	Nang si̱ a̱hwa nswak a̱ni, Yesu si̱ nat Urusha̱lima a̱tuk A̱yet A̱yahudawa a̱ghyang.
43005002	A̱ja mi̱ Urusha̱lima hu, kpa̱mkpaan ma̱ng a̱zanunwuai ka nang á̱ ngyei “A̱zanunwuai Zón Seap” a̱ni. Á̱ ku byia̱ jok a̱sa̱khwot, á̱ si̱ ngyei ji “Ba̱ta̱si̱da” da̱ a̱lyem Ibriniyawa. A̱wot á̱ si̱ bu tyong ji á̱ kaat ma̱ng ndidyaat nfwuon.
43005003	Mami ndidyaat a̱nia nia nang á̱niet nzwán ma̱ a̱di̱di̱t ni̱ mmyian a̱ni; á̱ si̱ byia̱ á̱niet a̱fi̱fan, á̱niet kwang a̱byin, ma̱ng á̱niet ta̱luk nkap ba.
43005005	A̱tyok a̱ghyang ku shya̱ a̱ja nang gu nyia̱ ma̱ng zwan a̱lyia̱ nswak ntat ma̱ a̱ni̱nai.
43005006	Nang Yesu ndi gu nang gu myian a̱ja a̱ni, Yesu si̱ lyen nang nggu ka̱n dabeang ma̱ng zwan ji. A̱jawa Yesu nyia̱ ma̱ng a̱nggu a̱ni, “A chat á̱ choot ang a?”
43005007	A̱tyu nzwan wu si̱ nwuak Yesu shim nyia̱, “A̱tyoli, n byia̱ a̱tyu a̱ na tyia̱ nung ma̱ a̱sa̱khwot na di̱n jen nang á̱ ni̱ nkyiai na a̱ni bah. Ka̱ n doot na nwuo ma̱ a̱sa̱khwot na, a̱ghyang a̱niet ni̱ shya̱ a̱son nung di̱ nwuo hu!”
43005008	Yesu si̱ nyia̱ ma̱ng a̱nggu a̱ni, “Doot, yong! A kyiak a̱kpang ang wu, a nkat.”
43005009	Mi̱ di̱ yong a̱hwa, a̱tyu nzwan wu si̱ kin choot! A̱ si̱ kyiak a̱kpang nggu wu, a̱ si̱ nkat. A̱wot a̱tuk a̱kya ku yet Mam Fwung A̱yahudawa hwa.
43005010	Huhwa ku mbyia̱ a̱cha̱chet A̱yahudawa ba, si̱ nyia̱ ma̱ng a̱tyu nzwan wu nang á̱ choot a̱ni, “Mam huni yet a̱tuk Mam Fwung kya; hu myim di̱ khwi doka nzi̱t ji a kyiak a̱kpang ang wu a̱fwun bah!”
43005011	A̱tyu nang á̱ choot a̱ni, a̱ si̱ nwuak ba shim nyia̱, “A̱tyu a̱ choot nung a̱ni; nggu wa ba̱ nyia̱ ma̱ng a̱nung, ‘Kyiak a̱kpang ang wu a nkat!’ ”
43005012	A̱yahudawa ba si̱ lyip a̱tyu nang á̱ choot a̱ni nyia̱, “Nggu a̱tyu wuni wa yet a̱nyan, gu nyia̱ ma̱ng a̱nwan a kyiak a̱kpang ang wu a nkat a̱ni?”
43005013	Nggu a̱tyu nang á̱ ku choot a̱ni, a̱ ku lyen a̱tyu a̱ choot gu a̱ni bah; mat nang Yesu wa ka̱n tyia̱ ghyuai a̱ doot a̱ja mat á̱kpa á̱niet ka.
43005014	Á̱ si̱ labeang bah, Yesu si̱ myim ma̱ng a̱tyu nang gu ku choot mami didyaat A̱li Nwuat Za̱nang A̱gwaza hu. A̱ si̱ nyia̱ ma̱ng a̱nggu a̱ni, “Di, a choot ma̱ninika! Mat a̱nia, ghwon a̱ka̱tuk nyia̱ ang wu. Kalak a̱bombwuon kyang a̱ swak zwan jini ma̱ng shi a̱ni, na shya̱ ang!”
43005015	A̱jawa a̱tyu nang á̱ choot a̱ni, si̱ kan doot, a̱ si̱ hyia̱ ma̱ng a̱cha̱chet a̱yaakwak a̱son A̱yahudawa ba nang Yesu wa nchoot guu.
43005016	Huhwa si̱ mbyia̱ A̱yahudawa ba si̱ ka̱n ta̱bat nyia̱ Yesu a̱ka̱kpa̱t, mat nang a̱ nchoot a̱tyu nzwan a̱tuk Mam Fwung.
43005017	A̱wot Yesu si̱ nyia̱, “A̱tyia̱ nung nyia̱ nta̱m kuzang jen. A̱wot nung mameang, ku yet ta hwa n nyia̱ ta̱m.”
43005018	Mat kyang nang gu hyia̱ hyia̱ huni a̱ni, A̱yahudawa ba, si̱ mbeang chat vak nang ba̱ na nhyat gu a̱ni; nyia̱ da̱ziya nang gu mbyian mba a̱tuk Mam Fwung, a̱wot a̱ si̱ bu nyia̱ A̱gwaza wa yet A̱tyia̱ nggu, nyia̱ a̱ kyiak a̱pyia̱ nggu cha̱chaat ma̱ng A̱gwaza.
43005019	A̱jawa Yesu si̱ wa̱i a̱lyiat nyia̱, “N na hyia̱ ma̱ng a̱nyin a̱chuchuk; Nggwon A̱gwaza ka nyian kuzang kyang ma̱nyin ka bah; a̱ ni̱ nyia̱ kuzang nkyang nang gu li nang A̱tyia̱ wu nyia̱ wa a̱ni. Mat kuzang kyang nang A̱tyia̱ wu nyia̱ a̱ni; huhwa nang Nggwon ka nyia̱ mameang.
43005020	Mat A̱tyia̱ wu fa̱k di̱ nggwon ka ba̱t. Huhwa mbyia̱ gu si̱ nshei ma̱ng Nggwon ka a̱mgba̱m nkyang nang gu nyia̱ a̱ni. A̱tyia̱ wu na hyia̱ ma̱ng Nggwon ka a̱cha̱chet nkyang na̱ lan á̱si̱ nani a̱ni, ka̱ nyia̱. A̱wot nyi na fa̱k a̱ga̱de.
43005021	“Ma̱nang A̱tyia̱ wu ni̱ nta̱ngam á̱niet ba̱ ka̱n kwi, a̱wot a̱ bu nwuat ba swuan a̱ni; ma a̱nia wa nang Nggwon ka nnwuat swuan da̱ a̱tyu nang ka̱ shim nwuak a̱ni.
43005022	A̱tyia̱ wu ma̱ a̱pyia̱ nggu na nyia̱ a̱yin shi̱ri̱ya bah. A̱ wa ka̱n nwuak Nggwon nggu ka tyok ka̱ nyia̱ konyan shi̱ri̱ya.
43005023	Da̱nian a̱mgba̱m á̱niet ba ba̱ ka nwuak Nggwon ka shi, ma̱ cha̱chaat nang ba̱ nnwuat A̱tyia̱ wu a̱ ta̱m ma̱ng a̱nka a̱ni.
43005024	“N tak nyin a̱tsatsak a̱lyiat; kuzang a̱yin wa fwuong a̱lyiat nung na, a̱wot a̱ si̱ nwuak fwuo da̱ a̱tyu a̱ ta̱m nung a̱ni; a̱ byia̱ swuan sang sangba̱p. Á̱ na nyia̱ gu shi̱ri̱ya bah. A̱wot a̱ wa ka̱n shot a̱khwu, a̱ si̱ shya̱ swuan.
43005025	“N tak nyin a̱tsatsak a̱lyiat; jen na bai, a̱wot ma̱ninika ji̱ wa ka̱n nyia̱, nang á̱niet ba̱ ka̱n kwi a̱ni na nfa̱k a̱nwuat Nggwon A̱gwaza. A̱wot á̱niet ba̱ fa̱k a̱ni, ba̱ na shya̱ swuan.
43005026	Ma̱nang A̱tyia̱ wu ma̱ a̱pyia̱ nggu ngyet a̱tyin swuan a̱ni; ma a̱nia wa nang nggu nwuak Nggwon nggu ka, ka̱ nwuat swuan ji ma̱ cha̱chaat.
43005027	Ma a̱nia wa, a̱tyia̱ wu si̱ bu nwuak Nggwon ka tyok ka̱ nyia̱ shi̱ri̱ya, mat ka̱ yet Nggwon A̱tyubishyi kya.
43005028	“Nyi yok ghwon si̱ huni ku tyia̱ nyi fa̱k a̱ga̱de bah! Jen chobai nang a̱mgba̱m á̱niet ba̱ ka̱n kwi, a̱wot ba̱ shya̱ ma̱ a̱ka̱bi a̱ni; ba̱ bye fa̱k a̱nwuat Nggwon A̱gwaza ka.
43005029	A̱wot ba̱ na ghwut ma̱ a̱ka̱bi na. Á̱niet ba ba̱ ku nyia̱ a̱tan kyang nang ba̱ shya̱ a̱chet a̱ni, ba̱ na doot ba̱ shya̱ swuan. A̱wot á̱niet ba ba̱ ku nyia̱ a̱ka̱tuk nang ba̱ shya̱ a̱chet a̱ni, ba̱ na doot a̱ faat mba shi̱ri̱ya a̱khwu.
43005030	N si̱ mi̱n nyia̱ kyang ma̱nyin nung bah. N nyia̱ shi̱ri̱ya di̱ si̱sak nang A̱gwaza ntak ma̱ng a̱nung a̱ni. Huhwa mbyia̱, nyia̱ shi̱ri̱ya nung hu naat cha̱chaat. Mat, n kwan n nyia̱ kyang hu nang n chat wa a̱ni bah. Kyang hu nang a̱tyu a̱ ta̱m nung chat a̱ni; huhwa n nyia̱.
43005031	“Ki̱ n tak kyang kpa̱sai tazwa a̱pyia̱ nung, kyang hu nang n tak kpa̱sai a̱ni, á̱ si̱ mi̱n san hu nang a̱tsatsak a̱lyiat wa a̱ni bah.
43005032	A̱wot, a̱tyu a̱ shei kpa̱sai a̱lyiat a̱kwonu nung a̱ni, nshya̱. A̱wot n dyen kyang nang gu tak kpa̱sai tazwa nung a̱ni, a̱tsatsak a̱lyiat wa za̱m.
43005033	“Nyi ku ta̱m a̱yaata̱m da̱ a̱vwuo Yoona. A̱wot a̱ si̱ tak nyin kpa̱sai tazwa nung mami a̱chuchuk.
43005034	A̱mgba̱m ma̱ng a̱nia, n chat n ba̱ng fwuo di̱ kyang nang a̱tyubishyi tak kpa̱sai tazwa nung a̱ni bah. N tak a̱nia da̱nian nyi ka shya̱ swuan ja.
43005035	Yoona ku li nang long fi̱tila hu sai a̱vwuo a̱ni. A̱wot nyi si̱ khai da̱ a̱banjen ma̱ a̱da̱dei, nyi ka gwai mami sai nggu hu.
43005036	“A̱mgba̱m ma̱ng a̱nia, n byia̱ nkyang na̱ shei a̱chuchuk wu kpa̱sai tazwa nung, na̱ lan si̱ Yoona hu ma̱ng shi a̱ni. Huhwa yet nta̱m na nang n nyia̱ a̱ni; nta̱m na nang A̱tyia̱ nung wu ku nwuak nung n nyia̱ a̱ni. Nta̱m ni̱nia lyiat da̱ a̱kwonu nung. A̱wot na̱ si̱ tak nyin nang A̱tyia̱ nung wu wa ku nta̱m nung.
43005037	“A̱wot A̱tyia̱ ma̱ a̱pyia̱ nggu a̱ ta̱m nung a̱ni; nggu wa shei kpa̱sai kyang gu lyen tazwa nung a̱ni. Nyin, nyi ka̱n fa̱k a̱nwuat nggu ka bah. Da̱ nyin, nyi ka̱n di a̱ghyi nggu ba bah.
43005038	A̱wot a̱lyiat nggu na, nyi san naa, nyi si̱ sak mi̱ nfwuo nyin na bah. Mat nyi nwuak fwuo da̱ a̱tyu nang gu ta̱m ndyo a̱ni bah.
43005039	“Nyi zop A̱lyiat A̱gwaza na, mat nyi fa nyi na shya̱ swuan sang sangba̱p ja. A̱wot A̱lyiat A̱gwaza na; ni̱nia tyai nyin a̱tyu nang ngyet a̱ni!
43005040	A̱mgba̱m ma̱ng a̱nia, nyi lak bai da̱ a̱vwuo nung, nyi ka shya̱ swuan ji.
43005041	“N chat á̱niet bya ba̱ chyin nung bah.
43005042	A̱mgba̱m ma̱ng a̱nia, n dyen nang nyi nfa̱k da̱ A̱gwaza mi̱ fwuo nyin na bah.
43005043	Nung, n bai da̱ a̱lyoot A̱tyia̱ nung kya. Da̱ nyin, nyi san nung bah. A̱wot ka̱ a̱ghyang a̱niet bai da̱ a̱lyoot a̱pyia̱ nggu, nyi na san gu mbwak nfeang.
43005044	“Nyi na nyia̱ ni wa nyi nwuak a̱chuchuk, ka̱nang nyi chat dyep da̱ a̱vwuo á̱ghyang nyin; a̱wot da̱ nyin nyi chat chyin ku neet da̱ a̱vwuo A̱gwaza ma̱nyin nggu a̱ni bah?
43005045	“Nyi yok nyia̱ a̱di̱dam nyia̱ n na mbat nyin a̱hyiak da̱ a̱vwuo A̱tyia̱ nung ka bah. A̱tyu a̱ na bat nyin a̱hyiak na a̱ni; nggu wa yet Musa. Nggu wa nang nyi mba̱ng fwuo hu.
43005046	Ka̱ nyi wa nwuak a̱chuchuk di̱ Musa za̱m, si̱ nyi nwuak a̱chuchuk da̱ nung. Mat Musa ku lyuut nkhang nung nia!
43005047	A̱wot ka̱ nyi nwuak a̱chuchuk di̱ kyang nang Musa ku lyuut a̱ni bah; nyi na nyia̱ ni wa nyi nwuak a̱chuchuk da̱ lyiat nung na?”
43006001	Nang Yesu ntyak nkyang nani a̱ni, a̱ si̱ bwuok a̱ nat. A̱ si̱si̱ byia̱k a̱ nat a̱ma̱nyi a̱gba̱ndang jok Ga̱lili (nang á̱ bu ngyei “Jok Tiba̱riyat ji” a̱ni.)
43006002	Á̱kpa á̱niet si̱ khwi nggu, mat ba̱ ku li a̱cha̱chet nkyang a̱ga̱de nang gu ku nyia̱ di̱ choot á̱niet nzwán ba a̱ni.
43006003	Yesu si̱ nyeak a̱ nat tazwa a̱fan, a̱ si̱si̱ swan a̱ja dundung ma̱ng mman ta̱m nggu na.
43006004	A̱wot nang A̱yet Ghwut Mman Isi̱rela mi̱ Khwo wu mbai kpa̱mkpaan a̱ni,
43006005	Yesu si̱ nwuan a̱ kaat, a̱di̱dam si̱ bai nggu. A̱ si̱ li nang a̱gba̱ndang á̱kpa á̱niet chobai da̱ a̱vwuo nggu. A̱jawa gu nyia̱ ma̱ng Filibut a̱ni, “A̱ji wa zi̱ na nsan kyayak ku maai zi̱ nnwuak á̱niet bani?”
43006006	Yesu ku lyip a̱lyiat nani a̱ ku chat a̱ ka mak Filibut wa. Mat nggu ma̱ a̱pyia̱ nggu, a̱ ku mi̱ ndyen kyang hu nang gu na nyia̱ a̱ni.
43006007	Filibut si̱ nwuak gu shim hu nyia̱, “Ka̱ konyan ma̱ mba na shya̱ burodi ma̱ chunchwiit, zi̱ na hyat kurum ku swak kurum ta̱m zwát a̱taa a̱ni!”
43006008	A̱jawa a̱tyo nyiung mami mman ta̱m Yesu na nang á̱ ku ngyei Anda̱rawut a̱ni, a̱na̱nyiuk Siman Bitut, si̱ nyia̱,
43006009	“Di, banggwon seam kya a̱ji, ka̱ byia̱ burodi a̱fwuon ma̱ng fa̱n feang! Ku na nyia̱ ni ku maai a̱di̱di̱t á̱niet wuni?”
43006010	Yesu si̱ nyia̱ ma̱ng mman ta̱m nggu na a̱ni, “Nyi tyia̱ á̱niet ba ba̱ swan a̱byin.” A̱vwuo ka ku byia̱ á̱kwop ba̱t. A̱jawa a̱mgba̱m á̱niet ba si̱ swan a̱byin. (Á̱tyok ma̱nyin mba si̱ yet chyikwop tsuon.)
43006011	Yesu si̱ kyiak burodi a̱ si̱ gwai A̱gwaza, a̱ si̱ ka̱u á̱niet ba ba̱ swan a̱ja a̱ni. Ma a̱nia wa gu si̱ nyia̱ ma̱ng fa̱n hu. A̱wot konyan si̱ ya, ku si̱ maai guu nang gu nchat a̱ni.
43006012	Nang á̱niet ba ngya nkyayak na ba̱ si̱ swa̱i a̱ni, a̱jawa Yesu si̱ nyia̱ ma̱ng mman nta̱m nggu na a̱ni, “Nyi tung á̱kum kyayak na̱ bwat a̱ni, kalak na̱ byian.”
43006013	A̱jawa ba̱ si̱ tung á̱kukum burodi ba nang á̱niet ba ya, ba̱ si̱ bwat mi̱ burodi a̱fwuon wu a̱ni. Ba̱ si̱ hyaai a̱ka̱cheang swak ma̱ a̱feang.
43006014	Nang á̱niet ba a̱ja ndi a̱gba̱ndang kyang a̱ga̱de nang Yesu nyia̱ a̱ni, ba̱ si̱ nyia̱, “A̱tsak a̱lyiat wa za̱m; a̱tyu wuni yet A̱ta̱m a̱kwonu A̱gwaza wa a̱ na bai mi̱ swanta hu a̱ni!”
43006015	Nang Yesu ndyen nang ba̱ nchobai ba̱ ta̱bat guu, ba̱ ka kup gu tyok mi̱ chet; huhwa si̱ mbyia̱ a̱ si̱ tyia̱ ghyuai a̱ ghwut. A̱ si̱ nkat tazwa tsutsok ka nggu ma̱nyin nggu.
43006016	Nang jenshyung nnyia̱ a̱ni, a̱jawa mman ta̱m Yesu na si̱ doot, ba̱ si̱ kpa̱k á̱ chyok á̱ nat a̱tak a̱gba̱ndang jok ka.
43006017	Ba̱ si̱ nwuo kukwon a̱wak. Ba̱ si̱ bwuok lilyim á̱ byei a̱sa̱khwot na á̱ naat Ka̱fanahum. Di̱n jen a̱ja nang a̱vwuo ka si̱ ntyei lyin nang Yesu ka̱n bwuok a̱ bai ma̱ng a̱mba bah.
43006018	A̱jawa a̱ka̱tuk ngwun si̱ kin nwuo hyap. A̱sa̱khwot na si̱ ta̱bat chi̱p, mat wun hu ku hyap a̱ni.
43006019	Nang mman ta̱m Yesu na ka̱n duk kukwon a̱wak hu a̱ nyia̱ a̱ka̱tyong a̱tat si̱ nat a̱naai; ba̱ si̱ kin ndi Yesu gu chong tazwa a̱sa̱khwot ka, a̱ chobai kpa̱mkpaan ma̱ng kukwon a̱wak mba hu! A̱wun si̱ ta̱bat baa, ba̱ si̱ ya̱dyuut!
43006020	A̱jawa Yesu si̱ nyia̱ ma̱ng a̱mba a̱ni, “Nyi yok fa̱k a̱wun bah; nung gwa!”
43006021	Ba̱ si̱ shim, ba̱ si̱ kyiak gu mi̱ kukwon a̱wak hu. Mi̱ di̱ yong a̱hwa kukwon a̱wak hu si̱ kin tat khwong a̱sa̱khwot hu a̱ma̱nyi ka nang ba̱ nnaat a̱ni!
43006022	Da̱ a̱tsotson tat ka, á̱kpa á̱niet ka ba̱ ku shya̱ da̱ ma̱nyii a̱gba̱ndang jok ka a̱ni, ku nwuan ba̱ si̱ li nang kukwon a̱wak nyiung hwa bwat a̱ja. Ba̱ si̱ lyen nang Yesu nnwuo kukwon a̱wak hu dundung ma̱ng mman ta̱m nggu na bah; nang mman ta̱m nggu na ka̱n nkat ma̱nyin mba.
43006023	A̱wot a̱kukwon a̱wak á̱ghyang sii du neet Tiba̱riyat, ba̱ si̱ ba̱ yong kpa̱mkpaan ma̱ng a̱vwuo ka nang Yesu ku ngwai A̱gwaza di̱ burodi nang á̱kpa á̱niet ka ku ya a̱ni.
43006024	Nang á̱kpa á̱niet ka ndi nang Yesu ma̱ng mman ta̱m nggu na nshya̱ a̱ja a̱ni bah; ba̱ si̱ nwuo bachyuang kukwon a̱wak na. Ba̱ si̱ byia̱k á̱ nat chat gu ma̱ a̱keang Ka̱fanahum.
43006025	Nang á̱kpa á̱niet ka ku nshya̱ Yesu da̱ ma̱nyii a̱gba̱ndang jok a̱nyiung ka a̱ni, huhwa ba̱ nyia̱ ma̱ng a̱nggu, “A̱tyu tyiet, zang jen ja nang a bai a̱ji?”
43006026	Yesu si̱ nwuak mba shim nyia̱, “N na ntak nyin a̱tsatsak a̱lyiat; nyi chat nung, mat nyi ku ya burodi wu nyi si̱ swa̱i; da̱ nyia̱ nyi fi̱k nkyang a̱ga̱de nang n nyia̱ wa a̱ni bah.
43006027	“Nyi yok veang chat nkyayak na̱ na byian a̱ni bah. Da̱ a̱kwonu a̱kya, nyi nyia̱ ta̱m da̱nian kyayak hu na nwai byian a̱ni; ma̱ng si̱ hu ku na nwuak nyin swuan sang sangba̱p ji a̱ni. Huhwa yet kyayak nang Nggwon A̱tyubishyi ka na nwuak nyin a̱ni. Mat Nggwon A̱tyubishyi kya nang A̱tyia̱ wu ka̱n shim nka ndyo.”
43006028	A̱jawa á̱kpa á̱niet ka si̱ nyia̱ ma̱ng Yesu a̱ni, “Yihwa zi̱ na nyia̱, zi̱ nnyia̱ ntangka̱i nta̱m nang A̱gwaza wu chat a̱ni?”
43006029	Yesu si̱ nwuak mba shim nyia̱, “Ta̱m huni hwa nang A̱gwaza chat nyi nyia̱; nyi nwuak fwuo da̱ a̱tyu nang gu ta̱m ndyo a̱ni.”
43006030	A̱jawa á̱niet ba si̱ nyia̱ ma̱ng Yesu a̱ni, “Zang tangka̱i kyang a̱ga̱de hwa ku yet a̱lama nang a na nyia̱ nzi̱t ndyo zi̱ li, zi̱ ka nnwuak fwuo da̱ nwan? Yihwa a na nyia̱?
43006031	A̱yaatyia̱ a̱khwop nzi̱t ba ku ya kyayak nang á̱ ngyei ‘mana’ a̱ni, mi̱ tswa a̱yit; ma̱nang á̱ ku ndyuut a̱ni, ‘A̱gwaza ku nwuak ba kyayak neet tswazwa, ba̱ si̱ ya.’ ”
43006032	A̱jawa Yesu si̱ nyia̱ ma̱ng a̱mba a̱ni, “A̱tsatsak a̱lyiat wa za̱m, n na hyia̱ ma̱ng a̱nyin, Musa wa ku nwuak nyin kyayak hu, ku neet Ma A̱gwaza tswazwa ka a̱ni bah. A̱tyia̱ nung wu wa ma̱ a̱pyia̱ nggu; nggu wa nwuat nyin a̱tsatsak kyayak a̱ neet tswazwa ka a̱ni.
43006033	Mat kyayak A̱gwaza hu ku neet tswazwa kya a̱ni; huhwa nwuat á̱niet mi̱ swanta ba swuan ji.”
43006034	A̱jawa á̱niet ba si̱ nyia̱ ma̱ng Yesu a̱ni, “A̱tyoli, nwuat zi̱t tangka̱i kyayak huni nchi̱ri̱ng!”
43006035	Yesu si̱ nyia̱ ma̱ng a̱mba a̱ni, “Nung gwa ngyet kyayak nwuat swuan a̱hwa. A̱tyu a̱ bai da̱ a̱vwuo nung a̱ni, a̱ bu na mak fa̱k zong bah. A̱tyu a̱ nwuak fwuo da̱ nung a̱ni, a̱ bu si̱ mi̱n fa̱k mashyi bah.
43006036	“A̱wot ma̱nang n ka̱n hyia̱ ma̱ng a̱nyin a̱ni; nyi li nung, a̱mgba̱m ma̱ng a̱nia, da̱ nyin nyi nwuak fwuo da̱ nung bah.
43006037	“A̱mgba̱m á̱niet ba nang A̱tyia̱ nung wu nwuak nung a̱ni, ba̱ na bai da̱ a̱vwuo nung. A̱wot a̱tyu a̱ bai da̱ a̱vwuo nung a̱ni, n si̱ mi̱n dak gu bah, ku ma̱ chunchwiit!
43006038	N chyok neet Ma A̱gwaza tswazwa, n ka nyia̱ ta̱m a̱pyia̱ nung hwa bah. Ta̱m a̱tyu a̱ ta̱m nung wa a̱ni; huhwa nang n nyia̱.
43006039	“Ta̱m A̱tyu a̱ ta̱m nung a̱ni, huhwa yet; ki̱ di̱ a̱tyo nyiung gu di̱ bwuk mami á̱niet nang gu nwuak nung a̱ni. A̱wot n ba̱ nta̱ngam mba ma̱ng swuan ma̱ á̱niet ba̱ ka̱n kwi a̱ni a̱tuk mam doot swanta ka.
43006040	“Mat ta̱m hu nang A̱tyia̱ nung wu chat a̱ni, huhwa yet; konyan wa li Nggwon nggu ka, a̱ si̱ nwuak fwuo da̱ nka a̱ni, a̱ na shya̱ ma̱ng swuan sang sangba̱p. Nung meang, n ma nta̱ngam nggu ma̱ng swuan ma̱ á̱niet ba̱ ka̱n kwi a̱ni a̱tuk mam doot swanta ka.”
43006041	Huhwa a̱cha̱chet A̱yahudawa ba si̱ ta̱bat ya fwuang ma̱ng Yesu, mat nang gu nnyia̱, “Nung gwa ngyet kyayak hu neet Ma A̱gwaza tswazwa ka a̱ni.”
43006042	Ba̱ si̱ nyia̱, “A̱tyu wuni wa yet Yesu a̱ yet nggwon Isuu ka a̱ni baa? Zi̱ lyen a̱tyia̱ nggu wu ma̱ng a̱yang byin nggu wu. Ka̱ a̱nia wa, yihwa mbyia̱ nang gu nyia̱ a̱ chyok a̱ neet Ma A̱gwaza tswazwa kya?”
43006043	Yesu si̱ nwuak ba shim nyia̱, “Nyi yok ya fwuang tsi̱tsak nyin bah.
43006044	Á̱ mbyia̱ a̱tyu a̱ si̱ mi̱n bai da̱ a̱vwuo nung, ka̱nang A̱tyia̱ nung wu a̱ ta̱m nung a̱ni, khwat gu a̱ bai ndyo bah. A̱wot nung mameang, n na nta̱ngam gu ma̱ng swuan ma̱ á̱niet ba̱ ka̱n kwi a̱ni a̱tuk mam doot swanta ka.
43006045	“A̱ta̱m a̱kwonu A̱gwaza ma̱ a̱di̱di̱t ku lyuut nyia̱, ‘A̱mgba̱m á̱niet ba, A̱gwaza wa na tyiet mbaa.’ Konyan wa fa̱k, a̱wot a̱ si̱ myiam da̱ a̱vwuo A̱tyia̱ nung ka; a̱tyu a̱wa na bai da̱ a̱vwuo nung.
43006046	(N fa á̱ mbyia̱ a̱yin a̱ ka̱n di A̱tyia̱ wu a̱ni bah; ma̱ nggu wa a̱tyu a̱ neet da̱ a̱vwuo A̱gwaza ka a̱ni. Nggu wa ma̱nyin gu ka̱n di A̱tyia̱ wu).
43006047	“A̱chuchuk wa za̱m n chat n tak ma̱ng nyin; a̱tyu a̱ nwuak fwuo da̱ nung a̱ni, a̱ byia̱ swuan sang sangba̱p.
43006048	A̱tsak a̱lyiat, nung gwa ngyet kyayak ku nwuat swuan a̱ni.
43006049	A̱yaatyia̱ a̱khwop nyin ba ku ya ‘mana’ mi̱ ntswa a̱yit. A̱mgba̱m ma̱ng a̱nia, ba̱ si̱ kwi.
43006050	“A̱wot kyayak ku chyok a̱ neet Ma A̱gwaza tswazwa a̱ni; konyan wa ya kyayak a̱hwa, a̱ na khwu bah.
43006051	Nung gwa ngyet kyayak swuan ku chyok neet Ma A̱gwaza tswazwa ka a̱ni. Konyan wa ya kyayak a̱hwa a̱ na shya̱ swuan sang sangba̱p. Kyayak a̱hwa nang n na nwuak a̱nyuu a̱ni; ku na yet nam vam nung hu hwa, nang n na neap da̱nian a̱mgba̱m á̱niet mi̱ swanta ba, ba̱ ka shya̱ swuan ji.”
43006052	A̱lyiat nani ku tyia̱ A̱yahudawa ma̱ a̱di̱di̱t si̱ fa̱k a̱lyia̱ ya. Ba̱ si̱ ta̱bat ya fwuang ma̱ng á̱ghyang mba nyia̱, “A̱tyu wuni na nyia̱ ni wa, a̱ nnwuak nzi̱t nam vam gu hu, zi̱ ya?”
43006053	Yesu si̱ nyia̱ ma̱ng a̱mba a̱ni, “A̱chuchuk wa n na tak nyin; ka̱ nyi ya nam vam Nggwon A̱tyubishyi, a̱wot nyi si̱ swuo a̱sok nka na bah, nyi si̱ mi̱n shya̱ swuan ji bah.
43006054	Konyan wa ya nam vam nung hu, a̱wot a̱ si̱ swuo a̱sok nung na; a̱ na shya̱ swuan sang sangba̱p. A̱wot n na ta̱ngam gu ma̱ng swuan ma̱ á̱niet ba̱ ka̱n kwi a̱ni a̱tuk doot mam swanta ka.
43006055	“Nam vam nung hu yet a̱tsatsak kyayak wa. A̱sok nung na mameang, si̱ yet a̱tsatsak kyang swuo wa.
43006056	Konyan wa ya nam vam nung hu, a̱ si̱ swuo a̱sok nung na; a̱tyu a̱wa swan dundung ma̱ng a̱nung. A̱wot nung mameang, n shya̱ dundung ma̱ng a̱nggu.
43006057	Ma̱nang A̱tyia̱ wu a̱ yet a̱tyu nswuan wu nta̱m nung a̱ni; ma a̱nia wa nang n swuan da̱nian A̱tyia̱ wu. A̱wot ma a̱nia wa, konyan wa kyiak nung nang kyayak gu a̱ni, a̱ na swuan da̱nian nung.
43006058	“Nung gwa ngyet a̱tsatsak kyayak wu a̱ chyok a̱ neet Ma A̱gwaza tswazwa ka a̱ni. Ku vwuon ma̱ng kyayak hu nang a̱yaatyia̱ a̱khwop nyin ba ku ya mi̱ tswa a̱yit ji. A̱wot a̱mgba̱m ma̱ng ya kyayak a̱hwa, ba̱ si̱ kwi. A̱tyu a̱ ya kyayak nung hu a̱ni, a̱ na shya̱ swuan sang sangba̱p.”
43006059	Yesu ku lyiat á̱lyiat nani di̱n jen nang gu ku ntyiet á̱niet ba mi̱ tutu a̱tung A̱yahudawa hu ma̱ a̱keang Ka̱fanahum a̱ni.
43006060	Nang mman nta̱m Yesu ma̱ a̱di̱di̱t nfa̱k tyiet gu hu a̱ni, ba̱ si̱ nyia̱, “Tyiet ang hu vwuo a̱khwu ba̱t! A̱nyan wa na san huu?”
43006061	Ma̱nang Yesu ndyen nang mman ta̱m nggu na ngya fwuang mi̱ nfwuo mba na tazwa tyiet gu hu a̱ni. Huhwa gu nyia̱ ma̱ng a̱mba, “A̱lyiat nani byian nyin nfwuo a?
43006062	Ka̱ a̱nia wa, yihwa nang nyi na dam ka̱ nyi li Nggwon A̱tyubishyi ka̱ bwuot a̱ naat a̱ nyeak da̱ a̱vwuo ka ka̱ ku nshya̱ gbangbang a̱ni?
43006063	A̱za̱za̱rak Ntswa wa nwuat swuan ji. Chet vam a̱tyubishyi yet kyang bah. Swáng A̱lyiat nang n dyiat ma̱ng a̱nyin a̱ni, ji ja neet da̱ a̱vwuo A̱za̱za̱rak Ntswa ka. A̱wot ji̱ si̱ nwuat swuan.
43006064	“A̱mgba̱m ma̱ng a̱nia, á̱ghyang ma̱ nyin nwuak a̱chuchuk bah.” Mat Yesu ku mi̱ ndyen á̱niet ba̱ na lak nwuak a̱chuchuk wu a̱ni, ma̱ng a̱tyu a̱ na yet gu a̱bang a̱byin wu a̱ni.
43006065	A̱jawa Yesu si̱ bu nyia̱ ma̱ng a̱mba a̱ni, “Huhwa mbyia̱ nang n hyia̱ ma̱ng a̱nyin; á̱ mbyia̱ a̱tyu a̱ na bai da̱ a̱vwuo nung a̱ni bah; ka̱nang A̱tyia̱ nung wu wa bai ma̱ng a̱nggu bah.”
43006066	Mat a̱nia wa á̱niet ma̱ a̱di̱di̱t ba̱ ku khwi Yesu a̱ni, ba̱ si̱ bwuok lilyim. Ba̱ si̱ lak khwi nggu hu.
43006067	Yesu si̱ lyip a̱yaata̱m swak ma̱ a̱feang gu ba, “Nyin mameang, nyi chat nyi nkat a?”
43006068	Bitut si̱ nwuak gu shim nyia̱, “A̱tyoli, da̱ a̱vwuo a̱nyan kya zi̱ na nnat? Nwan wa byia̱ á̱lyiat na̱ nwuat swuan sang sangba̱p a̱ni.
43006069	A̱wot ma̱ninika, zi̱ nwuak a̱chuchuk, zi̱ si̱ lyen nang nwan wa ngyet A̱za̱za̱rak A̱tyu a̱ neet da̱ a̱vwuo A̱gwaza a̱ni!”
43006070	Yesu si̱ nyia̱ ma̱ng mman ta̱m nggu na a̱ni, “N ku khai nyin swak ma̱ a̱feang. A̱mgba̱m ma̱ng a̱nia, a̱tyo nyiung ma̱ nyin yet A̱ta̱nyeang!”
43006071	Yesu ku lyiat a̱lyiat nani tazwa Yahuda, a̱fai Siman Iska̱riyoti. Mat Yahuda, byi̱ri̱ng ma̱ng yet a̱tyo nyiung mami a̱ta̱m swak ma̱ a̱feang a̱bya nang Yesu ku khai a̱ni, a̱ ku yet a̱bang a̱byin a̱ na bwuk ma̱ng Yesu a̱ni.
43007001	Nang si̱ huni nswak a̱ni, Yesu si̱ ya a̱son ma̱ng a̱chyet a̱ kat fam a̱byin Ga̱lili hu. A̱ ku shim a̱ nwuai a̱ chong a̱ kat fam a̱byin Yahudiya hu bah. Mat a̱cha̱chet A̱yahudawa ba ku chat hyat gu.
43007002	A̱wot nang A̱yet Á̱suswak A̱yahudawa wu bwat kpa̱mkpaan,
43007003	huhwa á̱na̱nyiuk Yesu ba si̱ nyia̱ ma̱ng a̱nggu a̱ni, “Ku myim a ghwon a̱vwuo kani a nat fam a̱byin Yahudiya. Da̱nian mman ta̱m ang na ba̱ ka li ntangka̱i a̱cha̱chet nta̱m nang a nyia̱ a̱ni.
43007004	Ka̱ a̱yin chat a̱ lyen nggu shansham, a̱ si̱ mi̱n niat nkyang nang gu nyia̱ a̱ni bah. Nang a nnyian nkyang nani a̱ni, ku myim a tyia̱ a̱mgba̱m swanta hu ku lyen ang!”
43007005	Mat á̱na̱nyiuk Yesu ba byi̱ri̱ng ba̱ ku nwuak a̱chuchuk da̱ nggu bah.
43007006	Yesu si̱ nyia̱ ma̱ng á̱na̱nyiuk nggu ba a̱ni, “Jen nung ji ka̱n nyia̱ bah. A̱wot nyin, kuzang jen yet si̱ nyin ja.
43007007	Swanta hu si̱ mi̱n dak nyin bah. A̱wot nung gwa nang á̱niet mi̱ swanta ba lak li hu. Mat n tak ma̱ng a̱mba nang ba̱ nyian a̱ka̱tuk nkyang.
43007008	Nyin, nyi nat a̱yet wu. Nung, n na nat a̱yet wu bah, mat jen nung ji ka̱n nyia̱ bah.”
43007009	Yesu ku hyia̱ a̱lyiat nani, a̱wot a̱ si̱ ya ndabeang mi̱ swat hu mi̱ fam a̱byin Ga̱lili hu.
43007010	Nang á̱na̱nyiuk Yesu ba ndoot ba̱ si̱ nat a̱yet wu a̱ni, Yesu mameang, a̱ si̱ doot a̱ si̱ nat a̱yet wu. A̱ ku chong kpa̱sai bah. A̱ ku nat da̱ bang.
43007011	A̱wot a̱cha̱chet A̱yahudawa ba ku chat ba̱ shya̱ nggu da̱ a̱vwuo a̱yet ka. Ba̱ si̱ nyia̱, “A̱tyu a̱wa shya̱ a̱ji wa?”
43007012	A̱wot mami á̱kpa á̱niet ba̱ ku shya̱ ma̱ a̱yet wu a̱ni, ba̱ si̱ chyuang tazwa Yesu nyia̱, “A̱tyu a̱wa yet a̱tan a̱yin!” A̱wot á̱ghyang á̱niet si̱ nyia̱, “Kaai, a̱tyu a̱wa laai á̱niet bibya!”
43007013	A̱mgba̱m ma̱ng a̱nia, á̱ byia̱ a̱tyu á̱ ku lyiat tazwa Yesu kpa̱sai a̱ni bah, mat ba̱ ku fwuong a̱wun a̱cha̱chet A̱yahudawa ba ba̱t.
43007014	A̱wot ma̱ a̱ka̱wa̱tyia̱ song a̱yet wu, Yesu si̱ nwuo mami didyaat A̱li Nwuat Za̱nang A̱gwaza ka, a̱ si̱ ta̱bat tyiet á̱niet ba a̱ja.
43007015	A̱cha̱chet A̱yahudawa ba si̱ fa̱k a̱ga̱de di̱ tyiet gu hu ba̱t. Huhwa ba̱ si̱ nyia̱, “Ku lili huni wa, nang a̱tyu wuni ndyen fang ta̱ka̱da hu a̱nia? Da̱ nggu, a̱ ka̱n mak nat a̱ si̱ tyiet gu fang ma̱ng lyuut baa?”
43007016	Yesu si̱ nwuak ba shim, “Ta̱m ji nang n tyiet a̱ni, ji̱ yet si̱ nung ja bah; ji̱ neet da̱ a̱vwuo A̱gwaza kya. Nggu wa ta̱m nung.
43007017	Konyan wa chat nyia̱ kyang nang A̱gwaza chat a̱ni, a̱ na fi̱k tyiet huni; ka̱ ku yet si̱ A̱gwaza hwa, kee n ma ndyiat a̱kwonu a̱pyia̱ nung kya.
43007018	Ka̱ a̱yin lyiat di̱ nkyang na̱ yet si̱ a̱pyia̱ nggu a̱ni, a̱ ni̱ chat a̱ nwuak a̱pyia̱ nggu shi hwa. A̱wot a̱tyu a̱ lyiat da̱ a̱kwonu a̱tyu a̱ ta̱m gu a̱ni, da̱nian a̱ chat a̱ ka nwuak a̱tyu a̱ ta̱m gu a̱ni wa shi hu; nggu wa byia̱ a̱chuchuk wu. A̱ yet a̱tyu bwoi a̱ka̱laa wa bah.
43007019	“Musa wa ku nwuak nyin doka A̱gwaza ji baa? A̱mgba̱m ma̱ng a̱nia, á̱ mbyia̱ a̱tyo nyiung ma̱ nyin a̱ khwi doka A̱gwaza ji a̱ni bah. Yihwa mbyia̱ nyi nchat nyi hyat nung?”
43007020	Á̱kpa á̱niet ka si̱ nwuak gu shim nyia̱, “A byia̱ a̱ka̱tuk ntswa! A̱nyan wa chat hyat ang hu?”
43007021	Yesu si̱ nyia̱, “N nyia̱ kyang a̱ga̱de nyiung hwa ma̱nyin hu. A̱wot a̱mgba̱m nyin, nyi ku fa̱k a̱ga̱de.
43007022	Musa ku nwuak nyin doka nyi saai mman a̱sam nyin na mi̱ chen. (A̱wot Musa wa ma̱ a̱pyia̱ gu ku tsa si̱ a̱hwa bah; a̱yaatyia̱ a̱khwop nyin bibya ku tsa hu.) Nyi ni̱ sak nggwon a̱sam ka mi̱ nchen hu a̱tuk Mam Fwung kya.
43007023	Ka̱ á̱ ni̱ sak nggwon a̱sam mi̱ chen a̱tuk Mam Fwung ka kalak á̱ du tyat doka Musa ji; ka̱ doot nyi mwai lyen ma̱ng a̱nung da̱ziya nang n choot a̱yin a̱tuk Mam Fwung ka a?
43007024	Nyi yok nyia̱ shi̱ri̱ya nyin ji tazwa kyang nang nyi li ma̱ng á̱ghyi bya a̱ni bah. Nyi nyia̱ shi̱ri̱ya ji mami a̱chuchuk ma̱ng kyang nang nyi lyen wa a̱ni.”
43007025	Á̱ghyang á̱niet ba̱ neet mi̱ Urusha̱lima a̱ni, ba̱ si̱ nyia̱, “A̱tyu wuni wa nang ba̱ chat hyat hu baa?
43007026	Di, nggu wa yong a̱ji! A̱ yong kpa̱sai a̱ lyiat. Da̱ mba, ba̱ nyia̱ nggu kyang bah. Ke a̱cha̱chet A̱yahudawa ba shim nang nggu wa ngyet Kristi wu la?
43007027	“Ka̱ a̱tyu wuni wa, zi̱ lyen a̱vwuo nang gu nneet a̱ni. A̱wot ka̱ Kristi wu ba̱ bai, á̱ byia̱ a̱tyu a̱ bye lyen a̱vwuo ka nang gu nneet a̱ni bah!”
43007028	Nang Yesu ku ntyiet mi̱ didyaat A̱li Nwuat Za̱nang A̱gwaza hu a̱ni, a̱ si̱ lyiat ma̱ng a̱gba̱ndang a̱nwuat nyia̱, “Nyin, nyi lyen nung shansham ma̱ng a̱vwuo ka nang n neet a̱ni a? Nung, n bai da̱nian a̱pyia̱ nung bah. A̱tyu a̱ ta̱m nung a̱ni; nggu wa byia̱ a̱chuchuk wu. Da̱ nyin, nyi lyen gu bah.
43007029	A̱wot nung, n dyen gu, mat n neet da̱ a̱vwuo nggu kya. Nggu wa ta̱m nung.”
43007030	Huhwa, ba̱ si̱ chat ba̱ ta̱bat gu. A̱wot a̱yin si̱ sak gu bwak bah. Mat jen a̱khwu nggu ji ka̱n nyia̱ bah.
43007031	Ma̱ng a̱nia, á̱niet ma̱ a̱di̱di̱t mami á̱kpa á̱niet ka si̱ nwuak fwuo da̱ nggu. Ba̱ si̱ nyia̱, “Jen ji nang Kristi bye mbai a̱ni, a̱ si̱ ba̱ nyia̱ a̱cha̱chet nkyang a̱ga̱de na̱ lan si̱ nang a̱tyu wuni ka̱n nyia̱ a̱ni a?”
43007032	Nang A̱fa̱risawa ba ku nfa̱k nang á̱kpa á̱niet ka chyuang tazwa Yesu a̱ni; a̱jawa mba ma̱ng a̱cha̱chet a̱yaapris ba, ba̱ si̱ ta̱m á̱niet chok A̱li Nwuat Za̱nang A̱gwaza ba, ba̱ ka ta̱bat guu.
43007033	Yesu si̱ nyia̱, “N na nswan ma̱ng a̱nyin da̱ a̱banjen ma̱ a̱da̱dei. A̱wot n na mbwuok nat da̱ a̱vwuo a̱tyu a̱ ta̱m nung a̱ni.
43007034	Nyi bye chat nung. Da̱ nyin, nyi na li nung bah. Mat, a̱vwuo ka nang n shya̱ a̱ni, nyi si̱ mi̱n nat bah.”
43007035	A̱jawa a̱cha̱chet A̱yahudawa ba si̱ nyia̱ ma̱ng á̱ghyang mba a̱ni, “A̱ji wa nang gu nnaat da̱nang zi̱ si̱ mi̱n shya̱ nggu bah? Ke a̱ naat da̱ a̱vwuo A̱yahudawa ba̱ seang á̱ kai nnwap na̱ nwai yet A̱yahudawa ba a̱ni; gu ka tyiet mba wa kee? Shimba a̱ na tyiet A̱helenawa mameang!
43007036	A̱ nyia̱, ‘Nyi na chat nung da̱ nyin nyi na li nung bah. A̱wot a̱vwuo ka nang n naat a̱ni, nyi si̱ mi̱n nat bah.’ Yihwa nang gu fa?”
43007037	A̱tuk ngaan A̱yet Á̱suswak ka, mam a̱hwa hwa yet a̱gba̱ndang mam a̱yet wu. Yesu si̱ doot a̱ yong. A̱ si̱ ta̱ngam a̱nwuat ka mi̱ chet nyia̱, “Konyan wa fwuong mashyi a̱sa̱khwot a̱ni, gu bai da̱ a̱vwuo nung, gu swuo!
43007038	Konyan wa nwuak fwuo da̱ nung a̱ni, ma̱nang A̱lyiat A̱gwaza na nhyia̱ a̱ni; ‘Mami nfwuo gu kikya nang a̱chi̱chen a̱sa̱khwot nwuat swuan ba ntyong.’ ”
43007039	(Yesu lyiat á̱lyiat nani tazwa A̱za̱za̱rak Ntswa wu nang á̱niet ba̱ nwuak fwuo da̱ nggu na san a̱ni. Mat ba̱ng ba̱ tat jen jini á̱ ka̱n ta̱m ma̱ng A̱za̱za̱rak Ntswa wu bah. Mat á̱ ka̱n ta̱ngam Yesu ma̱ng swuan ma̱ á̱niet ba̱ ka̱n kwi a̱ni, a̱ si̱ shya̱ a̱kyenkyai shi tyok nggu wu bah.)
43007040	Nang á̱kpa á̱niet ka nfa̱k á̱lyiat Yesu na a̱ni, ba̱ si̱ nyia̱, “A̱tsatsak a̱lyiat wa za̱m; a̱tyu wuni yet a̱ta̱m a̱kwonu A̱gwaza wa nang zi̱ fwuong a̱ni!”
43007041	Á̱ghyang á̱niet mami mba si̱ nyia̱, “A̱tyu wuni wa yet A̱tyusan nang zi̱ fwuong a̱ni!” A̱wot á̱ghyang á̱niet si̱ nyia̱, “Yihwa a? Kristi, a̱tyu nang A̱gwaza na kup gu tyok a̱ni, na ghwut ma̱ a̱byin Ga̱lili kyaa?
43007042	Wá ngyei A̱lyiat A̱gwaza na nyia̱ Kristi wu na ghwut mi̱ kwai Da̱wuda ja. A̱wot á̱ byin nggu ma̱ a̱keang Ba̱italami, a̱da̱dei a̱keang nang a̱gwam Da̱wuda ku nswan a̱ni a?”
43007043	A̱nia wa á̱kpa á̱niet ka ku ngya fwuang ji. Ba̱ si̱ ghai kankang da̱nian guu.
43007044	Á̱ghyang á̱niet si̱ chat ta̱bat guu. A̱wot á̱ byia̱ a̱tyu a̱ sak gu bwak a̱ni bah.
43007045	A̱jawa á̱niet chok A̱li Nwuat Za̱nang A̱gwaza ba si̱ bwuok mbwak nkhwot, á̱ nat da̱ a̱vwuo a̱cha̱chet a̱yaapris ma̱ng A̱fa̱risawa ba. Mba mameang, ba̱ si̱ lyip ba nyia̱, “Yihwa mbyia̱ nang nyi nwai mbai ma̱ng a̱nggu hu?”
43007046	A̱jawa á̱niet chok a̱vwuo ba si̱ nyia̱ ma̱ng a̱mba a̱ni, “Kaai, á̱ mbyia̱ a̱tyu a̱ ka̱n mak lyiat nang a̱tyu wuni a̱ni bah!”
43007047	Huhwa A̱fa̱risawa ba si̱ lyip á̱niet chok a̱vwuo ba nyia̱, “Nyin mameang, a̱ laai nyin a?
43007048	Á̱ mbyia̱ a̱yin mami a̱cha̱chet a̱yaapris mbeang A̱fa̱risawa ba á̱ ka̱n nwuak fwuo da̱ nggu a̱ni a?
43007049	Á̱kpa á̱niet kani lyen doka nang A̱gwaza ku nwuak Musa a̱ni bah! Mat a̱nia, shyishyi A̱gwaza si̱ ta̱bat mba!”
43007050	Nikodimut a̱wa a̱ ku nat da̱ a̱vwuo Yesu a̱tyetuk ka di̱n jen jhyang a̱ni, a̱ ku yet a̱tyo nyiung mami mba; huhwa gu nyia̱ ma̱ng a̱mba a̱ni,
43007051	“Mami doka nzi̱t ji, á̱ ni̱ faat a̱lyiat na tazwa a̱yin neet nang á̱ ka̱n fa̱k a̱lyiat a̱bwonu guu, a̱wot á̱ zop kyang hu nang gu nyia̱ a̱ni baa?”
43007052	Ba̱ si̱ nyia̱, “Nwan meang, a yet a̱tyu Ga̱lili wa a? Zop A̱lyiat A̱gwaza na shansham a lii; á̱ byia̱ a̱ta̱m a̱kwonu A̱gwaza a̱ na ghwut ma̱ a̱byin Ga̱lili a̱ni bah!”
43007053	[[A̱jawa konyan ma̱ a̱mba si̱ ndoot, a̱ si̱ nkat a̱mali nggu.]]
43008001	[[A̱wot Yesu si̱ nyeak Tsok Za̱itun.
43008002	Da̱ a̱tsotson tat ka, Yesu si̱ bu bwuok a̱ nat mi̱ didyaat A̱li Nwuat Za̱nang A̱gwaza hu. A̱mgba̱m á̱kpa á̱niet ka si̱ bai da̱ a̱vwuo nggu. A̱ si̱ bwuok a̱ swan a̱byin, a̱ si̱ tyiet mbaa.
43008003	A̱jawa a̱cha̱chet a̱yaagwak tyiet doka A̱gwaza ma̱ng A̱fa̱risawa ba, ba̱ si̱ bai ma̱ng a̱byii̱k nang á̱ ta̱bat gu di̱ katnaan. Ba̱ si̱ tyia̱ a̱byii̱k wu si̱ yong a̱ka̱wa̱tyia̱ á̱niet ka.
43008004	Ba̱ si̱ nyia̱ ma̱ng Yesu a̱ni, “A̱tyu tyiet, di a̱byii̱k wuni á̱ ta̱bat nggu wa ba̱t, nang gu nshya̱ mami katnaan!
43008005	A̱wot mami doka A̱gwaza nang gu nwuak Musa a̱ni, á̱ tak zi̱t nyia̱; zi̱ mang tangka̱i á̱niet huni ma̱ng fang hyaai. Nwan mameang, yihwa nang a hyia̱?”
43008006	Ba̱ ku lyip gu a̱lyiat nani, da̱nian ba̱ tya̱ra̱m nggu, ba̱ ka shya̱ kyang hu nang ba̱ na ntyap guu, ba̱ tyia̱ nggu a̱bun a̱ni. A̱mgba̱m ma̱ng a̱nia, Yesu si̱ beak, a̱ si̱ lyuut a̱byin ma̱ng ga̱swuong.
43008007	Nang ba̱ ngyong a̱ja, ba̱ ya a̱son ma̱ng lyi̱ri̱m nggu a̱lyiat a̱ni. A̱ si̱ doot a̱ yong, a̱ si̱ nyia̱ ma̱ng a̱mba a̱ni, “Mami nyin, a̱tyu da̱ á̱ ka̱n mak nyia̱ a̱ka̱tuk nyia̱ ma̱nyin a̱ni bah; gu yet a̱son kyiak a̱fang gu nta a̱byii̱k wuni, zi̱ li.”
43008008	Yesu si̱ bu beak a̱byin, a̱ si̱ ya a̱son ma̱ng lyuut hu.
43008009	Nang ba̱ nfa̱k a̱nia a̱ni, ba̱ si̱ ya̱bam á̱ vwuot a̱nyanyin kyiak neet da̱ a̱niet khwop si̱ nat da̱ a̱shushyuo. Ba̱ si̱ ghwon Yesu a̱ja ma̱nyin nggu ma̱ng a̱byii̱k wu.
43008010	Yesu si̱ doot a̱ yong a̱ka̱tsak, a̱ si̱ nyia̱ ma̱ng a̱byii̱k wu a̱ni, “A̱yang a̱li, á̱niet ba ba̱ ta̱bat ang a̱ni, ba̱ shya̱ a̱ji? Á̱ mbyia̱ a̱tyo nyiung mami mba a̱ yong a̱ nyia̱ ang shi̱ri̱ya a̱ni baa?”
43008011	A̱byii̱k wu si̱ nyia̱, “Kaai, A̱tyoli.” A̱jawa Yesu si̱ nyia̱ ma̱ng a̱nggu a̱ni, “Nung mameang, n tyia̱ ang a̱bun bah. Nkat kyang ang. A̱wot, bu yok nyia̱ a̱ka̱tuk nyia̱ bah.”]]
43008012	Yesu si̱ bu nyia̱ ma̱ng a̱mba a̱ni, “Nung gwa ngyet sai hu mi̱ swanta hu. Konyan wa khwi nung a̱ni, a̱ na chong mi̱ ndyin bah. A̱ na shya̱ swuan, a̱wot a̱ si̱ mi̱n mak chong mi̱ ndyin bah.”
43008013	Mat a̱nia, A̱fa̱risawa ba si̱ nyia̱ ma̱ng Yesu a̱ni, “A yong shei a̱chuchuk a̱lyiat tazwa a̱pyia̱ ang. Kyang hu nang a lyiat a̱ni, a̱tsatsak a̱lyiat wa bah!”
43008014	Yesu si̱ nyia̱, “Ka̱ n tak a̱chuchuk kpa̱sai tazwa a̱pyia̱ nung, kyang hu nang n tak a̱ni, a̱tsatsak a̱lyiat wa. Mat, n dyen a̱vwuo ka nang n neet a̱ni, ma̱ng a̱vwuo ka nang n na mbwuok n nat a̱ni. A̱wot nyin, nyi lyen a̱vwuo ka nang n neet a̱ni bah. Da̱ nyin, nyi lyen a̱vwuo ka nang n na mbwuok n nat a̱ni bah.
43008015	Nyin, nyi nyia̱ shi̱ri̱ya nang á̱niet mi̱ swanta a̱ni. Nung, n nyia̱ shi̱ri̱ya tazwa a̱yin bah.
43008016	A̱mgba̱m ma̱ng a̱nia, ka̱ n si̱ mi̱n nyia̱ shi̱ri̱ya, shi̱ri̱ya nung ji yet a̱tsotswat wa. Mat nung gwa ma̱nyin nung bah; nung gwa mbeang A̱tyia̱ nung wu a̱ ta̱m nung a̱ni, a̱ shya̱ dundung ma̱ng a̱nung.
43008017	“Mami doka nyin ji á̱ lyuut nyia̱ ka̱ á̱niet a̱feang nwuak sheda tazwa kyang, kyang hu ba̱ nwuak sheda hu a̱ni ku yet a̱tsatsak a̱lyiat wa.
43008018	Nung, n nwuak sheda tazwa a̱pyia̱ nung. A̱wot A̱tyia̱ wu a̱ ta̱m nung a̱ni; nggu wa mameang, a̱ nwuak sheda tazwa nung.”
43008019	Ba̱ si̱ lyip Yesu, nyia̱ “A̱tyia̱ ang wu shya̱ a̱ji wa?” Yesu si̱ nwuak ba shim nyia̱, “Mat nang nyi ndyen nung a̱ni bah, huhwa mbyia̱ nang nyi ndyen A̱tyia̱ nung wu bah. Ka̱ nyi wa lyen nung, si̱ nyi lyen A̱tyia̱ nung wu mameang.”
43008020	Yesu ku lyiat a̱lyiat nani di̱n jen tyiet nggu ji mi̱ didyaat A̱li Nwuat Za̱nang A̱gwaza, nang gu shya̱ kpa̱mkpaan ma̱ng a̱vwuo khwot kurum ka. A̱mgba̱m ma̱ng a̱nia, á̱ ku mbyia̱ a̱tyu a̱ na ta̱bat gu a̱ni bah; mat nang jen nta̱bat gu ji ka̱n nyia̱ bah.
43008021	Yesu si̱ bu nyia̱ ma̱ng a̱mba a̱ni, “N na nkat, a̱wot nyi na chat nung. Ma̱ng a̱nia, nyi na kwi ma̱ a̱ka̱tuk nyia̱ nyin wu. A̱vwuo ka nang n na nat a̱ni, nyi si̱ mi̱n nat bah.”
43008022	Huhwa a̱cha̱chet A̱yahudawa ba si̱ lyip, nyia̱ “A̱ na hyat a̱pyia̱ nggu kya kee? Nang gu nnyia̱, ‘A̱vwuo ka nang n naat a̱ni, nyi si̱ mi̱n mak nat bah.’ ”
43008023	Huhwa Yesu si̱ nyia̱ ma̱ng a̱mba a̱ni, “Nyin, nyi shya̱ a̱byin kya a̱ji. A̱wot nung, n neet Ma A̱gwaza tswazwa kya. Nyin, nyi yet á̱niet mi̱ swanta bya. A̱wot nung, n gyet a̱tyu mi̱ swanta wuni wa bah.
43008024	Huhwa mbyia̱ n hyia̱ ma̱ng a̱nyin, nang nyi na nkwi ma̱ a̱ka̱tuk nyia̱ nyin wu. Mat ka̱ nyi nwuak a̱chuchuk nyia̱ nung gwa ngyet a̱tyu nang n tak n gyet a̱ni bah; nyi na kwi ma̱ng a̱ka̱tuk nyia̱ nyin wu mut!”
43008025	Huhwa ba̱ nyia̱ mi̱ Yesu a̱ni, “Nwan wa yet a̱nyan?” Yesu si̱ nyia̱ ma̱ng a̱mba a̱ni, “N mi̱ nhyia̱ ma̱ng a̱nyin neet di̱ tsa hu.
43008026	Nkyang nshya̱ ma̱ a̱di̱di̱t nang n na nhyia̱ n bu nnyia̱ nyin shi̱ri̱ya a̱ni. A̱mgba̱m ma̱ng a̱nia, a̱tyu a̱ ta̱m ma̱ng a̱nung a̱ni, a̱ byia̱ a̱chuchuk. A̱wot kyang hu nang n fa̱k da̱ a̱vwuo nggu a̱ni; huhwa nang n na ntak ma̱ng á̱niet mi̱ swanta ba.”
43008027	Ba̱ ku fi̱k nang Yesu ndyiat ma̱ng a̱mba tazwa A̱tyia̱ nggu wu wa a̱ni bah.
43008028	Yesu si̱ nyia̱ ma̱ng a̱mba a̱ni, “Jen nang nyi bye nta̱ngam Nggwon A̱tyubishyi tswazwa a̱ni; jen a̱ja ja nang nyi bye ndyen nang nung gwa ngyet a̱tyu nang n tak ngyet a̱ni. N nyia̱ kyang ma̱nyin nung bah. N nyia̱ di̱ si̱sak ji nang A̱tyia̱ nung wu ntyiet nung a̱ni; a̱nia wa nang n dyiat.
43008029	A̱wot a̱tyu a̱ ta̱m nung a̱ni, a̱ shya̱ dundung ma̱ng a̱nung. Mat kuzang jen n ni̱ nyia̱ kyang hu nang gu chat a̱ni.”
43008030	Á̱niet ma̱ a̱di̱di̱t ba̱ si̱ fa̱k nkyang Yesu lyiat a̱ni, ba̱ si̱ nwuak a̱chuchuk da̱ nggu.
43008031	A̱jawa Yesu si̱ lyiat ma̱ng A̱yahudawa ba, ba̱ ku nwuak fwuo da̱ nggu a̱ni, a̱ si̱ nyia̱, “Ka̱ nyi wa khwi a̱lyiat nang n tyiet nyin a̱ni, si̱ nyin bya chi̱k yet mman nung na.
43008032	Nyi na lyen a̱chuchuk wu, a̱wot a̱chuchuk wu na tyia̱ nyi yet á̱sa̱t á̱niet.”
43008033	Ba̱ si̱ nyia̱, “Nzi̱t, zi̱ yet kwai Ibrahim ja. Zi̱ ka̱n mak yet a̱khwo a̱yin bah. Yihwa nang a fa a na tyia̱ zi̱ nshot?”
43008034	Yesu si̱ nwuak ba shim nyia̱, “A̱tsatsak a̱lyiat, n hyia̱ ma̱ng a̱nyin; konyan wa nyia̱ a̱ka̱tuk nyia̱ a̱ni, a̱ yet a̱khwo a̱ka̱tuk nyia̱ wa za̱m!
43008035	A̱khwo yet nggwon a̱li kuzang jen bah. A̱tyu a̱ yet nggwon a̱li ka a̱ni; nggu wa na swan a̱mali ka si̱ nat sang sangba̱p.
43008036	Ka̱ Nggwon A̱gwaza ka kya ti̱n nyin mi̱ khwo hu, a̱tsatsak a̱lyiat wa; nyi na yet á̱sa̱t á̱niet bya za̱m!
43008037	“N dyen nang nyi ngyet kwai Ibrahim ja. A̱mgba̱m ma̱ng a̱nia, nyi kwan nyi hyat nung. Mat a̱lyiat nung na shya̱ mi̱ fwuo nyin na bah.
43008038	Nung, n dyiat kyang hu nang n di da̱ a̱vwuo A̱tyia̱ nung ka a̱ni. A̱wot nyin mameang, nyi ni̱ nyia̱ kyang hu nang a̱tyia̱ nyin wu hyia̱ ma̱ng a̱nyin, nyi si̱ fa̱k a̱ni.”
43008039	A̱cha̱chet A̱yahudawa ba si̱ nyia̱, “A̱tyia̱ nzi̱t wu wa yet Ibrahim!” Yesu mameang si̱ nyia̱ ma̱ng a̱mba a̱ni, “Kaai, ka̱ a̱tsatsak a̱lyiat wa nang nyi nyia̱ nyi yet mman Ibrahim nia; nyi na nyia̱ tangka̱i nta̱m hu nang Ibrahim ku nyia̱ a̱ni.
43008040	Nyin bya ba di̱ yong huni, nyi chat nyi hyat nung; nung a̱tyu n tak ma̱ng a̱nyin a̱chuchuk nang n fa̱k da̱ a̱vwuo A̱gwaza a̱ni. A̱nia wa nang Ibrahim ku nnyia̱ bah.
43008041	Nyi nyian kyang nang a̱tyia̱ nyin wu nyia̱ wa a̱ni.” Ba̱ si̱ nyia̱, “A̱gwaza wa ma̱ a̱pyia̱ nggu yet A̱tyia̱ nzi̱t wu! Á̱ tyei nzi̱t di̱n vak katnaan bah. A̱gwaza wa ma̱ a̱pyia̱ nggu tyei nzi̱t, zi̱ yet mman gu nia za̱m!”
43008042	Yesu si̱ nyia̱ ma̱ng a̱mba a̱ni, “Ka̱ a̱tsatsak a̱lyiat wa nang A̱gwaza wa yet A̱tyia̱ nyin wu; si̱ nyi fa̱k da̱ nung. Mat, n ghwut neet da̱ a̱vwuo A̱gwaza kya; n shya̱ a̱ji ma̱ninika. N bai a̱ji da̱nian a̱pyia̱ nung bah, A̱gwaza wa ta̱m nung.
43008043	Yihwa mbyia̱ nang nyi nnwai fi̱k kyang hu nang n dyiat a̱ni? Mat, nyi chat nyi myiai a̱fufwuo, nyi fa̱k á̱lyiat nung na bah.
43008044	“Nyin, nyi yet mman A̱ta̱nyeang nia; kikya yet a̱tyia̱ nyin wu. A̱wot nyi fa nyi khwi kyang hu nang A̱ta̱nyeang ka chat a̱ni. Neet gbangbang, A̱ta̱nyeang ka ka̱ yet a̱gwam á̱ka̱tuk ntswá wu a̱ni, ka̱ yet a̱tyu hyaai á̱niet wa. Da̱ nka, ka̱ lyiat a̱tsatsak a̱lyiat bah. A̱mgba̱m jen nang ka̱ mbwoi a̱ka̱laa na a̱ni, ka̱ ni̱ nyia̱ kyang hu myim nka wa a̱ni. Mat, ka̱ yet a̱tyu bwoi a̱ka̱laa wa, ma̱ng a̱tyia̱ á̱niet bwoi a̱ka̱laa.
43008045	Nung, n dyiat a̱tsatsak a̱lyiat wa. Huhwa mbyia̱ nang nyi ndak nwuak fwuo da̱ nung.
43008046	“Mami nyin, a̱nyan wa doot a̱ tak nang gu ka̱n di nang n nyia̱ a̱ka̱tuk nyia̱? Ka̱ a̱tsatsak a̱lyiat wa nang n dyiat, yihwa mbyia̱ nang nyi ndak nwuak fwuo hu da̱ nung?
43008047	A̱tyu a̱ yet a̱si̱ A̱gwaza a̱ni, a̱ ni̱ myiai a̱fufwuo a̱ fa̱k a̱lyiat A̱gwaza na. Nyin, nyi yet á̱niet A̱gwaza bah. Huhwa mbyia̱ nyi si̱ mi̱n myiai a̱fufwuo nyi fa̱k a̱lyiat A̱gwaza na bah.”
43008048	A̱cha̱chet A̱yahudawa ba si̱ nyia̱. “Zi̱ ku bwuo la nang zi̱ ku nhyia̱ ma̱ng a̱nwan nyia̱ a yet a̱tyu Sa̱mariya, a̱wot a si̱ byia̱ a̱ka̱tuk ntswa a̱ni a?”
43008049	Yesu si̱ nyia̱, “Nung, n byia̱ a̱ka̱tuk ntswa bah! N nwuat A̱tyia̱ nung wu shi. A̱wot nyin, nyi jhyuai nung.
43008050	N chat shi a̱pyia̱ nung bah. A̱yin nshya̱ a̱ chat nung ndyo a̱ni. A̱wot nggu wa yet a̱tyu nyia̱ shi̱ri̱ya wu da̱ a̱kwonu nung.
43008051	N na tak ma̱ng a̱nyin a̱chuchuk za̱m; konyan a̱ khwi a̱lyiat nung na a̱ni, a̱ si̱ mi̱n khwu bah, ba̱ng si̱ nat sang sangba̱p!”
43008052	Huhwa a̱cha̱chet A̱yahudawa ba si̱ nyia̱ ma̱ng Yesu a̱ni, “Di̱ yong huni, zi̱ lyen chi̱k nang a mbyia̱ a̱ka̱tuk ntswa! Mat Ibrahim ku khwu, ma a̱nia wa a̱yaata̱m a̱kwonu A̱gwaza á̱ghyang. A̱mgba̱m ma̱ng a̱nia, a nyia̱, ‘Konyan wa khwi a̱lyiat nung na, a̱ si̱ mi̱n khwu bah. A̱ na shya̱ swuan sang sangba̱p.’
43008053	Nwan, a lan a̱tyia̱ a̱khwop nzi̱t wu Ibrahim mbeang a̱yaata̱m a̱kwonu A̱gwaza á̱ghyang ba̱ ku kwi a̱ni a? A̱nyan wa nang a fa nyia̱ a yet?”
43008054	Yesu si̱ nwuak mba shim nyia̱, “Ki̱ n nwuak a̱pyia̱ nung shi, shi nung hu na tyak kyang bah. A̱tyia̱ nung wu, nggu wa nwuat nung shi hu; a̱tyu nang nyi nyia̱ nggu wa yet A̱gwaza nyin wu a̱ni.
43008055	“Nyin, nyi lyen gu bah. A̱wot nung, n dyen nggu. Ki̱ n nyia̱ di̱ n dyen gu bah, n na ngyet a̱tyu bwoi a̱ka̱laa cha̱chaat ma̱ng a̱nyin. A̱wot n dyen nggu za̱m, a̱wot n si̱ khwi a̱lyiat nggu na.
43008056	Ibrahim, a̱ ku yet a̱tyia̱ nyin wu a̱ni, a̱ ku shya̱ ma̱ng a̱sai a̱lyia̱ mat chat li jen nang n ku nshya̱ mi̱ swanta hu a̱ni. A̱ ku li njii, a̱ si̱ gwai!”
43008057	Huhwa a̱cha̱chet A̱yahudawa ba si̱ nyia̱, “Di̱ yong huni, a ka̱n tat a̱lyia̱ nswak nfwuon bah! Huhwa nang a nyia̱ a ku li Ibrahim wu a?”
43008058	Yesu mameang si̱ nwuak ba shim nyia̱, “N na ntak ma̱ng a̱nyin a̱tsatsak a̱lyiat; kyiak neet nang á̱ ka̱n byin Ibrahim bah, nung gwa ngyet A̱gwaza wu!”
43008059	Nang ba̱ nfa̱k a̱nia a̱ni, ba̱ si̱ kyiak nfang, ba̱ na mmang guu. Yesu si̱ tyia̱ ghyuai a̱ ghwut mi̱ didyaat A̱li Nwuat Za̱nang A̱gwaza hu.
43009001	Nang Yesu sweap, a̱ si̱ kin di a̱tyok nang á̱ ku byin ma̱ng a̱fi̱fan a̱ni.
43009002	Huhwa mman ta̱m Yesu na si̱ lyip gu nyia̱, “A̱tyu tyiet, a̱nyan wa ku nyia̱ a̱ka̱tuk nyia̱ wu, a̱ ku tyia̱ á̱ si̱ mbyin a̱tyu wuni ma̱ng a̱fi̱fan ba? Nggu wa ku nyia̱ a̱ka̱tuk nyia̱ wu, ke á̱niet mbyin nggu bibya?”
43009003	Huhwa Yesu si̱ nyia̱ ma̱ng a̱mba, “A̱ka̱tuk nyia̱ nggu ma̱ng á̱ka̱tuk á̱niet mbyin nggu wa mbyia̱ nang gu ngyet a̱tyu a̱fi̱fan bah. A̱ yet a̱tyu a̱fi̱fan wu da̱nian á̱ ka tak si̱sak ji nang Tyok A̱gwaza hu nnyia̱ ta̱m da̱ nggu a̱ni.
43009004	“Ku yet ta hwa zi̱ nyia̱ ta̱m a̱tyu a̱ ta̱m nung a̱ni, neet nang mam ni̱ sai. A̱tyetuk na khwat, da̱nang a̱yin si̱ mi̱n nyia̱ ta̱m a̱ni bah.
43009005	Jen nang n shya̱ mi̱ swanta hu a̱ni, nung gwa ngyet sai hu mi̱ swanta hu.”
43009006	Nang Yesu nhyia̱ a̱nia a̱ni, a̱ si̱ ta a̱ta̱mpyia̱ a̱byin, a̱ si̱ ni̱m mbyin na. A̱ si̱ khap, a̱ si̱ kwon ma̱ á̱ghyi a̱tyu a̱fi̱fan ba.
43009007	A̱ si̱ nyia̱ ma̱ng a̱nggu, “Nat, a kwi á̱ghyi ang ba mi̱ njok Si̱luwam” (A̱lyoot kani fa “Á̱ Ta̱m”). A̱tyu a̱fi̱fan wu si̱ nat, a̱ si̱si̱ kwi á̱ghyi ba. A̱ si̱ shya̱ nwuan a̱vwuo, a̱ si̱ bwuok a̱ bai.
43009008	Á̱kpa̱ndang nswat nggu ba ma̱ng á̱niet ma̱ a̱di̱di̱t ba̱ ku meang ma̱ng nwuan guu nang gu yet a̱tyu a̱shweang gbangbang a̱ni; ba̱ si̱ nyia̱, “A̱tyu wuni wa ku yet a̱tyu a̱ ku swan a̱ shweang di̱n vak hu a̱ni baa?”
43009009	Á̱ghyang á̱niet si̱ nyia̱, “Nggu wa za̱m!” A̱wot á̱ghyang si̱ nyia̱, “Kaai, á̱niet tai wa!” Huhwa a̱tyu a̱ ku byia̱ a̱fi̱fan ba a̱ni, si̱ hyia̱ ma̱ a̱pyia̱ nggu, nyia̱, “Nung gwa wu za̱m!”
43009010	Huhwa ba̱ si̱ nyia̱ ma̱ng a̱nggu a̱ni, “A nyia̱ nini wa, á̱ghyi ang ba si̱ nkhwuk?”
43009011	A̱tyu a̱ ku yet a̱tyu a̱fi̱fan wu a̱ni, si̱ nwuak ba shim nyia̱, “A̱tyu a̱wa nang á̱ ngyei Yesu wu a̱ni; nggu wa ku ni̱m byin, a̱ si̱ kwon nung ndyo ma̱ á̱ghyi ba. A̱wot a̱ si̱ nyia̱ ma̱ng a̱nung a̱ni, ‘Nat mi̱ jok Si̱luwam, a si̱ kwi á̱ghyi ang ba a̱ja.’ Nung mameang, n si̱ nat, n si̱si̱ nkwi á̱ghyi ba a̱ja. Huhwa mbyia̱ nang n nwuan a̱vwuo na.”
43009012	Ba̱ si̱ lyip gu, nyia̱, “A̱ shya̱ a̱ji wa?” A̱ si̱ nwuak mba shim, nyia̱, “N dyen a̱vwuo ka nang gu nshya̱ a̱ni bah.”
43009013	Huhwa ba̱ si̱ kyiak a̱tyu a̱ ku byia̱ a̱fi̱fan ba a̱ni, ba̱ si̱ nat ma̱ng a̱nggu da̱ a̱vwuo A̱fa̱risawa.
43009014	A̱tuk Mam Fwung kya nang Yesu ku nnu mbyin na a̱ si̱ nkhwuk a̱tyu a̱fi̱fan wu á̱ghyi ba.
43009015	Mat a̱nia, A̱fa̱risawa ba si̱ bu lyip a̱tyu a̱ ku byia̱ a̱fi̱fan ba a̱ni, si̱sak ji nang á̱ nkhwuk gu á̱ghyi ba a̱ni. A̱ si̱ nyia̱ ma̱ng a̱mba a̱ni, “A̱ ku nu mbyin, a̱ si̱ nkwon nung ndyo ma̱ á̱ghyi ba. A̱wot n si̱ nkwi á̱ghyi ba. Huhwa mbyia̱ nang n nwuan a̱vwuo na ma̱nini.”
43009016	Huhwa A̱fa̱risawa á̱ghyang si̱ nyia̱, “A̱tyu wuni neet da̱ a̱vwuo A̱gwaza bah. Mat a̱ nyia̱ ta̱m a̱ si̱ tyat doka a̱tuk Mam Fwung ji!” Á̱ghyang á̱niet mameang, ba̱ si̱ nyia̱, “Á̱ na nyia̱ ni wa a̱tyu a̱ka̱tuk nyia̱ gu nnyia̱ ntangka̱i a̱cha̱chet nkyang a̱ga̱de nani?” Huhwa ba̱ si̱ ta̱bat ya fwuang ma̱ng á̱ghyang mba.
43009017	Ba̱ si̱ bu nyia̱ ma̱ng a̱tyu a̱ ku byia̱ a̱fi̱fan ba a̱ni, “Nwan a nyia̱ a̱ khwuk ang á̱ghyi; yihwa nang a na hyia̱ da̱ nggu?” Nggu meang, a̱ si̱ nyia̱ ma̱ng a̱mba, “A̱tyu a̱wa yet a̱ta̱m a̱kwonu A̱gwaza wa!”
43009018	A̱cha̱chet a̱yaakwak a̱son A̱yahudawa ba, ba̱ ku lak ba̱ nwuak a̱chuchuk nyia̱ a̱tyu wuni ku yet a̱tyu a̱fi̱fan wa gbangbang, a̱wot di̱ yong huni á̱ khwuk gu á̱ghyi, a̱ si̱ shya̱ nwuan a̱vwuo bah. Mat a̱nia, ba̱ si̱ yorong á̱niet mbyin a̱tyu a̱fi̱fan ba.
43009019	Ba̱ si̱ lyip ba, nyia̱ “Nggwon a̱sam nyin kya lili huni a? Nyi nyia̱ nyi byin gu ma̱ng a̱fi̱fan. Á̱ nyia̱ ni wa gu nnwuan a̱vwuo na ma̱ninika?”
43009020	Á̱niet mbyin nggu ba si̱ nwuak ba shim, nyia̱, “Zi̱ lyen nang nggwon nzi̱t kya ka, a̱wot zi̱ si̱ bu byin gu ma̱ng a̱fi̱fan.
43009021	A̱mgba̱m ma̱ng a̱nia, zi̱ lyen si̱sak nang gu nnyia̱ á̱ghyi gu ba si̱ nkhwuk a̱ni bah. Da̱ nzi̱t, zi̱ lyen a̱tyu a̱ khwuk gu á̱ghyi ba a̱ni bah. Nyi lyip gu, a̱ yet nggwon bah. A̱ maai a̱yin, a̱ na nwuak shim hu ma̱ a̱pyia̱ nggu!”
43009022	Á̱niet mbyin a̱tyu a̱ ku byia̱ a̱fi̱fan ba a̱ni si̱ hyia̱ a̱lyiat nani, mat ba̱ ku fa̱k a̱wun a̱cha̱chet a̱yaakwak a̱son A̱yahudawa ba. Mat ba̱ ku la̱p á̱ sak nyia̱ ka̱ ba̱ shya̱ a̱yin a̱ si̱ shim nyia̱ Yesu wa yet Kristi, a̱tyu nang A̱gwaza kup gu tyok a̱ni; nang ba̱ fwuong a̱ni, á̱ na ti̱n nggu á̱ ghwut ndyo mami tutu a̱tung A̱yahudawa ka.
43009023	Huhwa ku mbyia̱ á̱niet mbyin a̱tyu a̱ ku byia̱ a̱fi̱fan ba a̱ni, ba̱ si̱ nyia̱, “A̱ yet nggwon kya bah. A̱ maai a̱yin, nyi lyip gu!”
43009024	A̱cha̱chet a̱yaakwak a̱son A̱yahudawa ba si̱ bu yorong a̱tyu a̱ ku byia̱ a̱fi̱fan ba a̱ni, ba̱ si̱ nyia̱, “Fa̱k a̱wun A̱gwaza, a hyia̱ a̱tsatsak a̱lyiat! Nzi̱t, zi̱ lyen nang a̱tyu wuni a̱ choot ang a̱ni; ngyet a̱tyu a̱ka̱tuk nyia̱ wa.”
43009025	A̱ si̱ nyia̱ ma̱ng a̱mba a̱ni, “Ke a̱ yet a̱tyu a̱ka̱tuk wa wo, nung n dyen bah. Kyang nyiung hwa nang n dyen. N ku ngyet a̱tyu a̱fi̱fan gbangbang. A̱wot di̱ yong huni, n nwuan a̱vwuo!”
43009026	Ba̱ si̱ bu lyip gu, nyia̱ “Yihwa nang gu nyia̱ ang ndyo? A̱ nyia̱ ni wa, a̱ si̱ nkhwuk ang á̱ghyi ba?”
43009027	A̱tyu a̱ ku byia̱ a̱fi̱fan ba a̱ni si̱ nyia̱ ma̱ng a̱mba a̱ni, “N wa ka̱n hyia̱ ma̱ng a̱nyin. A̱wot nyi si̱ lak fa̱k hu. Yihwa mbyia̱ nang nyi nchat nyi bu fa̱k? Ke nyin mameang, nyi chat nyi yet mman ta̱m gu nia?”
43009028	Huhwa a̱cha̱chet A̱yahudawa ba si̱ ta̱bat fwuoi nggu. Ba̱ si̱ nyia̱, “Nwan wa yet nggwon nta̱m nggu ka! Nzi̱t bani, zi̱ yet mman ta̱m Musa nia!
43009029	Zi̱ lyen nang A̱gwaza ku ndyiat ma̱ng Musa! A̱wot a̱tyu wuni, zi̱ lyen a̱vwuo ka nang gu neet a̱ni bah!”
43009030	A̱tyu a̱ ku byia̱ a̱fi̱fan ba a̱ni, si̱ nyia̱, “N fa̱k a̱ga̱de da̱ a̱lyiat nyin na! Nyi lyen a̱vwuo ka nang gu neet a̱ni bah. A̱mgba̱m ma̱ng a̱nia, nggu wa khwuk nung á̱ghyi ba!
43009031	Zi̱ lyen á̱niet ba̱ nyia̱ a̱ka̱tuk a̱ni, A̱gwaza fwuong mba bah. A̱ fwuong á̱niet ba̱ nwuat gu shi. A̱wot ba̱ si̱ khwi kyang hu nang gu chat ba̱ nyia̱ a̱ni.
43009032	“Neet nang á̱ nnyia̱ swanta huni, á̱ ka̱n fa̱k nang a̱yin khwuk á̱ghyi a̱tyu nang á̱ byin ma̱ng a̱fi̱fan a̱ni bah.
43009033	Ka̱ a̱tyu wuni wa yet a̱tyu a̱ neet da̱ a̱vwuo A̱gwaza a̱ni bah, a̱ si̱ mi̱n nyia̱ kyang bah.”
43009034	A̱cha̱chet A̱yahudawa ba si̱ nyia̱, “Nwan a̱tyu nang á̱ byin mami a̱ka̱tuk nyia̱, a̱wot a si̱ shi mami a̱ka̱tuk a̱ni; nwan wa chat tyiet zi̱t a?!” Huhwa ba̱ si̱ vwuong nggu, á̱ ghwut ndyo mi̱ tutu a̱tung A̱yahudawa hu.
43009035	Nang Yesu ku nfa̱k nkhang nyia̱ á̱ ka̱n vwuong a̱tyu a̱ ku byia̱ a̱fi̱fan ba, á̱ ghwut ndyo mi̱ tutu a̱tung A̱yahudawa hu a̱ni; a̱ si̱ chat gu a̱ shya̱. Huhwa gu nyia̱ ma̱ng a̱nggu a̱ni, “A nwuak fwuo di̱ Nggwon A̱gwaza kaa?”
43009036	A̱tyu a̱ ku byia̱ a̱fi̱fan ba a̱ni si̱ nyia̱, “A̱tyoli, nggu wa yet a̱nyan? Hyia̱ ma̱ng nung, n ka nwuak fwuo da̱ nggu.”
43009037	Yesu si̱ nyia̱ ma̱ng a̱nggu a̱ni, “A wa ka̱n di ngguu; nggu wa yet a̱tyu a̱ lyiat ma̱ng a̱nwan a̱ni!”
43009038	Huhwa a̱tyu a̱ ku byia̱ a̱fi̱fan ba a̱ni nyia̱, “Nwan A̱tyoli nung, n nwuak fwuo da̱ nwan!” A̱wot a̱ si̱ kyuak ntong a̱zaghyi Yesu.
43009039	Yesu si̱ nyia̱, “N bai mi̱ swanta hu, da̱nian n ka nghai á̱niet. M bai da̱nian á̱niet di̱ ba̱ nwuan a̱vwuo a̱ni bah, ba̱ ka shya̱ nwuan hu; a̱wot á̱niet ba̱ dam nyia̱ ba̱ nwuan a̱ni, ba̱ ka tyia̱ á̱niet a̱fi̱fan.”
43009040	Nang A̱fa̱risawa ba̱ shya̱ ndung ma̱ng Yesu nfa̱k a̱nia a̱ni, ba̱ si̱ nyia̱ ma̱ng a̱nggu a̱ni, “Nzi̱t mameang, zi̱ yet á̱niet a̱fi̱fan byaa?”
43009041	Yesu si̱ nyia̱ ma̱ng a̱mba a̱ni, “Ka̱ nyi wa yet á̱niet a̱fi̱fan bya, si̱ nyi byia̱ a̱bun bah. A̱wot nang nyin nyia̱ nyi nwuan a̱ni, a̱ka̱tuk nyia̱ nyin wu yong da̱ nyin.”
43010001	“Yok n hyia̱ ma̱ng a̱nyin a̱chuchuk; a̱tyu da̱ a̱ nwuo a̱na̱nyuo a̱ta̱mpwom zón seap ka a̱ni bah, a̱wot a̱ si̱ nwuo di̱n vak ghyang hwa ma̱ zan; a̱tyu a̱wa yet a̱tang, a̱ si̱ bu yet a̱tyu a̱tsaai wa!
43010002	A̱tyu a̱ nwuo a̱na̱nyuo a̱ta̱mpwom ka nang á̱ ntyia̱ nyinyiit hu a̱ni; a̱ yet a̱tyu chok zón seap wa.
43010003	A̱tyu a̱ chok a̱na̱nyuo a̱ta̱mpwom ka a̱ni, ni̱ khwuk gu ndyo. A̱wot zón seap ji ni̱ fa̱k a̱nwuat nggu ka a̱ lyen. A̱wot nggu mameang, a̱ ni̱ yei kuzang zon seap da̱ a̱lyoot ji. A̱ kwak ji a̱son a̱ ghwut ma̱ng a̱nji ta̱usa.
43010004	“Ka̱ a̱ ghwut ma̱ng zón seap gu ji ta̱usa, gu khwat a̱son, ji̱ khwi ngguu, mat ji̱ fi̱k a̱nwuat nggu ka.
43010005	Zón seap ji si̱ mi̱n khwi á̱nietchen bah. Ka̱ ji̱ li ngguu ji̱ ni̱ tyong gu, mat ji̱ lyen a̱nwuat á̱nietchen bah.”
43010006	Yesu ku tak ma̱ng a̱mba kidee jini. Da̱ mba, ba̱ fi̱k kyang hu nang gu lyiat a̱ni bah.
43010007	Yesu si̱ bu nyia̱, “Yok, n tak nyin a̱chuchuk; nung gwa ngyet a̱na̱nyuo zón seap ka.
43010008	A̱mgba̱m á̱niet ba̱ yet a̱son ka á̱ bai á̱ ghwon nung a̱ni; ba̱ yet á̱tang bya, ma̱ng á̱niet á̱tsaai, mat zón seap ji ku lak fa̱k mba hu.
43010009	Nung gwa ngyet a̱na̱nyuo ka. Konyan wa nwuo da̱ a̱na̱nyuo ka, a̱ na shya̱ san. A̱ na nwuai a̱ ghwut, a̱ shyat nkyang nang gu chat a̱ni.
43010010	A̱tang wu ni̱ bai da̱nian gu ka nyiin, gu hyaat. Nung, n bai n nwuak á̱niet ba a̱jhyem swuan, ba̱ shya̱ nji gba̱mgbam!
43010011	“Nung gwa ngyet a̱tan a̱tyu chok wu. A̱tan a̱tyu chok wu ni̱ nwuak swuan nggu ji da̱nian zón seap ji.
43010012	A̱tyu a̱ chok da̱nian á̱ ka tan gu zang a̱ni, a̱ yet a̱tsatsak a̱tyu chok wa bah. A̱wot di̱ zón seap ji, ji̱ yet si̱ nggu bah. Ka̱ a̱ li a̱bwu a̱yit ka chobai, a̱ ni̱ tyong a̱ kai zón seap ji a̱ ghwon, a̱bwu a̱yit ka ka̱ ya̱baat, a̱wot ka̱ seang á̱kum ka ka̱ mat a̱ fwuoi.
43010013	Mat, a̱ nyia̱ ta̱m a̱tan gu zang ja. Zón seap ji yet si̱ nggu ja bah. A̱wot a̱ chok ji shansham bah.
43010014	“Nung gwa ngyet a̱tan a̱tyu chok wu. N dyen zón seap nung ji, a̱wot ji̱ si̱ lyen nung.
43010015	Ma̱nang A̱tyia̱ nung wu ndyen nung a̱ni; nung mameang, n si̱ ndyen A̱tyia̱ nung wu. N shya̱ mi̱ fwuo n khwu da̱nian zón seap nung ji.
43010016	N byia̱ zón seap jhyáng di̱ ji̱ shya̱ ma̱ a̱sorong kani a̱ni bah. Zón seap a̱ja, ku yet ta hwa mbai ma̱ng a̱nji ma̱ a̱sorong kani. Ba̱ na fa̱k a̱nwuat nung ka, ba̱ yet a̱sorong a̱nyiung, a̱tyu chok a̱nyiung.
43010017	“Huhwa mbyia̱, A̱tyia̱ nung wu fa̱k da̱ nung. Mat, n shim n neap swuan nung ji, a̱wot n bu byia̱ chet mbwuok ma̱ng a̱nji.
43010018	Á̱ mbyia̱ a̱tyu a̱ na san swuan nung ji a̱ ghwon nung a̱ni bah. Nung gwa shim, n na neap swuan nung ji, a̱wot n doot n bu mbwuok ma̱ng a̱nji. Si̱ huni hwa yet kyang hu nang A̱tyia̱ nung wu ta̱m nung n nyia̱ a̱ni.”
43010019	A̱wot a̱lyiat nani si̱ tyia̱ a̱cha̱chet A̱yahudawa ba si̱ ta̱bat ya fwuang tsi̱tsak mba.
43010020	Á̱ghyang mba si̱ nyia̱, “A̱tyu a̱wa byia̱ a̱ka̱tuk ntswa! A̱ tyong jhyiip wa! Yihwa mbyia̱ nang nyi myiai a̱fufwuo fwuong kyang hu gu lyiat a̱ni?”
43010021	Á̱ghyang á̱niet mameang si̱ nyia̱, “Kaai, a̱tyu byia̱ a̱ka̱tuk ntswa si̱ mi̱n dyiat a̱ni bah! Á̱ na nyia̱ ni wa, a̱ka̱tuk ntswa a̱ nkhwuk á̱ghyi a̱tyu a̱fi̱fan?”
43010022	Jen A̱yet Khwuk A̱li Nwuat Za̱nang A̱gwaza mi̱ Urusha̱lima, si̱ kaat a̱ bai.
43010023	Jen a̱ja ku yet seam hwa. Yesu si̱ chong a̱ bwan mi̱ a̱junjung didyaat a̱ byia̱ a̱kup a̱ni, nang á̱ ngyei “Didyaat Solomon hu” a̱ni.
43010024	Huhwa a̱cha̱chet A̱yahudawa ba si̱ tyong nggu á̱ keang, ba̱ si̱ nyia̱ ma̱ng a̱nggu, “A̱zatuk kya a na ghwon zi̱t ma̱ a̱di̱dam? Tak ma̱ng a̱nzi̱t kpa̱sai a̱tsak a̱lyiat; nwan wa yet a̱tyu A̱gwaza kup gu tyok hu nang zi̱ fwuong a̱ni a?”
43010025	Yesu si̱ nwuak ba shim nyia̱, “N wa ka̱n tak ma̱ng a̱nyin. A̱mgba̱m ma̱ng a̱nia, nyi si̱ lak nwuak fwuo hu da̱ nung. Nkyang a̱ga̱de na nang n nyia̱ da̱ a̱lyoot A̱tyia̱ nung ka a̱ni, ni̱nia lyiat a̱kwonu nung ka, na̱ si̱ bu shei kyang hu nang n gyet a̱ni.
43010026	“A̱wot, nyi nwuak fwuo da̱ nung bah, mat nyi yet zón seap nung ja bah.
43010027	Zón seap nung ji ni̱ myiai a̱fufwuo ji̱ fa̱k a̱nwuat nung ka. N dyen mba. A̱wot ba̱ si̱ khwi nung.
43010028	N na nwuak mba swuan sang sangba̱p, a̱wot ba̱ na kwi bah. A̱yin si̱ mi̱n ta̱wap mba bwak nung bah.
43010029	A̱tyia̱ nung wu a̱ nwuak nung mba a̱ni, a̱ swak ma̱ng shi hu. A̱wot á̱ byia̱ a̱tyu á̱ na ta̱wap mba bwak A̱tyia̱ nung ka a̱ni bah.
43010030	Nung ma̱ng A̱tyia̱ nung wu, zi̱ yet kyang nyiung hwa.”
43010031	Huhwa A̱yahudawa ba si̱ bu kyiak nfang nang ba̱ na mmang nggu a̱ni.
43010032	A̱jawa, Yesu si̱ nyia̱ ma̱ng a̱mba, “N ka̱n nyia̱ a̱tan nta̱m ma̱ a̱di̱di̱t nang A̱tyia̱ nung wu nwuak nung n nyia̱ a̱ni a̱zaghyi nyin. Zang huhwa nang n nyia̱, nang nyi nchat mang nung ma̱ng nfang na?”
43010033	A̱yahudawa ba si̱ nwuak Yesu shim nyia̱, “Zi̱ na mang ang mat a̱tan nta̱m nang a nyia̱ a̱ni bah. A̱wot mat lihyat nang a nyia̱ A̱gwaza ndyo wa a̱ni! Nwan a yet a̱tyubishyi a̱ni, a kyiak a̱pyia̱ ang cha̱chaat ma̱ng A̱gwaza!”
43010034	Yesu si̱ nyia̱ ma̱ng a̱mba a̱ni, “Á̱ ku lyuut mi̱ doka nyin ji nyia̱, A̱gwaza nyia̱ ma̱ng a̱yaakwak a̱son á̱niet Isi̱rela á̱ghyang; ‘Nyi yet a̱yaagwaza bya.’
43010035	A̱wot nyi lyen nang A̱lyiat A̱gwaza na nang á̱ lyuut a̱ni, ngyet a̱ka̱laa nia bah. Ka̱ A̱gwaza ngyei á̱niet ba ba̱ fa̱k a̱lyiat nggu na a̱ni, nyia̱ ba̱ yet ‘a̱yaagwaza’;
43010036	to, ka̱ nung nang A̱tyia̱ wu ja̱u, a̱wot a̱ si̱ bu ta̱m ndyo mi̱ swanta hu a̱ni, lihyat hwa nang n dyiat A̱gwaza wu ndyo nang n nyia̱, ‘N gyet Nggwon A̱gwaza kya’ a̱ni a?
43010037	“Ki̱ nta̱m A̱tyia̱ nung nia nang n nyia̱ bah, nyi yok nwuak fwuo da̱ nung bah.
43010038	A̱wot ki̱ nta̱m A̱tyia̱ nung nia nang n nyia̱, ku da̱ nyi nwuak fwuo da̱ nung bah; ku myim nyi nwuak a̱chuchuk di̱ nta̱m a̱ga̱de na; nyi ka lyen, nyi bu fi̱k nang A̱tyia̱ wu nshya̱ dundung ma̱ng a̱nung; nung mameang n si̱ shya̱ dundung ma̱ng a̱nggu.”
43010039	A̱wot ba̱ si̱ bu chat ta̱bat Yesu, a̱ si̱ bu ghyuai a̱ ghwut.
43010040	A̱wot Yesu si̱ bu bwuok lilyim, a̱ nat ma̱ a̱ma̱nyi fam a̱tak a̱ghyui Urdun, da̱ a̱vwuo nang Yoona ku nnyia̱ á̱niet ba ba̱ptisman ji a̱ni. A̱ si̱si̱ ya nswan a̱ja.
43010041	A̱wot á̱niet ma̱ a̱di̱di̱t si̱ bu bai da̱ a̱vwuo nggu. Ba̱ si̱ shei á̱ nchi̱ri̱ng nyia̱, “Yoona ku nyia̱ nkyang a̱ga̱de bah. Ma̱ng a̱nia, a̱mgba̱m nkyang nang gu ku lyiat tazwa a̱tyu kani a̱ni, na̱ yet a̱chuchuk wa!”
43010042	Da̱ a̱vwuo a̱kya, á̱niet ma̱ a̱di̱di̱t si̱ nwuak fwuo di̱ Yesu.
43011001	A̱tyok a̱ghyang ku nshya̱, á̱ si̱ ngyei nggu Laaza̱rut. A̱ ku swan ma̱ a̱bada̱dei a̱keang nang á̱ ngyei Ba̱ta̱ni a̱ni. A̱ si̱ nyia̱ ma̱ng zwan. Ba̱ta̱ni ku yet a̱keang á̱niet Ma̱ryamu ma̱ng a̱na̱nyiuk nggu wu Ma̱rta.
43011002	Laaza̱rut, a̱ ku nyia̱ ma̱ng zwan ji a̱ni, a̱ ku yet a̱na̱nyiuk Ma̱ryamu wa. (Ma̱ryamu wuni wa, na kwon Yesu a̱sham a̱myia̱ ka, ka̱ nyui turare a̱ni; a̱wot a̱ lyang a̱ti̱tak Yesu ba ma̱ng pyia̱ nggu hu.)
43011003	Á̱na̱nyiuk a̱nap Laaza̱rut ba si̱ ta̱m da̱ a̱vwuo Yesu nyia̱, “A̱tyoli, a̱kpa̱ndang nang a fa̱k da̱ nggu a̱ni, a̱ fa̱k nyinyang bah.”
43011004	Nang Yesu nfa̱k a̱nia a̱ni, huhwa gu nyia̱, “Zwan ji nyia̱ Laaza̱rut a̱ni, zwan a̱khwu ja bah. Ji̱ na bai ma̱ng A̱gwaza wa shi ma̱ng Nggwon ka.”
43011005	Yesu ku fa̱k da̱ Ma̱rta ba̱t mbeang a̱na̱nyiuk nggu wu Ma̱ryamu ma̱ng Laaza̱rut.
43011006	A̱mgba̱m ma̱ng a̱nia, nang Yesu nfa̱k nkhang zwan Laaza̱rut na a̱ni, a̱ si̱ mbeang mam feang di̱ tyan nang nggu nshya̱ a̱ni.
43011007	Gu si̱ nyia̱ ma̱ng mman ta̱m nggu na a̱ni, “Nyi bai, zi̱ bwuok nat fam a̱byin Yahudiya!”
43011008	Mman ta̱m nggu na si̱ nyia̱, “A̱tyu tyiet, á̱ ka̱n dabeang bah, mi̱ mam nani nia nang a̱cha̱chet A̱yahudawa ba nchat ba̱ mang ang ma̱ng nfang. Huhwa a bu chat zi̱ bwuok nat a̱ja a?”
43011009	Yesu si̱ nwuak ba shim nyia̱, “Awa swak ma̱ a̱feang wa nang mam nyiung byia̱ baa? To, konyan wa chong a̱ta̱mam a̱ni, a̱ si̱ mi̱n tuk tak bah. Mat a̱ nwuan shansham mat sai swanta hu.
43011010	A̱wot a̱tyu a̱ chong a̱tyetuk a̱ni, a̱ na tuk tak, mat a̱vwuo ka byia̱ lyin.”
43011011	Nang Yesu ntyak a̱lyiat nani a̱ni, a̱jawa gu nyia̱ ma̱ng a̱mba, “Laaza̱rut, a̱kpa̱ndang nzi̱t wu kai nda. Mat a̱nia, n naat n shyip gu mi̱ nda na.”
43011012	Huhwa mman ta̱m na si̱ nyia̱, “Ki̱ nda nia nang gu kai, a̱ na shyip!”
43011013	Yesu ku fa Laaza̱rut khwu wa. A̱wot mba mman ta̱m nggu na, ba̱ ku fi̱k kyang hu gu lyiat a̱ni bah. Ba̱ ku fa nyia̱ Laaza̱rut kai nda nia, da̱nian gu ka fwung.
43011014	Huhwa Yesu si̱ tak ma̱ng a̱mba kpa̱sai nyia̱, “Laaza̱rut khwu.
43011015	A̱wot, n byia̱ a̱sai a̱lyia̱ da̱nian nyin, nang n ku nshya̱ da̱ a̱vwuo kya a̱ni bah; da̱nian nyi ka nwuak fwuo da̱ nung. A̱mgba̱m ma̱ng a̱nia, nyi bai zi̱ nat da̱ a̱vwuo nggu ka.”
43011016	A̱jawa nang Toma, a̱ byia̱ a̱lyoot nggan nang á̱ ngyei “A̱hyaai ka” a̱ni, si̱ nyia̱ ma̱ng á̱kum mman ta̱m ka a̱ni, “Nzi̱t mameang, zi̱t nat zi̱ kwi dundung ma̱ng a̱nggu!”
43011017	Nang Yesu si̱ nwuo ma̱ a̱keang Laaza̱rut ka a̱ni, a̱ si̱ shya̱ nang á̱ wa ka̱n niat gu; a̱ si̱ nyia̱ mam naai ma̱ a̱bi ka.
43011018	(A̱keang Ba̱ta̱ni ka shya̱ kpa̱mkpaan ma̱ng Urusha̱lima, ku tat met a̱tat bah).
43011019	A̱yahudawa ma̱ a̱di̱di̱t ku bai ba̱ byiat Ma̱rta ma̱ng Ma̱ryamu á̱na̱nyiuk mba wu a̱khwu ka.
43011020	Nang Ma̱rta nfa̱k nyia̱ Yesu chobai a̱ni, a̱ si̱ doot a̱ si̱ nat a̱ san ngguu, a̱ bu tyia̱ nggu a̱la̱baa. A̱ si̱ ghwon Ma̱ryamu a̱mali.
43011021	Huhwa Ma̱rta si̱ nyia̱ ma̱ng Yesu a̱ni, “A̱tyoli, ka̱ a wa ku nshya̱, si̱ a̱na̱nyiuk nung wu khwu bah!
43011022	A̱mgba̱m ma̱ng a̱nia, n dyen A̱gwaza doot a̱ nang ang kuzang kyang nang a lyip gu a̱ni.”
43011023	Yesu si̱ nyia̱ ma̱ng a̱nggu, “A̱na̱nyiuk ang wu na shyip ma̱ng swuan.”
43011024	Ma̱rta si̱ nwuak gu shim nyia̱, “N dyen nang gu bye doot ma̱ng swuan a̱tuk mam fak shi̱ri̱ya ngaan ka.”
43011025	Yesu si̱ nyia̱ ma̱ng a̱nggu a̱ni, “Nung gwa ngyet a̱tyu ya̱ngam á̱niet ba̱ ka̱n kwi a̱ni ma̱ng swuan. Nung gwa si̱ bu ngyet swuan ji. A̱tyu a̱ nwuak fwuo da̱ nung a̱ni, a̱ na shya̱ swuan, ku nang gu khwu.
43011026	A̱tyu a̱ shya̱ a̱chet, a̱ si̱ bu nwuak fwuo da̱ nung a̱ni; a̱ na khwu bah, ba̱ng si̱ nat sang sangba̱p. A nwuak a̱chuchuk a?”
43011027	A̱jawa Ma̱rta si̱ nwuak Yesu shim nyia̱, “Ii, A̱tyoli, n nwuak a̱chuchuk nwan wa yet Kristi a̱tyu nang A̱gwaza kup gu tyok nang zi̱ fwuong a̱ni; Nggwon A̱gwaza ka nang á̱ ku sak ka̱ na bai mi̱ swanta hu a̱ni.”
43011028	Nang Ma̱rta ntyak a̱lyiat na ma̱ng Yesu a̱ni, a̱ si̱ doot a̱ si̱ nat. A̱ si̱si̱ yei a̱na̱nyiuk nggu wu Ma̱ryamu nyia̱, “A̱tyu tyiet bai, a̱ chat li ang!”
43011029	Nang Ma̱ryamu nfa̱k a̱nia a̱ni, a̱ si̱ kin tat a̱ doot ma a̱nggang, a̱ si̱ nat da̱ a̱vwuo Yesu.
43011030	Ba̱ng ba̱ ntat jen a̱ja, Yesu ka̱n nwuo a̱da̱dei a̱keang Ba̱ta̱ni wu bah. Nang gu ni̱ nshya̱ di̱n tyan nang Ma̱rta ba̱ myim ma̱ng a̱nggu a̱ni.
43011031	Nang A̱yahudawa ba̱ shya̱ a̱mali ka dundung ma̱ng Ma̱ryamu á̱ byiat gu a̱khwu ka a̱ni, ndi nang gu ndoot ma a̱nggang; ba̱ si̱ ma ndoot ba̱ si̱ khwi ngguu. Ba̱ ku fa nyia̱ a̱ naat ma̱ a̱bi kikya, gu si̱ twei a̱ja.
43011032	Nang Ma̱ryamu si̱ ntat tyan ji Yesu nshya̱ a̱ni, nang gu ndi Yesu a̱ni; a̱ si̱ ka̱n ta̱bwak a̱zaghyi nggu. A̱ si̱ nyia̱ ma̱ng a̱nggu, “A̱tyoli, ka̱ a wa ku nshya̱, si̱ a̱na̱nyiuk nung wu ku khwu bah!”
43011033	Nang Yesu ndi Ma̱ryamu twei, a̱ si̱ bu li nang A̱yahudawa ba̱ shya̱ dundung ma̱ng a̱nggu twei a̱ni; fwuo hu si̱ byian ba̱t.
43011034	Huhwa gu si̱ nyia̱ ma̱ng a̱mba, “A̱ji wa nang nyi mmyiai ngguu?” Ba̱ si̱ nyia̱ ma̱ng a̱nggu a̱ni, “A̱tyoli, bai a lii!”
43011035	A̱jawa Yesu si̱ koot ndang a̱ghyi.
43011036	Huhwa si̱ mbyia̱ A̱yahudawa ba si̱ nyia̱, “Nyi li si̱sak ji nang gu nchat gu a̱ni!”
43011037	Bi̱ri̱ng ma̱ng a̱nia, A̱yahudawa á̱ghyang si̱ nyia̱ ma̱ng á̱ghyang mba a̱ni, “A̱tyu a̱ ku teak a̱tyu a̱fi̱fan wu á̱ghyi ba a̱ni, ka̱ doot a̱ vwuong a̱tyu wuni a̱khwu ka baa?”
43011038	Nang Yesu ni̱ nshya̱ ma̱ng byian fwuo ba̱t, a̱ si̱ nat ma̱ a̱bi Laaza̱rut ka. A̱bi Laaza̱rut ka, ku yet a̱ghwop a̱fang kya. A̱wot á̱ si̱ kyiak a̱fang a̱ghyang, á̱ si̱ nkup a̱nu a̱bi ka.
43011039	A̱jawa Yesu si̱ nyia̱ ma̱ng a̱mba, “Nyi yuut a̱fang ka, sak zan!” A̱jawa Ma̱rta a̱na̱nyiuk a̱tyo a̱ khwu a̱ni si̱ nyia̱, “A̱tyoli, di̱ yong huni mam naai hwa hu nang gu nkhwu á̱ si̱ niat gu a̱ni. A̱ na nyui!”
43011040	Yesu si̱ nyia̱ ma̱ng Ma̱rta, “Wa n gyei n nyia̱, ka̱ a nwuak fwuo da̱ nung, a na li shi A̱gwaza hu a?”
43011041	Ba̱ si̱ yuut a̱fang ka á̱ sak zan. Yesu si̱ gba̱t á̱ghyi Ma A̱gwaza tswazwa. A̱ si̱ nyia̱, “Nwan A̱tyia̱ nung, n gwai ma̱ng a̱nwan nang a mmyiai a̱fufwuo a si̱ fa̱k nung a̱ni.
43011042	Neet gbangbang, n za ma ndyen kuzang jen a fwuong nung. A̱wot n hyia̱ á̱si̱ nani da̱nian á̱niet ba̱ yong a̱ji a̱ni, ba̱ ka nwuak a̱chuchuk nang nwan wa nta̱m nung mi̱ swanta hu.”
43011043	Nang gu nhyia̱ a̱nia a̱ni, a̱ si̱ kin ta̱ngam a̱nwuat nggu ka mi̱n chet. A̱ si̱ yorong, “Laaza̱rut, ghwut!”
43011044	A̱jawa nang a̱tyo a̱ khwu wu si̱ kin ghwut, nang a̱ti̱tak nggu ba ma̱ng bwak na shya̱ di̱ gat ma̱ng kikyak; ma a̱nia wa a̱ghyi nggu ba, a̱ si̱ gat ma̱ng kikyak nang á̱ nniat nkwom na a̱ni. Yesu si̱ nyia̱ ma̱ng a̱mba, “Nyi byii̱k gu ghwon, gu nkat.”
43011045	Mat a̱nia A̱yahudawa ma̱ a̱di̱di̱t ba̱ ku bai byiat Ma̱ryamu a̱khwu Laaza̱rut ka a̱ni, nang ba̱ ku ndi kyang hu nang Yesu nyia̱ a̱ni, ba̱ si̱ nwuak fwuo da̱ nggu!
43011046	A̱wot á̱ghyang si̱ nat da̱ a̱vwuo A̱fa̱risawa. Ba̱ si̱ hyia̱ ma̱ng a̱mba kyang hu nang Yesu nyia̱ a̱ni.
43011047	Mat a̱nia, a̱cha̱chet a̱yaapris ba mbeang A̱fa̱risawa si̱ yorong a̱gba̱ndang a̱tung sot a̱cha̱chet A̱yahudawa wu. Ba̱ si̱ lyip á̱ghyang mba nyia̱, “Yihwa nang zi̱ na nyia̱ la?! Di, a̱tyu wuni nyian nkyang a̱ga̱de ma̱ a̱di̱di̱t!
43011048	Ka̱ zi̱ kai nggu ghwon nang gu nyian nkyang nani, a̱mgba̱m á̱niet ba na nwuak fwuo da̱ nggu! A̱wot A̱romawa ba na bai, ba̱ seang a̱byin nzi̱t ka, mbeang A̱li Nwuat Za̱nang A̱gwaza nzi̱t ka!”
43011049	A̱jawa nang a̱tyo nyiung ma̱ a̱mba, á̱ ku ngyei nggu Ka̱yafat (nggu wa ku yet a̱gba̱ndang pris wu a̱lyia̱ a̱kya); a̱ si̱ nyia̱ ma̱ng a̱mba, “Nyin, nyi lyen kyang bah za̱m!
43011050	Da̱ nyin, nyi nyia̱ a̱di̱dam bah. Ku na lan a̱tyo nyiung a̱khwu da̱nian á̱niet ma̱ a̱di̱di̱t, nang á̱ na mbwuk a̱mgba̱m a̱byin a̱ni!”
43011051	A̱lyiat nani nang Ka̱yafat ku lyiat a̱ni, na̱ ku yet a̱di̱dam a̱pyia̱ nggu wa bah. Kyang hu ku mbyia̱ a̱ni; nang nggu wa ngyet a̱gba̱ndang pris wu ma̱ a̱lyia̱ a̱kya, a̱ ku hyia̱ kyang ku na bai á̱zanson kya a̱ni; nang Yesu na nkhwu da̱nian á̱niet A̱yahudawa a̱ni.
43011052	(A̱wot A̱yahudawa bya ma̱nyin ba Yesu na khwu da̱nian ba bah. A̱ na khwu da̱nian a̱ ka tung a̱mgba̱m á̱niet ba̱ yet mman A̱gwaza na ba̱ kai swanta hu a̱ni, ba̱ ka mun á̱pyia̱ ba̱ yet kyang nyiung.)
43011053	Neet a̱tuk a̱kya, ba̱ si̱ la̱p a̱nu di̱ si̱sak ji nang ba̱ na nhyat Yesu a̱ni.
43011054	Huhwa si̱ mbyia̱ Yesu si̱ bu chong kpa̱sai ma̱ a̱byin A̱yahudawa ka bah. A̱ si̱ ghwon a̱byin a̱kya, a̱ si̱ nat ma̱ a̱byin ka̱ shya̱ kpa̱mkpaan mi̱ tswa a̱yit a̱ni, A̱ ku si̱ nwuo ma̱ a̱keang nang á̱ ngyei Ifremu a̱ni. A̱jawa gu si̱ nswan dundung ma̱ng mman ta̱m nggu na.
43011055	Nang A̱yet Ghwut Mman Isi̱rela mi̱ Khwo wu ku mbai kpa̱mkpaan a̱ni, á̱niet ma̱ a̱di̱di̱t si̱ ghwut á̱ neet ma̱ bachyuang a̱ka̱keang. Ba̱ si̱ nat Urusha̱lima da̱nian ba̱ ka nyia̱ taada kwi vam hu á̱ nfwuong jen Song A̱yet ji.
43011056	Ba̱ si̱ chat ba̱ ta̱bat Yesu. Ba̱ si̱ yong mi̱ didyaat A̱li Nwuat Za̱nang A̱gwaza hu. Ba̱ si̱ lyi̱ri̱m á̱ghyang, nyia̱, “Yihwa nang nyi li? A̱ na bai A̱yet wu a?”
43011057	Mat nang a̱gba̱ndang pris wu ma̱ng A̱fa̱risawa ba ku mi̱ nnwuak doka nyia̱; konyan wa lyen a̱vwuo ka nang Yesu nshya̱ a̱ni, gu bai a̱ hyia̱, da̱nian ba̱ ka ta̱bat guu.
43012001	Mam a̱taa nia bwat á̱ nwuo A̱yet Ghwut Mman Isi̱rela mi̱ Khwo hu, Yesu si̱ doot a̱ si̱ nat Ba̱ta̱ni di̱ tyan nang Laaza̱rut nshya̱ a̱ni. Nggu wa yet a̱tyu a̱ ku khwu, á̱ si̱ niat; a̱wot Yesu si̱ shyip gu ma̱ng swuan ma̱ á̱niet ba̱ ka̱n kwi a̱ni.
43012002	Á̱ ku wan gu kyayak a̱tyetuk a̱kya, nang gu na ya a̱ nkwai a̱ni. Ma̱rta wa ku ka̱u kyayak hu. Laaza̱rut si̱ ya kyayak hu dundung ma̱ng Yesu.
43012003	Ma̱ryamu si̱ doot, a̱ si̱ kyiak sha̱p a̱myia̱ ji byia̱ swam turare a̱ni. A̱wot na̱ si̱ bu byia̱ kurum ba̱t, á̱ ku nyia̱ na ma̱ng nar wa. A̱ si̱ koot a̱sham a̱myia̱ ka da̱ a̱ti̱tak Yesu ba. A̱wot a̱ si̱ fwut ma̱ng pyia̱ nggu hu. Swam a̱sham a̱myia̱ a̱hwa si̱ kai a̱li ka a̱mgba̱m.
43012004	A̱wot a̱tyo nyiung mami mman ta̱m Yesu na, á̱ ku ngyei nggu Yahuda Iska̱riyoti, nggu wa ku bwuk ma̱ng Yesu, a̱ si̱ nyia̱,
43012005	“Yihwa mbyia̱ á̱ ndak lyap a̱myia̱ nani, á̱ si̱ ka̱u á̱kunak na kurum hu?! Kurum a̱myia̱ hu tat si̱ nta̱m a̱lyia̱ a̱nyiung!”
43012006	Yahuda ku hyia̱ a̱lyiat nani mat nang gu nchat á̱kunak ni̱nia a̱ni bah; a̱wot mat nang gu ngyet a̱tang wa a̱ni. Nggu wa ku yet a̱tyu ba̱ng gumaat kurum ji. A̱ ku nyiin a̱ tsa a̱ bu mbwoi pinchee mami.
43012007	Ma̱ng a̱nia, Yesu si̱ nyia̱ ma̱ng Yahuda a̱ni, “Yok a̱byii̱k a̱wa shonshyon! A̱ sak kyang hu nang gu byia̱ a̱ni, da̱nian mam nang n na nkhwu á̱ niat nung a̱ni.
43012008	Á̱kunak na shya̱ dundung ma̱ng a̱nyin kuzang jen. A̱wot nung n na shya̱ dundung ma̱ng a̱nyin kuzang jen bah.”
43012009	Nang A̱yahudawa ma̱ a̱di̱di̱t ku nfa̱k nkhang nyia̱ Yesu shya̱ ma̱ a̱keang Ba̱ta̱ni ka a̱ni; ba̱ si̱ ghwut ba̱ si̱ bai, da̱nian ba̱ ka li Yesu wa ma̱nyin gu bah; ba̱ ku chat ba̱ bu ndi Laaza̱rut wa; a̱tyu nang Yesu ku ta̱ngam ma̱ng swuan ma̱ á̱niet ba̱ ka̱n kwi a̱ni.
43012010	A̱jawa, a̱cha̱chet a̱yaapris ba si̱ la̱p a̱nu nyia̱ ba̱ na hyat Laaza̱rut mameang.
43012011	Mat kyang hu ku shya̱ Laaza̱rut a̱ni, huhwa si̱ mbyia̱ A̱yahudawa ma̱ a̱di̱di̱t ku ndak khwi a̱yaapris ba, ba̱ si̱ nwuak fwuo di̱ Yesu.
43012012	Da̱ a̱tsotson tat ka, á̱niet ma̱ a̱di̱di̱t ba̱ ku bai song A̱yet Ghwut Mman Isi̱rela mi̱ Khwo hu a̱ni; nang ba̱ ku nfa̱k nyia̱ Yesu shya̱ di̱n vak chobai Urusha̱lima a̱ni;
43012013	ba̱ si̱ kin sam a̱kyikyo a̱ka̱kwon tswan. Ba̱ si̱ ghwut á̱ nat ba̱ myim ma̱ng a̱nggu, ba̱ san guu. Ba̱ si̱ kan ta̱ngam nwunwuat hu mi̱ chet nyia̱, “Dyep A̱gwaza! Dyep yet si̱ A̱tyu a̱ chobai mami a̱lyoot A̱gwaza a̱ni! A̱gwaza, gu nang A̱gwam Isi̱rela wu a̱li̱ba̱rka!”
43012014	Yesu ku shya̱ a̱banggwon a̱ka̱za̱nki kya, a̱ si̱ nyeak. Ku si̱ bai ma̱ cha̱chaat ma̱ng kyang hu nang á̱ ku lyuut ma̱ A̱lyiat A̱gwaza na, nyia̱,
43012015	“Nyi yok fa̱k a̱wun bah; nyin á̱niet Urusha̱lima! Di A̱gwam nyin wu wa chobai, a̱ nyeak a̱banggwon a̱ka̱za̱nki!”
43012016	Da̱ a̱chak a̱kya mman ta̱m Yesu na ku fi̱k kyang hu ku bai a̱ni bah. Jen nang Yesu ku ba̱ ndoot á̱ si̱ nwuak gu a̱kyenkyai shi a̱ni; jija mman ta̱m na ku njhyung nang á̱ ndyuut nkyang nani tazwa nggu. A̱wot nkyang na si̱ bai ma̱ cha̱chaat da̱ a̱nu ka nang á̱ ndyuut na a̱ni.
43012017	Á̱kpa á̱niet ba̱ ku shya̱ dundung ma̱ng Yesu di̱n jen nang gu ku ngyorong Laaza̱rut a̱ si̱ ghwut ma̱ a̱bi ka a̱ni; a̱wot a̱ si̱ bu ta̱ngam guu ma̱ng swuan ma̱ á̱niet ba̱ ka̱n kwi a̱ni; bibya ku yong mi̱ di̱ shei á̱niet ba kpa̱sai tazwa kyang hu nang Yesu ku nyia̱ a̱ni.
43012018	Á̱niet ma̱ a̱di̱di̱t ku nat, ba̱ san Yesu mat ba̱ ku fa̱k nkhang kyang a̱ga̱de nang gu nyia̱ a̱ni.
43012019	A̱jawa A̱fa̱risawa ba si̱ lyiat ma̱ng á̱ghyang mba nyia̱, “Nyi nwuan nyi lii, zi̱ si̱ mi̱n mak swuo chet a̱tyu wuni bah! A̱ swak chet zi̱t ba̱t. Nyi li si̱sak nang swanta hu ntyong a̱ khwi nggu a̱ni!”
43012020	Mami á̱niet ba̱ ku bai song A̱yet Ghwut Mman Isi̱rela mi̱ Khwo hu, a̱wot ba̱ bu kyuak ntong a̱zaghyi A̱gwaza a̱ni; A̱helenawa ku nshya̱.
43012021	Ba̱ si̱ bai da̱ a̱vwuo Filibut, a̱ ku neet ma̱ a̱keang Ba̱tsaida ka̱ shya̱ mi̱ fam a̱byin Ga̱lili a̱ni. Ba̱ si̱ nyia̱ ma̱ng a̱nggu a̱ni, “A̱tyoli, zi̱ chat zi̱ bwoi nkhang ma̱ng Yesu.”
43012022	Filibut si̱ nat, a̱ si̱ shya̱ Anda̱rawut. Mba a̱feang, ba̱ si̱ nat dundung, ba̱ si̱si̱ hyia̱ ma̱ng Yesu ta̱m ji.
43012023	Huhwa Yesu si̱ nwuak ba shim nyia̱, “Jen nyia̱ nang á̱ na nnwuak Nggwon A̱tyubishyi a̱kyenkyai shi a̱ni.
43012024	A̱tsatsak a̱lyiat wa za̱m nang n shei nyin; ka̱ á̱ ti̱p tswa nswaat a̱byin bah, ji̱ na swan jhyung ja ma̱nyin ji. Ki̱ ji khwu a̱byin ka, ji̱ na saat ba̱t. Ji̱ tyei tswá ma̱ a̱di̱di̱t.
43012025	“Konyan wa chat swuan gu, a̱ na nwai nji. A̱tyu a̱ ma ndak swuan gu ji mi̱ swanta huni a̱ni, a̱ na shya̱ swuan sang sangba̱p.
43012026	Konyan wa nyia̱ nung ta̱m a̱ni, ku yet ta hwa gu khwi nung. Mat a̱mgba̱m a̱vwuo ka nang n shya̱ a̱ni, a̱ja wa nang a̱khwo nung wu na nshya̱ dundung ma̱ng a̱nung. A̱tyia̱ nung wu mameang, na nwuak a̱tyu a̱ nyia̱ nung ta̱m a̱ni shi.”
43012027	“Di̱ yong huni fwuo nung hu byian ba̱t! Yihwa nang n na hyia̱? N hyia̱ nyia̱, ‘A̱tyia̱, ti̱n jen jini ji̱p nung ndyo a?’ Kaai, n na hyia̱ a̱nia bah. Mat kyang ku bai ma̱ng a̱nung a̱ni, huhwa hu; n swuo a̱bung di̱n jen jini.
43012028	A̱tyia̱, nwuak a̱lyoot ang ka shi!” A̱nwuat si̱ kin ghwut a̱ neet Ma A̱gwaza tswazwa nyia̱, “N mi̱ nkai nwuak a̱lyoot nung ka shi. A̱wot n bu na nwuak ka shi hu mbeang!”
43012029	Á̱kpa á̱niet ba̱ ku yong a̱ja ba̱ si̱ fa̱k a̱nwuat ka a̱ni; á̱ghyang si̱ nyia̱, “A̱gbai nza wa a̱wa!” Á̱ghyang si̱ ma nyia̱, “A̱ta̱m tswa A̱gwaza wa kaat ma̱ng a̱nggu!”
43012030	A̱jawa Yesu si̱ nyia̱ ma̱ng a̱mba, “A̱nwuat ka nang nyi fa̱k fa̱k huni a̱ni, ka̱ bai da̱nian kpangti̱n nyin ja; da̱ nyia̱ nung gwa bah.
43012031	Ma̱nini kya nang á̱ na nyia̱ á̱niet mi̱ swanta ba shi̱ri̱ya, a̱wot á̱ bu vwuong A̱ta̱nyeang swanta kani.
43012032	Jen nang á̱ bye nta̱ngam nung ma̱ng swuan ma̱ á̱niet ba̱ ka̱n kwi a̱ni, n bye nkhwat a̱mgba̱m á̱niet ba bai ndyo da̱ a̱vwuo nung.”
43012033	Yesu ku hyia̱ a̱lyiat nani da̱nian gu ka tak ma̱ng a̱mba tangka̱i a̱khwu nang gu na khwu wa a̱ni.
43012034	Huhwa á̱kpa á̱niet ka si̱ nyia̱ ma̱ng Yesu a̱ni, “Doka nzi̱t ji ma̱ng A̱lyiat A̱gwaza na tak ma̱ng a̱nzi̱t nyia̱; Kristi a̱tyu nang zi̱ fwuong a̱ni, na swan ba̱ng si̱ nat sang sangba̱p. Yihwa mbyia̱ nang a na nnyia̱ hu yet ta hwa á̱ ta̱ngam Nggwon A̱tyubishyi? A̱nyan wa yet Nggwon A̱tyubishyi a̱kya?”
43012035	Yesu si̱ nyia̱ ma̱ng a̱mba, “Sai hu shya̱ dundung ma̱ng a̱nyin da̱ a̱bada̱dei njen. Nyi chong di̱n jen ji nang sai hu nshya̱ dundung ma̱ nyin a̱ni, kalak lyin ku shya̱ nyin. Mat a̱tyu a̱ chong mi̱ ndyin a̱ni, a̱ lyen a̱vwuo ka nang gu nchong a̱ ntyei a̱ni bah.
43012036	Nyi nwuak a̱chuchuk di̱ sai hu, neet nang nyi ni̱ shya̱ ndung ma̱ng a̱nhu. Da̱nian nyin, nyi ka yet mman a̱tyu a̱ yet sai hu a̱ni.” Nang Yesu ntyak a̱lyiat nani a̱ni, a̱ si̱ nat a̱ si̱ ta̱kup.
43012037	A̱mgba̱m ma̱ng a̱cha̱chet nkyang a̱ga̱de ma̱ a̱di̱di̱t nang Yesu ku nyia̱ a̱zaghyi A̱yahudawa ba a̱ni, ba̱ si̱ nwuak fwuo da̱ nggu bah.
43012038	Hu ku bai ma̱ cha̱chaat nang Ishaya a̱ta̱m a̱kwonu A̱gwaza wu nshei á̱zanson a̱ni, nyia̱, “A̱tyoli, a̱nyan wa nwuak a̱chuchuk da̱ a̱lyiat nzi̱t na? Da̱ a̱vwuo a̱nyan kya nang á̱ ntak chet Tyok A̱gwaza hu kpa̱sai?”
43012039	Huhwa si̱ mbyia̱ nwuak fwuo hu si̱ nkaat mbaa, mat Ishaya bu hyia̱ nyia̱,
43012040	“A̱gwaza ku koot mba a̱fi̱fan. A̱ si̱ bu tyia̱ nfwuo mba na si̱ khwu. Kalak ba̱ du li ma̱ng á̱ghyi mba ba, kalak ba̱ du fi̱k a̱lyiat nggu na mi̱ nfwuo mba na. Ka̱ ku li a̱nia, kalak ba̱ du bwuok á̱ bai da̱ a̱vwuo nung, n choot baa.”
43012041	Ishaya ku hyia̱ a̱lyiat nani á̱ nfa Yesu, mat a̱ ku mi̱ ndi a̱kyenkyai shi Kristi wu, a̱wot a̱ si̱ mbwoi á̱niet ba nkhang.
43012042	A̱mgba̱m ma̱ng a̱nia, á̱niet ma̱ a̱di̱di̱t si̱ mun nwuak fwuo di̱ Yesu. Mbeang a̱cha̱chet a̱yaakwak a̱son mba ba, ba̱ ku mun a̱ nwuak fwuo di̱ Yesu. A̱wot mat si̱sak nang ba̱ ku nfwuong a̱wun A̱fa̱risawa ba a̱ni; ba̱ ku ghwut kpa̱sai ba̱ si̱ tak nang ba̱ nnwuak fwuo bah; nyia̱ kalak á̱ vwuong mba á̱ ghwut ndyo ma̱ á̱tutu a̱tung A̱yahudawa ba.
43012043	Mat ba̱ ku chat dyep da̱ a̱vwuo á̱nietbishyi a̱ swak si̱sak nang A̱gwaza na ndyep mba a̱ni.
43012044	A̱jawa Yesu si̱ ngeap a̱nu. A̱ si̱ hyia̱ ma̱ng a̱gba̱ndang a̱nwuat nyia̱, “Konyan wa nwuak fwuo da̱ nung a̱ni, da̱ nung wa nang gu nnwuak fwuo hu bah; a̱ nwuak fwuo da̱ a̱tyu a̱ ta̱m nung wa a̱ni!
43012045	Konyan wa nwuan nung a̱ni, a̱ nwuan A̱tyu a̱ ta̱m nung wa a̱ni.
43012046	N ku mbai mi̱ swanta hu. N si̱ ndi nang sai a̱ni, da̱nian konyan wa nwuak fwuo da̱ nung, a̱ si̱ mi̱n swan mi̱ ndyin bah.
43012047	“Konyan wa fa̱k tyiet nung hu, da̱ nggu a̱ khwi hu a̱ni bah, nung gwa na nyia̱ gu shi̱ri̱ya ji bah. Mat n ku mbai n nyia̱ swanta hu shi̱ri̱ya ja bah. N ku mbai wa n san a̱mgba̱m á̱niet ba mi̱ swanta hu.
43012048	“A̱tyu a̱ lak nung, a̱wot a̱ si̱ lak san a̱lyiat nung na a̱ni; a̱tyu a̱wa byia̱ a̱tyu á̱ na nyia̱ gu shi̱ri̱ya a̱ni. A̱lyiat na nang n dyiat a̱ni, ni̱nia na faat gu shi̱ri̱ya ji a̱tuk mam ngaan ka.
43012049	“Nkyang nang n tyiet a̱ni, na̱ neet da̱ a̱vwuo nung kya bah. A̱tyia̱ nung wu wa a̱ ta̱m nung a̱ni; nggu wa tak nung a̱lyiat nang n dyiat a̱ni.
43012050	A̱wot n bu ndyen, a̱lyiat nggu na nwuat swuan sang sangba̱p. Mat a̱nia, a̱mgba̱m kyang nang n hyia̱ a̱ni, n hyia̱ nhu ma̱ cha̱chaat ma̱ng kyang hu nang A̱tyia̱ nung tak ma̱ng a̱nung n dyiat a̱ni.”
43013001	Neet nang jen song A̱yet Ghwut Mman Isi̱rela mi̱ Khwo ji ka̱ mbai bah, Yesu ku mi̱ ndyen nang jen gu na nghwon swanta huni gu bwuok a̱ nat da̱ a̱vwuo A̱tyia̱ nggu. Mat nang Yesu nchat á̱niet nggu ba, ba̱ shya̱ mi̱ swanta hu a̱ni. A̱wot a̱ si̱ bu tak mba tangka̱i a̱jhyem chat nang gu byia̱ da̱nian mba a̱ni.
43013002	Di̱n jen nang Yesu ma̱ng mman ta̱m nggu na nshya̱ di̱ ya kyayak a̱tyetuk a̱ni, nang A̱ta̱nyeang ka mameang ka̱n tyia̱ mi̱ fwuo Yahuda Iska̱riyoti, a̱fai Siman, nggu wa ku yet a̱bang a̱byin wu; gu bwuk ma̱ng Yesu.
43013003	Yesu ku lyen nang A̱tyia̱ nggu wu ntyia̱ kuzang kyang bwak gu. A̱ si̱ bu lyen nang gu nneet da̱ a̱vwuo A̱gwaza, a̱wot a̱ bu na bwuok a̱ nat da̱ a̱vwuo A̱gwaza kya.
43013004	Di̱n jen nang ba̱ nshya̱ di̱ ya kyayak hu a̱ni, Yesu si̱ kin doot a̱ yong. A̱ si̱ khwuk a̱toot nang gu kup a̱ni. A̱ si̱ ghwon a̱si̱ mami wu, a̱ si̱ kyiak ta̱wul, a̱ si̱ gaat ndyang.
43013005	A̱ si̱ bwuo a̱sa̱khwot a̱ si̱ koot mi̱ chi̱chya̱ ntswam. A̱ si̱ kin nwuo khwi mman ta̱m nggu na a̱ti̱tak. A̱ si̱ tyia̱ ta̱wul nang gu la̱p a̱ kaat ndyang ka a̱ni, a̱ si̱ nshwa̱i mba a̱ti̱tak ba.
43013006	Nang Yesu ntat da̱ a̱vwuo Bitut a̱ni, a̱jawa nang Bitut nnyia̱ ma̱ng a̱nggu, “A̱tyoli nung, nwan wa na kwi nung a̱ti̱tak baa?!”
43013007	A̱jawa Yesu si̱ nwuak gu shim nyia̱, “Ma̱ninika, a si̱ mi̱n dyen kyang hu nang n nyia̱ a̱ni bah. A̱wot a bye fi̱k hu di̱n jen jhyang.”
43013008	A̱jawa Bitut si̱ nyia̱ ma̱ng Yesu a̱ni, “Kaai A̱tyoli, n si̱ mi̱n shim a mak khwi nung a̱ti̱tak bah!” Yesu si̱ ma nyia̱, “To, ka̱ a shim n si̱ nkwi ang a̱ti̱tak bah, a tyak a̱kwonu ang da̱ a̱vwuo nung; a byia̱ kyang ma̱ng a̱nung bah.”
43013009	Bitut si̱ nyia̱, “A̱tyoli nung, ka̱ a̱nia wa, ma̱ a̱ti̱tak bya ma̱nyin ba nang a na kwi bah. N chat a mun kwi mbwak nung na ma̱ng a̱pyia̱ nung ka mbeang!”
43013010	Yesu si̱ bu nyia̱, “Ka̱ a̱yin ka̱n swuo, vam nggu hu ni̱ tyia̱ a̱za̱za̱rak wa. Á̱ bu si̱ mi̱n swuo nggu bah, ku myim á̱ kwi nggu a̱ti̱tak bya ma̱nyin mba. Mat a̱nia, a̱mgba̱m nyin nyi yet á̱za̱za̱rak á̱niet bya, kang ma̱ng a̱tyo nyiung.”
43013011	Yesu ku lyen a̱tyu a̱ yet a̱bang a̱byin wu a̱ na bwuk ma̱ng a̱nggu a̱ni. Huhwa ku mbyia̱ a̱ si̱ nyia̱ ma̱ng a̱mba a̱mgba̱m konyan wa ma̱ a̱mba yet a̱za̱za̱rak bah.
43013012	Nang Yesu ntyak kwi mba a̱ti̱tak ba a̱ni, a̱ si̱ kyiak a̱ta̱swak nggu wu, a̱ si̱ kup. A̱ si̱ bwuok a̱ nat di̱ tyan swat nggu ji, a̱ si̱si̱ swan a̱byin. A̱jawa gu si̱ lyip ba nyia̱, “Nyi fi̱k kyang hu nang n nyia̱ nyin ndyo a̱ni a?
43013013	Nyi yei nung ‘A̱tyu tyiet’ ma̱ng ‘A̱tyoli.’ Nyi shei cha̱chaat, nyi ghyuap bah. A̱nia wa nang ngyet.
43013014	Ka̱ n gyet A̱tyoli nyin ma̱ng A̱tyu tyiet nyin, a̱mgba̱m ma̱ng a̱nia n si̱ nkwi nyin a̱ti̱tak; nyin mameang ku myim nyi kwi á̱ghyang nyin ndyo.
43013015	“N tak nyin kidee ja, da̱nian nyin meang nyi ka nyia̱ di̱ si̱sak ji nang n nnyia̱ nyin ndyo a̱ni.
43013016	A̱tsak a̱lyiat, n tak nyin; a̱khwo si̱ mi̱n shya̱ shi a̱ swak a̱tyoli nggu bah. Ma a̱nia wa, nggwon nta̱m si̱ mi̱n swak a̱tyu a̱ ta̱m ka a̱ni bah.
43013017	Ma̱ninika nang nyi ndyen tsatsak a̱lyiat wuni, nyi na shya̱ a̱lyia̱ a̱sai ka̱ nyi nyia̱ nta̱m ma̱ng á̱na.
43013018	“A̱mgba̱m nyin wa nang n dyiat bah. N dyen á̱niet ba nang n ku nkhai ma̱ nyin a̱ni. A̱mgba̱m ma̱ng a̱nia, ku yet ta hwa A̱lyiat A̱gwaza na na̱ bai cha̱chaat nyia̱, ‘A̱tyu a̱ ya kyayak hu ma̱ng a̱nung a̱ni, a̱ bwuak a̱ si̱ tyia̱ a̱tyu lak li nung.’
43013019	“N shei ma̱ng a̱nyin a̱lyiat nani ma̱ninika, neet nang na̱ ka̱ mbai da̱ a̱nu ka bah. Da̱nian jen nang na̱ bye mbai da̱ a̱nu ka a̱ni, nyi ka nwuak a̱chuchuk nang nung gwa ngyet A̱tyu A̱gwaza kup gu tyok a̱ni.
43013020	A̱tsatsak a̱lyiat wa nang n shei ma̱ng a̱nyin; konyan wa san a̱tyu nang n ta̱m ndyo a̱ni ma̱ng fwuo nyiung, ku li á̱ ngyei nung gwa gu san. Ma a̱nia wa, a̱tyu a̱ ma nsan nung ma̱ng fwuo nyiung a̱ni, a̱ mun a̱ san a̱tyu a̱ ta̱m ma̱ng a̱nung wa a̱ni.”
43013021	Nang Yesu ntyak a̱lyiat nani a̱ni, fwuo nggu hu si̱ byian. Huhwa si̱ mbyia̱ a̱ si̱ ghwut a̱ si̱ hyia̱ ma̱ng a̱mba kpa̱sai nyia̱, “A̱tsatsak a̱lyiat, n tak ma̱ng a̱nyin; a̱tyo nyiung mami nyin na yet nung a̱bang a̱byin!”
43013022	Huhwa mman ta̱m Yesu na si̱ ta̱bat bwan nwuan á̱ghyang. Mat, ba̱ lyen nggwon ta̱m ka nang Yesu lyiat a̱ fa da̱ nka a̱ni bah.
43013023	A̱tyo nyiung mami mman ta̱m nang Yesu fa̱k da̱ nggu a̱ni ba̱t, nang gu swan ma̱ kpa̱mkpaan ma̱ng Yesu;
43013024	huhwa Bitut si̱ lyiat ma̱ng a̱nggu mi̱ bwak, a̱ si̱ tyan nggu ndyo nyia̱, “Lyip A̱tyoli nzi̱t wu, a̱tyu nang gu lyiat a̱ni.”
43013025	A̱jawa, nggwon ta̱m ka nang Yesu fa̱k da̱ nka a̱ni, si̱ shoot a̱ nat kpa̱mkpaan ma̱ng Yesu. Ka̱ si̱ lyip gu nyia̱, “A̱tyoli, a̱nyan wa nang a lyiat?”
43013026	Yesu si̱ nwuak gu shim hu nyia̱, “A̱tyu nang n na nzwup chunchong burodi jini mi̱ nyung, n nang nggu a̱ni; a̱tyu a̱wa wa!” A̱jawa Yesu si̱ kyiak chunchong burodi ji, a̱ si̱ zwup mi̱ nyiung hu. A̱ si̱ nwuak Yahuda, a̱fai Siman Iska̱riyoti.
43013027	Nang Yahuda nsan chunchong burodi ji a̱ni, di̱ yong a̱hwa A̱ta̱nyeang ka si̱ kin nwuo mami nggu. A̱jawa Yesu si̱ nyia̱ ma̱ng Yahuda a̱ni, “Kyang hu nang a chat nyia̱ hu a̱ni; nyia̱ hu a̱nggang.”
43013028	A̱mgba̱m mba, ba̱ shya̱ di̱ ya kyayak hu dundung ma̱ng Yesu a̱ni, á̱ mbyia̱ a̱tyu a̱ ku fi̱k kyang hu ku mbyia̱ Yesu nhyia̱ ma̱ng a̱nggu a̱nia a̱ni bah.
43013029	Mat nang Yahuda wa ku mba̱ng a̱burga kurum mba wu a̱ni; huhwa si̱ mbyia̱ á̱ghyang á̱niet mami mman ta̱m na ku fa Yesu shei ma̱ng a̱nggu gu san kyang nang á̱ na chat ma̱ A̱yet wu a̱ni; kalak ke gu ma nchat kyang gu mbeang á̱kunak ni̱nia a̱ni.
43013030	Nggu Yahuda meang, nang gu nsan chunchong burodi ji a̱ni, a̱ si̱ kin ghwut a̱ nat ta̱usa. Di̱n jen a̱ja nang a̱tyetuk ka̱n khwat.
43013031	Nang Yahuda nghwut a̱ si̱ nkat a̱ni, Yesu si̱ nyia̱, “Ma̱nini kya nang á̱ na nnwuak Nggwon A̱tyubishyi, a̱wot a̱ bu nwuak A̱gwaza shi mat Nggwon A̱tyubishyi.
43013032	Ka̱ A̱gwaza shya̱ shi mat Nggwon A̱tyubishyi; ma a̱nia wa nang A̱gwaza na nnwuak Nggwon ka shi da̱nian a̱pyia̱ nggu. A̱wot ka̱ na shya̱ shi mi̱ di̱ yong a̱hwa.
43013033	“Nyin mman nung, jen ji nang n na nshya̱ ma̱ng a̱nyin a̱ni, ji̱ bu la̱u shi hu bah. Nyi na chat nung, a̱wot ma̱nang n hyia̱ ma̱ng A̱yahudawa ba a̱ni; a̱vwuo ka nang n naat a̱ni, nyi si̱ mi̱n nat bah. Huhwa n chat n tak nyin.
43013034	Doka swai ja nang n nwuat nyin: Nyi chat á̱ghyang nyin! Ma̱nang n chat nyin a̱ni; ma a̱nia wa nyin mameang, nyi na nchat á̱ghyang.
43013035	A̱nia wa na mbyia̱, konyan mi̱ swanta hu á̱ nfi̱k nang nyi ngyet mman ta̱m nung nia.”
43013036	Siman Bitut si̱ lyip Yesu nyia̱ “Nwan A̱tyoli nung, a naat a̱ji wa?” Yesu si̱ nwuak gu shim hu nyia̱, “A si̱ mi̱n khwi nung di̱ yong huni, a nat tyan ji nang n naat a̱ni bah. Di̱n jen jhyang ja nang a bye nkhwi nung, a nat dundung ma̱ng a̱nung.”
43013037	Bitut si̱ bu lyip Yesu nyia̱, “A̱tyoli nung, yihwa mbyia̱ nang n si̱ mi̱n khwi ang ma̱ninika bah? Di̱ yong huni, n da̱p vam n khwu dundung ma̱ng a̱nwan!”
43013038	Yesu si̱ nyia̱ ma̱ng a̱nggu a̱ni, “A̱tsatsak a̱lyiat wa, a la̱p vam a khwu da̱nian nung a? N chat n tak ang tsatsak a̱lyiat; neet nang a̱gbak ka̱n tyiap bah, a na fwuo lyen nung bwuo a̱ka̱tat!”
43014001	“Nfwuo nyin na na̱ yok byian bah. Nyi nwuak fwuo da̱ A̱gwaza. A̱wot nyi bu nwuak fwuo da̱ nung.
43014002	Mat Mali A̱tyia̱ nung ka, a̱vwuo nswat nshya̱ ma̱ a̱di̱di̱t. Ka̱ á̱ wa nyia̱ da̱ a̱nia wa bah, si̱ n na ntak ma̱ng a̱nyin. N na nat n si̱ njhyi nyin a̱vwuo nswat.
43014003	Ka̱ n nat n si̱si̱ njhyi nyin a̱vwuo nswat ka, n na mbwuok mbai n ba̱ kyiak nyin nat ndyo da̱ a̱vwuo nung ka. Da̱nian nyin mameang, nyi ka swan dundung ma̱ng a̱nung da̱ a̱vwuo nang n shya̱ a̱ni.
43014004	Nyi lyen vak nyi na kai nyi nnat da̱ a̱vwuo nang n naat a̱ni.”
43014005	A̱jawa Toma si̱ nyia̱ ma̱ng Yesu a̱ni, “Nwan A̱tyoli, zi̱ lyen a̱vwuo ka nang a naat a̱ni bah. Zi̱ na nyia̱ ni wa zi̱ ndyen vak hu?”
43014006	Yesu si̱ nyia̱ ma̱ng Toma a̱ni, “Nung gwa ngyet vak hu. Nung gwa si̱ ngyet a̱chuchuk wu. Nung gwa si̱ bu ngyet swuan ji. Á̱ mbyia̱ a̱tyu a̱ na nat da̱ a̱vwuo A̱tyia̱ ka, ka̱nang a̱nyuu khwi nung a̱ni bah.
43014007	Ka̱ nyi wa lyen nung, si̱ nyi lyen A̱tyia̱ nung wu mameang. Di̱ yong huni si̱ nat á̱zanson, nyi na lyen gu za̱m! A̱wot nyi wa ka̱n di ngguu.”
43014008	Huhwa Filibut si̱ nyia̱ ma̱ng Yesu a̱ni, “A̱tyoli, tak ma̱ng a̱nzi̱t A̱tyia̱ wu, gu ka maai nzi̱t shansham.”
43014009	Yesu si̱ nwuak Filibut shim hu nyia̱, “N dabeang ma̱ng a̱nyin ba̱t a̱ni. A̱mgba̱m ma̱ng a̱nia, nyi lyen nung baa? Konyan wa li nung, a̱ wa ka̱n di A̱tyia̱ nung wu za̱m! Yihwa mbyia̱ nang a nyia̱, ‘Tak zi̱t A̱tyia̱ wu’?
43014010	A nwuak a̱chuchuk nyia̱ n shya̱ mami A̱tyia̱ nung wu, A̱tyia̱ nung wu mameang, si̱ shya̱ mami nung baa? A̱lyiat nang n ndyiat ma̱ng a̱nyin a̱ni, n ndyiat naa mi̱ tyok a̱pyia̱ nung hwa bah. A̱tyia̱ nung wa a̱ swan mami nung ka a̱ni; nggu wa ma̱ a̱pyia̱ nggu nyia̱ nta̱m gu.
43014011	Nyi nwuak a̱chuchuk nang n shya̱ mami A̱tyia̱ nung ka; a̱tyia̱ nung wu mameang, si̱ shya̱ mami nung. Kalak ka̱ nyi na nyia̱ a̱nia bah, nyi nwuak a̱chuchuk di̱ nta̱m a̱ga̱de na nang n nyian a̱ni.
43014012	“A̱tsatsak a̱lyiat wa nang n shei nyin; konyan wa nwuak fwuo da̱ nung a̱ni, a̱ na nyia̱ nta̱m nang n nyia̱ a̱ni. Shimba, gu nyia̱ nta̱m na̱ swak á̱si̱ na n nyia̱ a̱ni, mat n naat da̱ a̱vwuo A̱tyia̱ nung.
43014013	A̱wot n bu na nyia̱ kuzang kyang nang nyi naai mami a̱lyoot nung da̱nian hu a̱ni. N na nyia̱ nyin ndyo, da̱nian A̱tyia̱ nung wu a̱ ka shya̱ a̱kyenkyai shi wu kpa̱sai mat Nggwon ka.
43014014	Kuzang kyang nang nyi naai mami a̱lyoot nung a̱ni, n na nyia̱ nyin ndyo.”
43014015	“Ka̱nang nyi chat nung, ku myim nyi khwi doká nung ji.
43014016	Nung mameang, n na naai da̱ a̱vwuo A̱tyia̱. Nggu meang, a̱ na ta̱m ma̱ng nyin a̱tyu a̱ na beang nyin a̱ni; gu shya̱ dundung ma̱ng a̱nyin ba̱ng si̱ nat sang sangba̱p.
43014017	Nggu wa yet a̱chuchuk A̱za̱za̱rak Ntswa wu, nang á̱niet mi̱ swanta ba lak san hu a̱ni. Mat ba̱ si̱ mi̱n ndi nggu bah. Da̱ mba, ba̱ si̱ mi̱n dyen gu bah. A̱wot nyin, nyi lyen nggu, mat a̱ swan dundung ma̱ng a̱nyin, a̱ si̱ bu shya̱ mi̱ nfwuo nyin na.
43014018	“N na ghwon nyin ma̱nyin nyin nang á̱kunak a̱ni bah. N na mbwuok mbai da̱ a̱vwuo nyin.
43014019	N bwat a̱banjen ma̱ chunchwiit á̱niet mi̱ swanta ba bu na li nung bah. A̱wot nyin, nyi na li nung. Mat nang nung nshya̱ ma̱ng swuan a̱ni; ma a̱nia wa, nyin mameang nyi na nswuan.
43014020	A̱tuk a̱kyakya nang nyi na ndyen nang nung nshya̱ mami A̱tyia̱ nung; nyin, nyi si̱ ma nshya̱ mami nung; nung mameang, n si̱ ma shya̱ mami nyin.
43014021	“Konyan wa lyen doká nung ji, a̱wot a̱ si̱ khwi nji a̱ni, nggu wa yet a̱tyu a̱ chat nung a̱ni. A̱tyu a̱ chat nung a̱ni; nggu wa nang A̱tyia̱ nung wu ma na chat. Nung, mameang, n na chat gu, a̱wot n tyai a̱pyia̱ nung kpa̱sai da̱ a̱vwuo nggu.”
43014022	Yahuda a̱ghyang (kang ma̱ng Yahuda Iska̱riyoti wu), a̱ si̱ lyip Yesu nyia̱, “Nwan A̱tyoli, yihwa mbyia̱ a na ntyai a̱pyia̱ ang da̱ a̱vwuo nzi̱t kya ma̱nyin zi̱t, kang ma̱ng á̱niet mi̱ swanta ba?”
43014023	Yesu si̱ ma nwuak gu shim nyia̱, “Konyan wa chat nung a̱ni, a̱ na khwi á̱lyiat nung na. A̱wot A̱tyia̱ nung wu na chat gu. Nung ma̱ng A̱tyia̱ nung wu, zi̱ na bai da̱ a̱vwuo nggu, zi̱ swan dundung ma̱ng a̱nggu.
43014024	A̱tyu a̱ nwai chat nung a̱ni mameang, a̱ khwi á̱lyiat nung na bah. Á̱lyiat nung na nang nyi fwuong a̱ni, á̱si̱ nung nia bah; á̱lyiat A̱tyia̱ nia. Nggu wa ta̱m ma̱ng a̱nung mi̱ swanta hu.
43014025	“A̱mgba̱m á̱lyiat nani, n dyiat na neet nang n ni̱ shya̱ dundung ma̱ng a̱nyin.
43014026	A̱wot A̱tyu Beang wu, nggu wa yet A̱za̱za̱rak Ntswa nang A̱tyia̱ wu na ta̱m ndyo da̱ a̱kwonu nung a̱ni; nggu wa na tyiet nyin kuzang kyang. A̱wot a̱ bu jhyung nyin a̱mgba̱m kuzang kyang nang n ka̱n hyia̱ ma̱ng a̱nyin a̱ni.
43014027	“N nang nyin swat nyinyang; swat nyinyang nung huhwa nang n nwuak nyin. N nwuat nyin huu nang swanta hu nnwuat a̱ni bah. Mat a̱nia, nyi yok byia̱ a̱ka̱tuk a̱fi̱fa, ku nyi bu fa̱k a̱wun bah.
43014028	Nyi jhyung n hyia̱ ma̱ nyin nyia̱; n na nat mbwuok mbai da̱ a̱vwuo nyin. Ka̱ nyi wa chat nung, si̱ nyi gwai nang n naat da̱ a̱vwuo A̱tyia̱ nung a̱ni. Mat A̱tyia̱ nung wu shi a̱ lan nung.
43014029	Ma̱ninika, n hyia̱ ma̱ng a̱nyin neet nang nkyang nani ka̱n bai bah. Da̱nian jen nang na̱ bye mbai a̱ni, nyi na nwuak fwuo da̱ nung.
43014030	“N bu si̱ mi̱n dyiat ma̱ng a̱nyin a̱jojoot a̱lyiat bah, mat A̱ta̱nyeang swanta kani, ka̱ chobai. A̱mgba̱m ma̱ng a̱nia, ka̱ si̱ mi̱n nyia̱ tyok tazwa nung bah.
43014031	Ma̱ng a̱nia, ku myim swanta hu ku lyen nang n chat A̱tyia̱ wu. Huhwa mbyia̱ nang n nyia̱ kuzang kyang cha̱chaat nang gu ntak ma̱ng a̱nung n nyia̱ a̱ni.” “To, nyi bai zi̱ doot zi̱ ghwon a̱vwuo kani!”
43015001	“Nung gwa ngyet a̱tsatsak a̱kwon a̱na̱p wu. A̱wot A̱tyia̱ nung wa si̱ yet a̱tyu khap wu.
43015002	Kuzang bwak a̱kwon ku shya̱ da̱ nung a̱ni, ka̱ ku tyia̱ sum bah, á̱ na tyap hu á̱ ji̱p. Kuzang bwak a̱kwon ku tyei sum a̱ni, á̱ ni̱ shyok hu da̱nian hu ka mbeang sum hu.
43015003	Nyin ma̱ninika, nyi yet á̱za̱za̱rak á̱niet bya. Mat a̱lyiat na nang n hyia̱ ma̱ng a̱nyin a̱ni.
43015004	Nyi ta̱meet da̱ nung; nung mameang n na nta̱meet da̱ nyin. Ma̱nang bwak a̱kwon a̱na̱p si̱ mi̱n tyia̱ sum ma̱nyin hu ka̱nang ku ta̱meet da̱ a̱tyin a̱kwon a̱na̱p ka a̱ni bah; ma a̱nia wa nyin mameang, nyi si̱ mi̱n nyia̱ kyang ma̱nyin nyin, ka̱nang nyi ta̱meet da̱ nung bah.
43015005	“Nung gwa ngyet a̱tyin a̱na̱p ka. Nyin bya yet mbwak a̱kwon na. A̱tyu a̱ ta̱meet da̱ nung a̱ni; nung mameang n si̱ nta̱meet da̱ nggu. A̱ na tai a̱kwon ka̱ tyei sum ma̱ a̱di̱di̱t a̱ni. Mat, ka̱ nyi ta̱meet da̱ nung wa bah, nyi maai nyi nyia̱ kyang bah.
43015006	Konyan wa da̱ a̱ ta̱meet da̱ nung a̱ni bah, a̱ tai bwak a̱kwon nang á̱ ni̱ tyap á̱ ji̱p ku khwot a̱ni. Á̱nietbishyi ni̱ tung ntangka̱i a̱khwot mbwak a̱kwon a̱nia á̱ ntyia̱ long. Long hu ku ya na a̱mgba̱m.
43015007	Ka̱ nyi ta̱meet da̱ nung, a̱wot a̱lyiat nung na si̱ shya̱ mi̱ fwuo nyin na; nyi doot nyi lyip kuzang kyang nang nyi chat a̱ni, á̱ na shim á̱ nyia̱ nyin ndyo.
43015008	Ka̱ nyi tyei sum ma̱ a̱di̱di̱t nang A̱gwaza chat a̱ni, nyi na tak nang nyi ngyet a̱tsatsak mman ta̱m nung nia. Nyi tsa bu nshei shi A̱tyia̱ nung hu kpa̱sai.
43015009	“Ma̱nang A̱tyia̱ wu nchat nung a̱ni; ma a̱nia wa nang n chat nyin. Ma̱ninika, nyi ya a̱son ma̱ng swan mami chat nang n tak nyin a̱ni.
43015010	Ka̱ nyi khwi doká nung ji; huhwa na tak nang nyi nchat nung. Ma̱ cha̱chaat nang n khwi doká A̱tyia̱ nung ji, n si̱ ntak si̱sak nang n chat gu a̱ni.
43015011	“N tak ma̱ nyin á̱lyiat nani, da̱nian nyi ka shya̱ ma̱ng a̱gwai nang n byia̱ a̱ni. A̱wot a̱gwai nyin na, na̱ bu yet a̱jhyem a̱gwai wa.
43015012	Doka nung ji nang n nwuat nyin a̱ni, jija yet; nyi chat á̱ghyang nyin, ma̱ cha̱chaat di̱ si̱sak nang n chat nyin a̱ni.
43015013	A̱gba̱ndang chat nang a̱tyubishyi na tak a̱kpa̱ndang nggu ba a̱ni, huhwa yet; gu nwuak swuan nggu ji da̱nian mbaa.
43015014	“A̱wot nyi yet á̱kpa̱ndang nung bya, ka̱nang nyi khwi doka ji nang n nwuak nyin a̱ni.
43015015	N bu si̱ mi̱n mak yorong nyin á̱khwo bah. Mat, á̱khwo lyen kyang hu nang A̱tyoli nggu wu nyia̱ a̱ni bah. Da̱ a̱kwonu a̱kya, n gyei nyin á̱kpa̱ndang bya. Mat n tak ma̱ng a̱nyin a̱mgba̱m nkyang na nang n fa̱k da̱ a̱vwuo A̱tyia̱ nung ka a̱ni.
43015016	“Nyin bya ku khai nung bah. Nung gwa ku khai nyin. N si̱ ntyia̱ nyin, nyi nat nyi tyei sum ma̱ a̱di̱di̱t. Sum hu ku na labeang a̱ni. Huhwa na mbyia̱, A̱tyia̱ wu a̱ nang nyin a̱mgba̱m nkyang nang nyi naai mami a̱lyoot nung ka a̱ni.
43015017	Doka ji nang n nwuak nyin a̱ni, ji ja yet; nyi chat á̱ghyang nyin.
43015018	“Ka̱ á̱niet mi̱ swanta ba lak li nyin, nyi yok bwung bah, ku myim nyi lyen nang ba̱ ntsa lak li nung hu á̱ ghwon nyin.
43015019	Ka̱ nyi wa yet á̱niet mi̱ swanta bani bya, si̱ á̱niet swanta ba chat nyin nang á̱si̱ mba a̱ni. Nung gwa khai nyin ghwut ndyo mi̱ swanta hu. Huhwa mbyia̱ nang á̱niet mi̱ swanta ba ndak li nyin hu.
43015020	Nyi jhyung nkyang na nang n ku hyia̱ ma̱ng a̱nyin a̱ni; nyi yok bwung bah. N ku nyia̱, ‘A̱khwo si̱ mi̱n shya̱ shi a̱ swak a̱tyoli nggu bah.’ Ka̱ ba̱ lak li nung, ba̱ si̱ ya̱shuk nung; nyin mameang, ba̱ na lak li nyin, ba̱ ya̱shuk nyin. Ka̱ ba̱ wa ku khwi á̱lyiat nung na, si̱ ba̱ na khwi á̱lyiat nyin na mameang.
43015021	“Ba̱ na nyia̱ nyin a̱ka̱kpa̱t, mat nyi yet a̱si̱ nung bya. A̱wot ba̱ bu lyen a̱tyu a̱ ta̱m ma̱ng a̱nung a̱ni bah.
43015022	Ka̱ n wa ku ngyok bai n si̱ ndyiat ma̱ng a̱mba bah; si̱ ba̱ yet á̱niet bwoi a̱bun bya. Nang ku ndi a̱nia a̱ni, di̱ yong huni ba̱ byia̱ ta̱fwat kyang tazwa a̱ka̱tuk nyia̱ mba wu bah.
43015023	Konyan wa lak li nung, a̱ lak li A̱tyia̱ nung wu wa oo!
43015024	“N ku nyia̱ nkyang a̱ga̱de ma̱ a̱di̱di̱t a̱zaghyi mba. Mami mba, á̱ mbyia̱ a̱tyu a̱ ka̱ mak nyia̱ na a̱ni bah. Ka̱ á̱ wa nyia̱, di̱ n wa nyia̱ nkyang a̱ga̱de a̱nia a̱zaghyi mba bah; si̱ ba̱ byia̱ a̱bun bah. A̱wot ma̱ninika, ba̱ li kyang hu nang n nyia̱ a̱ni. A̱mgba̱m ma̱ng a̱nia, ba̱ si̱ lak li nung, á̱ tsa bu ndak li A̱tyia̱ nung wu.
43015025	“Kyang hu ba̱ nyia̱ a̱ni, ku ku bai da̱ a̱nu ka ma̱ cha̱chaat ma̱ng kyang nang á̱ ku lyuut mami doka mba ji a̱ni nyia̱, ‘Ba̱ ku lak li nung ma̱ kpa̱a̱t. Da̱ mba, ba̱ byia̱ ta̱fwat bah.’
43015026	“A̱wot n na ntyia̱ A̱tyu Beang gu bai da̱ a̱vwuo nyin. A̱ na neet da̱ a̱vwuo A̱tyia̱. Nggu wa yet A̱za̱za̱rak Ntswa a̱ shei a̱chuchuk wu a̱ni. Nggu, a̱ na neet da̱ a̱vwuo A̱tyia̱ kya. Nggu wa na tak nyin kpa̱sai tazwa nung.
43015027	A̱wot nyin mameang, ku yet ta hwa nyi na shei kpa̱sai a̱chuchuk wu nang nyi lyen tazwa nung a̱ni. Mat nyi shya̱ dundung ma̱ng a̱nung neet di̱ tsa a̱tyin ta̱m nung ka.
43016001	“N shei nyin a̱mgba̱m nkyang nani, da̱nian nyi ka bwuok lilyim da̱ nwuak fwuo nyin hu da̱ nung bah.
43016002	Ba̱ na ti̱n nyin, á̱ ghwut ndyo mami á̱tutu a̱tung A̱yahudawa ba. A̱wot jen bye bai, nang á̱ghyang á̱niet na nhyaai nyin. Ba̱ nyia̱, ba̱ nyia̱ A̱gwaza wa ta̱m!
43016003	Ba̱ na nyia̱ a̱nia, mat ba̱ ka̱n dyen A̱tyia̱ wu ma̱ng a̱nung bah.
43016004	Huhwa mbyia̱ n shei nyin á̱lyiat nani, da̱nian ka̱ jen ji ba̱ nyia̱ nang á̱niet ba na nnyia̱ nkyang nani a̱ni; nyi ka jhyung nyi lyen nang n ku mi̱ ngba nyin da̱ na. N ku nhyia̱ ma̱ng a̱nyin nkyang nani neet di̱n tsa hu bah, mat n ku shya̱ dundung ma̱ng a̱nyin.
43016005	“A̱wot di̱ yong huni, ma̱ninika n bwuot naat da̱ a̱vwuo a̱tyu a̱ ta̱m nung a̱ni. Ma̱ng a̱nia, a̱yin du lyip nung, ‘A̱ji wa nang a naat?’ bah.
43016006	A̱wot ma̱ninika nang n tak ma̱ng a̱nyin á̱lyiat nani a̱ni, nfwuo nyin na si̱ byian.
43016007	A̱wot, n shei nyin a̱chuchuk; ka̱ n ghwon nyin, ku na yet nyin a̱sham za̱m. Mat, ki̱ n nkat n si̱ ghwon nyin bah, A̱tyu Beang wu na bai da̱ a̱vwuo nyin bah. Huhwa mbyia̱, ka̱ n nkat, n na nta̱m ma̱ng a̱nyin guu.
43016008	Jen ji nang A̱tyu Beang wu na mbai a̱ni, a̱ na tak á̱niet mi̱ swanta ba nang a̱di̱dam mba wu ngyet bah; tazwa a̱ka̱tuk nyia̱, ma̱ng tsotswat, mbeang shi̱ri̱ya.
43016009	“A̱tyu Beang na tyiet mba nang a̱di̱dam mba wu tazwa a̱ka̱tuk nyia̱ ngyet bah. Mat ba̱ lak nwuak fwuo da̱ nung.
43016010	“A̱ bu na tyiet mba tazwa tsotswat hu. Mat n naat da̱ a̱vwuo A̱tyia̱ nung ka; da̱ nyin, nyi bu na li nung bah.
43016011	“A̱wot a̱ bu na tyiet mba tazwa nyia̱ shi̱ri̱ya. Mat á̱ wa ka̱n nyia̱ A̱ta̱nyeang swanta ka shi̱ri̱ya.
43016012	“N byia̱ nkyang ma̱ a̱di̱di̱t nang n na hyia̱ ma̱ng a̱nyin a̱ni. A̱wot ma̱ninika nyi si̱ mi̱n ba̱ng na bah.
43016013	Mat a̱nia, ka̱ A̱za̱za̱rak Ntswa a̱ yet a̱chuchuk a̱ni bai, a̱ na kwak nyin a̱son di̱ kuzang a̱chuchuk. A̱lyiat a̱pyia̱ nggu nia gu na lyiat bah. A̱ na lyiat kyang nang gu fwuong wa a̱ni. A̱wot a̱ bu na tak ma̱ng a̱nyin nkyang na̱ na bai á̱zanson a̱ni.
43016014	A̱ bye nnwuak nung shi, da̱nian á̱lyiat nung nia gu bye hyia̱ ma̱ng a̱nyin.
43016015	A̱mgba̱m nkyang nang A̱tyia̱ wu byia̱ a̱ni, si̱ nung nia. Huhwa mbyia̱ nang n nyia̱ A̱za̱za̱rak Ntswa wu na kyiak kyang hu nang n hyia̱ a̱ni, a̱ tak nyin.
43016016	“Á̱ na labeang bah, nyi na chat nung lyin. A̱wot á̱ bu na labeang bah, nyi bu li nung.”
43016017	Huhwa mman ta̱m nggu á̱ghyang nyia̱ ma̱ng á̱ghyang mba, “Yihwa nang gu fa nang gu nyia̱ ma̱ng a̱nzi̱t; ‘Á̱ na labeang bah, nyi na chat nung lyin, á̱ bu labeang bah, nyi bu na li nung?’ ” A̱wot ba̱ si̱ bu lyip á̱ghyang, “Yihwa nang gu fa a̱ naat da̱ a̱vwuo A̱tyia̱ wu?”
43016018	A̱wot ba̱ si̱ bu lyip á̱ghyang, nyia̱ “Yihwa nang gu fa nang gu nnyia̱, ‘Á̱ na labeang bah?’ Zi̱ fi̱k kyang hu nang gu lyiat a̱ni bah.”
43016019	Yesu ku lyen nang mman ta̱m nggu na nchat ba̱ lyip gu kyang gu fa tazwa á̱lyiat nani a̱ni. Huhwa gu si̱ nyia̱ ma̱ng a̱mba, “Nyi lyi̱ri̱m á̱ghyang nyin tazwa a̱lyiat nang n hyia̱, ‘Á̱ na labeang bah, nyi na li nung bah; á̱ bu na labeang bah, nyi na li nung’ a?
43016020	“N chat n tak ma̱ng a̱nyin a̱chuchuk; nyi na twei, nyi shya̱ byian fwuo. A̱mgba̱m ma̱ng a̱nia, á̱niet mi̱ swanta ba na shya̱ ma̱ng a̱gwai. Nyi na shya̱ byian fwuo. A̱wot byian fwuo nyin ji na tyia̱ a̱gwai.
43016021	Ka̱ a̱byii̱k nwuo twei ma̱ng byin, a̱ ni̱ fa̱k a̱khwu za̱m, mat jen swuo a̱bung ja yet twei ma̱ng byin hu. A̱wot ka̱ a̱ ba̱ byin nggwon ka, a̱ si̱ tyia̱ ka̱nka̱ra̱ng a̱ tyak, a̱ na bwung swuo a̱bung hu ma̱ng a̱khwu nang gu ku fa̱k a̱ni. Mat a̱ shya̱ ma̱ng a̱gwai, mat nggwon ka nang gu byin a̱ mat mi̱ swanta hu a̱ni.
43016022	A̱nia wa ku na ndi da̱ a̱vwuo nyin. Ma̱ninika, nyi shya̱ ma̱ng byian fwuo. A̱mgba̱m ma̱ng a̱nia, n bu na ndi nyin. A̱wot a̱yin si̱ mi̱n ti̱n nyin a̱gwai a̱nia bah.
43016023	“A̱tuk a̱kya, nyi si̱ ba̱ lyip nung kyang bah. N tak ma̱ng a̱nyin a̱chuchuk; a̱tyia̱ nung wu na nang nyin a̱mgba̱m kyang hu nang nyi lyip mami a̱lyoot nung a̱ni.
43016024	Ba̱ tat nang yong huni a̱ni, nyi ka̱n dyip kyang da̱ a̱lyoot nung bah. Nyi lyip, nyi na san, da̱nian a̱gwai nyin na na̱ ka yet a̱jhyem.
43016025	“N ku ndyiat ma̱ng a̱nyin di̱ kidee ja, da̱nian n ka ntyai nyin nkyang nani. A̱wot jen chobai nang n bye ndyiat ma̱ng a̱nyin kuzang kyang kpa̱sai tazwa A̱tyia̱ nung wu a̱ni. N bu bye ndyiat ma̱ng a̱nyin di̱ kidee bah.
43016026	A̱tuk a̱kya, nyi na naai da̱ a̱lyoot nung. Nyi na naai A̱tyia̱ ma̱ á̱pyia̱ nyin. Nung gwa na naai nyin ndyo bah.
43016027	“Nggu A̱tyia̱ wu fa̱k da̱ nyin ma̱ a̱pyia̱ nggu, mat si̱sak nang nyi nfa̱k da̱ nung a̱ni, a̱wot nyi si̱ bu nwuak a̱chuchuk nang n neet da̱ a̱vwuo gu kya.
43016028	N ghwut neet da̱ a̱vwuo A̱tyia̱ kikya, n si̱ mbai mi̱ swanta hu. A̱wot ma̱ninika, n na ghwon swanta hu, n bwuok nat da̱ a̱vwuo A̱tyia̱ nung ka.”
43016029	Huhwa mman ta̱m Yesu na si̱ nyia̱ ma̱ng a̱nggu a̱ni, “Nhyii! Ma̱nini kya nang a ndyiat ma̱ng a̱nzi̱t kpa̱sai. A bu lyiat ma̱ng a̱nzi̱t di̱ kidee bah.
43016030	Ma̱nini kikya nang zi̱ nfi̱k nang a ndyen kuzang kyang ka̱ doot a nwuak shim nang a̱yin ka̱n dyip ang kyang bah. Si̱ huni tyia̱ zi̱ si̱ nwuak a̱chuchuk nang a neet Ma A̱gwaza tswazwa kya.”
43016031	Yesu si̱ nyia̱, “Ma̱nini kya nang nyi mang nwuak a̱chuchuk a?
43016032	To, ka̱ a̱nia wa, jen na bai, di̱ yong huni ji wa ka̱n nyia̱, nang á̱ na nseang nyin! Konyan a̱ bwuok a̱ nat a̱mali nggu, nyi ghwon nung ma̱nyin nung! Ma̱ng a̱nia, nung gwa ma̱nyin nung bah; a̱tyia̱ nung wu shya̱ dundung ma̱ng a̱nung.
43016033	“N wa ka̱n tak ma̱ng nyin nkyang nani, da̱nian nyi ka shya̱ dundung ma̱ng a̱nung. Nyi na shya̱ swat nyinyang. Mi̱ swanta hu nyi na swuo a̱bung. Ma̱ng a̱nia, nyi gwai, mat n wa ka̱n swuo chet swanta hu!”
43017001	Nang Yesu ntyak á̱lyiat nani a̱ni, huhwa gu si̱ gba̱t á̱ghyi, a̱ si̱ nwuan Ma A̱gwaza tswazwa. A̱ si̱ naai nyia̱, “A̱tyia̱ nung, jen nyia̱. Nwuak nggwon ang ka shi; nka mameang, ka̱ ma nwuak ang shi.
43017002	A nwuak Nggwon ang ka tyok tazwa a̱mgba̱m á̱niet ba. Da̱nian ka̱ ka nnwuak á̱niet ba nang a nwuak nka a̱ni swuan sang sangba̱p.
43017003	“Swuan sang sangba̱p jini ja yet; á̱niet ba ba̱ lyen ang, nang nwan wa ma̱nyin ang ngyet a̱tsatsak A̱gwaza wu, ma̱ng Yesu Kristi, a̱tyo nang a ku nta̱m ndyo mi̱ swanta hu a̱ni.
43017004	“N wa ka̱n nwuak ang shi mi̱ swanta hu, mat si̱sak ji nang n ku ntyak ta̱m hu nang á̱ ku nwuak nung n nyia̱ a̱ni.
43017005	A̱wot ma̱ninika, A̱tyia̱ nung, bu nwuak nung a̱kyenkyai shi nang n ku mbyia̱ a̱zaghyi ang, neet nang á̱ ka̱n mat swanta hu a̱ni bah.
43017006	“N wa ka̱n tyai za̱kwa ang ji da̱ a̱vwuo á̱niet nang a nwuak nung mi̱ swanta hu a̱ni. Neet a̱fwun bah, ba̱ yet á̱niet ang bya. Mat a̱nia, a si̱ nwuak nung mbaa. Mba mameang, ba̱ si̱ khwi a̱lyiat ang na.
43017007	A̱wot ma̱ninika ba̱ lyen nang kuzang kyang nang a nang nung a̱ni, ku neet da̱ a̱vwuo ang kya.
43017008	A̱lyiat na nang a ku hyia̱ ma̱ng a̱nung nyia̱ n si̱ hyia̱ ma̱ng mba a̱ni; n ku hyia̱ ma̱ng a̱mba, ba̱ si̱ san. Ba̱ lyen za̱m nang nung n neet da̱ a̱vwuo ang kya. A̱wot ba̱ si̱ nwuak a̱chuchuk nang nwan wa ta̱m nung.
43017009	“N naai ang da̱nian mbaa. N naai da̱nian á̱niet ba̱ yet á̱niet swanta bya a̱ni bah. A̱wot n naai da̱nian á̱niet nang a nwuak nung, mat ba̱ bu tsa á̱ ngyet á̱si̱ nwan bya a̱ni.
43017010	A̱mgba̱m á̱niet ba ba̱ yet á̱si̱ nung a̱ni, á̱si̱ nwan bya. A̱wot a̱mgba̱m á̱niet ba nang a byia̱ a̱ni, á̱si̱ nung bya. A̱wot bibya shei a̱kyenkyai shi nung wu.
43017011	“A̱wot ma̱ninika, n bwuot chobai da̱ a̱vwuo ang. N bu na swan mi̱ swanta huni bah. Bibya ni̱ ya nswan mi̱ swanta hu. Nwan A̱za̱za̱rak A̱tyia̱ nung! Chok ba ma̱ng tyok a̱lyoot ang nhu; a̱lyoot ka nang a ku tyia̱ nung da̱nian ba̱ ka mun á̱pyia̱ ma̱ng á̱ghyang; ma̱ cha̱chaat nang nwan ma̱ng a̱nung, zi̱ mmun á̱pyia̱ ma̱ng á̱ghyang a̱ni.
43017012	Nang n ku nshya̱ dundung ma̱ng a̱mba a̱ni, n ku nchok ba mi̱ chet a̱lyoot ang hu; a̱lyoot ka nang a ku tyia̱ nung a̱ni. N si̱ nkeang mba ntyia̱, á̱ si̱ byia̱ a̱tyu a̱ bwuk a̱ni bah; a̱tyo nyiung wa ma̱nyin nggu ku bwuk. A̱ ku bwuk wa ma̱nang á̱ ku ndyuut mami A̱lyiat A̱gwaza na a̱ni, ku si̱ bai ma̱ cha̱chaat da̱ a̱nu ka.
43017013	“Ma̱ninika n chobai da̱ a̱vwuo ang. A̱wot n tak ma̱ng a̱mba nkyang nani neet nang n ni̱ shya̱ mi̱ swanta hu. Da̱nian á̱niet khwi nung ba, ba̱ ka shya̱ a̱jhyem a̱gwai nung wu mi̱ nfwuo mba na.
43017014	N si̱ ntak ma̱ng a̱mba A̱lyiat ang na. A̱wot á̱niet mi̱ swanta ba si̱ lak li mbaa, mat ba̱ yet á̱niet mi̱ swanta bya bah; ma̱nang nung n nwai ngyet a̱tyu mi̱ swanta wu a̱ni.
43017015	N naai ang da̱nian a ka kyiak ba ghwut ndyo mi̱ swanta huhwa bah. N naai da̱nian a ka chok ba wa, kalak A̱ta̱nyeang ka ka̱ bwuk ma̱ng mba.
43017016	Ba̱ yet á̱si̱ mi̱ swanta bya bah, ma̱nang nung n nwai ngyet a̱tyu mi̱ swanta wu a̱ni.
43017017	“Ja̱u mba ma̱ng a̱chuchuk wu, a̱wot a bu tyiet mba á̱lyiat ang na; ni̱nia yet a̱chuchuk wu.
43017018	Ma̱nang a nta̱m nung mi̱ swanta hu a̱ni; a̱nia wa n ma nta̱m mba mi̱ swanta hu.
43017019	Mat bibya mbyia̱ n ja̱u a̱pyia̱ nung di̱ nyia̱ ta̱m, da̱nian mba mameang á̱ ka ja̱u mbaa ba̱ nyia̱ ta̱m shansham mami a̱chuchuk.
43017020	“Á̱niet bani bya ma̱nyin mba nang n naai ba ndyo bah. N naai tazwa a̱mgba̱m á̱niet ba̱ na nwuak fwuo da̱ nung, mat A̱lyiat A̱gwaza nang á̱niet bani na shei ma̱ng a̱mba a̱ni.
43017021	A̱tyia̱ nung, n naai da̱nian a̱mgba̱m á̱niet khwi ba ba̱ mun á̱pyia̱ ma̱ng á̱ghyang, ma̱nang nwan ma̱ng a̱nung zi̱ mun á̱pyia̱ ma̱ng á̱ghyang a̱ni. N naai da̱nian mba mameang; ba̱ na mun á̱pyia̱ ma̱ng a̱nzi̱t da̱nian á̱niet mi̱ swanta ba na nwuak a̱chuchuk nang nwan wa nta̱m nung mi̱ swanta hu.
43017022	“Nung, n nwuak á̱niet a̱bya shi nang a nwuak nung a̱ni. Da̱nian ba̱ ka mun á̱pyia̱ ma̱ng á̱ghyang; ma̱nang nung ma̱ng a̱nwan, zi̱ mun á̱pyia̱ ma̱ng á̱ghyang a̱ni.
43017023	N na swan dundung ma̱ng a̱mba; nwan mameang, a ma nswan dundung ma̱ng a̱nung. Yok ba̱ mun á̱pyia̱ za̱m, ku na tyia̱ á̱niet ma̱ a̱di̱di̱t mi̱ swanta hu ba̱ lyen nang nwan wa nta̱m nung; a̱wot ba̱ bu lyen nang a nchat ba ma̱ cha̱chaat nang a nchat nung a̱ni.
43017024	“A̱tyia̱ nung, n chat á̱niet bani nang a nwuak nung a̱ni, ba̱ swan dundung ma̱ng a̱nung di̱n tyan nang a nshya̱ a̱ni, da̱nian ba̱ ka li a̱kyenkyai shi ang wu, nang a ku nwuak nung a̱ni. A ku chat nung neet nang a ka mat swanta hu bah.
43017025	“A̱tsotswat A̱tyia̱ nung, á̱niet mi̱ swanta ba lyen ang bah. A̱wot nung, n dyen ang. Á̱niet bani mameang, ba̱ si̱ lyen nang nwan wa nta̱m nung.
43017026	N si̱ ntyai mba si̱sak ji nang za̱kwa ang ji ndi a̱ni. A̱wot n bu na ngya a̱son ma̱ng tyai mba ndyo hu. Da̱nian mba, ba̱ ma nshya̱ tangka̱i chat nang a tak nung a̱ni; nung mameang, n swan dundung ma̱ng a̱mba.”
43018001	Nang Yesu ntyak naai hu a̱ni, a̱ si̱ ghwut ma̱ng mman ta̱m nggu na. Ba̱ si̱ byia̱k chen Kidron. Da̱ ma̱nyii chen a̱kya, sop a̱ka̱kwon za̱itun ku nshya̱, Yesu ma̱ng mman ta̱m nggu na, ba̱ si̱ nwuo ma̱ a̱byin ka.
43018002	Yahuda, a̱bang a̱byin wu, ku lyen a̱vwuo ka, mat kuzang jen Yesu ku chong mi̱ mman ta̱m nggu na a̱ja.
43018003	Huhwa Yahuda si̱ kin doot a̱ si̱ bwuo á̱niet nzwang ma̱ng á̱niet chok A̱li Nwuat Za̱nang A̱gwaza ba, nang a̱cha̱chet pris ma̱ng A̱fa̱risawa ku ta̱m a̱ni; ba̱ si̱ nat ma̱ a̱byin ka. Ba̱ si̱ ba̱ng long sang ma̱ng a̱ka̱fi̱t ndong. Ba̱ si̱ mbeang nkyang nzwang.
43018004	Yesu mameang ku lyen a̱mgba̱m kyang hu ku na shya̱ nggu a̱ni. Huhwa si̱ mbyia̱ a̱ si̱ ghwut mami mman ta̱m nggu na a̱ bai a̱zanson. A̱ si̱ nyia̱ ma̱ng a̱mba, “A̱nyan wa nang nyi chat?”
43018005	Ba̱ si̱ ma shim nggu ndyo nyia̱, “Yesu, A̱tyu Na̱za̱ra̱t wa!” Yesu si̱ nyia̱ ma̱ng a̱mba, “Di, nung gwa wu!” (Yahuda a̱bang a̱byin wu a̱ na bwuk ma̱ng Yesu a̱ni, nang gu yong dundung ma̱ng a̱mba a̱ja.)
43018006	Nang Yesu nnyia̱ ma̱ng a̱mba “Di, nung gwa wu” a̱ni, a̱mgba̱m mba ba̱ si̱ kin tuk lilyim, ba̱ si̱ shyot á̱ kwa̱i a̱byin!
43018007	Yesu si̱ bu lyip ba a̱ka̱feang nyia̱, “A̱nyan wa nang nyi chat la?” Ba̱ si̱ bu nwuak gu shim nyia̱, “Yesu A̱tyu Na̱za̱ra̱t!”
43018008	Yesu si̱ bu nyia̱ ma̱ng a̱mba a̱ni, “N wa ka̱n tak ma̱ng a̱nyin; nung gwa ngyet gu. Ka̱nang nung gwa nang nyi chat, yok á̱niet bani ba̱ nkat.”
43018009	Yesu ku hyia̱ a̱lyiat nani, da̱nian na̱ ka nat cha̱chaat ma̱ng a̱lyiat na nang gu ku mi̱ nhyia̱ ma̱ng a̱mba nyia̱, “A̱tyia̱, mami á̱niet ba nang a nwuak nung a̱ni; a̱tyo nyiung ma̱ng a̱mba, na bwuk bah.”
43018010	Nang Siman Bitut shya̱ ma̱ng tswat, a̱ si̱ tyap a̱khwo a̱gba̱ndang pris wu fufwuo mbwak yak hu a̱ ti̱n. A̱khwo wu, á̱ ku ngyei nggu Ma̱lkut.
43018011	Huhwa Yesu si̱ nyia̱ ma̱ng Bitut a̱ni, “Bwuok ma̱ng tswat ang ji, a tyia̱ mi̱n kwa nji hu! A fa n na swuo ma̱ a̱kashyi swuo a̱bung wu nang A̱tyia̱ wu nang nung a̱ni baa?”
43018012	Sot á̱niet nzwang, mbeang a̱kwak a̱son mba wu, ma̱ng á̱niet chok a̱cha̱chet A̱yahudawa si̱ kin bai. Ba̱ si̱ ba̱ ta̱bat Yesu, ba̱ si̱ la̱p gu.
43018013	Mi̱ di̱ tsa hu ba̱ si̱ ya nnat ma̱ng a̱nggu da̱ a̱vwuo Hanana, a̱ ku yet a̱kwang Ka̱yafat wa. Ka̱yafat mameang, nggu wa ku yet a̱gba̱ndang pris wu ma̱ a̱lyia̱ a̱kya.
43018014	Nggu, Ka̱yafat wa ku tyiet A̱yahudawa ba nyia̱; ku yet a̱sham ba̱t a̱tyo nyiung wa a̱ khwu a̱kwonu á̱kum á̱niet ka.
43018015	Siman Bitut ma̱ng á̱ghyang á̱niet mami mman ta̱m Yesu á̱ghyang si̱ khwi nggu lilyim. Nggwon ta̱m Yesu a̱kya, a̱gba̱ndang pris wu ku lyen ka shansham. Nka mameang, ka̱ ku nwuo mi̱n didyaat gaat a̱gba̱ndang pris ji dundung ma̱ng Yesu.
43018016	A̱wot Bitut si̱ yong a̱ta̱usa a̱zanunyuo. Nggwon ta̱m a̱nyiung ka nang a̱gba̱ndang pris wu lyen shansham a̱ni, ka̱ si̱ ghwut a̱ nat ta̱usa. Ka̱ si̱ lyiat ma̱ng nggwon neam ka̱ chok a̱zanunyuo ka a̱ni, ka̱ nwuo ma̱ng Bitut mami gaat ji.
43018017	Nggwon neam ka ka̱ yong a̱ cham a̱na̱nyuo ka a̱ni, si̱ nyia̱ ma̱ng Bitut a̱ni, “Nwan, a yet a̱tyo nyiung mi̱ mman ta̱m a̱tyu nani baa?” Bitut si̱ nwuak ka shim nyia̱, “Kaai! Nung gwa bah!”
43018018	Di̱n jen a̱ja a̱vwuo ka ku shi̱ri̱m. Mat a̱nia á̱niet nta̱m ma̱ng á̱niet chok A̱li Nwuat Za̱nang A̱gwaza ba si̱ kai long ma̱ng chan. Ba̱ si̱ yong á̱ keang long hu á̱ wa̱i. Bitut mameang, si̱ nat a̱ si̱ yong dundung ma̱ng a̱mba, a̱ wa̱i long hu.
43018019	A̱gba̱ndang pris si̱ lyi̱ri̱m Yesu a̱lyiat tazwa mman ta̱m nggu na ma̱ng nkyang nang gu tyiet a̱ni.
43018020	Yesu si̱ nyia̱, “N ku ndyiat kpa̱sai a̱zaghyi konyan. N si̱ bu ngyong mi̱ di̱ tyiet á̱niet ba ma̱ á̱tutu a̱tung, ma̱ng A̱li Nwuat Za̱nang A̱gwaza, nang a̱mgba̱m A̱yahudawa ba ni̱ ntung a̱ni. N ka̱n mak lyiat kyang da̱ bang bah.
43018021	Yihwa mbyia̱ nang nyi ndyi̱ri̱m nung? Nyi lyi̱ri̱m á̱niet ba ba̱ fwuong á̱lyiat nung na a̱ni, mat ba̱ lyen kyang hu nang n ndyiat a̱ni.”
43018022	Nang Yesu nhyia̱ a̱nia a̱ni, huhwa a̱tyo nyiung ma̱ á̱niet chok a̱vwuo ba si̱ lwi nggu. A̱ si̱ nyia̱ “Yihwa a ndyiat a̱nia ma̱ng a̱gba̱ndang pris wu?!”
43018023	Yesu si̱ nwuak gu shim nyia̱, “Ka̱ n hyia̱ kyang da̱ ku yet a̱ni bah, tak ma̱ng konyan a̱ji kyang hu n hyia̱ a̱ni. A̱wot ka̱ n hyia̱ a̱chuchuk mami kyang nang n dyiat a̱ni; yihwa mbyia̱ a ndwi nung?”
43018024	Huhwa Hanana si̱ tyia̱, á̱ si̱ ta̱m ma̱ng Yesu ma̱ng la̱p hu da̱ a̱vwuo Ka̱yafat.
43018025	Ba̱ng ba̱ tat di̱ yong huni, Bitut ni̱ wa̱i long hu. Huhwa á̱ghyang á̱niet si̱ nyia̱ ma̱ng a̱nggu a̱ni, “N gyei a yet a̱tyo nyiung mami mman ta̱m a̱tyu nani a?” A̱jawa Bitut si̱ bu fwuo nyia̱, “Kaai, n shya̱ ma̱ng a̱mba bah!”
43018026	A̱tyo nyiung mami á̱khwo a̱gba̱ndang pris wu ku shya̱ a̱ja. A̱ ku kwon byin ma̱ng a̱tyu nang Bitut ku tyap gu fufwuo hu a̱ni, si̱ nyia̱, “N gyei n ku ndi ang dundung ma̱ng a̱tyu wuni ma̱ a̱byin kaa?”
43018027	Huhwa Bitut si̱ bu fwuo nyia̱, “Kaai!” Mi̱ di̱ yong a̱hwa, a̱gbak si̱ kin tyiap!
43018028	Ma̱ a̱tsotson a̱tson, ba̱ si̱ ghwut ma̱ng Yesu neet a̱mali Ka̱yafat. Ba̱ si̱ nat ma̱ng a̱nggu ma gwomna A̱romawa. Nang ba̱ si̱ ntat kpa̱mkpaan ma̱ng ma gwomna ka a̱ni, ba̱ si̱ lak nwuo hu nyia̱; kalak ba̱ kyiak á̱pyia̱ mba a̱na̱ndyung á̱ na vwuong ba nat kpa̱mkpaan ma̱ng A̱gwaza a̱ni; a̱wot á̱ bu vwuong ba ya nkyayak A̱yet Ghwut Mman Isi̱rela mi̱ Khwo.
43018029	Huhwa ku mbyia̱ gwomna Bilatut si̱ ghwut a̱ nat a̱ta̱usa, a̱ si̱si̱ shya̱ mba. A̱ si̱ lyip ba nyia̱, “Zang a̱hyiak nia nang nyi mbat a̱tyu wuni?”
43018030	Huhwa ba̱ si̱ nwuak gu shim nyia̱, “Ka̱ a̱tyu wuni wa yok bwuo a̱bun bah, si̱ zi̱ bai ma̱ng a̱nggu da̱ a̱vwuo ang ka bah!”
43018031	Gwomna Bilatut si̱ nyia̱ ma̱ng a̱mba, “Nyi nat ma̱ng a̱nggu ma̱ á̱pyia̱ nyin! Nyi nyia̱ gu shi̱ri̱ya ji cha̱chaat ma̱ng doka nyin ji!” Huhwa A̱yahudawa ba si̱ nyia̱ ma̱ng a̱nggu a̱ni, “Á̱ nwuak zi̱t chet zi̱ faat a̱yin shi̱ri̱ya a̱khwu bah!”
43018032	(A̱lyiat nani ku bai da̱nian na̱ ka nat ma̱ cha̱chaat ma̱ng kyang nang Yesu ku tak á̱zanson di̱n jen nang gu ku ntyai tangka̱i a̱khwu nang gu na khwu a̱ni.)
43018033	Huhwa gwomna Bilatut si̱ kin bwuok a̱ nwuo mi̱ gaat tyok ji. A̱ si̱ yorong Yesu, a̱ si̱ lyip gu nyia̱, “Nwan wa yet a̱gwam A̱yahudawa wu a?”
43018034	Yesu si̱ nwuak gu shim nyia̱, “Lyip huni yet si̱ a̱pyia̱ ang hwa; ke á̱ghyang á̱niet bya lyiat ma̱ng a̱nwan tazwa nung?”
43018035	Bilatut si̱ nwuak Yesu shim nyia̱, “A lyen nung n gyet a̱tyu A̱yahudawa bah. Á̱niet ang bibya ma̱ng a̱cha̱chet a̱yaapris ba; bibya bai ma̱ng a̱nwan da̱ a̱vwuo nung ka! Yihwa nang a nyia̱?”
43018036	Yesu si̱ ma nwuak Bilatut shim hu nyia̱, “Tyok nung hu yet si̱ mi̱ swanta huni hwa bah. Ka̱ tyok nung hu wa yet si̱ mi̱ swanta huni hwa, si̱ á̱niet ba̱ nyia̱ nung nta̱m a̱ni, na nyia̱ zwang da̱nian nung, ba̱ nvwuong á̱ tyia̱ nung bwak a̱cha̱chet A̱yahudawa ba.”
43018037	Huhwa gwomna Bilatut si̱ nyia̱, “A yet a̱gwam wa a?” Yesu si̱ ma nwuak gu shim nyia̱, “A hyia̱ cha̱chaat nang ngyet a̱gwam wa. Á̱ ku byin nung, á̱ si̱ ta̱m ma̱ng a̱nung mi̱ swanta hu, mat kyang nyiung hwa, huhwa yet; n tak ma̱ng á̱niet ba a̱chuchuk wu kpa̱sai. A̱wot konyan wa khwi a̱chuchuk wu, a̱ ni̱ myiai a̱fufwuo a̱ fa̱k nung.”
43018038	Gwomna Bilatut si̱ lyip Yesu nyia̱, “Yihwa yet a̱chuchuk wu?” Nang Bilatut ndyip lyip huni a̱ni, a̱ si̱ bu ghwut a̱ nat a̱ta̱usa da̱ a̱vwuo a̱cha̱chet A̱yahudawa ba.
43018039	A̱ si̱ nyia̱ ma̱ng a̱mba a̱ni, “Nung, n shya̱ a̱tyu wuni ma̱ng a̱bun bah. A̱wot, nyi byia̱ taada jhyang nang nyi ni̱ nyia̱ a̱ni; ka̱ A̱yet Ghwut Mman Isi̱rela mi̱ Khwo bai, nyi ni̱ naai nung n ti̱n nyin a̱tyo nyiung mi̱ khwo ba nang á̱ la̱p a̱ni ghwon. Ka̱ a̱nia wa, nyi chat n byii̱k nyin a̱gwam A̱yahudawa wu a?”
43018040	Ba̱ si̱ koot a̱gugwong, nyia̱, “Kaai, a̱tyo wuni wa a na byii̱k kai ghwon bah! Zi̱ chat a byii̱k zi̱t Ba̱ra̱bat wa!” Ba̱ra̱bat wa ku yet a̱tyu a̱ chat ta̱gurup tyok A̱romawa hu a̱ni.
43019001	A̱jawa Bilatut si̱ tyia̱ á̱ si̱ ta̱bat Yesu á̱ si̱ tsot gu ma̱ng a̱ya̱u a̱ byia̱ pyipyia̱ ntswam a̱ni.
43019002	Á̱niet nzwang ba si̱ chyip bung tyok sa̱kan. Ba̱ si̱ kup Yesu a̱pyia̱. Ba̱ si̱ bu kup gu a̱shong a̱toot nang a̱si̱ tyok a̱ni.
43019003	A̱wot ba̱ si̱ chong á̱ tsot gu, á̱ tsa á̱ nyia̱ gu lihyat, “Shyichet ang ku labeang, A̱gwam A̱yahudawa!”
43019004	Gwomna Bilatut si̱ bu ghwut a̱ bai ta̱usa. A̱ si̱ nyia̱ ma̱ng a̱cha̱chet A̱yahudawa ba a̱ni, “Nyi li, n na ghwut ma̱ng Yesu n bai ma̱ng a̱nyin ndyo. N chat nyi lyen nang n shya̱ nggu ma̱ng a̱bun bah!”
43019005	Huhwa Yesu si̱ ghwut a̱ bai ta̱usa ma̱ng bung tyok sa̱kan ji a̱pyia̱ nggu ka; mbeang tangka̱i a̱shong a̱toot, a̱ yet a̱gba̱ndang a̱toot tyok a̱ni. Gwomna Bilatut si̱ nyia̱ ma̱ng a̱mba, “Nyi li, di nggu wa wu!”
43019006	Nang a̱cha̱chet a̱yaapris ma̱ng á̱niet cham A̱li Nwuat za̱nang A̱gwaza ba ndi Yesu a̱ni, ba̱ si̱ koot a̱gugwong mi̱ chet nyia̱, “Á̱ kpang nggu da̱ a̱team a̱khwu!” Huhwa Bilatut si̱ nyia̱ ma̱ng a̱mba, “Nyi nat nyi kpang nggu da̱ a̱team a̱khwu wu ma̱ á̱pyia̱ nyin! Mat nung, n shya̱ nggu ma̱ng a̱bun bah!”
43019007	A̱yahudawa ba si̱ yong chi̱k nyia̱, “Nzi̱t zi̱ byia̱ doka, a̱wot kyang hu nang doka nzi̱t ji hyia̱ a̱ni, huhwa yet; ku myim á̱ hyat gu. Mat a̱ kyiak a̱pyia̱ nggu nang Nggwon A̱gwaza a̱ni!”
43019008	Jen nang gwomna Bilatut nfa̱k kyang ba̱ lyiat a̱ni, a̱wun nggu na si̱ mbeang.
43019009	A̱ si̱ bwuok a̱ nwuo mi̱ gaat ji. A̱ si̱si̱ lyip Yesu nyia̱, “A neet a̱ji wa?” Yesu si̱ nwuak gu shim bah.
43019010	Huhwa gwomna Bilatut si̱ nyia̱ ma̱ng a̱nggu, “A lak lyiat hu ma̱ng a̱nung, ka̱ni? A lyen n byia̱ a̱wat n tyia̱ á̱ byii̱k ang á̱ ghwon; n si̱ bu mbyia̱ a̱wat ka nang n na ntyia̱ á̱ kpang ang da̱ a̱team a̱khwu a̱ni baa?”
43019011	Yesu si̱ ma nwuak gu shim nyia̱, “A byia̱ tyok hu tazwa nung, ka̱nang á̱ jong ang hu neet Ma A̱gwaza tswazwa. Huhwa mbyia̱, á̱niet ba̱ ta̱bat nung ba̱ si̱ nwuak ang a̱ni; a̱ka̱tuk nang ba̱ nyia̱ a̱ni, swak a̱ si̱ nwan wu.”
43019012	Nang gwomna Bilatut nfa̱k a̱lyiat na a̱ni, a̱ si̱ kwan a̱ chat vak nang gu na nkai Yesu a̱ wot a̱ni. A̱mgba̱m ma̱ng a̱nia, A̱yahudawa ba si̱ bu koot a̱gugwong mi̱ chet nyia̱, “Ka̱ a kai a̱tyu wuni ghwon; to, nwan wa yet a̱kpa̱ndang Kaisar, a̱gwam shan A̱romawa wu bah! Konyan wa kyiak a̱pyia̱ nggu nang a̱gwam a̱ni, a̱tyu wa nyia̱ na̱nvan hwa ma̱ng Kaisar!”
43019013	Nang gwomna Bilatut nfa̱k a̱lyiat a̱nia a̱ni, a̱ si̱ ghwut ma̱ng Yesu a̱ bai ndyo a̱ta̱usa. A̱ si̱ swan di̱n chuk tyok nyia̱ shi̱ri̱ya tazwa a̱tyii nang á̱ ku nok ma̱ng nfang a̱ni. Da̱ a̱lyem A̱yahudawa ka, á̱ ngyei a̱tyii wu “Ga̱bata.”
43019014	A̱tuk a̱kya nang mam ka̱ mbai di̱di̱r, nang á̱ wu shyip á̱ nwuo A̱yet Ghwut mman Isi̱rela mi̱ Khwo hu; huhwa gwomna Bilatut nyia̱ ma̱ng a̱mba a̱ni, “Nyi li, a̱gwam nyin wu wa wu!”
43019015	A̱yahudawa ba si̱ bu koot a̱gugwong mi̱ chet nyia̱, “Á̱ hyat gu! Á̱ kpang gu da̱ a̱team a̱khwu!” Bilatut si̱ lyip ba nyia̱, “Nyi chat n kpang a̱gwam nyin wu da̱ a̱team a̱khwu a?!” Huhwa a̱cha̱chet a̱yaapris ba si̱ nwuak gu shim nyia̱, “Nzi̱t, zi̱ byia̱ a̱gwam a̱ghyang bah; mi̱ Kaisar wa ma̱nyin nggu!”
43019016	Huhwa gwomna Bilatut si̱ kin ta̱bat Yesu a̱ nwuak a̱cha̱chet A̱yahudawa ba, nyia̱ ba̱ kpang gu da̱ a̱team a̱khwu wu. Á̱niet nzwang ba, si̱ ta̱bat Yesu ba̱ si̱ nkat ma̱ng a̱nggu.
43019017	Yesu si̱ ghwut ma̱ a̱keang ka, a̱ fan a̱team a̱khwu wu ma̱ a̱pyia̱ nggu. A̱ si̱ nat ndyo da̱ a̱vwuo nang á̱ ngyei, “A̱vwuo A̱ghyighyak A̱pyia̱.” (Da̱ a̱lyem A̱yahudawa ka, á̱ ngyei, a̱vwuo ka “Goli̱gota”).
43019018	Da̱ a̱vwuo kani kya nang á̱ ku nkpang Yesu da̱ a̱team a̱khwu wu, dundung ma̱ng á̱tang a̱feang; a̱tyo nyiung a̱zayak, a̱tyo nyiung a̱za myian.
43019019	Gwomna Bilatut mameang si̱ tyia̱ á̱ si̱ lyuut a̱lyiat da̱ a̱lo á̱ si̱ lya̱u tazwa a̱team a̱khwu wu. Kyang nang gu ku lyuut a̱ni huhwa yet; “Di, Yesu A̱tyu Na̱za̱ra̱t A̱gwam A̱yahudawa wu wa wu!”
43019020	A̱yahudawa ma̱ a̱di̱di̱t si̱ fang a̱lyiat nani. Kyang ku mbyia̱ a̱ni, a̱vwuo ka nang á̱ ku nkpang Yesu da̱ a̱team a̱khwu wu a̱ni, ka̱ ku shya̱ kpa̱mkpaan ma̱ng a̱gba̱ndang a̱keang wu. Á̱ ku lyuut a̱lyiat nani da̱ a̱lyem A̱yahudawa, A̱romawa, ma̱ng A̱helenawa.
43019021	Huhwa a̱cha̱chet a̱yaapris ba̱ yet A̱yahudawa a̱ni, ba̱ si̱ nyia̱ ma̱ng gwomna Bilatut a̱ni, “Yok lyuut, nyia̱, ‘A̱gwam A̱yahudawa’ bah. A̱wot kyang hu á̱ na lyuut a̱ni huhwa yet; ‘A̱tyu wuni kyiak a̱pyia̱ nggu a̱ yet a̱gwam A̱yahudawa wa.’ ”
43019022	Gwomna Bilatut si̱ nwuak ba shim nyia̱, “Kyang hu n dyuut a̱ni, n wa ka̱n dyuut!”
43019023	Nang á̱niet nzwang ba ku nkpang Yesu da̱ a̱team a̱khwu a̱ni, ba̱ ku kyiak a̱yaatoot nggu ba, ba̱ si̱ ka̱u mba a̱ka̱naai. Kuzang a̱tyu nzwang si̱ kyiak a̱kpa a̱nyiung. A̱wot ba̱ si̱ bu kyiak a̱junjung a̱toot nggu wu nang á̱ ku nwai twai hu a̱ni. A̱wot á̱ ku nok a̱toot wu a̱ka̱mbi̱ri̱ng neet di̱n fwuo si̱ nat da̱ a̱ti̱tak.
43019024	Huhwa á̱niet nzwang ba si̱ nyia̱ ma̱ng á̱ghyang mba a̱ni, “Zi̱ yok sam a̱toot a̱ni bah. Kyang hu myim a̱ni, huhwa yet; zi̱ koot tswák da̱ a̱toot a̱ni, zi̱ ka li a̱tyu a̱ na ya a̱ni!” Ku ku li a̱ni wa da̱nian ku ka bai cha̱chaat ma̱ng kyang á̱ lyuut mami A̱lyiat A̱gwaza na a̱ni, nyia̱, “Ba̱ ku ka̱u a̱yaatoot nung ba di̱ tsi̱tsak mba. A̱toot nung wu meang, ba̱ si̱ koot tswák da̱ nggu.” Kyang hu nang á̱niet nzwang ku nyia̱ a̱ni, huhwa hu.
43019025	Á̱niet ba̱ ku yong kpa̱mkpaan ma̱ng a̱team a̱khwu Yesu wu a̱ni, bibya yet; a̱yang byin nggu wu, ma̱ng a̱yang a̱feang nggu, ma̱ng Ma̱ryamu a̱byii̱k Kilobat, ma̱ng Ma̱ryamu Ma̱ga̱daliya.
43019026	Nang Yesu ndi a̱yang byin nggu wu mbeang nggwon nta̱m nang gu chat a̱ni, kpa̱mkpaan ma̱ng a̱yang wu; huhwa gu nyia̱ ma̱ng a̱yang byin nggu wu a̱ni, “A̱yang, di nggwon ang kya ka!”
43019027	A̱wot a̱ si̱ nyia̱ ma̱ng nggwon nta̱m nggu ka a̱ni, “Di, a̱yang ang wu wa wu!” Neet di̱n jen a̱ja, nggwon nta̱m ka si̱ kin kyiak a̱yang byin Yesu wu, ka̱ si̱ nat ndyo a̱mali a̱ si̱si̱ swan ndung ma̱ng a̱nggu.
43019028	Yesu lyen nang di̱ yong huni, kuzang kyang mbai tyak. A̱wot da̱nian kuzang kyang hu ka nat cha̱chaat nang á̱ ku ndyuut mami A̱lyiat A̱gwaza na a̱ni; huhwa si̱ mbyia̱, a̱ si̱ nyia̱, “N fwuong mashyi.”
43019029	A̱kumbu ku shya̱ a̱ja, a̱ si̱ ntyia̱ a̱sa̱sat a̱sa̱khwot a̱na̱p na si̱ nhyat tyentyang. Ba̱ si̱ kyiak soso, ba̱ si̱ nzwup mami a̱sa̱khwot na. Ba̱ si̱ ti̱n soso ji, ba̱ si̱ la̱p ji da̱ a̱shya̱. Ba̱ si̱ tyia̱ Yesu ndyo a̱bwonu.
43019030	Nang Yesu nniaat a̱sa̱sat a̱sa̱khwot a̱na̱p wu a̱ni, huhwa gu nyia̱, “Ku tyak!” Gu si̱ kin totong a̱pyia̱ a̱byin, a̱ si̱ khwat swuan, a̱ si̱ nkat.
43019031	Huhwa a̱yaakwak a̱son A̱yahudawa ba si̱ naai gwomna Bilatut; gu ghwon á̱ luk a̱ti̱tak á̱niet ba nang á̱ a̱kpang da̱ a̱team a̱khwu wu a̱ni, a̱wot a̱ bu chyok ma̱ng nkwom na tazwa a̱yaateam a̱khwu ba. Kyang hu ku mbyia̱, ba̱ si̱ nnaai gwomna Bilatut a̱ni huhwa yet; da̱ a̱tsotson ntat a̱tuk Mam Fwung kya. Ba̱ ku chat nkwom á̱niet na na̱ swan a̱nia tazwa a̱team a̱khwu wu a̱tuk Mam Fwung ka bah. Mat hu na yet a̱gba̱ndang Mam Fwung wa.
43019032	Á̱niet nzwang ba si̱ kin bai da̱ a̱vwuo á̱niet nang á̱ ku kpang da̱ a̱team a̱khwu wu dundung ma̱ng Yesu a̱ni. Ba̱ si̱ kpa̱ra̱m a̱ti̱tak a̱tyo a̱zanson ba. Ba̱ si̱ swak ba̱ si̱ kpa̱ra̱m a̱ti̱tak a̱tyo ngaan ba.
43019033	A̱wot nang ba̱ mbwuok á̱ bai da̱ a̱vwuo Yesu ka a̱ni, ba̱ si̱ kpa̱ra̱m gu a̱ti̱tak ba bah. Mat ba̱ ku shya̱ nang nggu wa ka̱n khwu.
43019034	Huhwa a̱tyo nyiung mami á̱niet nzwang ba si̱ nwuan Yesu, a̱ si̱ ti̱p da̱ a̱beam tsi̱ntsa̱u ma̱ng zwang ji. Mi̱ di̱ yong a̱hwa, a̱sok ma̱ng a̱sa̱khwot si̱ kin ghwut.
43019035	(Nggu, a̱tyu a̱ li kyang nang á̱ nyia̱ ma̱ng á̱ghyi nggu ba a̱ni, nggu wa hyia̱ a̱lyiat nani. A̱wot a̱mgba̱m kyang hu gu hyia̱ a̱ni, a̱tsatsak a̱lyiat wa. A̱wot nggu ma̱ a̱pyia̱ nggu a̱ lyen nang a̱tsatsak a̱lyiat wa nang nggu ndyiat. A̱wot a̱ lyiat wa da̱nian nyin nyi ka nwuak a̱chuchuk.)
43019036	Si̱ huni ku bai da̱nian ku ka nat cha̱chaat ma̱ng kyang nang á̱ ku lyuut mami A̱lyiat A̱gwaza na a̱ni nyia̱, “Á̱ byia̱ kunkup gu nyiung nang á̱ na but a̱ni bah.”
43019037	A̱wot A̱lyiat A̱gwaza a̱ghyang si̱ bu nyia̱, “Á̱niet na nwuan a̱tyu nang ba̱ ku ti̱p a̱ni.”
43019038	Nang á̱ nyia̱ a̱nia a̱ni, huhwa a̱ghyang a̱niet nang á̱ ngyei nggu Isuu, a̱tyu A̱ri̱matiya (nggu a̱ ku yet nggwon ta̱m Yesu kya da̱ bang mat nang gu fwuong a̱wun A̱yahudawa a̱ni,) a̱ si̱ naai gwomna Bilatut a̱ nwuak nggu shim nang gu na nkyiak kwom Yesu hu, gu niat a̱ni. Gwomna Bilatut meang si̱ shim gu ndyo. A̱ si̱ nat, a̱ si̱ kyiak kwom Yesu hu.
43019039	Nikodimut mameang, a̱tyu a̱ ku bai da̱ a̱vwuo Yesu a̱tyetuk a̱ni, a̱ si̱ doot a̱ si̱ nat dundung ma̱ng Isuu. Nggu, a̱ ku ba̱ng hya̱u nang gu kyiai mur ma̱ng a̱lot a̱ni. Ku si̱ swan kpa̱p nang kweanghyi nchyi a̱ni.
43019040	Á̱niet a̱feang bani si̱ kyiak kwom Yesu hu, ba̱ si̱ gat hu ma̱ng kikyak. Ba̱ si̱ nkwon nkyuo turare, ma̱nang taada niat nkwom A̱yahudawa ji ndi a̱ni.
43019041	A̱vwuo ka nang á̱ ku nkpang Yesu da̱ a̱team a̱khwu wu a̱ni, ku shya̱ kpa̱mkpaan ma̱ng a̱byin chyui nkyang fwung. A̱wot lyak fai ku shya̱ a̱ja, da̱nang á̱ ka̱n niat a̱yin a̱ni bah.
43019042	Nang a̱tuk a̱kya kya ka̱n gyet mam nang á̱ wu shyip á̱ shya̱ Mam Fwung A̱yahudawa hu a̱ni; a̱wot lyak hu ku shya̱ kpa̱mkpaan a̱ja; huhwa ku mbyia̱, ba̱ si̱ kin myiai kwom Yesu hu a̱ja.
43020001	Ma̱ a̱tsotson a̱tson a̱tuk Ladi ka, nang a̱vwuo ka ni̱ li duduu, Ma̱ryamu Ma̱ga̱daliya si̱ nat da̱ a̱bi ka. A̱wot a̱ si̱si̱ shya̱ nang á̱ ka̱n gyuut a̱fang ka da̱ a̱nu a̱bi ka á̱ sak zan!
43020002	A̱ si̱ tyong chung a̱ nat da̱ a̱vwuo Siman Bitut, ma̱ng nggwon ta̱m ka nang Yesu chat a̱ swak a̱ni. A̱ si̱ hyia̱ ma̱ng a̱mba nyia̱, “Ba̱ kyiak kwom Yesu ma̱ a̱bi ka! A̱wot zi̱ lyen a̱vwuo ka nang ba̱ si̱ nsak gu a̱ni bah!”
43020003	Huhwa Bitut ma̱ng nggwon ta̱m a̱nyiung ka si̱ doot! A̱wot ba̱ si̱ nat da̱ a̱bi ka.
43020004	Ba̱ shya̱ di̱n chung mba a̱feang, a̱wot nggwon ta̱m a̱nyiung nka si̱ tyong Bitut a̱ ghwon. Kikya si̱ yet a̱son di̱n tat da̱ a̱bi ka.
43020005	A̱ si̱ beak a̱ nwuan, a̱ si̱ li a̱sai a̱toot wu. A̱wot da̱ nggu, a̱ nwuo bah.
43020006	A̱wot Siman Bitut a̱ ku shya̱ lilyim ka a̱ni, a̱ si̱ neet a̱ ba̱ nwuo ma̱ a̱bi ka. A̱ si̱ li a̱sai a̱toot nang á̱ nggat Yesu a̱ni, myian a̱ja;
43020007	ma̱ng a̱toot wu nang á̱ nggaat a̱pyia̱ Yesu ka a̱ni, nang gu myian zan; ma a̱nia wa a̱sai a̱toot wu si̱ byuut a̱ swan zan.
43020008	A̱wot nggwon ta̱m ka ka̱ ku yet a̱son nat da̱ a̱bi ka a̱ni, si̱ mun a̱ nwuo mami. A̱ si̱ li, a̱ si̱ nwuak a̱chuchuk.
43020009	(Bi̱ri̱ng ma̱ng a̱nia, ba̱ ku fi̱k kyang hu nang A̱lyiat A̱gwaza na fa nyia̱ Yesu na doot ma̱ng swuan ma̱ á̱niet ba̱ ka̱n kwi a̱ni bah).
43020010	A̱wot mman ta̱m na si̱ bwuok á̱ nat a̱mali.
43020011	A̱wot Ma̱ryamu Ma̱ga̱daliya si̱ yong a̱ta̱usa da̱ a̱nu a̱bi ka, a̱ twei. Nang gu ni̱ shya̱ da̱ a̱nak ka, a̱ si̱ beak a̱ nwuan mami a̱bi ka.
43020012	A̱jawa gu si̱ li a̱yaata̱m tswá A̱gwaza a̱feang, nang ba̱ swan ma̱ng a̱sai a̱yaatoot da̱ a̱vwuo nang á̱ ku myian Yesu a̱ni; a̱tyo nyiung a̱zapyia̱ ka, a̱tyo nyiung tatak.
43020013	Ba̱ si̱ lyip gu nyia̱, “A̱byii̱k, yihwa mbyia̱ nang a ntwei?” A̱ si̱ nyia̱, “Ba̱ kyiak kwom a̱tyoli nung wu á̱ doot ndyo! A̱wot ndyen tyan ji ba̱ si̱ nsak hu a̱ni bah!”
43020014	Nang gu nhyia̱ a̱nia a̱ni, a̱ si̱ bwuak, a̱ si̱ li Yesu gu yong. Da̱ nggu, a̱ fi̱k gu bah!
43020015	Yesu si̱ lyip gu nyia̱, “A̱byii̱k, yihwa mbyia̱ nang a ntwei? A̱nyan wa nang a chat?” Ma̱ryamu si̱ fa á̱ ngyei a̱tyu cham a̱vwuo wu wa. A̱wot a̱ si̱ nyia̱ ma̱ng a̱nggu, “Ki̱ nyi kyiak gu doot ndyo, a hyia̱ ma̱ng a̱nung tyan ji a si̱ nsak hu a̱ni, a̱wot n nat n kyiak guu!”
43020016	Yesu si̱ nyia̱ ma̱ng a̱nggu, “Ma̱ryamu!” A̱ si̱ bwuak a̱ nat ma̱ng Yesu. A̱ si̱ kaat da̱ a̱lyem A̱yahudawa, nyia̱ “Raboni!” Huhwa yet “A̱tyu tyiet.”
43020017	Yesu si̱ nyia̱ ma̱ng a̱nggu, “Yok vwuk nung bah, mat n ka̱n bwuok nat tswazwa da̱ a̱vwuo A̱tyia̱ ka bah. Ya mbwuok nat da̱ a̱vwuo á̱na̱nyiuk nung ba, a̱ si̱ hyia̱ ma̱ng a̱mba; n na mbwuok nat tswazwa da̱ a̱vwuo A̱tyia̱ nung ma̱ng A̱tyia̱ nyin, A̱gwaza nung ma̱ng A̱gwaza nyin.”
43020018	Ma̱ryamu Ma̱ga̱daliya si̱ nat a̱ si̱si̱ hyia̱ ma̱ng mman ta̱m Yesu na nang gu ndi ngguu. A̱wot a̱ si̱ tak ma̱ng a̱mba kyang nang gu lyiat ma̱ng a̱nggu a̱ni.
43020019	Jenshyung a̱tuk Ladi ka, a̱wot mman ta̱m na si̱ tung dundung nang nyinyiit hu shya̱ di̱ nyim, mat ba̱ fwuong a̱wun a̱cha̱chet A̱yahudawa ba. A̱wot Yesu si̱ bai a̱ ba̱ yong ma̱ng a̱mba! A̱ si̱ nyia̱ “Swat nyinyang ku shya̱ dundung ma̱ng a̱nyin!”
43020020	Nang gu nhyia̱ a̱nia a̱ni, a̱ si̱ tak ma̱ng a̱mba mbwak nggu na ma̱ng a̱gbang tsi̱ntsa̱u nggu wu. Mman ta̱m na si̱ gwai ba̱t nang ba̱ ndi A̱tyoli Yesu a̱ni!
43020021	A̱wot Yesu si̱ bu nyia̱ ma̱ng a̱mba, “Swat nyinyang ku shya̱ ma̱ng a̱nyin! Ma̱nang A̱tyia̱ wu nta̱m nung a̱ni; ma a̱nia wa, n ma nta̱m nyin!”
43020022	Nang gu nhyia̱ a̱nia a̱ni, a̱ si̱ hyiap mba swuan. A̱ si̱ nyia̱, “Nyi san A̱za̱za̱rak Ntswa wu!
43020023	Ka̱ nyi chi a̱yin a̱bun nggu wu, á̱ ma na chi nggu ndyo. A̱tyu nang nyi ba̱ng gu a̱bun nggu wu a̱ni, á̱ na ba̱ng nggu ndyo.”
43020024	A̱tyo nyiung mi̱ mman ta̱m swak ma̱ a̱feang na Toma, a̱ ku byia̱ a̱lyoot nggan nang á̱ bu ngyei “A̱hyaai ka” a̱ni; ku shya̱ ma̱ng a̱mba nang Yesu ku mbai a̱ni bah.
43020025	Nang á̱kum mman ta̱m ka n tak ma̱ng a̱nggu a̱ni, “Zi̱ li A̱tyoli nzi̱t wu a̱ni!” Toma si̱ nyia̱ ma̱ng a̱mba, “Ka̱ n di a̱bubwong nkusa ba di̱ mbwak nggu na; n si̱ bu nsak ga̱swuong nung ji bah; a̱wot n si̱ bu nsak bwak da̱ a̱gbang tsi̱ntsa̱u nggu wu bah; n na nwuak a̱chuchuk bah!”
43020026	Nang mam a̱ni̱nai nswak a̱ni, nang mman ta̱m nggu na bu shya̱ a̱mali ka, ba̱ nyim á̱pyia̱ mba á̱ tyia̱, nang Toma shya̱ dundung ma̱ng a̱mba. A̱wot nang nyinyiit na shya̱ di̱ nyim, Yesu si̱ bai a̱ ba̱ yong ma̱ng a̱mba! A̱ si̱ nyia̱, “Swat nyinyang ku shya̱ dundung ma̱ng a̱nyin!”
43020027	A̱jawa Yesu si̱ nyia̱ ma̱ng Toma, “Tyia̱ ga̱swuong ang ji, a̱wot a nwuan mbwak nung na. Neap bwak ang hu a tyia̱ mi̱ tsi̱ntsa̱u nung ji. Yok, but mi̱ fwuo bah; nwuak a̱chuchuk!”
43020028	Toma si̱ nyia̱ ma̱ng a̱nggu, “A̱tyoli nung ma̱ng A̱gwaza nung!”
43020029	Yesu si̱ bu nyia̱ ma̱ng a̱nggu, “A nwuak fwuo mat nang a ndi nung wa a̱ni a? Á̱niet a̱li̱ba̱rka bya yet á̱si̱ ba̱ nwai li nung; a̱mgba̱m ma̱ng a̱nia ba̱ si̱ nwuak fwuo da̱ nung a̱ni.”
43020030	Yesu ku nyia̱ nkyang a̱ga̱de ma̱ a̱di̱di̱t nang gu nshya̱ ma̱ng mman ta̱m nggu na, á̱ lyuut na mi̱ ta̱ka̱da huni bah.
43020031	A̱mgba̱m ma̱ng a̱nia, á̱ lyuut nkyang nani da̱nian nyi ka nwuak a̱chuchuk nang Yesu wa ngyet Kristi, A̱tyu nang A̱gwaza kup gu tyok a̱ni, ma̱ng Nggwon A̱gwaza; a̱wot mami nwuak fwuo nyin hu da̱ nggu, nyi ka shya̱ swuan mami a̱lyoot gu.
43021001	Nang si̱ huni nswak a̱ni, Yesu si̱ bu tyai a̱pyia̱ nggu da̱ a̱vwuo mman ta̱m nggu na a̱beam a̱gba̱ndang jok Ga̱lili ka. Di si̱sak gu ntyai a̱pyia̱ gu a̱ni:
43021002	Siman Bitut, ma̱ng Toma (a̱ ku byia̱ a̱lyoot nggan nang á̱ bu ngyei “A̱hyaai ka” a̱ni); ma̱ng Nataniyel a̱ ku neet mi̱ Kana mi̱ a̱keang Ga̱lili a̱ni; ma̱ng á̱fai Za̱ba̱di, ma̱ng mman ta̱m a̱feang á̱ghyang Yesu na; ku mun á̱ shya̱ a̱ja dundung.
43021003	Siman Bitut si̱ nyia̱ ma̱ng a̱mba, “N naat bwoi fa̱n!” Ba̱ si̱ nyia̱ ma̱ng a̱nggu, “Zi̱ na khwi ang!” A̱wot ba̱ si̱ nat, ba̱ si̱ nwuo kukwon a̱wak hu. Ba̱ si̱ tyak a̱mgba̱m a̱tyetuk a̱kya nang ba̱ bwoi fa̱n bah.
43021004	Ma̱ a̱tsotson a̱tson, Yesu si̱ yong di̱ khwong a̱sa̱khwot hu. A̱wot ba̱ ku fi̱k Yesu bah.
43021005	A̱wot a̱ si̱ nyia̱ ma̱ng a̱mba, “Zám jini, nyi bwuo a̱fa̱n baa?” Ba̱ si̱ nyia̱, “Kaai, zi̱ ka̱n bwuo kyang bah.”
43021006	Yesu si̱ nyia̱ ma̱ng a̱mba, “Nyi koot a̱ka̱li nyin ka a̱zayak; nyi mbwoi fa̱n hu.” Nang ba̱ koot a̱ni, ba̱ si̱ bwoi fa̱n ba̱t! A̱ka̱li ka̱ si̱ khat ba kwak hu!
43021007	Nggwon ta̱m ka nang Yesu ku chat a̱ swak a̱ni, si̱ nyia̱ ma̱ng Bitut, “A̱tyoli Yesu wa!” Mi̱ di̱ yong a̱hwa nang Bitut nfa̱k nang Yesu wa a̱ni, a̱ si̱ kup a̱yaatoot nggu ba, (nang gu khwuk a̱yaatoot gu ba, a̱ koot); a̱wot a̱ si̱ fi̱p a̱ kwa ma̱ a̱sa̱khwot na!
43021008	Á̱kum mman ta̱m ka si̱ bai ba̱ si̱ kwak a̱ka̱li ka tyentyang ma̱ng fa̱n hu; mat nang ba̱ shya̱ gbang ma̱ng khwong hu bah, ku ku yet nang a̱ka̱tyong nchyi a̱ni.
43021009	Mi̱ di̱ ghwut mba hu ma̱ a̱sa̱khwot na, ba̱ si̱ li a̱chi̱chan ndong ma̱ng fa̱n tazwa ndong ka, mbeang burodi.
43021010	Yesu si̱ nyia̱ ma̱ng a̱mba, “Nyi bai ma̱ng fa̱n ghyáng a̱ji nang nyi ka̱n bwoi a̱ni.”
43021011	Huhwa Siman Bitut si̱ nyeak kukwon a̱wak hu, a̱ si̱ khwat a̱ka̱li ka bai ndyo di̱ khwong hu, nang ka̱ nhyat ma̱ng fa̱n. Fa̱n hu ku yet chyi ma̱ng nswak nfwuon ma̱ a̱tat (153). Bi̱ri̱ng ma̱ng a̱di̱di̱t fa̱n a̱wa, a̱ka̱li ka du tyat bah!
43021012	Yesu si̱ nyia̱ ma̱ng a̱mba, “Nyi bai nyi tyat a̱ta̱mpyia̱!” Á̱ mbyia̱ nggwon ta̱m ka̱ du gbang a̱lyia̱ ka̱ lyip gu, “Nwan wa a̱nyan?” bah, mat ba̱ ku lyen nang A̱tyoli Yesu wa!
43021013	A̱wot Yesu si̱ nat a̱ si̱ kyiak burodi wu, a̱ si̱ ka̱u mbaa. Ma a̱nia wa, gu si̱ bu nnyia̱ ma̱ng fa̱n hu.
43021014	Si̱ huni hwa ku yet a̱ka̱tat ka nang Yesu ntyai a̱pyia̱ nggu da̱ a̱vwuo mman ta̱m nggu ka, nang gu ku ndoot ma̱ng swuan ma̱ á̱niet ba̱ ka̱n kwi a̱ni.
43021015	Nang ba̱ ntyak ya kyayak hu a̱ni, Yesu si̱ nyia̱ ma̱ng Siman Bitut, “Siman a̱fai Yoona, a̱tsak a̱lyiat, a chat nung swak á̱si̱ bani a?” A̱ si̱ shim, nyia̱ “Ii, A̱tyoli a lyen nang n chat ang!” Yesu si̱ nyia̱ ma̱ng a̱nggu, “Ka̱u mman zón seap nung na kyayak.”
43021016	A̱ka̱feang ka Yesu si̱ nyia̱ ma̱ng a̱nggu, “Siman, a̱fai Yoona, a̱tsak a̱lyiat a chat nung a?” A̱ si̱ shim, nyia̱ “Ii, A̱tyoli, a lyen nang n chat ang!” Yesu si̱ nyia̱ ma̱ng a̱nggu, “Chok zón seap nung ji.”
43021017	Yesu si̱ bu lyip gu da̱ a̱ka̱tat ka, nyia̱, “Siman, a̱fai Yoona, a chat nung a?” Bitut si̱ fa̱k a̱lyia̱ ya di̱ si̱sak nang Yesu bu ndyip gu da̱ a̱ka̱tat ka, nyia̱, “A chat nung a?” A̱ si̱ nyia̱ “A̱tyoli, a lyen kuzang kyang, a lyen nang n chat ang!” Yesu si̱ nyia̱ ma̱ng a̱nggu, “Ka̱u zón seap nung ji kyayak.
43021018	“N hyia̱ ma̱ng a̱nwan a̱tsak a̱lyiat; jen nang a ku ngyet fi̱ng nggwon seam a̱ni, a ni̱ kup a̱toot nang a chat a̱ni. A nat koji wa nang a chat nat a̱ni. A̱wot ka̱ a ba̱ kwop, a na neap mbwak ang na, a̱yin a̱ kup ang a̱yaatoot ang ba, a̱ nat ma̱ng a̱nwan da̱ a̱vwuo nang a chat a̱ni bah.”
43021019	(Yesu ku hyia̱ si̱ huni da̱nian gu ka tak tangka̱i a̱khwu nang Bitut na̱ khwu, ka̱ ka nwuak A̱gwaza shi a̱ni). A̱wot Yesu si̱ nyia̱ ma̱ng Bitut, “Khwi nung!”
43021020	Bitut si̱ ta̱ghak, a̱ si̱ li nggwon ta̱m nang Yesu chat ba̱t a̱ni ka̱ khwi mbaa. Nggu wa ku shya̱ a̱ hyia̱k Yesu gi̱ngi̱ng, di̱n jen ya nkyayak A̱yet Ghwut Mman Isi̱rela mi̱ Khwo wu; a̱ si̱ lyip Yesu nyia̱, “A̱tyoli, a̱nyan wa chat bwuk ma̱ng a̱nwan hu?”
43021021	Nang Bitut nta̱ghak a̱ si̱ li ngguu a̱ni, a̱ si̱ nyia̱ ma̱ng Yesu, “A̱tyoli, a̱tyu wuni fa?”
43021022	Yesu si̱ nwuak gu shim, nyia̱, “Ka̱ n shim gu ndyo nyia̱ a̱ na swuan si̱ nat jen n na mbwuok a̱ni; yihwa ngyet si̱ nwan hu? Nwan, khwi ma̱ nung!”
43021023	Mat a̱nia, nkhang na si̱ kai a̱ kaat á̱niet khwi Yesu ba, nang á̱ nyia̱ nggwon ta̱m kani na khwu bah. A̱wot Yesu ku hyia̱ nang gu na nwai khwu hwa bah. A̱ ku nyia̱, “Ki̱ n nyia̱ n na nghwon guu gu swuan si̱ nang n bwuok; yihwa ngyet a̱ka̱ta ang ka?”
43021024	A̱tyu wuni wa yet nggwon ta̱m ka ka̱ shei kpa̱sai a̱chuchuk tazwa a̱mgba̱m nkyang nani a̱ni; a̱ si̱ lyuut naa. Zi̱ lyen nang kyang gu hyia̱ a̱ni, yet a̱tsak a̱lyiat wa za̱m!
43021025	Nkyang njhyang ma̱ a̱di̱di̱t nang Yesu ku nyia̱ a̱ni. Ka̱ á̱ wa lyuut na a̱mgba̱m, n fa a̱mgba̱m swanta hu si̱ mi̱n kyiak nta̱ka̱da na nang á̱ ndyuut a̱ni bah!
44001001	Tiyofulut, mami ta̱ka̱da nang n ku ntsa lyuut ang ndyo a̱ni, n ku ndyuut hu tazwa a̱mgba̱m nkyang nang Yesu ku tsa nyia̱ ma̱ng tyiet a̱ni;
44001002	ba̱ng si̱ nat a̱tuk ka nang á̱ ku nkyiak gu á̱ nat ndyo Ma A̱gwaza tswazwa a̱ni. Mat chet A̱za̱za̱rak Ntswa, Yesu ku mi̱ ngba a̱yaata̱m nggu ba nang gu khai a̱ni, á̱ sii du kyiak gu, á̱ nat ndyo Ma A̱gwaza tswazwa ka.
44001003	Nang Yesu ku nghwut mi̱ swuo a̱bung da̱ a̱team a̱khwu wu a̱ni, a̱ si̱ tyai a̱pyia̱ nggu kpa̱sai mami mam swak naai di̱n jen di̱n jen, da̱ a̱vwuo a̱yaata̱m nggu ba! A̱wot a̱ si̱ tyai a̱pyia̱ nggu kpa̱sai di̱ nvak na̱ tak chi̱k nang nggu wa ndoot ma̱ng swuan ma̱ á̱niet ba̱ ka̱n kwi a̱ni. A̱ si̱ wa̱i mba a̱lyiat tazwa Tyok A̱gwaza hu.
44001004	Di̱n jen jhyang, nang gu ku nshya̱ di̱ ya kyayak dundung ma̱ng a̱mba a̱ni, a̱ si̱ gba mba mi̱ chet nyia̱, “Nyi yok doot, nyi ghwon Urusha̱lima hu a̱nfaan bah. Da̱ a̱kwonu a̱kya, nyi swan fwuong za̱nang nang A̱tyia̱ nung wu nyia̱ a̱li̱ka̱uli a̱ na ta̱m ma̱ng a̱nyin dyo a̱ni; ma̱nang n ku nhyia̱ ma̱ng a̱nyin a̱ni.
44001005	A̱tsak a̱lyiat, Yoona ku nyia̱ nyin ba̱ptisman ji ma̱ng a̱sa̱khwot nia. A̱wot á̱ na bwuo mam ma̱ chunchwiit, á̱ na nyia̱ nyin ba̱ptisman ji ma̱ng A̱za̱za̱rak Ntswa wa!”
44001006	Mat a̱nia, á̱ si̱ labeang bah, nang a̱yaata̱m Yesu ba shya̱ ndung ma̱ng a̱nggu, ba̱ si̱ nwuo lyi̱ri̱m guu a̱nyanyin nyia̱, “A̱tyoli, ma̱nini kya nang a na mbwuok ma̱ng tyok á̱niet Isi̱rela hu, a nwuak baa?”
44001007	A̱jawa Yesu si̱ nyia̱ ma̱ng a̱mba, “Ku yet ta hwa nyi lyen jen ku a̱tyong bwuok ma̱ng tyok Isi̱rela hu bah. Ma̱ A̱gwaza a̱ yet A̱tyia̱ wu a̱ni; nggu wa ma̱nyin nggu byia̱ tyok gu sak jen ji.
44001008	A̱wot nyi na shya̱ chet di̱n jen nang A̱za̱za̱rak Ntswa wu na ntyei nyin chet a̱ni. A̱wot nyi na yet á̱niet shei nkhang nung bya mi̱ Urusha̱lima, ma̱ng a̱mgba̱m á̱kum fam a̱byin Yahudiya ka, ma̱ng fam a̱byin Sa̱mariya, ba̱ng si̱ nat kuzang a̱byin mi̱ swanta hu!”
44001009	Jen nang Yesu ntyak a̱lyiat nani a̱ni, á̱ si̱ kin kyiak gu mi̱ ni̱nian á̱ nkat dyo mi̱ kyai tswazwa, nang ba̱ jwaat á̱ghyi á̱ nwuan. A̱wot ba̱ si̱ bu li nggu bah.
44001010	Nang ba̱ njwaat á̱ghyi á̱ nwuan naat Yesu hu mi̱ kyai tswazwa hu a̱ni, á̱niet a̱feang ba̱ kup a̱sai a̱jhya̱jhyat a̱yaatoot a̱ni, si̱ kin gyong ndung ma̱ng a̱mba!
44001011	Á̱niet a̱feang a̱bya si̱ nyia̱ ma̱ng a̱mba, “Nyin á̱tyok Ga̱lili, yihwa mbyia̱ nang nyi ngyong jwaat á̱ghyi nwuan kyai tswazwa hu? Yesu wuni nang á̱ kyiak da̱ a̱vwuo nyin á̱ nkat ndyo Ma A̱gwaza tswazwa ka a̱ni; ma a̱nia wa, nang gu na mbwuok a̱ bai ma̱ cha̱chaat, nang nyi ndi gu nnaat mi̱ kyai tswazwa hu a̱ni!”
44001012	A̱wot a̱yaata̱m Yesu ba si̱ bwuot á̱ chorop á̱ neet tazwa Tsok Za̱itun, ji̱ shya̱ kpa̱mkpaan ma̱ng Urusha̱lima a̱ni, ba̱ si̱ chong a̱chyet ka̱ tat a̱swap á̱kum met a̱nyiung a̱ni.
44001013	Nang ba̱ ku si̱ nnwuo a̱keang Urusha̱lima ka a̱ni, ba̱ si̱ nyeak á̱ nat ma̱ a̱gba̱ndang nyuo a̱mali tazwa ka nang ba̱ ku nswan a̱ni. A̱yaata̱m bani bya ku yet: Bitut, Yoona, Yakubu ma̱ng Anda̱rawut, Filibut ma̱ng Toma, Ba̱tolomi ma̱ng Matyu, Yakubu a̱fai A̱lfayat ma̱ng Siman (nang á̱ ngyei Za̱loti a̱ni,) mbeang Yahuda a̱fai Yakubu wu.
44001014	A̱mgba̱m mba, ba̱ ku mun á̱pyia̱ di̱ naai A̱gwaza, mbeang Ma̱ryamu a̱yang byin Yesu wu, ma̱ng á̱nyiuk á̱ghyang, mbeang á̱na̱nyiuk Yesu ba.
44001015	Di̱n jen a̱ja, Bitut si̱ doot a̱ yong ma̱ a̱ka̱wa̱tyia̱ á̱niet khwi ba. (Á̱niet ba̱ ku shya̱ a̱ja a̱ni, ku tat chyi ma̱ng nswak nfeang.)
44001016	Bitut si̱ nyia̱, “Nyin á̱na̱nyiuk nung mba, ku yet ta hwa A̱lyiat A̱gwaza na na̱ bai da̱ a̱nu ka, nang A̱za̱za̱rak Ntswa A̱gwaza wu gbangbang ku ntak á̱zanson a̱bwonu A̱gwam Da̱wuda a̱ni. A̱za̱za̱rak Ntswa wu si̱ lyiat tazwa Yahuda Iska̱riyoti, a̱tyu a̱ ku kwak á̱ka̱tuk á̱niet ba vak, a̱ si̱ la̱p a̱nu ma̱ng a̱mba, ba̱ si̱ nta̱bat Yesu a̱ni.
44001017	A̱mgba̱m ma̱ng a̱nia, Yahuda ku yet a̱tyo nyiung ma̱ nzi̱t. A̱wot a̱ si̱ nyia̱ ta̱m hu ndung ma̱ng a̱nzi̱t.”
44001018	(A̱wot Yahuda si̱ ghwut a̱ nat ma̱ a̱byin a̱ghyang, a̱ si̱si̱ kwa a̱ ta̱gurup a̱ghyi ba a̱byin. A̱fa nggu ka si̱ tat, na nggu hu si̱ ghwut nta. Á̱ ku san a̱byin a̱kya ma̱ng zang kurum nang Yahuda Iska̱riyoti ku ndyap Yesu a̱ni.
44001019	Nkhang a̱khwu Yahuda Iska̱riyoti na si̱ nwuo ma̱ a̱fufwuo a̱mgba̱m á̱niet Urusha̱lima ba. Huhwa si̱ mbyia̱, á̱ si̱ ntyia̱ a̱vwuo ka a̱lyoot da̱ a̱lyem mba ka nyia̱, A̱ka̱ldama. Si̱ huni fa, “A̱byin A̱sok.”)
44001020	Bitut si̱ bu nyia̱, “Ma̱nang á̱ ndyuut mami Za̱bura a̱ni, nyia̱, ‘Yok a̱li nggu ka ka̱ tyia̱ a̱ta̱bat, a̱wot a̱yin gu yok swan ma̱ nka bah.’ “Ma a̱nia wa, á̱ si̱ bu ndyuut, nyia̱, ‘Yok a̱ghyang a̱niet a̱ kyiak ta̱m nggu hu.’
44001021	“Mat a̱nia, ku myim zi̱ khai a̱tyu a̱ na kyiak ta̱m da̱ a̱kwonu Yahuda Iska̱riyoti a̱ni, ma̱ á̱niet ba̱ ku shya̱ dundung ma̱ng a̱nzi̱t di̱n jen zi̱ ku nnaat mbwuot ma̱ng A̱tyoli Yesu a̱ni.
44001022	“Ku bu yet ta hwa, a̱tyu wuni a̱ shya̱ dundung ma̱ng Yesu neet di̱n jen nang Yoona ku nnyia̱ Yesu ba̱ptisman ji, si̱ nat jen nang á̱ ku nkyiak Yesu da̱ a̱vwuo nzi̱t, á̱ nat ndyo Ma A̱gwaza tswazwa ka a̱ni. Kuzang a̱yin nang á̱ na khai ma̱ á̱niet bani, a̱ na mun a̱pyia̱ dundung ma̱ng a̱nzi̱t, a̱ tak ma̱ng á̱ghyang á̱niet nang gu ndi Yesu ma̱ng á̱ghyi di̱n jen nang Yesu ndoot ma̱ á̱niet ba̱ ka̱n kwi a̱ni.”
44001023	A̱jawa ba̱ si̱ khai á̱niet a̱feang; Isuu, a̱tyu nang á̱ ku ngyei “Ba̱rsa̱bat,” (a̱ si̱ bu byia̱ a̱lyoot a̱ghyang, á̱ ngyei “Yustut,”) nggu ma̱ng Matiyat.
44001024	A̱mgba̱m a̱yaata̱m ba si̱ naai A̱gwaza nyia̱, “Zi̱ naai ang A̱gwaza a yet A̱tyoli a̱ni, a lyen fwuo konyan. Zi̱ chat a tak ma̱ng a̱nzi̱t mami á̱niet a̱feang bani; a̱tyu nang a ka̱n khai a̱ni.
44001025	Nggu wa na kyiak a̱vwuo nta̱m Yahuda nang gu kai a̱ ghwon a̱ni, a̱tyu a̱wa a̱ yet a̱ta̱m shei a̱lyiat ang wu. Mat Yahuda ku kai nzi̱t a̱ ghwon a̱ si̱ kai vak a̱pyia̱ nggu, a̱ si̱ khwu.”
44001026	A̱jawa ba̱ si̱ koot tswák tazwa á̱niet a̱feang a̱bya, ba̱ ka li a̱tyu nang A̱gwaza khai a̱ni. Tswák ji si̱ tak nang Matiyat wa nang A̱gwaza nkhai, gu ka yet a̱ta̱m Yesu dundung ma̱ng a̱yaata̱m swak ma̱ a̱nyiung ba.
44002001	Jen nang mam a̱yet Pentikot hu bu nkaat a̱ bai a̱ni, a̱mgba̱m á̱niet khwi Yesu ba si̱ tung ndung da̱ a̱vwuo a̱nyiung.
44002002	Ma̱nang but á̱ghyi a̱ni, ba̱ si̱ kin fa̱k wun ku khwom ma̱ vwuu a̱ hyap mi̱ chet, neet tswazwa a̱ ba̱ hyat a̱li ka nang ba̱ nshya̱ a̱ni!
44002003	Ba̱ si̱ li á̱kpa nkyang nang a̱ka̱lyera̱p ndong a̱ni, na̱ si̱ ghai á̱ chyok á̱ swan tazwa a̱pyia̱ kuzang a̱yin ma̱ mba.
44002004	A̱za̱za̱rak Ntswa wu si̱ kin tyia̱ kuzang a̱yin ma̱ mba chet, ba̱ si̱ kin ta̱bat lyiat di̱ lilyem ghyáng da̱nang ba̱ mi̱ mmyiam a̱ni bah; ma̱ cha̱chaat ma̱nang A̱za̱za̱rak Ntswa wu nnang konyan za̱nang chet ji a̱ni!
44002005	Di̱n jen a̱ja nang A̱yahudawa ma̱ a̱di̱di̱t ba̱ yet á̱niet fwuong a̱wun A̱gwaza, á̱ swan mi̱ Urusha̱lima a̱ni, ba̱ ku neet mi̱ kuzang a̱byin mi̱ swanta hu.
44002006	Jen nang ba̱ nfa̱k a̱khwom gwun a̱nia a̱ni, á̱niet ma̱ a̱di̱di̱t si̱ tung. Hu si̱ yet konyan kyang a̱ga̱de, mat konyan ma̱ mba ku fa̱k nang á̱niet khwi ba lyiat di̱ lilyem nang á̱ ntyei mba a̱ni!
44002007	Ba̱ si̱ fa̱k a̱ga̱de, ba̱ si̱ ya ndyi̱ri̱m á̱ghyang mba nyia̱, “A̱mgba̱m á̱niet ba̱ lyiat lyiat huni a̱ni, n gyei ba̱ neet mi̱ fam a̱byin Ga̱lili hwaa?
44002008	Ku li ni wa nang konyan ma̱ nzi̱t nfwuong a̱lyiat mba na di̱ lilyem nang á̱ ntyei nzi̱t a̱ni?
44002009	“Nzi̱t bya ba, zi̱ neet mi̱ nfam bibyin Fa̱tiya, Ma̱diya, Ela̱m; á̱ghyang nzi̱t zi̱ neet ma̱ a̱byin Mesopotamiya, ma̱ng nfam bibyin Yahudiya, Ka̱fa̱dokiya, Funtut, A̱siya,
44002010	Fi̱ri̱jiya, Ba̱mfiliya, ma̱ng a̱byin Ma̱sa̱r, ma̱ng nfam a̱byin Li̱biya na̱ shya̱ kpa̱mkpaan ma̱ng Si̱ri̱n a̱ni. Á̱ghyang ma̱ a̱nzi̱t si̱ yet á̱nietchen zi̱ neet Rom zi̱ bai song a̱yet ji a̱ni;
44002011	ma̱ng á̱ghyang nzi̱t zi̱ yet kwai A̱yahudawa, ma̱ng á̱ghyang zi̱t zi̱ yet Nnwap na̱ nwai yet A̱yahudawa a̱ni, a̱wot zi̱ fwuong a̱wun A̱gwaza A̱yahudawa; ma̱ng á̱ghyang zi̱t zi̱ neet ma̱ a̱byin a̱ka̱wa̱tyia̱ a̱sa̱khwot nang á̱ ngyei Ka̱rita a̱ni; ma̱ng á̱ghyang zi̱t zi̱ neet mi̱ fam a̱byin A̱rabiya a̱ni. A̱mgba̱m zi̱t, zi̱ fa̱k á̱ lyiat a̱cha̱chet nkyang na̱ tak a̱mgba̱m chet A̱gwaza hu mi̱ lilyem nang á̱ ntyei nzi̱t a̱ni!”
44002012	Ku si̱ yet mba kyang a̱ga̱de. Ba̱ si̱ tyia̱ ma̱ a̱tai ba̱ si̱ ya nnwuo lyi̱ri̱m á̱ghyang mba nyia̱, “Yihwa nang a̱lama wuni fa?”
44002013	Á̱ghyang á̱niet ma̱ á̱kpa á̱niet ka si̱ ta̱bat mai mba nyia̱, “Ba̱ swuo a̱kan nia; ni̱nia ba̱ hyeng!”
44002014	A̱jawa Bitut ma̱ng á̱kum a̱yaata̱m swak ma̱ a̱nyiung ka si̱ shya̱i á̱ yong a̱zanson. Bitut si̱ ta̱ngam a̱nwuat mi̱ chet, a̱ si̱ nyia̱ ma̱ng á̱kpa á̱niet ka, “Nyin á̱na̱nyiuk nung ba nyi yet A̱yahudawa a̱ni, ma̱ng á̱niet nyi swan mi̱ Urusha̱lima a̱ni, yok n ngwa̱i nyin á̱lyiat nani! Nyi myiai a̱fufwuo nyi fa̱k á̱lyiat nung na!
44002015	Á̱niet bani hyeng a̱kan nia nang nyi nfa a̱ni bah; tswam a̱kubunyiung ja ji a̱tsotson kani!
44002016	A̱wot kyang hu nang Yowel a̱ta̱m a̱kwonu A̱gwaza wu ku lyiat a̱ni, hwa hu:
44002017	‘A̱gwaza nyia̱, “Di̱n jen ngaan ji, n na nang a̱mgba̱m á̱niet mi̱ swanta ba A̱za̱za̱rak Ntswa nung wu gba̱mgbam! Mman á̱sam ma̱ng mman á̱nap nyin na, na̱ na shei nkyang da̱ a̱kwonu nung á̱zanson. Nfi̱ng á̱tyok nyin na na nwuan a̱ma̱bwoi; ma a̱nia wa, á̱khwukhwop á̱niet nyin ba na laat a̱laat.
44002018	A̱wot, ku á̱khwo nung ba, á̱tyok ma̱ng á̱nyiuk, mi̱ mam a̱nia, n na nang mba A̱za̱za̱rak Ntswa nung wu gba̱mgbam. Mba meang, ba̱ na shei kyang ku na bai á̱zanson a̱ni da̱ a̱kwonu nung.
44002019	N na nyia̱ nkyang a̱ga̱de mi̱ kyai tswazwa, ma̱ng a̱di̱di̱t a̱lama a̱ na ghwut a̱byin! Ni̱nia yet a̱sok, ma̱ng long, ma̱ng a̱dyundyung a̱kyi̱ri̱p a̱chunchung, a̱ li nang á̱ni̱nian a̱ni!
44002020	Á̱ na bwuak mam hu ku tyia̱ lyin. A̱wot á̱ tyia̱ zwat ji ji̱ shong nang a̱sok a̱ni, a̱gba̱ndang mam tyok ma̱ng shi A̱gwaza hu ku sii bai.
44002021	Di̱n jen a̱ja, konyan wa naai A̱gwaza ma̱ng fwuo nyiung, a̱ na shya̱ san!” ’
44002022	“Nyin á̱niet Isi̱rela, nyi myiai a̱fufwuo, nyi fa̱a̱k! Yesu a̱tyu Na̱za̱ra̱t wa nang A̱gwaza tak nyin kpa̱sai, a̱ si̱ ta̱m ma̱ng a̱nggu. A̱gwaza tak si̱ huni, di̱ tyia̱ Yesu a̱ nyia̱ kuzang tangka̱i a̱ri̱bi̱di, nkyang a̱ga̱de, ma̱ng a̱lama; ma̱nang nyin ma̱ á̱pyia̱ nyin ndyen a̱ni.
44002023	“A̱wot A̱gwaza ku tyia̱ Yesu mbwak nyin di̱ si̱sak ji nang A̱gwaza nda̱p a̱ sak, ma̱ng lyen á̱zanson nggu hu a̱ni. Nyin meang, nyi si̱ tyia̱ á̱ka̱tuk á̱niet si̱ kpang nggu da̱ a̱team a̱khwu, nyi si̱ hyat gu.
44002024	A̱mgba̱m ma̱ng a̱nia, A̱gwaza si̱ ti̱n nggu mi̱ swuo a̱bung a̱khwu. A̱ si̱ ta̱ngam gu ma̱ng swuan ma̱ á̱niet ba̱ ka̱n kwi a̱ni. Mat a̱khwu ka byia̱ chet ku maai ba̱ng nggu a̱ni bah!
44002025	Ma̱nang A̱gwam Da̱wuda ku ndyiat tazwa nggu a̱ni nyia̱, ‘N nwuan A̱tyoli nung wu kuzang jen. A̱ shya̱ a̱zayak nung, n na nfa̱k a̱wun bah.
44002026	Mat a̱nia, fwuo nung hu sai, a̱wot a̱lyem nung ka si̱ dyep gu mi̱ chet ba̱t! Ku nang n byia̱ vam ku na khwu a̱ni, n na swan ma̱ng ntyia̱ fwuo.
44002027	Mat a na ghwon swuan nung ji da̱ a̱vwuo á̱niet ba̱ ka̱n kwi a̱ni bah. Da̱ nwan, a na ghwon a̱za̱za̱rak a̱khwo ang wu, a̱ bwui mi̱ lyak hu bah.
44002028	A tyiet nung vak shya̱ swuan. A̱wot a na tyia̱ nung fwuo sai gba̱mgbam, di̱n jen nang a nshya̱ dundung ma̱ng a̱nung a̱ni!’
44002029	“Á̱niet Isi̱rela, n na ngbang a̱lyia̱ n dyiat ma̱ng a̱nyin tazwa Da̱wuda, a̱tyia̱ a̱khwop nzi̱t wu. A̱ ku khwu. Á̱ si̱ niat gu. Ba̱ng ba̱ tat a̱fwun, a̱bi nggu ka ni̱ shya̱ ma̱ng a̱nzi̱t.
44002030	A̱wot Da̱wuda ku yet a̱tsak a̱ta̱m a̱kwonu A̱gwaza wa. A̱ si̱ lyen a̱li̱ka̱uli nang A̱gwaza nyia̱ nggu ndyo a̱ni. A̱gwaza ku nyia̱ a̱li̱ka̱uli ma̱ng shyishyi, nyia̱ a̱ka̱mbwon Da̱wuda kya na swan ka̱ nyia̱ tyok da̱ a̱gba̱ndang chuk tyok nggu ji.
44002031	“Da̱wuda si̱ li kyang hu nang A̱gwaza na nyia̱ á̱zanson a̱ni, a̱ si̱ lyiat tazwa doot Kristi a̱tyu nang A̱gwaza kup gu tyok a̱ni; nyia̱ a̱ na doot ma̱ng swuan ma̱ á̱niet ba̱ ka̱n kwi a̱ni. A̱ ku nyia̱, da̱ A̱gwaza na ghwon nggu da̱ a̱vwuo á̱niet ba̱ ka̱n kwi, ku a̱ ghwon vam nggu hu ku bwui mami lyak bah.
44002032	“A̱gwaza ta̱ngam Yesu wuni ma̱ng swuan ma̱ á̱niet ba̱ ka̱n kwi a̱ni. A̱wot a̱mgba̱m nzi̱t, zi̱ ku li kyang huni ma̱ng á̱ghyi nzi̱t ba.
44002033	Ma̱ninika, á̱ nwuak Yesu shi. Á̱ si̱ sak gu da̱ a̱vwuo a̱gba̱ndang shi a̱zayak A̱gwaza, a̱ nyia̱ tyok dundung ma̱ng a̱nggu tswazwa. A̱wot A̱tyia̱ wu si̱ bu nang Yesu A̱za̱za̱rak Ntswa wu nang gu nyia̱ a̱li̱ka̱uli a̱ na ta̱m a̱ni. A̱wot Yesu meang, si̱ nang nzi̱t A̱za̱za̱rak ntswa gba̱mgbam; ma̱nang nyi ndi, nyi si̱ bu nfa̱k a̱fwun a̱ni.
44002034	Mat Da̱wuda wa ku nyeak a̱ nat A̱ma A̱gwaza tswazwa ka bah. A̱wot Da̱wuda ma̱ a̱pyia̱ nggu ku nyia̱, ‘A̱gwaza wa nyia̱ ma̱ng A̱tyoli nung wu; “Swan da̱ a̱vwuo a̱gba̱ndang shi a̱zayak nung,
44002035	ba̱ng si̱ nat jen nang n na ntyia̱ a shai á̱niet lak li ang ba ma̱ng kpai a̱ti̱tak ang ji a̱ni!” ’
44002036	“Mat a̱nia, ku myim nyin á̱niet Isi̱rela, nyi lyen za̱m nang Yesu wuni nang nyi kpang da̱ a̱team a̱khwu wu a̱ni; A̱gwaza khai ngguu a̱ yet A̱tyoli ma̱ng Kristi, a̱tyu nang A̱gwaza kup gu tyok a̱ni!”
44002037	Nang ba̱ nfa̱k á̱lyiat Bitut na a̱ni, na̱ si̱ kpaat ba mi̱ nfwuo mba na. Ba̱ si̱ fi̱k nang ba̱ mbwuo a̱bun, ba̱ si̱ lyip Bitut ma̱ng á̱kum a̱yaata̱m ka nyia̱, “Á̱na̱nyiuk, yihwa zi̱ na nyia̱?”
44002038	Bitut si̱ nyia̱ ma̱ng a̱mba, “Ku yet ta hwa, konyan ma̱ nyin a̱ ghwon a̱ka̱tuk nyia̱ nggu wu, gu bai á̱ nyia̱ gu ba̱ptisman da̱ a̱lyoot Yesu; á̱ ka chi a̱ka̱tuk nyia̱ nyin wu. A̱nia wa A̱gwaza bu na nnang nyin za̱nang A̱za̱za̱rak Ntswa nggu ji.
44002039	Nyin bya nang A̱gwaza wu ku nyia̱ nyin a̱li̱ka̱uli wuni, ma̱ng mman nyin na, ma̱ng Nnwap na̱ nwai yet A̱yahudawa a̱ni, ma̱ng á̱niet ba nang A̱gwaza bu na yei ba̱ ka bai da̱ a̱vwuo nggu a̱ni.”
44002040	Bitut si̱ ya a̱son ma̱ng gba mba ma̱ng á̱lyiat ma̱ a̱di̱di̱t nyia̱, “Nyi naai A̱gwaza gu san nyin di̱ swuo a̱bung, ku chobai tazwa a̱ka̱tuk nche wuni a̱ni!”
44002041	A̱wot a̱tuk a̱kya á̱kpa á̱niet ma̱ a̱di̱di̱t si̱ san á̱lyiat nggu na; ba̱ ku shim tat chyikwop tsat! Ba̱ si̱ nwuak nfwuo mba na, á̱ si̱ nyia̱ mba ba̱ptisman. A̱wot ba̱ si̱ mun á̱pyia̱ ma̱ng á̱kum sot á̱niet khwi Yesu ka.
44002042	A̱mgba̱m á̱niet khwi ba si̱ ntyia̱ a̱lyia̱ di̱ khwi tyiet nang a̱yaata̱m Yesu ba tyiet mba a̱ni. Ba̱ si̱ mun á̱pyia̱ ma̱ng ya nkyayak dundung ma̱ng á̱ghyang mba, (mbeang ya nkyayak a̱di̱dam a̱khwu Yesu hu,) ba̱ si̱ bu naai A̱gwaza á̱ nchi̱ri̱ng.
44002043	A̱yaata̱m Yesu ba ku nyia̱ nkyang a̱ga̱de ma̱ng a̱ri̱bi̱di. A̱wot na̱ si̱ tyia̱ konyan si̱ nwuak A̱gwaza ma̱ng a̱mba shi ba̱t.
44002044	A̱mgba̱m á̱niet khwi ba ku mun á̱pyia̱ ma̱ng á̱ghyang. Ba̱ si̱ tung dundung á̱ nchi̱ri̱ng. Ba̱ si̱ ka̱u á̱ghyang nkyang mba na dundung.
44002045	Ba̱ si̱ lyiai nkyang mba na nang ba̱ byia̱ a̱ni, ba̱ si̱ ka̱u á̱ghyang mba kurum hu ma̱ cha̱chaat ma̱ng kyang nang konyan chat a̱ni.
44002046	Kuzang a̱tuk ba̱ ku tung mi̱ didyaat A̱li Nwuat Za̱nang A̱gwaza hu. Ba̱ si̱ bu tung á̱ ya nkyayak ma̱ a̱ka̱sa á̱ghyang ma̱ng ya kyayak a̱di̱dam a̱khwu Yesu ma̱ng a̱lyia̱ sai, ma̱ng fwuo nyiung,
44002047	ma̱ng dyep A̱gwaza. A̱wot a̱mgba̱m á̱niet ba si̱ fwuong shok á̱niet khwi ji. A̱wot kuzang a̱tuk A̱tyoli Yesu ku mban á̱niet a̱fai ba̱ san gu a̱ni mi̱ sot á̱niet khwi ji!
44003001	A̱ghyang a̱tuk, nang Bitut ma̱ng Yoona naat naai A̱gwaza mi̱ didyaat A̱li Nwuat Za̱nang A̱gwaza, nang jen ji yet tswam tsat a̱ta̱mam;
44003002	nang ba̱ si̱ ntat a̱zanunwuai didyaat A̱li Nwuat Za̱nang A̱gwaza ka a̱ni, ba̱ si̱ shya̱ a̱yin a̱ja, á̱ byin nggu ma̱ng ta̱luk a̱ti̱tak hu! Á̱ ni̱ kyiak guu, á̱ si̱ sak kuzang a̱tuk a̱zanson a̱na̱nwuai nang á̱ ku ngyei “A̱sham A̱zanunwuai ka” a̱ni. Da̱nian gu ka shweang kurum da̱ a̱vwuo á̱niet ba, ba̱ ni̱ nwuai didyaat A̱li Nwuat Za̱nang A̱gwaza hu a̱ni.
44003003	Jen nang gu ndi Bitut ma̱ng Yoona nshim nwuo mi̱ didyaat A̱li Nwuat Za̱nang A̱gwaza hu a̱ni, a̱ si̱ naai mbaa ba̱ nang nggu kurum nang á̱ ni̱ mbeang á̱kunak na a̱ni.
44003004	A̱jawa Bitut ma̱ng Yoona si̱ jwaat gu á̱ghyi. Bitut si̱ nyia̱ ma̱ng a̱nggu, “Nwuan nzi̱t, a lii!”
44003005	A̱ta̱luk a̱ti̱tak wu si̱ sak ba á̱ghyi. A̱ si̱ ntyia̱ fwuo, ba̱ na nang nggu kurum!
44003006	A̱wot Bitut si̱ nyia̱ ma̱ng a̱nggu, “N byia̱ kurum zi̱nariya ku a̱zurfa nang n na nang ang a̱ni bah. A̱mgba̱m ma̱ng a̱nia, kyang hu n byia̱ a̱ni; huhwa n na nang ang. Mami chet a̱lyoot Yesu Kristi A̱tyu Na̱za̱ra̱t, [[doot]] a chong!”
44003007	A̱jawa Bitut si̱ ta̱bat gu di̱ mbwak yak. A̱ si̱ ta̱ngam nggu a̱ka̱tsak. A̱wot a̱ti̱tak nggu ba ma̱ng nkunkup á̱ka̱li a̱ti̱tak nggu na si̱ kin tyia̱ chet mi̱ di̱ yong a̱hwa!
44003008	A̱ si̱ kin fi̱p a̱ doot a̱ yong ka̱tsak. A̱ si̱ ta̱bat a̱chyet ma̱ng a̱ti̱tak nggu ba. A̱ si̱ nwuo mi̱ didyaat A̱li Nwuat Za̱nang A̱gwaza hu dundung ma̱ng Bitut ma̱ng Yoona. A̱ si̱ chong a̱ fi̱ri̱p a̱ tswang a̱ tsa a̱ bu ndyep A̱gwaza!
44003009	A̱mgba̱m á̱niet ba si̱ li nggu nang gu chong. Ba̱ si̱ bu fa̱k nang gu dyep A̱gwaza.
44003010	Jen nang ba̱ nfi̱k nang nggu wa ku yet a̱ta̱luk a̱ti̱tak wu, a̱ ni̱ swan a̱zanson A̱sham A̱na̱nwuai didyaat A̱li Nwuat Za̱nang A̱gwaza ka a̱ shweang a̱ni; ba̱ si̱ fa̱k a̱ga̱de ma̱ng a̱ri̱bi̱di nang á̱ nyia̱ nggu ndyo a̱ni!
44003011	A̱mgba̱m á̱niet ba si̱ fa̱k a̱ga̱de. Ba̱ si̱ tyong chung á̱ nat ma̱ a̱junjung didyaat a̱ byia̱ kup a̱ni nang á̱ ngyei “Didyaat Solomon hu;” nang a̱tyu ta̱luk a̱ti̱tak nang á̱ choot a̱ni, ni̱ ba̱ng Bitut ma̱ng Yoona gi̱ngi̱ng.
44003012	Nang Bitut nfi̱k nang gu nshya̱ a̱wat a̱ lyiat a̱ni, a̱ si̱ nyia̱ ma̱ng á̱niet ba, “Á̱tyok Isi̱rela, yihwa mbyia̱ nang choot a̱tyu huni ngyet nyin kyang a̱ga̱de hu? Yihwa mbyia̱ nang nyi nsak zi̱t á̱ghyi a̱nia? Nyi ngyei chet á̱pyia̱ nzi̱t hwa ku khwi A̱gwaza nzi̱t hwa mbyia̱ nang a̱ta̱luk a̱ti̱tak wuni nchong a?
44003013	A̱gwaza Ibrahim, ma̱ng Ishaku, ma̱ng Yakubu, a̱ yet A̱gwaza a̱mgba̱m a̱yaatyia̱ a̱khwop nzi̱t ba a̱ni; nggu wa nwuak a̱khwo nggu wu Yesu shi gu choot a̱tyu wuni! Nggu wa yet Yesu wu nang nyi ku lak, nyi si̱ tyia̱ nggu mbwak gwomna Bilatut; ku nang gwomna Bilatut ku nchat a̱ kai nggu a̱ ghwon a̱ni.
44003014	Nyi si̱ lak Yesu a̱ yet A̱za̱za̱rak ma̱ng A̱tsotswat a̱yin a̱ni. A̱wot da̱ a̱kwonu a̱kya, nyi si̱ chat á̱ kai a̱tyu hyaai á̱niet wu wa á̱ ghwon nyin dyo.
44003015	Nyi si̱ hyat Yesu, a̱tyu a̱ yet a̱tyin nswuan ka a̱ni. A̱wot A̱gwaza si̱ ta̱ngam gu ma̱ng swuan ma̱ á̱niet ba̱ ka̱n kwi a̱ni. A̱wot nzi̱t ma̱ á̱pyia̱ nzi̱t, zi̱ si̱ li nkyang na̱ shya̱ Yesu a̱ni ma̱ng á̱ghyi nzi̱t!
44003016	“Mat nang a̱tyu wuni nnwuak fwuo da̱ a̱lyoot Yesu ka a̱ni, huhwa mbyia̱ nyi ndi gu nchoot. A̱wot nyi bu fi̱k nang nggu wa ku ngyet a̱ta̱luk a̱ti̱tak wu di̱n jen swak ji. Nwuak fwuo da̱ a̱lyoot Yesu hwa choot guu. Nyi si̱ li ma̱ng á̱ghyi nyin.
44003017	“Á̱na̱nyiuk nung, n nwuak a̱chuchuk; a̱ka̱kpa̱t na nang nyin ma̱ng a̱yaakwak a̱son nyin ba ku nyia̱ Yesu ndyo a̱ni, nyi ku nyia̱ na di̱ mi̱ lyen hwa.
44003018	A̱wot a̱ni wa nang A̱gwaza ku ntyia̱ kuzang kyang si̱ mbai da̱ a̱nu ka; ma̱nang gu ku ntak á̱zanson gbangbang a̱bwonu a̱mgba̱m a̱yaata̱m a̱kwonu nggu ba a̱ni. Nyia̱, Kristi a̱tyu nang A̱gwaza kup gu tyok a̱ni, na swuo a̱bung a̱ka̱kpa̱t nani.
44003019	“Mat a̱nia, ma̱ninika, nyi ghwon a̱ka̱tuk nyia̱ nyin wu! Nyi bwuok, nyi khwi A̱gwaza, gu ka chi a̱ka̱tuk nyia̱ nyin wu.
44003020	A̱nia wa nyi na nshya̱ jen fwung, á̱ nwuak tswá nyin ji chet mat A̱gwaza shya̱ dundung ma̱ng a̱nyin. A̱wot A̱gwaza bu na ta̱m ma̱ng a̱nyin Yesu; a̱tyu a̱ yet Kristi nang gu khai, a̱ si̱ kup gu tyok a̱ni.
44003021	Mat ku yet ta hwa, Yesu a̱ ya a̱son ma̱ng swat Ma A̱gwaza tswazwa; a̱ fwuong jen ji nang á̱ na mbwuak kuzang nkyang nang A̱gwaza mat, na̱ tyia̱ fai a̱ni; ma̱nang A̱gwaza ku nyia̱ a̱li̱ka̱uli a̱bwonu á̱za̱za̱rak a̱yaata̱m a̱kwonu nggu ba gbangbang a̱ni.
44003022	“Musa ku nyia̱, ‘A̱gwaza a̱ yet A̱tyoli nyin wu a̱ni, a̱ na ta̱m ma̱ng a̱nyin a̱ta̱m a̱kwonu A̱gwaza a̱ghyang mami á̱niet nyin ba, a̱ tai nung a̱ni. Nyi ni̱ mmyiai a̱fufwuo shansham. Nyi fa̱k kuzang á̱lyiat nang gu na hyia̱ ma̱ng a̱nyin a̱ni.’
44003023	Musa si̱ bu nyia̱, ‘A̱tyu a̱ lak myiai a̱fufwuo a̱ si̱ fa̱k a̱ta̱m a̱kwonu A̱gwaza a̱wa a̱ni, á̱ na fi̱n nggu á̱ ghwut ndyo ma̱ á̱niet A̱gwaza ba!’
44003024	“A̱tsak a̱lyiat, neet di̱n jen Sa̱mwila a̱ta̱m a̱kwonu A̱gwaza, kuzang a̱ta̱m a̱kwonu A̱gwaza a̱ bai lilyim nggu a̱ni, a̱ ku mun a̱ shei á̱zanson tazwa kyang ku na bai da̱ a̱nu ka a̱fwun a̱ni.
44003025	Nyin bya yet á̱ka̱mbwon a̱yaata̱m a̱kwonu A̱gwaza a̱bya. A̱wot á̱ ku mun á̱ tyia̱ nyin mi̱ la̱p a̱li̱ka̱uli nang A̱gwaza ku nyia̱ a̱li̱ka̱uli wu ma̱ng a̱yaatyia̱ a̱khwop nyin ba a̱ni. Ma̱nang A̱gwaza ku nyia̱ a̱li̱ka̱uli wu ma̱ng Ibrahim a̱ni, nyia̱, ‘Mi̱ kwai ang ja nang a̱mgba̱m nnwap mi̱ swanta na, na nshya̱ a̱li̱ba̱rka wu!’
44003026	“Jen nang A̱gwaza ku nkhai a̱khwo nggu wu Yesu a̱ni, a̱ si̱ tsa ta̱m nggu da̱ a̱vwuo nyin á̱niet Isi̱rela. Da̱nian gu ka nang nyin a̱li̱ba̱rka di̱ si̱sak ji nang gu na ntyia̱ konyan ma̱ nyin a̱ ghwon a̱ka̱tuk nyia̱ nggu wu, a̱ bwuok a̱ khwi A̱gwaza a̱ni.”
44004001	Jen nang Bitut ma̱ng Yoona nshya̱ da̱ lyiat ma̱ng á̱kpa á̱niet ka a̱ni, a̱yaapris, a̱kwak a̱son á̱niet chok A̱li Nwuat Za̱nang A̱gwaza, ma̱ng A̱sa̱ndukiyawa á̱ghyang si̱ bai da̱ a̱vwuo mba.
44004002	Ba̱ ku fa̱k a̱lyia̱ ya ba̱t nyia̱ da̱ziya nang Bitut ma̱ng Yoona ba̱ ntyiet á̱niet ba; nyia̱ a̱tsak a̱lyiat mat tyok Yesu hwa nang á̱ na nshya̱ doot ma̱ng swuan ma̱ á̱niet ba̱ ka̱n kwi a̱ni.
44004003	A̱jawa ba̱ si̱ kin ya̱baat Bitut ma̱ng Yoona, á̱ si̱ nyim mi̱ jaru jenshyung. Ba̱ si̱ kwai a̱ja á̱ fwuong a̱tsotson tat.
44004004	A̱wot á̱niet ma̱ a̱di̱di̱t si̱ fa̱k á̱lyiat A̱gwaza na, ba̱ si̱ nwuak a̱chuchuk da̱ ná. Mat a̱nia, á̱kpa á̱niet khwi ka si̱ mbeang á̱ tat chyikwop tsuon, kang ma̱ng á̱nyiuk ma̱ng mman!
44004005	A̱tuk mam feang ka, a̱cha̱chet a̱yaakwak a̱son A̱yahudawa ba, á̱khwukhwop á̱niet a̱keang ba, ma̱ng a̱yaagwak tyiet doká ba si̱ nyia̱ a̱gba̱ndang a̱tung sot a̱cha̱chet A̱yahudawa mi̱ Urusha̱lima.
44004006	Ba̱ si̱si̱ shya̱ Hanana, a̱ ku yet a̱gba̱ndang pris wu a̱ni, dundung ma̱ng Ka̱yafat, Yoona, ma̱ng A̱liza̱nda, mbeang á̱kum á̱niet ka ba̱ neet mi̱ kwai a̱gba̱ndang pris ji a̱ni.
44004007	Ba̱ si̱ tyia̱ á̱ nwuo ma̱ng Bitut ma̱ng Yoona ma̱ a̱tung ka. Ba̱ si̱ lyip mba, nyia̱, “Zang tyok hwa, ku a̱lyoot a̱nyan kya, nang nyi nnyia̱ kyang huni?!”
44004008	A̱jawa Bitut, nang A̱za̱za̱rak Ntswa wu a̱ tyia̱ nggu chet a̱ni, si̱ nyia̱ ma̱ng a̱mba, “Nyin a̱yaakwak a̱son ma̱ng á̱khwukhwop á̱niet nzi̱t ba,
44004009	nyi ba̱ng zi̱t a̱fwun mat shok ji nang á̱ nyia̱ a̱ta̱luk a̱ti̱tak wuni ndyo a̱ni a? Nyi chat nyi lyen si̱sak ji nang á̱ nchoot gu a̱ni a?
44004010	A̱tsak a̱lyiat, yok n tak ma̱ng a̱nyin ma̱ng a̱mgba̱m á̱niet Isi̱rela ba; á̱ choot guu ma̱ng chet a̱lyoot Yesu Kristi A̱tyu Na̱za̱ra̱t hwa! A̱tyu wuni wa nang nyi ku kpang da̱ a̱team a̱khwu wu. A̱wot A̱gwaza si̱ ta̱ngam nggu ma̱ng swuan ma̱ á̱niet ba̱ ka̱n kwi a̱ni.
44004011	“Yesu wa nang A̱lyiat A̱gwaza na fa, na̱ nyia̱, ‘A̱fang nok ka nang nyin á̱niet nok ba ku lak a̱ni; ma̱ninika, kikya yet a̱tsak a̱fang a̱ta̱m kuntyin nok wu!’
44004012	“Yesu wa ma̱nyin gu maai a̱ san á̱niet swanta ba! Ma a̱nia wa, á̱ bu byia̱ a̱lyoot á̱ghyang nang A̱gwaza nwuak mi̱ swanta hu nang á̱niet ba na yorong ba̱ ka nshya̱ san a̱ni bah!”
44004013	Nang a̱cha̱chet á̱niet a̱tung ba ndi gbang a̱lyia̱ Bitut ma̱ng Yoona a̱ni, ba̱ si̱ fa̱k a̱ga̱de! Mat ba̱ ku fi̱k nang a̱yaata̱m ba ngyet a̱ka̱wa̱i á̱niet bya, ba̱ bu sang a̱tsatsak tyiet a̱ni. Ba̱ si̱ bu fi̱k nang ba̱ ngyet á̱niet bya ba̱ ka̱n swan dundung ma̱ng Yesu a̱ni.
44004014	A̱mgba̱m ma̱ng a̱nia, á̱niet a̱gba̱ndang a̱tung ba si̱ kaat kyang bah. Mat ba̱ ku li a̱tyu nang á̱ choot a̱ni, nang gu yong dundung ma̱ng Bitut ma̱ng Yoona.
44004015	Huhwa ba̱ si̱ ti̱n Bitut ma̱ng Yoona, á̱ ghwut ndyo mi̱ tutu a̱tung hu. Nang ba̱ nghwut a̱ni, sot a̱cha̱chet A̱yahudawa ji si̱ ta̱bat a̱chyuang tsi̱tsak mba.
44004016	Ba̱ si̱ nyia̱, “Yihwa zi̱ na nyia̱ ma̱ng á̱niet bani? A̱mgba̱m á̱niet ba ba̱ shya̱ Urusha̱lima a̱ni lyen, nang bibya nyia̱ a̱gba̱ndang a̱lama a̱ tyei á̱niet ba ba̱ fa̱k a̱ga̱de a̱ni. A̱wot da̱ nzi̱t, zi̱ byia̱ vak fwuo a̱lama wuni bah.
44004017	A̱wot ka̱ zi̱ chat zi̱ vwuong nkhang mba na na̱ kai a̱vwuo ka, ku yet ta hwa zi̱ gba mba, zi̱ khwat ba a̱fufwuo; ba̱ bu yok mak lyiat, ku ba̱ tyiet a̱yin da̱ a̱lyoot kani bah.”
44004018	A̱jawa ba̱ si̱ bu ngyorong a̱yaata̱m ba. Ba̱ si̱ tak ma̱ng a̱mba nyia̱, ba̱ yok mak mi̱ mak ba̱ lyiat ku ba̱ tyiet á̱niet da̱ a̱lyoot Yesu ka bah.
44004019	A̱wot Bitut ma̱ng Yoona si̱ nyia̱ ma̱ng a̱mba, “Nyin ma̱ á̱pyia̱ nyin, nyi zop nyi li kyang ku yet a̱sham da̱ a̱vwuo A̱gwaza a̱ni! Nyi fa A̱gwaza chat zi̱ khwi á̱lyiat nyin na, zi̱ ghwon á̱si̱ nggu ni̱nia kee?
44004020	Zi̱ si̱ mi̱n tyia̱ nywang tazwa kyang nang zi̱ fa̱k, zi̱ si̱ bu li a̱ni bah.”
44004021	A̱jawa sot a̱cha̱chet a̱gba̱ndang a̱tung A̱yahudawa ji si̱ bu mbeang khwat a̱yaata̱m ba a̱fufwuo mi̱ chet! Di̱ ngaan hu, ba̱ si̱ kai mba á̱ ghwon, ba̱ si̱ nkat. Mat a̱cha̱chet a̱gba̱ndang a̱tung ba ku lyin si̱sak nang ba̱ na ntyia̱ mba swuo a̱bung a̱ni; mat ka̱ ba̱ nyia̱ a̱nia, á̱niet ba na doot jhya̱. Mat konyan ku dyep A̱gwaza,
44004022	da̱nian a̱yaata̱m ba ku shei a̱gba̱ndang a̱lama a̱ tyei á̱niet ba ba̱ fa̱k a̱ga̱de; di̱ si̱sak nang ba̱ ku nchoot a̱ta̱luk a̱ti̱tak a̱ ku nyia̱ a̱lyia̱ swak naai ma̱ng kyang a̱ni.
44004023	Nang á̱ nkai Bitut ma̱ng Yoona á̱ ghwon a̱ni, ba̱ si̱ bwuok á̱ nat da̱ a̱vwuo sot á̱niet khwi ji. A̱wot ba̱ si̱si̱ tak ma̱ng a̱mba kyang hu nang a̱yaakwak a̱son pris ba, ma̱ng á̱niet khwop á̱niet a̱gba̱ndang a̱tung ba lyiat ma̱ng a̱mba a̱ni.
44004024	Nang sot á̱niet khwi ji nfa̱k a̱nia a̱ni, a̱mgba̱m ba si̱ ta̱ngam nwunwuat mba hu di̱ naai A̱gwaza ma̱ng a̱lyia̱ a̱nyiung, nyia̱, “Nwan A̱gwaza a byia̱ a̱mgba̱m tyok a̱ni, nwan wa mat kyai tswazwa hu ma̱ng a̱byin ka, kyai a̱sa̱khwot hu, ma̱ng a̱mgba̱m kuzang nkyang na̱ shya̱ ma̱ ná a̱ni!
44004025	Gbangbang, A̱za̱za̱rak Ntswa wu wa ku tyia̱ a̱khwo ang wu Da̱wuda, a̱tyia̱ a̱khwop nzi̱t wu, si̱ nyia̱, ‘Yihwa mbyia̱ Nnwap na̱ nwai yet A̱yahudawa a̱ni na nvwuot jhya̱ ji? Yihwa mbyia̱ á̱niet swanta ba nvwuoi á̱ saai da̱ a̱tai nkyang?
44004026	Á̱gwam swanta ba si̱ la̱p vam ba̱ ka nyia̱ zwang. A̱wot a̱yaakwak a̱son ba si̱ mun á̱pyia̱ dundung ma̱ng á̱ghyang; ba̱ ka lak li A̱gwaza ma̱ng Kristi, a̱tyu nang A̱gwaza khai a̱ si̱ kup gu tyok a̱ni!’
44004027	A̱tsak a̱lyiat wa za̱m; nkyang nani nia bai ma̱ a̱keang kani! Mat a̱gwam Hiridut Antibat ma̱ng gwomna Buntut Bilatut ku mun á̱pyia̱ ma̱ng á̱kum nnwap ka, ma̱ng á̱niet Isi̱rela ba, mat ba̱ lak li Yesu Kristi; a̱ yet A̱za̱za̱rak A̱khwo ang wu, a̱tyu nang nwan wa kup gu tyok a̱ni.
44004028	A̱wot kuzang nkyang nang ba̱ ku nyia̱ a̱ni, na̱ ku nat cha̱chaat ma̱ng kyang nang a ku mi̱ nshim, a si̱ la̱p sak ma̱ng chet ang hu a̱ni!
44004029	A̱wot ma̱ninika, A̱gwaza nzi̱t wu, nwuan si̱sak ji nang á̱niet lak li nzi̱t ba nkwan á̱ vwuong nzi̱t a̱ni! Ma̱sa̱kut, nang nzi̱t á̱khwo ang ba gbang a̱lyia̱ di̱ shei a̱lyiat ang na!
44004030	Tak a̱gba̱ndang chet ang wu a tyia̱ zi̱ choot á̱niet nzwán, zi̱ bu nyia̱ nkyang a̱ga̱de ma̱ng a̱ri̱bi̱di mami chet a̱lyoot Yesu, a̱ yet A̱za̱za̱rak A̱khwo ang wu a̱ni!”
44004031	Nang ba̱ ntyak naai A̱gwaza hu a̱ni, tutu hu nang ba̱ ntung a̱ni, si̱ tyi̱ri̱m ku si̱ tyia̱ ma̱ zunzung a̱nzung! A̱za̱za̱rak Ntswa wu si̱ tyia̱ mba chet. A̱wot ba̱ si̱ ta̱bat shei á̱lyiat A̱gwaza na ma̱ng gbang a̱lyia̱.
44004032	A̱mgba̱m sot á̱niet khwi Yesu ji ku byia̱ a̱nu a̱nyiung ma̱ng fwuo nyiung. Á̱ si̱ mbyia̱ a̱tyo nyiung ma̱ mba a̱ ku kyiak zwá nang gu byia̱ a̱ni; ji̱ yet si̱ nggu ja ma̱nyin nggu bah. Mat a̱nia, ba̱ si̱ ka̱u a̱mgba̱m zwá nang ba̱ byia̱ a̱ni dundung.
44004033	A̱wot a̱yaata̱m Yesu ba si̱ ya a̱son ma̱ng shei mi̱ chet nang A̱tyoli Yesu ndoot ma̱ á̱niet ba̱ ka̱n kwi a̱ni! A̱wot A̱gwaza si̱ nyia̱ a̱mgba̱m mba a̱gba̱ndang shok.
44004034	A̱mgba̱m mba mi̱ sot á̱niet khwi ji, á̱ ku mbyia̱ a̱tyo nyiung ma̱ mba a̱ ku sang zwá a̱ni bah. Mat á̱niet byia̱ bibyin, ma̱ng á̱niet byia̱ a̱ka̱sa, ba̱ ku lyiai nkyang a̱nia.
44004035	Ba̱ si̱ bai ma̱ng kurum hu da̱ a̱vwuo a̱yaata̱m Yesu, ba̱ ka ka̱u á̱niet khwi á̱ghyang ba̱ sang a̱ni.
44004036	Kidee, a̱ghyang a̱niet ku nshya̱, a̱ si̱ yet a̱ta̱m Yesu. Á̱ si̱ ngyei nggu Isuu. A̱ ku neet mi̱ kwai A̱la̱wiyawa ja, á̱ si̱ byin ngguu ma̱ a̱byin a̱ka̱wa̱tyia̱ a̱sa̱khwot nang á̱ ngyei Kuburut a̱ni. A̱yaata̱m Yesu ba ku tyia̱ nggu a̱lyoot nggan. Ba̱ si̱ ngyei nggu “Ba̱nabat.” (A̱lyoot kani fa, “A̱tyu tyei nfwuo á̱niet gba̱gbak.”)
44004037	Ba̱nabat ku lyap a̱byin nggu á̱ghyang, a̱ si̱ bai ma̱ng kurum hu, a̱ ba̱ nwuak á̱kum a̱yaata̱m Yesu ka, ba̱ ka ka̱u á̱niet khwi á̱ghyang.
44005001	Di̱n jen a̱ja, a̱ghyang a̱niet ku nshya̱ á̱ si̱ ngyei nggu Ananiya, a̱ si̱ byia̱ a̱byii̱k nang á̱ ngyei Sa̱fa̱ratu a̱ni. Ba̱ si̱ lyap a̱byin mba ka.
44005002	Ananiya si̱ bai ma̱ng á̱kum kurum kya da̱ a̱vwuo a̱yaata̱m Yesu ba. A̱ si̱ kyiak nyia̱ a̱mgba̱m kurum hu hwa nang gu bai ndyo. A̱ si̱ bwuo kurum ghyáng a̱ niat ma̱ng lyen a̱byii̱k nggu hu.
44005003	A̱jawa Bitut si̱ nyia̱ ma̱ng a̱nggu, “Ananiya, yihwa mbyia̱ nang a ghwon A̱ta̱nyeang ka si̱ swuo chet fwuo ang hu? A bwuo A̱za̱za̱rak Ntswa wu la! A si̱ bu niat á̱kum kurum nang a ndyap a̱byin ka a̱ni da̱nian a̱pyia̱ ang.
44005004	A̱byin ka yet a̱ si̱ nwan kya, a si̱ ndyap ka baa? A̱wot nang a ndyap a̱ni, kurum hu si̱ yet si̱ nwan hwa baa? Yihwa mbyia̱ a si̱ nyia̱ tangka̱i a̱di̱dam a̱hwa mi̱ fwuo ang hu? Mat a̱nia, a̱tyubishyi wa nang a bwuo nggu la hu bah. A̱gwaza wa nang a bwuo nggu la hu!”
44005005	Mi̱ di̱ yong a̱hwa, nang Ananiya nfa̱k a̱lyiat a̱nia a̱ni, a̱ si̱ kin shot a̱kwa a̱byin, a̱ si̱ khwu! A̱mgba̱m á̱niet ba, ba̱ si̱ fa̱k nkhang na a̱ni, a̱wun si̱ ta̱bat baa.
44005006	A̱jawa nfi̱ng á̱niet si̱ kin doot, ba̱ si̱ gat kwom Ananiya hu mi̱ kikyak. Ba̱ si̱ kyiak gu á̱ ghwut ndyo. Ba̱ si̱si̱ niat.
44005007	Á̱ si̱ labeang bah, Sa̱fa̱ratu a̱byii̱k nggu wu si̱ bai a̱ ba̱ nwuo. Da̱ nggu, a̱ lyen kyang hu ku shya̱ Ananiya a̱tyok nggu wu a̱ni bah.
44005008	A̱jawa Bitut si̱ lyip gu nyia̱, “Hyia̱ ma̱ nung, zang kurum jini ja nang nyin ndyap a̱byin nyin ka a?” Sa̱fa̱ratu si̱ shim, nyia̱, “Ii, zang kurum jija a̱ja.”
44005009	A̱jawa Bitut si̱ nyia̱ ma̱ng a̱nggu, “Yihwa mbyia̱ nang nwan ma̱ng a̱tyok ang wu nda̱p a̱nu; nyi mak A̱za̱za̱rak Ntswa A̱gwaza wu? Nfi̱ng á̱niet na ba̱ si̱ niat a̱tyok ang wu a̱ni; di bibya a̱zanunyuo ka! A̱wot ba̱ bu na kyiak kwom ang hu mameang á̱ ghwut ndyo!”
44005010	Mi̱ di̱ yong a̱hwa, Sa̱fa̱ratu si̱ kin shot a̱kwa a̱byin a̱zaghyi Bitut, a̱ si̱ khwu! Jen nang nfi̱ng á̱niet na nnwuo mi̱ nyuo hu a̱ni, ba̱ si̱ shya̱ nang gu wa ka̱n khwu. Ba̱ si̱ kyiak kwom nggu hu á̱ ghwut ndyo. Ba̱ si̱si̱ niat gu a̱ hyia̱k a̱tyok wu.
44005011	A̱gba̱ndang a̱wun si̱ ta̱bat a̱mgba̱m á̱niet khwi ba, mbeang konyan wa a̱ fa̱k nkhang nkyang a̱ga̱de nani a̱ni!
44005012	A̱yaata̱m Yesu ba ku nyia̱ nkyang a̱ga̱de ma̱ng a̱ri̱bi̱di ma̱ a̱di̱di̱t. A̱wot a̱mgba̱m á̱niet khwi ba si̱ yong mi̱ di̱ tung kuzang jen, mami didyaat A̱mali Nwuat Za̱nang A̱gwaza hu, mi̱ a̱junjung didyaat a̱ byia̱ a̱kup nang á̱ ngyei “Didyaat Solomon hu” a̱ni.
44005013	A̱wot á̱ ku mbyia̱ á̱niet nwai khwi Yesu ba̱ mun á̱pyia̱ ma̱ng a̱mba a̱ni bah. Mat ba̱ ku fwuong a̱wun, ku nang a̱mgba̱m á̱niet ba ku nchyin mba a̱ni.
44005014	A̱mgba̱m ma̱ng a̱nia, á̱niet ma̱ a̱di̱di̱t si̱ nwuak fwuo da̱ A̱tyoli Yesu, á̱ si̱ shya̱ á̱kpa á̱niet, á̱tyok ma̱ng á̱nyiuk.
44005015	Mat nkyang a̱ga̱de ma̱ng nkyang a̱ri̱bi̱di nang a̱yaata̱m Yesu ba ku nyia̱ a̱ni, á̱niet ma̱ a̱di̱di̱t si̱ bai ma̱ng á̱niet nzwán da̱ a̱yaagbaat ma̱ng a̱yaakpang á̱ ba̱ myiai di̱ nvak. Da̱nian ghwughwu Bitut hu ku ka choot mbaa di̱n jen nang gu nchong a̱ sweap mba a̱ni.
44005016	Mat a̱nia, á̱niet ma̱ a̱di̱di̱t si̱ neet ma̱ a̱ka̱keang na̱ hyia̱k Urusha̱lima a̱ni. Ba̱ si̱ bai ma̱ng á̱niet nzwán mbeang á̱niet ba̱ byia̱ á̱ka̱tuk ntswá a̱ni. A̱wot a̱mgba̱m mba, á̱ si̱ choot mbaa!
44005017	A̱jawa a̱gba̱ndang pris wu ma̱ng a̱cha̱chet A̱yahudawa á̱ghyang ba̱ ku yet A̱sa̱ndukiyawa a̱ni, ba̱ si̱ nwuo kwi swam.
44005018	Ba̱ si̱ ya̱baat a̱yaata̱m Yesu ba, ba̱ si̱ tyia̱ mba mi̱ jaru a̱keang ji.
44005019	A̱mgba̱m ma̱ng a̱nia, a̱tyetuk si̱ ba̱ nyia̱, a̱ta̱m Ntswa A̱gwaza a̱ghyang si̱ bai a̱ si̱ khwuk nyinyiit jaru hu. A̱ si̱ ghwut ma̱ng a̱mba. A̱jawa gu nyia̱ ma̱ng a̱mba a̱ni,
44005020	“Nyi nat, nyi si̱ yong mi̱ didyaat A̱li Nwuat Za̱nang A̱gwaza hu. Nyi shei á̱niet ba nkhang swuan swai nani!”
44005021	Da̱ a̱tsotson tat ka, a̱yaata̱m ba si̱ nat A̱mali Nwuat Za̱nang A̱gwaza ka; ma̱nang á̱ ku ntak mba a̱ni. A̱wot ba̱ si̱ kin nwuo tyiet á̱niet ba. Jen ji nang a̱gba̱ndang pris wu ma̱ng á̱kpa̱ndang ta̱m nggu ba mbai a̱ni, ba̱ si̱ yorong a̱gba̱ndang a̱tung sot a̱cha̱chet A̱yahudawa ba. A̱jawa ba̱ si̱ ta̱m mi̱ jaru ji, á̱ bai ma̱ng a̱yaata̱m Yesu ba, da̱nian á̱ ka nyia̱ mba shi̱ri̱ya.
44005022	A̱wot jen nang á̱niet chok A̱li Nwuat Za̱nang ba nnat mi̱ jaru ji a̱ni, ba̱ si̱si̱ shya̱ nang á̱ wa ka̱n ti̱n a̱yaata̱m Yesu ba mi̱ jaru ji! Mat a̱nia, ba̱ si̱ bwuok á̱ nat á̱ si̱ hyia̱ ma̱ng á̱niet a̱tung ba, nyia̱,
44005023	“Zi̱ si̱ shya̱ nang á̱ nyim jaru ji mi̱ chet! A̱wot nang á̱niet chok jaru ba yong a̱ta̱usa. A̱wot jen ji nang zi̱ nkhwuk nyinyiit jaru na a̱ni, zi̱ si̱ shya̱ a̱yin mami jaru ka bah!”
44005024	Jen nang a̱kwak a̱son á̱niet chok A̱li Nwuat Za̱nang A̱gwaza wu, mbeang a̱cha̱chet a̱yaapris ba nfa̱k a̱nia a̱ni; ba̱ si̱ tyia̱ ma̱ a̱tai. Ba̱ si̱ byia̱ a̱fi̱fa di̱ si̱sak ji á̱ na ntyak a̱ni.
44005025	A̱jawa a̱yin si̱ kin neet a̱ ba̱ nwuo, a̱ si̱ nyia̱ ma̱ng a̱mba “Nyi fa̱k! A̱niet ba nang nyi ku nyim mi̱ jaru ji a̱ni; di bibya yong mi̱ didyaat hu A̱mali Nwuat Za̱nang A̱gwaza ka, á̱ tyiet á̱niet ba!”
44005026	A̱kwak a̱son á̱niet chok A̱li Nwuat Za̱nang A̱gwaza wu si̱ doot ma̱ng á̱niet nggu ba. Ba̱ si̱ nat, ba̱ si̱si̱ ya̱baat a̱yaata̱m Yesu ba. A̱wot ba̱ ku si̱ nyia̱ jhya̱ bah. Mat, ba̱ ku fwuong a̱wun kalak á̱niet ba ba̱ du mang mba ma̱ng nfang.
44005027	A̱jawa ba̱ si̱ bai ma̱ng a̱yaata̱m Yesu ba a̱zaghyi a̱gba̱ndang a̱tung sot a̱cha̱chet A̱yahudawa wu. A̱gba̱ndang pris wu si̱ ngai ma̱ng a̱mba nyia̱,
44005028	“Wa ngyei zi̱ ku khwat nyin a̱fufwuo nyia̱ di̱ nyi yok tyiet tazwa a̱tyu wuni baa?! A̱wot da̱ a̱kwonu a̱kya, nyi tyia̱ a̱mgba̱m á̱niet ba mi̱ Urusha̱lima ba̱ fa̱k tyiet nyin hu! A̱wot zi̱ bya nang nyi chat bat zi̱t jat a̱khwu nggu ji!”
44005029	A̱wot Bitut ma̱ng á̱kum a̱yaata̱m Yesu ba si̱ nwuak ba shim nyia̱, “Ku yet ta hwa, zi̱ khwi kyang nang A̱gwaza tak zi̱t a̱ni. Ku lan nang zi̱ na nkhwi tyok a̱tyubishyi a̱ni.
44005030	A̱gwaza a̱yaatyia̱ a̱khwop nzi̱t wu ku ta̱ngam Yesu ma̱ á̱niet ba̱ ka̱n kwi a̱ni, nang nyi ku nkpang nggu da̱ a̱kwon a̱khwu ka a̱ni.
44005031	A̱wot A̱gwaza si̱ sak gu da̱ a̱vwuo shi a̱zayak nggu ka, gu ka yet A̱gwam ma̱ng A̱tyusan! A̱gwaza ku nyia̱ si̱ huni, gu ka nwuak á̱niet Isi̱rela ba a̱wat ba̱ ghwon a̱ka̱tuk nyia̱ mba wu, a̱wot A̱gwaza a̱ ka chi mba a̱ka̱tuk nyia̱ wu.
44005032	Nzi̱t bya ku li ma̱ng á̱ghyi. Zi̱ si̱ bu yet á̱niet ba, ba̱ shei kyang hu nang A̱gwaza nyia̱ a̱ni; a̱wot ma a̱nia wa, A̱za̱za̱rak Ntswa wu nang A̱gwaza nwuak á̱niet ba ba̱ khwi á̱lyiat nggu na a̱ni.”
44005033	Jen ji nang á̱niet ma̱ a̱gba̱ndang a̱tung sot a̱cha̱chet A̱yahudawa ba nfa̱k a̱nia a̱ni, ba̱ si̱ mwai lyen ba̱t. Ba̱ si̱ chat hyaai a̱yaata̱m Yesu ba.
44005034	A̱wot a̱tyu nyiung ma̱ mba, a̱ ku yet a̱tyu A̱fa̱risawa á̱ si̱ ngyei nggu Ga̱maliyal, a̱ ku yet a̱gwak a̱tyu tyiet doka wa. A̱wot a̱mgba̱m á̱niet ba si̱ nwuat gu shi. A̱ si̱ doot a̱ yong ma̱ a̱gba̱ndang a̱tung wu. A̱ si̱ tyia̱ á̱ si̱ ya nghwut ma̱ng a̱yaata̱m ba nta.
44005035	A̱jawa gu si̱ nyia̱ ma̱ng á̱kpa̱ndang ta̱m nggu ba, “Á̱niet Isi̱rela, nyi ta̱bam ma̱ng kyang hu nyi chat nyia̱ á̱niet bani ndyo a̱ni.
44005036	Mi̱ jen jhyang ji̱ swak a̱ni, a̱ghyang a̱niet ku nshya̱ á̱ si̱ ngyei nggu Tudat, a̱ ku kyiak a̱pyia̱ nggu nang a̱gba̱ndang a̱yin a̱ni. A̱wot á̱niet ma̱ a̱di̱di̱t ba̱ ku tat chyi nyaai a̱ni, si̱ khwi nggu. A̱wot á̱ si̱ hyat gu. A̱wot á̱niet khwi nggu ba, konyan si̱ kai vak gu. A̱mgba̱m sot mba ji si̱ kam. Tyia̱ zat mba hu yet kyang bah.
44005037	Ma a̱nia wa, nang a̱tyu a̱wa nswak a̱ni, di̱n jen fang á̱niet, a̱ghyang a̱niet ku nshya̱ á̱ si̱ ngyei nggu Yahuda a̱tyu Ga̱lili. A̱ ku tung sot á̱niet, ba̱ si̱ khwi ngguu. A̱wot nggu meang, á̱ si̱ hyat gu. Á̱niet khwi nggu ba si̱ seang.
44005038	“Mat a̱nia, a̱lyiat nung ni̱nia yet. Nyi yok nyia̱ á̱niet bani kyang bah. Nyi yok ba, ba̱ nkat. Ka̱ ba vwuoi kyang huni ba̱ chat nyia̱ hu di̱ chat á̱pyia̱ mba hwa, ku na labeang bah, ku na kwa.
44005039	A̱wot ka̱ ku neet da̱ a̱vwuo A̱gwaza kya, nyi byia̱ chet nang nyi na nvwong á̱niet bani a̱ni bah! Ka̱ nyi lyem bah, nyi na shya̱ nang nyi nyia̱ zwang ja ma̱ng A̱gwaza ma̱ a̱pyia̱ nggu!”
44005040	Ba̱ si̱ shim a̱lyiat Ga̱maliyal na, ba̱ si̱ yorong a̱yaata̱m Yesu ba. Ba̱ si̱ tsot ba ma̱ng a̱ya̱u a̱ byia̱ pyipyia̱ ntswam a̱ni. Ba̱ si̱ khwat ba a̱fufwuo; nyia̱ da̱ ba̱ yok mak tyiet da̱ a̱lyoot Yesu ka bah. Ba̱ sii kai mba á̱ ghwon, ba̱ si̱ nkat.
44005041	A̱yaata̱m Yesu ba si̱ ghwon a̱gba̱ndang a̱tung sot a̱cha̱chet A̱yahudawa wu ma̱ng a̱gwai. Mat A̱gwaza kyiak baa, ba̱ maai ba̱ swuo a̱bung ma̱ng nsum da̱nian a̱lyoot Yesu.
44005042	A̱wot kuzang a̱tuk, ba̱ si̱ yong mi̱ di chong didyaat A̱mali Nwuat Za̱nang A̱gwaza ka. A̱wot ba̱ si̱ nwuai ma̱ a̱ka̱sa á̱niet na. Ba̱ si̱ ya a̱son ma̱ng tyiet hu, á̱ tsa á̱ bu nshei A̱sham Nkhang ka, nyia̱, “Yesu wa yet Kristi, a̱tyu nang A̱gwaza kup gu tyok a̱ni!”
44006001	A̱wot nang sot á̱niet khwi ji mban á̱kpa ka ma a̱nggang mat nang á̱niet a̱fai nnwuai khwi A̱tyoli Yesu a̱ni; a̱jawa nang A̱yahudawa ba ba̱ ku fwuong a̱lyem A̱helenawa ka a̱ni, si̱ nwuo kwop a̱dyii̱ng di̱ si̱sak nang A̱yahudawa ba ba̱ fwuong a̱lyem A̱ra̱mik ka, ndak ka̱u á̱nyiuk mba ba nang á̱tyok ba ka̱n kwi a̱ni nkyayak kuzang a̱tuk.
44006002	Huhwa a̱yaata̱m swak ma̱ a̱feang Yesu ba si̱ nyia̱ a̱tung ma̱ng a̱mgba̱m á̱niet khwi ba. Ba̱ si̱ nyia̱ ma̱ng a̱mba, “Ku myim zi̱ kai ta̱m tyiet A̱lyiat A̱gwaza hu ghwon zi̱ nwuo ka̱u nkyayak bah.
44006003	Mat a̱nia, á̱na̱nyiuk nzi̱t ba, ku myim nyi khai á̱niet a̱natat mami nyin, nang á̱ chyin, ba̱ si̱ bu byia̱ A̱za̱za̱rak Ntswa ma̱ng mumwang a̱ni. Bibya zi̱ na jong mba ta̱m huni.
44006004	A̱wot nzi̱t, a̱yaata̱m Yesu ba, zi̱ na nwuak á̱pyia̱ nzi̱t zi̱ ya a̱son ma̱ng nta̱m naai A̱gwaza, ma̱ng tyiet a̱lyiat A̱gwaza na.”
44006005	A̱mgba̱m mba ma̱ tung ka, konyan si̱ shim a̱lyiat a̱yaata̱m Yesu na. A̱wot ba̱ si̱ khai á̱niet bani: Itifanut (a̱tyu a̱ yong mi̱ chet ba̱t di̱ nwuak fwuo di̱ Yesu, a̱wot A̱za̱za̱rak Ntswa wu si̱ nyia̱ nta̱m da̱ nggu mi̱ chet a̱ni), mbeang Filibut, Burokorat, Nikanar, Timon, Ba̱rminat, ma̱ng Nikolat a̱tyu Antakiya (a̱ ku ya ntsa nwuo khwi A̱gwaza A̱yahudawa a̱ni).
44006006	Á̱niet a̱natat bani bya nang á̱ ku neap a̱yaata̱m Yesu ba. Ba̱ si̱ naai A̱gwaza da̱nian mbaa. Ba̱ si̱ saai mba mbwak.
44006007	Huhwa a̱lyiat A̱gwaza na si̱ mbeang ya a̱son hu. Á̱kpa á̱niet khwi A̱gwaza ka si̱ mbeang ba̱t mi̱ Urusha̱lima. A̱wot a̱yaapris A̱yahudawa ma̱ a̱di̱di̱t meang si̱ bwuak, ba̱ si̱ nwuo khwi A̱tyoli Yesu.
44006008	A̱wot Itifanut, a̱ ku shya̱ shok A̱gwaza ma̱ng chet nyia̱ a̱cha̱chet nkyang a̱ga̱de ma̱ng a̱ri̱bi̱di ma̱ á̱niet ba a̱ni.
44006009	A̱wot a̱ghyang a̱tuk, á̱ghyang á̱niet si̱ neet mi̱ tutu a̱tung A̱yahudawa a̱ghyang nang á̱ ngyei “Tutu A̱tung Á̱niet ba̱ Ghwut mi̱ Khwo a̱ni.” Ba̱ si̱ nwuo ya fwuang ma̱ng Itifanut. Ba̱ ku yet A̱yahudawa bya; ba̱ neet Si̱ri̱n, Ali̱ksa̱nda̱riya, Kilikiya ma̱ng fam a̱byin A̱siya.
44006010	A̱mgba̱m mba á̱ mbyia̱ a̱tyu a̱ maai a̱ ya fwuang ma̱ng mumwang, ma̱ng si̱sak nang Itifanut ndyiat ma̱ng chet A̱za̱za̱rak Ntswa hu a̱ni bah.
44006011	Huhwa ba̱ si̱ fuut á̱ghyang á̱niet ba̱ bat Itifanut a̱hyiak nyia̱, “Zi̱ fa̱k nang Itifanut gu nyia̱ Musa ma̱ng A̱gwaza lihyat!”
44006012	A̱ni wa ba̱ ku ndyiat. Ba̱ si̱ nfuut á̱niet ba, á̱khwukhwop á̱niet, ma̱ng a̱yaagwak tyiet doka A̱gwaza. Mat a̱nia, ba̱ si̱ ta̱bat Itifanut. A̱wot ba̱ si̱ bai ma̱ng a̱nggu a̱zaghyi a̱gba̱ndang a̱tung sot a̱cha̱chet A̱yahudawa ji.
44006013	Á̱niet ba̱ bat Itifanut a̱hyiak na di̱ bwoi a̱ka̱laa a̱ni, si̱ nyia̱, “Kuzang jen a̱tyu wuni lyiat lihyat tazwa A̱za̱za̱rak A̱li Nwuat Za̱nang A̱gwaza wu, ma̱ng doka Musa ji.
44006014	Zi̱ ka̱n fa̱k nang gu nyia̱ Yesu a̱tyu Na̱za̱ra̱t wuni na bi̱ri̱m A̱li Nwuat Za̱nang A̱gwaza ka, a̱wot a̱ shyak a̱mgba̱m taada nang Musa ghwon nzi̱t ndyo a̱ni!”
44006015	Mi̱ di̱ yong a̱wa, konyan ma̱ a̱gba̱ndang a̱tung sot a̱cha̱chet A̱yahudawa ji, si̱ sak Itifanut á̱ghyi. Mat a̱ghyi nggu ba ku ya á̱ghyi mya̱myat nang a̱ta̱m ntswa A̱gwaza a̱ni!
44007001	A̱jawa a̱gba̱ndang pris wu si̱ lyip Itifanut, “A̱hyiak nang á̱niet bani bat ang a̱ni; a̱tsak a̱lyiat wa a?”
44007002	Itifanut si̱ nwuak gu shim nyia̱, “Nyin a̱yaatyia̱ ma̱ng á̱na̱nyiuk nung ba, nyi myiai a̱fufwuo nyi fa̱k ta̱fwat ji nang mbyia̱ na nhyia̱ a̱ni. A̱gwaza nzi̱t wu a̱ byia̱ a̱gba̱ndang a̱kyenkyai shi a̱ni, ku tyai a̱pyia̱ nggu da̱ a̱vwuo a̱tyia̱ a̱khwop nzi̱t wu Ibrahim, nang gu shya̱ ma̱ a̱byin Mesopotamiya, neet nang gu ka̱n nat swat ma̱ a̱keang Haran bah.
44007003	A̱gwaza si̱ nyia̱ ma̱ng a̱nggu, ‘Doot a ghwon á̱niet ang ba, ma̱ng a̱byin ang ka. A nat ma̱ a̱byin ka nang n na ntak ang a̱ni.’
44007004	“A̱jawa gu si̱ doot ma̱ a̱byin A̱ka̱ldiyawa ka. A̱ si̱ nat, a̱ si̱si̱ swan ma̱ a̱keang Haran ka. Nang a̱tyia̱ nggu wu ba̱ nkhwu a̱ni, A̱gwaza si̱ bai ma̱ng a̱nggu ma̱ a̱byin kani nang nyi nswan ma̱nini a̱ni.
44007005	“A̱wot nang á̱ ka̱n nang gu gado a̱byin hu di̱n jen a̱ja bah. Mi̱ da̱ mba á̱ ka̱ nang nggu a̱bavwuo ma̱ chunchwiit ma̱ a̱byin ka bah. A̱gwaza ku nyia̱ nggu a̱li̱ka̱uli a̱ na nwuak nggu ma̱ng kwai nggu ji a̱mgba̱m a̱byin ka; ku di̱ nang gu ka̱n shya̱ nggwon a̱ni bah.
44007006	A̱gwaza si̱ tak ma̱ng Ibrahim nyia̱, ‘Kwai ang ji na swan ma̱ a̱byin a̱ghyang da̱ ka̱ yet a̱si̱ mba a̱ni bah. Á̱ na tyia̱ mba ba̱ nyia̱ khwo ma̱ a̱byin a̱kya si̱ nat ndyia̱ chyi nyaai.
44007007	Mat a̱nia, nung A̱gwaza, n na ntyia̱ á̱niet ba̱ tyei mba khwo hu a̱ni swuo a̱bung. A̱wot di̱ ngaan hu, ba̱ na ghwut ma̱ a̱byin a̱kya, ba̱ bai ba̱ dyep nung da̱ a̱vwuo kani.’
44007008	“Di̱n jen a̱ja, A̱gwaza si̱ bu la̱p a̱li̱ka̱uli tyei mi̱ nchen ma̱ng Ibrahim. Mat a̱nia, jen nang Ibrahim ku mbyin Ishaku a̱ni, a̱ si̱ tyia̱ nggu mi̱ nchen a̱tuk mam a̱ni̱nai. A̱wot á̱ si̱ ya a̱son ma̱ng tyei mi̱ chen hu. Jen nang Ishaku ku mbyin Yakubu a̱ni, a̱ si̱ tyia̱ nggu mi̱ nchen. Ma a̱nia wa, Yakubu si̱ ma ntyei a̱yaatyia̱ a̱khwop swak ma̱ a̱feang Isi̱rela ba mi̱ nchen hu.
44007009	“Á̱na̱nyiuk Isuu ba si̱ kwi swam di̱ Isuu. A̱wot ba̱ si̱ lyap gu a̱ si̱ nyia̱ khwo ma̱ a̱byin Ma̱sa̱r. A̱mgba̱m ma̱ng a̱nia, A̱gwaza si̱ shya̱ dundung ma̱ng a̱nggu.
44007010	A̱wot a̱ si̱ ti̱n nggu mi̱ swuo a̱bung hu. A̱ si̱ nyia̱ nggu shok a̱zaghyi Fi̱ra̱una, a̱ ku yet a̱gwam a̱byin Ma̱sa̱r wu a̱ni. A̱gwaza si̱ bu nang Isuu mumwang ku vwuon ma̱ zan a̱ni. Mat a̱nia, Fi̱ra̱una si̱ kup gu tyok; a̱ si̱ yet gwomna a̱mgba̱m a̱byin Ma̱sa̱r ka. A̱wot a̱ si̱ tyia̱ nggu gu chok a̱li tyok Fi̱ra̱una ka.
44007011	“A̱jawa a̱gba̱ndang zong si̱ kwa ma̱ a̱byin Ma̱sa̱r ma̱ng Ka̱nana. Zong ji si̱ tyia̱ á̱niet ba si̱ swuo a̱bung ba̱t. A̱wot a̱yaatyia̱ a̱khwop nzi̱t ba si̱ nyia̱ kushin nkyayak.
44007012	Nang Yakubu nfa̱k nkhang nang yak nshya̱ Ma̱sa̱r a̱ni, a̱ si̱ ta̱m mman nggu na, ba̱ ku yet a̱yaatyia̱ a̱khwop nzi̱t ba a̱ni; ba̱ ka san yak hu Ma̱sa̱r. A̱chyet kani kya ku yet a̱si̱ ntsa ka.
44007013	“Nang ba̱ ku nnat a̱byin Ma̱sa̱r a̱ka̱feang a̱ni, Isuu si̱si̱ tyai a̱pyia̱ nggu da̱ a̱vwuo á̱na̱nyiuk nggu ba. A̱wot a̱tuk a̱kya kya Fi̱ra̱una meang si̱ ndyen kwai nang Isuu nneet a̱ni.
44007014	A̱jawa Isuu si̱ ta̱m da̱ a̱vwuo Yakubu, a̱tyia̱ nggu wu ma̱ng á̱na̱nyiuk nggu ba, á̱ tyia̱ ba̱ bai Ma̱sa̱r. A̱mgba̱m ba, ba̱ ku yet á̱niet nswak a̱natat ma̱ a̱fwuon bya.
44007015	Huhwa, Yakubu si̱ kuut a̱ nat Ma̱sa̱r. A̱ja wa gu si̱si̱ nkhwu ma̱ng a̱yaatyia̱ a̱khwop nzi̱t ba.
44007016	Á̱ si̱ kwok nkwom mba na á̱ bwuok á̱ nat ndyo Shekem. Á̱ si̱si̱ niat ba ma̱ a̱bi ka nang Ibrahim ku san ma̱ng kurum da̱ a̱vwuo mman Hamor mi̱ Shekem a̱ni.
44007017	“Nang jen ji mbai kpa̱mkpaan nang A̱gwaza na nnyia̱ kyang hu nang gu nyia̱ a̱li̱ka̱uli wu ma̱ng Ibrahim a̱ni, á̱niet nzi̱t ba ba̱ shya̱ Ma̱sa̱r a̱ni si̱ mbeang á̱kpa ka.
44007018	A̱wot nang a̱gwam a̱fai nnwuo nyia̱ tyok Ma̱sa̱r hu a̱ni, a̱ ku lyen kyang tazwa Isuu bah.
44007019	A̱gwam a̱ni si̱ shyok á̱niet nzi̱t ba. A̱ si̱ ya̱shuk mbaa. A̱wot a̱ si̱ tyia̱ a̱yaatyia̱ ma̱ng a̱yaayang ba̱ weam a̱chyuang mman mba wu, na̱ ka kwi.
44007020	“Di̱n jen a̱ja ja nang á̱ ku mbyin Musa. A̱ si̱ yet a̱sham ba̱t a̱zaghyi A̱gwaza. Á̱niet mbyin nggu ba ku nyia̱ na̱mbwon nggu zwát tsat.
44007021	A̱wot jen ji nang ba̱ na nji̱p nggu a̱ni, nggwon a̱nap Fi̱ra̱una si̱ ta̱taat Musa nang gu ni̱ yet a̱banggwon. Ka̱ si̱ kyiak guu, a̱wot ka̱ si̱ go gu nang nggwon a̱pyia̱ nka a̱ni.
44007022	Á̱ si̱ tyiet Musa a̱mgba̱m mumwang á̱niet Ma̱sa̱r hu. A̱wot a̱ ku yet a̱gba̱ndang a̱yin da̱ á̱lyiat nggu na ma̱ng ta̱m nang gu nyia̱ a̱ni.
44007023	“Jen nang Musa ku ntat a̱lyia̱ nswak naai di̱ mbyin a̱ni, a̱ si̱ nyia̱ a̱di̱dam mi̱ fwuo nggu gu naat a̱ byiat á̱na̱nyiuk nggu ba, ba̱ yet á̱niet Isi̱rela ba a̱ni.
44007024	Nang gu ndi á̱ nyia̱ a̱tyo nyiung ma̱ á̱na̱nyiuk nggu ba a̱ka̱kpa̱t a̱ni, a̱ si̱ beang a̱tyu nang á̱ nyia̱ gu a̱ka̱kpa̱t na a̱ni. A̱ si̱ tan gu ndyo, a̱ si̱ lwi a̱tyu Ma̱sa̱r wu a̱ hyat.
44007025	Musa ku fa á̱niet Isi̱rela ba ba̱ yet á̱na̱nyiuk nggu ba a̱ni, na fi̱k nang A̱gwaza nta̱m nggu gu bai a̱ ti̱n mba mi̱ khwo hu. A̱mgba̱m ma̱ng a̱nia, ba̱ si̱ fi̱k bah.
44007026	“Da̱ a̱tsotson tat ka, a̱ si̱ bu nat byiat baa. A̱wot a̱ si̱ li nang á̱niet Isi̱rela a̱feang nyia̱ jhya̱ ma̱ng á̱ghyang mba. A̱ si̱ nat khap baa. A̱ si̱ nyia̱ ma̱ a̱mba, ‘Á̱na̱nyiuk, nyi yet á̱na̱nyiuk bya. Yihwa mbyia̱ nang nyi nyia̱ jhya̱ ma̱ng á̱ghyang nyin?’
44007027	“A̱jawa nang a̱tyu a̱ nyia̱ a̱tyo nyiung a̱ka̱kpa̱t na a̱ni, si̱ yuut Musa a̱ ta zan. A̱ si̱ nyia̱, ‘A̱nyan wa kup ang tyok ma̱ng yet a̱tyu nyia̱ shi̱ri̱ya tazwa nzi̱t?
44007028	A chat a hyat nung ma̱nang a ku nhyat a̱tyu Ma̱sa̱r wu lyuo a̱ni a?’
44007029	Nang Musa nfa̱k a̱nia a̱ni, a̱ si̱ tyong a̱ ghwut Ma̱sa̱r. A̱ si̱ nat a̱chi̱chen ma̱ a̱byin A̱ma̱da̱niyawa. A̱ja wa gu si̱si̱ ntyei zám sweang.
44007030	“Nang Musa nnyia̱ a̱lyia̱ nswak naai ma̱ a̱byin A̱ma̱da̱niyawa ka a̱ni, a̱ta̱m Ntswa A̱gwaza a̱ghyang si̱ tyai a̱pyia̱ nggu da̱ a̱vwuo Musa ma̱ a̱lya̱ra̱p ndong mi̱ sop mi̱ ntswa a̱yit kpa̱mkpaan ma̱ng A̱fan Si̱nai.
44007031	Nang Musa ndi a̱nia a̱ni, ku si̱ yet gu kyang a̱ga̱de! A̱ si̱ shoot a̱ nat kpa̱mkpaan a̱ ka li nhu shansham. A̱jawa gu si̱ nfa̱k a̱nwuat A̱gwaza ka ka̱ nyia̱,
44007032	‘Nung gwa ngyet A̱gwaza a̱yaatyia̱ a̱khwop ang ba; A̱gwaza Ibrahim, Ishaku, ma̱ng Yakubu.’ “A̱jawa Musa si̱ ta̱dyuut ma̱ng a̱wun, a̱ si̱ shya̱ gbang a̱lyia̱ a̱ nwuan bah!
44007033	“Huhwa nang A̱gwaza nyia̱ ma̱ng a̱nggu, ‘Ti̱n á̱kwatak ang ba! Mat a̱vwuo nang a ngyong a̱ni, ka̱ yet a̱za̱za̱rak wa.
44007034	A̱tsak a̱lyiat, n di si̱sak nang á̱ ngya̱shuk á̱niet nung ba mi̱ Ma̱sa̱r a̱ni. N si̱ nfa̱k a̱nwurung mba wu. Huhwa mbyia̱ nang n chyok mbai n ka san mbaa. Bai, n ta̱m ang a bwuok nat Ma̱sa̱r!’
44007035	“Mat a̱nia, A̱gwaza si̱ ta̱m Musa da̱ a̱vwuo á̱niet gu ba ba̱ ku mi̱ ndak gu a̱ni, nyia̱, ‘A̱nyan wa kup ang tyok a yet a̱tyu nyia̱ shi̱ri̱ya tazwa nzi̱t?’ A̱gwaza ku ta̱m ma̱ng Musa a̱ yet a̱gwam ma̱ng a̱tyusan á̱niet Isi̱rela; nang a̱yaata̱m A̱gwaza wu ku tyai a̱pyia̱ nggu da̱ a̱vwuo Musa ma̱ a̱lya̱ra̱p ndong mi̱ sop ji mi̱ ntswa a̱yit ji a̱ni.
44007036	“A̱wot di̱n vak nyia̱ nkyang a̱ga̱de ma̱ng a̱ri̱bi̱di hwa nang gu nghwut ma̱ng á̱niet Isi̱rela ba Ma̱sa̱r. Ba̱ si̱ byia̱k A̱shong Kyai A̱sa̱khwot. A̱wot ba̱ si̱ chong mi̱ tswa a̱yit, ba̱ng si̱ nat a̱lyia̱ nswak naai.
44007037	“Musa ma̱ a̱pyia̱ nggu ku nyia̱ ma̱ng á̱niet Isi̱rela ba, ‘A̱gwaza na khai, a̱ bu ta̱m a̱yin ma̱ nyin a̱ yet A̱ta̱m a̱kwonu nggu; ma̱nang gu nkhai nung a̱ni. A̱ na yet a̱tyo nyiung mami nyin.’
44007038	Musa ku shya̱ ndung ma̱ng a̱yaatyia̱ a̱khwop nzi̱t ba, ma̱ng á̱kpa á̱niet A̱gwaza ka mi̱ ntswa a̱yit ji, di̱n jen nang a̱ta̱m tswa A̱gwaza wu ku ndyiat ma̱ng a̱nggu da̱ A̱fan Si̱nai ka a̱ni. A̱ja wa Musa ku nsan a̱lyiat nwuat swuan na nang gu tak ma̱ng a̱nzi̱t a̱ni.
44007039	“A̱wot a̱yaatyia̱ a̱khwop nzi̱t ba si̱ lak khwi á̱lyiat Musa na. Da̱ a̱kwonu a̱kya, ba̱ si̱ lak gu. A̱wot ba̱ si̱ chat ba̱ bwuok á̱ nat Ma̱sa̱r.
44007040	A̱jawa ba̱ si̱ nyia̱ ma̱ng Haruna, ‘Fwu nzi̱t nghwughwu a̱yaagwaza ba̱ na kwak zi̱t a̱son a̱ni ma̱ng a̱kpeap! Mat zi̱ lyen kyang hu ku shya̱ Musa a̱wa a̱ ti̱n nzi̱t a̱ ghwut ndyo Ma̱sa̱r ka a̱ni bah!’
44007041	“Huhwa, Haruna si̱ fwu mba ghwughwu fi̱ng nyak! A̱wot ba̱ si̱ neap ghwughwu hu za̱nang. Ba̱ si̱ bu song a̱yet tazwa ghwughwu a̱gwaza hu nang á̱ fwu mba ndyo a̱ni; á̱ nwuat hu shi.
44007042	Huhwa si̱ mbyia̱ A̱gwaza si̱ mbwuak a̱ma a̱ nang mba. A̱ si̱ kai mba a̱ ghwon. Ba̱ si̱ ya a̱son ma̱ng kwok á̱ta̱ngwat kyai tswazwa ntong nang a̱yaagwaza mba a̱ni! Mman Isi̱rela, ma̱nang a̱yaata̱m a̱kwonu A̱gwaza ba ndyuut a̱ni nyia̱, ‘Nung gwa nang nyi ku fak nung nkyang zwá na; nyi si̱ nnan nung za̱náng ji ma̱ng nsa̱da̱ka na, mi̱ lilyia̱ nswak naai hu mi̱ ntswa a̱yit Isi̱rela ji a?
44007043	Kaai, nyi ku kyiak a̱yaagwaza sang swuan nyin ba chong ndyo! Bibya yet suswak Molek, ma̱ng ghwughwu a̱ta̱ngwat nang á̱ ngyei Ra̱fan a̱ni. Bibya yet nghwughwu a̱yaagwaza sang swuan nyin ba, nang nyi kwok na ntong a̱ni! Mat a̱nia, n na ntyia̱ nyi nat khwo ma̱ gbang ma̱ a̱byin Babila!’
44007044	“Gbangbang, a̱yaatyia̱ a̱khwop nzi̱t ba ku tat A̱za̱za̱rak Suswak hwa, ba̱ si̱ kyiak á̱ nat ndyo mi̱ tswa a̱yit ji. Á̱ ku tat hu ma̱ cha̱chaat ma̱ng kidee nang A̱gwaza ku ntak Musa a̱ni.
44007045	Ndyia̱ ma̱ a̱di̱di̱t si̱ swak. Jen nang Joshuwa ku nkwak a̱son a̱yaatyia̱ a̱khwop nzi̱t ba mi̱ zwang nang ba̱ ku nyia̱ ma̱ng nnwap nang A̱gwaza ku vwuong mbaa, a̱ ghwut ndyo ma̱ a̱byin kani a̱ni. Ba̱ si̱ kyiak A̱za̱za̱rak Suswak wu á̱ nat ndyo ma̱ a̱byin a̱fai mba ka. A̱ja wa A̱za̱za̱rak Suswak wu si̱ nswan si̱ nat jen A̱gwam Da̱wuda ji.
44007046	“A̱gwaza ku nyia̱ a̱gwam Da̱wuda shok. A̱ si̱ chat a̱ nok A̱li Nwuat Za̱nang A̱gwaza ka̱ na yong di̱n tyan jhyung a̱ni, da̱nian á̱ ka dyep A̱gwaza Yakubu wu.
44007047	A̱wot a̱tsak a̱lyiat, Solomon wa si̱ nok A̱li Nwuat Za̱nang A̱gwaza ka.
44007048	A̱mgba̱m ma̱ng a̱nia, A̱gwaza a̱ Swak ma̱ng A̱kyenkyai Shi a̱ni, ni̱ swan A̱mali Nwuat Za̱nang nang á̱nietbishyi bya nok ma̱ng mbwak mba a̱ni bah. Ma̱nang a̱ta̱m a̱kwonu A̱gwaza wu nhyia̱ a̱ni, nyia̱,
44007049	“A̱gwaza si̱ lyip nyia̱, ‘Tswazwa ji yet a̱vwuo kya nang n swan nyia̱ tyok a̱ni. A̱wot a̱byin ka si̱ yet a̱vwuo saai a̱ti̱tak nung kya. Zang tangka̱i A̱li Nwuat Za̱nang hwa nang a̱tyubishyi na nok nung dyo? A̱wot a̱ji wa yet a̱vwuo fwung nung ka?
44007050	Nung gwa ku nyia̱ a̱mgba̱m nkyang nani ma̱ng chet mbwak nung hu baa?!’
44007051	“Nyin á̱niet byia̱ gba̱p a̱pyia̱! Nyi yet á̱niet chyi A̱gwaza bya mi̱ nfwuo nyin na! A̱wot a̱fufwuo nyin ba si̱ lak fa̱k a̱tsatsak a̱lyiat wu! Ku yet ta hwa nyi ya a̱son di̱ lak khwi A̱za̱za̱rak Ntswa wu si̱ nat sang sangba̱p a?! A̱nia wa nang a̱yaatyia̱ a̱khwop nyin ba ku nnyia̱. A̱wot nyin meang, a̱nia wa nyi nyia̱!
44007052	Á̱ ku mbyia̱ a̱ta̱m a̱kwonu A̱gwaza a̱nyiung nang a̱yaatyia̱ a̱khwop nyin ba ku nwai ya̱shuk a̱ni a̱?! A̱wot ba̱ ku mun á̱ hyaai a̱yaata̱m a̱kwonu A̱gwaza ba, ba̱ ku shei á̱zanson di̱ chobai A̱tsotswat A̱khwo A̱gwaza wu! Nggu wa yet Kristi nang nyi ku lyap, nyi si̱ hyat a̱ni.
44007053	Nyi ku lak khwi doka ji ma̱ kpa̱a̱t! Ku nang nyi ku nsan ji mbwak a̱yaata̱m tswa A̱gwaza ba a̱ni!”
44007054	Nang a̱cha̱chet A̱yahudawa ba nfa̱k a̱nia a̱ni, lilyia̱ hu si̱ ya mba ba̱t. Ba̱ si̱ nywai gá̱swuong mba ji á̱ ya̱sang.
44007055	A̱wot nang Itifanut nang A̱za̱za̱rak Ntswa wu tyia̱ gu chet a̱ni, a̱ si̱ gba̱t á̱ghyi ba, a̱ si̱ nwuan Ma A̱gwaza tswazwa. A̱ si̱ li Yesu nang gu yong da̱ a̱vwuo shi a̱zayak A̱gwaza ka ma̱ng a̱kyenkyai shi nggu wu!
44007056	Huhwa Itifanut si̱ nyia̱ ma̱ng a̱mba, “Nyi li la! Ma A̱gwaza tswazwa ka khwuk! N si̱ ndi Nggwon A̱tyubishyi nang ka̱ yong a̱zayak A̱gwaza ka!”
44007057	A̱jawa a̱cha̱chet á̱niet a̱tung ba si̱ koot a̱gugwong. A̱wot ba̱ si̱ kyiak mbwak á̱ nyim a̱fufwuo mba ba. Ba̱ si̱ ni̱m da̱ a̱ka̱nyiung á̱ jhyung Itifanut.
44007058	A̱wot ba̱ si̱ kwak gu á̱ ghwut ndyo á̱ nat a̱ma̱nta a̱keang Urusha̱lima ka. Ba̱ si̱ nwuo mang nggu ma̱ng nfang! A̱wot á̱niet ba̱ ku bat gu a̱hyiak na a̱ni, ba̱ si̱ khwuk a̱yaatoot mba ba. Ba̱ si̱ nwuak nggwon seam a̱ghyang nang á̱ ku ngyei Sha̱wulu a̱ni, ka̱ si̱ chok mba ndyo.
44007059	Nang ba̱ ku mmang Itifanut ma̱ng fang na a̱ni, a̱ si̱ naai A̱gwaza nyia̱, “A̱tyoli Yesu, san ntswa nung ji!”
44007060	A̱jawa gu si̱ nkpaat a̱khwukhwut, a̱ si̱ naai A̱gwaza ma̱ng a̱gba̱ndang a̱nwuat nyia̱, “A̱tyoli, chi a̱ka̱tuk nyia̱ mba wu!” Nang gu nhyia̱ a̱nia a̱ni, a̱ si̱ khwu.
44008001	A̱wot Sha̱wulu ku yet a̱tyo nyiung ma̱ á̱niet ba̱ li si̱sak nang á̱ nhyat Itifanut a̱ni. A̱wot a̱ si̱ shim a̱ si̱ li̱n a̱ma kyang nang á̱ nyia̱ a̱ni. A̱tuk a̱kya, á̱ si̱ nwuo ya̱shuk á̱niet khwi ba ba̱t mi̱ Urusha̱lima. A̱wot a̱mgba̱m á̱niet khwi ba, á̱ si̱ seang mbaa á̱ kai nfam bibyin Yahudiya ma̱ng Sa̱mariya. Ma̱ a̱yaata̱m Yesu bibya á̱ ku ghwon.
44008002	(Á̱tsatsak á̱niet khwi A̱gwaza á̱ghyang si̱ bai. Ba̱ si̱ niat Itifanut. A̱wot ba̱ si̱ twei nggu ba̱t.)
44008003	A̱wot Sha̱wulu si̱ nwuai mi̱ kuzang a̱keang a̱ hyaai á̱niet khwi ba. A̱ si̱ nwuai ma̱ a̱ka̱sa na, a̱ kwak á̱tyok ma̱ng á̱nyiuk, a̱ tyei mba mi̱ jaru.
44008004	A̱wot á̱niet khwi ba nang á̱ ku seang a̱ni, ba̱ ku shei A̱sham Nkhang Yesu ka mi̱ kuzang a̱vwuo nang ba̱ nnat a̱ni.
44008005	Kidee, Filibut ku nat ma̱ a̱keang ka̱ shya̱ mi̱ fam a̱byin Sa̱mariya a̱ni. A̱ si̱si̱ shei á̱niet ba A̱sham Nkhang tazwa Kristi.
44008006	Á̱kpa á̱niet ka si̱ myiai a̱fufwuo á̱ fwuong Filibut. Ba̱ si̱ byia̱ di̱dang ba̱ fa̱k A̱sham Nkhang ka. Mat ba̱ bu li nkyang a̱ga̱de ma̱ng a̱ri̱bi̱di nang gu nyia̱ a̱ni!
44008007	Kidee, Filibut si̱ khai á̱ka̱tuk ntswá ba̱ ghwut ma̱ á̱niet ma̱ a̱di̱di̱t. Á̱ka̱tuk ntswá ba si̱ tyiet nkun, ba̱ si̱ ghwut ma̱ a̱mba. A̱wot á̱niet nang a̱ti̱tak ba ta̱luk, ma̱ng á̱niet ba̱ ku chong a̱kyiat a̱ni, á̱ si̱ choot mbaa.
44008008	Huhwa á̱niet ma̱ a̱keang a̱bya mi̱ fam a̱byin Sa̱mariya si̱ gwai ba̱t!
44008009	A̱ghyang a̱niet ku nshya̱ ma̱ a̱keang a̱kya mi̱ fam a̱byin Sa̱mariya. Á̱ si̱ ngyei nggu Siman. A̱ si̱ bwuo ndyia̱ ma̱ a̱di̱di̱t nang gu nyia̱ á̱niet ba la̱tong ma̱ng nkyang a̱ga̱de. A̱ si̱ kyiak a̱pyia̱ nggu nang a̱gba̱ndang a̱yin a̱ni.
44008010	A̱wot konyan ma̱ a̱keang ka, a̱gba̱ndang ma̱ng a̱da̱dei, si̱ myiai a̱fufwuo da̱ nggu. Ba̱ si̱ nyia̱, “A̱tyu wuni wa yet Chet A̱gwaza hu nang á̱ ngyei, ‘A̱gba̱ndang Chet’ a̱ni.”
44008011	Á̱niet ba ku myiai a̱fufwuo ba̱t á̱ fwuong Siman. Mat a̱ ku labeang nang gu nyia̱ mba nkyang a̱ga̱de ma̱ng la̱tong nggu hu.
44008012	A̱wot ma̱nini, á̱niet ba si̱ nwuak a̱chuchuk da̱ A̱sham Nkhang nang Filibut shei mba tazwa A̱lyiat Tyok A̱gwaza na ma̱ng a̱lyoot Yesu Kristi ka. Nang ku ndi a̱nia a̱ni, á̱ si̱ nyia̱ á̱tyok ma̱ng á̱nyiuk ma̱ a̱di̱di̱t ba̱ptisman.
44008013	A̱jawa Siman ma̱ a̱pyia̱ nggu si̱ nwuak a̱chuchuk. Á̱ si̱ nyia̱ nggu ba̱ptisman ji. A̱ si̱ nwuo chong dundung ma̱ng Filibut kuzang a̱vwuo nang gu naat a̱ni. A̱wot a̱ si̱ fa̱k a̱ga̱de tazwa nkyang a̱ri̱bi̱di ma̱ng nkyang a̱ga̱de nang Filibut nyia̱ a̱ni!
44008014	Jen nang a̱yaata̱m Yesu ba mi̱ Urusha̱lima nfa̱k nang á̱niet Sa̱mariya ba nsan a̱lyiat A̱gwaza na a̱ni; ba̱ si̱ ta̱m ma̱ng Bitut ma̱ng Yoona a̱ja.
44008015	Mi̱ di̱ nwuo mba hu a̱ja, ba̱ si̱ naai A̱gwaza da̱nian á̱niet khwi á̱fai ba, ba̱ ka san A̱za̱za̱rak Ntswa wu.
44008016	Ba̱ ku nyia̱ a̱nia, mat di̱n jen a̱ja nang A̱za̱za̱rak Ntswa wu ka̱n bai a̱ si̱ tyia̱ a̱yin ma̱ mba mi̱ chet bah; mat nang á̱ ka̱n nyia̱ mba ba̱ptisman ji da̱ a̱lyoot A̱tyoli Yesu kya.
44008017	A̱jawa nang Bitut ma̱ng Yoona si̱ nsaai á̱niet khwi ba mbwak di̱ naai A̱gwaza. A̱wot ba̱ si̱ san A̱za̱za̱rak Ntswa wu.
44008018	Nang Siman ndi nang A̱gwaza nnwuak á̱niet khwi ba A̱za̱za̱rak Ntswa wu di̱n jen nang a̱yaata̱m Yesu ba nsaai mba mbwak na a̱ni; a̱ si̱ ti̱n kurum a̱ si̱ neap Bitut ma̱ng Yoona, gu ka nsan chet a̱hwa.
44008019	Siman si̱ nyia̱ ma̱ng a̱mba, “Nyi lyap nung tangka̱i chet huni meang! Mat ki̱ n ni̱ nsak á̱niet mbwak, mba meang ba̱ ka san A̱za̱za̱rak Ntswa wu!”
44008020	A̱wot Bitut si̱ nwuak Siman shim nyia̱, “Yok nwan ma̱ng kurum ang hu nyi byian! Mat a fa kurum hwa nang a na nsan za̱nang chet A̱gwaza ji!
44008021	A byia̱ a̱ka̱ta mi̱ ta̱m nzi̱t huni bah! Mat fwuo ang hu yet a̱za̱za̱rak da̱ a̱vwuo A̱gwaza bah!
44008022	Shyak a̱chyet, a ghwon a̱ka̱tuk nyia̱ ang wu. A̱wot a naai A̱gwaza! Shimba a̱ na chi a̱ka̱tuk a̱di̱dam ang wu.
44008023	Mat n di nang fwuo ang hu nhyat ma̱ng kwi swam, a̱wot a si̱ yet a̱khwo a̱ka̱tuk nyia̱!”
44008024	A̱jawa nang Siman nyia̱ ma̱ng Bitut ma̱ng Yoona, “Ma̱sa̱kut, nyi naai A̱gwaza da̱nian nung! Kalak nkyang nang nyi lyiat a̱ni, na̱ du shya̱ nung!”
44008025	Nang Bitut ma̱ng Yoona ku nshei A̱sham Nkhang ka Sa̱mariya ma̱ng kyang nang ba̱ lyen tazwa A̱tyoli Yesu a̱ni; ba̱ si̱ bwuok á̱ nat Urusha̱lima. Nang ba̱ nshya̱ da̱ a̱chyet ka á̱ naat á̱ mbwuot a̱ni, ba̱ si̱ yong ma̱ a̱bachyuang a̱ka̱keang Sa̱mariya ma̱ a̱di̱di̱t, ba̱ si̱ shei A̱sham Nkhang Yesu ka.
44008026	Di̱n jen a̱ja a̱ta̱m tswa A̱gwaza si̱ nyia̱ ma̱ng Filibut a̱ni, “Doot, a kai vak a̱tak kyai a̱yit hu, ku neet Urusha̱lima a̱ naat Gaza a̱ni!”
44008027	Huhwa Filibut si̱ doot a̱ naat. A̱wot a̱ si̱si̱ myim ma̱ng a̱tyu Ha̱basha a̱ghyang. A̱ ku yet a̱tyu ba̱ng kurum Ha̱basha wa. Á̱ si̱ vwuong gu tyei mman. A̱ si̱ yet byia̱k a̱byii̱k a̱gwam Ha̱basha (a̱ ba̱ng a̱gba̱ndang tyok Ka̱ndakatu a̱ni). A̱tyu Ha̱basha wu ku nat Urusha̱lima, a̱ ka si̱ kyuak ntong a̱zaghyi A̱gwaza a̱ja.
44008028	A̱wot jen nang gu nshya̱ di̱ bwuot a̱ naat a̱mali a̱ni, a̱ si̱ swan di̱ kéké ntsaaí. A̱ si̱ fang A̱lyiat A̱gwaza na mi̱ chet mi̱ ta̱ka̱da nang Ishaya a̱ta̱m a̱kwonu A̱gwaza ku lyuut a̱ni.
44008029	Huhwa nang A̱za̱za̱rak Ntswa wu si̱ nyia̱ ma̱ng Filibut, “Nat, a si̱ chong kpa̱mkpaan ma̱ng kéké ntsaaí jini.”
44008030	Filibut si̱ tyia̱ kwak chung, a̱ nat kpa̱mkpaan. A̱ si̱si̱ fa̱k nang a̱tyu Ha̱basha wu fang mi̱ ta̱ka̱da nang Ishaya a̱ta̱m a̱kwonu A̱gwaza wu lyuut a̱ni! Filibut si̱ lyip gu nyia̱, “A fi̱k kyang hu nang a fang a̱ni a?”
44008031	A̱jawa a̱tyu Ha̱basha wu si̱ nyia̱ ma̱ng Filibut, “A̱ji wu, n na nyia̱ ni n fi̱k, mi̱ si̱ nang a̱yin wa̱i nung dyo a?” A̱wot a̱ si̱ naai Filibut, a̱ nyeak a̱ swan ma̱ng a̱nggu tazwa kéké ntsaaí ji.
44008032	A̱vwuo ka nang a̱tyu Ha̱basha wu ku fang mami A̱lyiat A̱gwaza na a̱ni, kikya ka: “Á̱ ku kwak gu nang zon seap a̱ni, á̱ nat ndyo di̱n tyan fak. A̱wot nang fi̱ng a̱nfwuk ni̱ nswan nyonywang, nang á̱ kywat chat hu a̱ni, a̱ si̱ kaat kyang bah!
44008033	Á̱ ku nyia̱ nggu lihyat. A̱wot á̱ si̱ lak tyia̱ nggu tsotswat. A̱nyan wa si̱ mi̱n nwuak nkhang a̱yaatyia̱ a̱khwop nggu na? Mat á̱ ku kyiak swuan nggu ji mi̱ swanta hu.”
44008034	A̱tyu Ha̱basha wu si̱ lyip Filibut, nyia̱, “Tak ma̱ng a̱nung; a̱ta̱m a̱kwonu A̱gwaza wu lyiat tazwa a̱pyia̱ nggu kya, ke a̱ghyang a̱niet wa ma̱ zan?”
44008035	A̱jawa Filibut si̱ tsa ma̱ng A̱lyiat A̱gwaza nang A̱tyu Ha̱basha wu fang a̱ni, a̱ si̱ wa̱i nggu A̱sham Nkhang ka tazwa Yesu.
44008036	Nang ba̱ nshya̱ da̱ a̱chyet ka ndung a̱ni, ba̱ si̱si̱ shya̱ a̱sa̱khwot. A̱jawa a̱tyu Ha̱basha wu si̱ nyia̱ ma̱ng Filibut, “Di a̱sa̱khwot nia na! Yihwa na nvwong á̱ nyia̱ nung ba̱ptisman ji?”
44008038	A̱tyu Ha̱basha wu si̱ tyia̱ kéké ntsaaí ji, si̱ yong. A̱mgba̱m mba a̱feang, Filibut ma̱ng a̱tyu Ha̱basha wu, ba̱ si̱ chyok á̱ nwuo ma̱ a̱sa̱khwot na. Filibut si̱ nyia̱ nggu ba̱ptisman ji.
44008039	Jen ji nang ba̱ nghwut ma̱ a̱sa̱khwot na a̱ni, A̱za̱za̱rak Ntswa A̱gwaza wu si̱ ghwup Filibut a̱ nkat ndyo zan. A̱tyu Ha̱basha wu si̱ bu li nggu bah. A̱wot a̱ si̱ ya a̱son ma̱ng a̱chyet nggu ka, a̱ gwai ba̱t!
44008040	Á̱ si̱ labeang bah, Filibut si̱ kin shya̱ a̱pyia̱ nggu ma̱ gbang mi̱ fam a̱za a̱keang nang á̱ ngyei A̱zotut a̱ni. A̱ si̱ shei A̱sham Nkhang Yesu ka a̱ja, ma̱ng kuzang a̱keang ka̱ shya̱ di̱n vak a̱ni; si̱ nang gu si̱ ntat a̱gba̱ndang a̱keang wu nang á̱ ngyei Kaisa̱riya a̱ni.
44009001	Sha̱wulu si̱ ya a̱son ma̱ng ya̱shuk á̱niet khwi Yesu ba a̱ tsa a̱ bu chat a̱ hyaai mbaa. Huhwa a̱ si̱ nat da̱ a̱vwuo a̱gba̱ndang pris wu.
44009002	A̱ si̱si̱ naai gu á̱ lyuut wusiká á̱ ta̱m ndyo ma̱ á̱tutu a̱tung A̱yahudawa ba̱ shya̱ ma̱ a̱keang Da̱maskut a̱ni. A̱ ku nyia̱ a̱nia, mat a̱ ka shya̱ mun a̱pyia̱ mba, a̱ ka ya̱baat á̱niet ba̱ shya̱ mami susot á̱niet khwi Yesu (nang á̱ bu ngyei ji “Vak hu” a̱ni.) A̱ si̱ chat a̱ bai ma̱ng a̱mba di̱ la̱p, á̱tyok ma̱ng á̱nyiuk, mi̱ Urusha̱lima.
44009003	Jen nang Sha̱wulu nshya̱ da̱ a̱chyet a̱ naat ta̱m nggu hu a̱ni, a̱ si̱ tat kpa̱mkpaan ma̱ng Da̱maskut. Ma̱nang but á̱ghyi a̱ni, sai si̱ kin neet Ma A̱gwaza tswazwa ma̱ mya̱ra̱m á̱ ba̱ tyong nggu a̱keang!
44009004	A̱ si̱ kin shot a̱kwa a̱byin. A̱ si̱ fa̱k a̱nwuat ka̱ nyia̱ ma̱ng a̱nggu, “Sha̱wulu, Sha̱wulu! Yihwa mbyia̱ nang a ngya̱shuk nung a̱nia?!”
44009005	A̱jawa Sha̱wulu si̱ lyip nyia̱, “A̱tyoli, nwan wa a̱nyan?” A̱wot a̱nwuat ka si̱ nwuak shim nyia̱, “Nung gwa gyet Yesu, a̱tyu nang a ya̱shuk a̱ni!
44009006	Ma̱ninika, doot a nwuo ma̱ a̱keang ka! A̱wot á̱ na tak ma̱ng a̱nwan kyang ku yet ta nang a na nyia̱ a̱ni.”
44009007	Á̱niet ba ba̱ chong ma̱ng Sha̱wulu a̱ni, ba̱ si̱ bwuok á̱ yong ma̱ nywang! Mat ba̱ ku fa̱k a̱nwuat a̱yin; da̱ mba ba̱ li a̱nyuu bah!
44009008	Sha̱wulu si̱ doot a̱byin ka. A̱ si̱ khwuk á̱ghyi nggu ba, a̱wot a̱ si̱ kin kwa a̱fi̱fan! Huhwa á̱kpa̱ndang a̱chyet nggu ba, si̱ ta̱bat gu di̱ mbwak. Ba̱ si̱ kwak gu á̱ si̱ nwuo ndyo Da̱maskut.
44009009	A̱ si̱ nyia̱ mam tat a̱ja nang gu si̱ mi̱n di a̱vwuo bah. Da̱ nggu, a̱ ya kyayak ku a̱ swuo a̱sa̱khwot bah.
44009010	A̱tyu khwi a̱ghyang ku shya̱ ma̱ a̱keang Da̱maskut ka. Á̱ si̱ ngyei nggu Ananiya. A̱tyoli Yesu si̱ lyiat ma̱ng a̱nggu ma̱ a̱ma̱bwoi. A̱ si̱ yorong guu nyia̱, “Ananiya!” Ananiya si̱ shim nyia̱, “A̱tyoli, di nung gwa wu!”
44009011	A̱tyoli Yesu si̱ nyia̱ ma̱ng a̱nggu, “Doot a nat di̱n vak hu nang á̱ ngyei ‘A̱di̱di̱r Nvak’ wu a̱ni. A si̱ chat a̱li a̱tyu nang á̱ ngyei Yahuda a̱ni. Ka a si̱ tat a̱li ka, a lyip a̱tyu a̱keang Tasut, nang á̱ ngyei Sha̱wulu a̱ni. Ma̱ninika, a̱ shya̱ a̱ja a̱ naai nung.
44009012	N wa ka̱n tak ma̱ng a̱nggu ma̱ a̱ma̱bwoi nang a̱ghyang a̱niet nchobai á̱ ngyei Ananiya. A̱ na sak nggu mbwak, da̱nian a̱ bu shya̱ nwuan a̱vwuo.”
44009013	Ananiya si̱ nyia̱, “A̱tyoli, a̱wot n ka̱n fa̱k nang á̱niet ma̱ a̱di̱di̱t bwoi nkhang a̱ka̱kpa̱t nang a̱tyu wuni ka̱n nyia̱ á̱za̱za̱rak á̱niet khwi ang ba ndyo mi̱ Urusha̱lima a̱ni!
44009014	A̱wot a̱cha̱chet a̱yaapris ba ka̱n nwuak gu tyok gu ka ya̱baat a̱mgba̱m á̱niet ba̱ nwuak fwuo da̱ a̱lyoot ang ka a̱ni!”
44009015	A̱wot A̱tyoli Yesu si̱ nyia̱ ma̱ng Ananiya, “Ma̱ninika nat, n wa ka̱n khai Sha̱wulu a̱ yet a̱tyu nta̱m nung; a̱ ka shei A̱lyiat nung na da̱ a̱vwuo Nnwap na̱ nwai yet A̱yahudawa ma̱ng á̱gwam mba ba a̱ni. Ma a̱nia wa, gu na nshei á̱niet Isi̱rela ba.
44009016	A̱wot n na ntak ma̱ng a̱nggu si̱sak ji nang ku ngyet ta hwa, gu swuo a̱bung da̱nian a̱lyoot nung ka a̱ni!”
44009017	A̱jawa Ananiya si̱ kin nat, a̱ si̱si̱ shya̱ Sha̱wulu. A̱ si̱ sak nggu mbwak, a̱ si̱ nyia̱, “Sha̱wulu, a̱na̱nyiuk nung, A̱tyoli Yesu wu a̱ ku tyai a̱pyia̱ nggu da̱ a̱vwuo ang di̱n vak hu a̱ni. Nggu wa ta̱m nung da̱ a̱vwuo ang, da̱nian a bu shya̱ nwuan a̱vwuo, a̱wot Á̱za̱za̱rak Ntswa a̱ ka tyia̱ ang chet nggu hu.”
44009018	Mi̱ di̱ yong a̱hwa, nkyang jhyáng nang á̱ghwughwuk a̱ni, si̱ kin ghwok neet ma̱ á̱ghyi Sha̱wulu ba! A̱ si̱ bu kin nwuo nwuan a̱vwuo na! A̱jawa gu si̱ doot, á̱ si̱ nyia̱ nggu ba̱ptisman.
44009019	Á̱ si̱ labeang bah, Sha̱wulu si̱ ya kyayak, a̱wot vam hu si̱ mbeang chet hu. Sha̱wulu si̱ bwuo mam ma̱ a̱da̱dei dundung ma̱ng á̱niet khwi ba Da̱maskut.
44009020	A̱wot mi̱ di̱ yong a̱hwa, Sha̱wulu si̱ kin nwuo shei A̱sham Nkhang Yesu ka ma̱ á̱tutu a̱tung A̱yahudawa ba. A̱ si̱ nyia̱, “Yesu wa yet Nggwon A̱gwaza ka za̱m!”
44009021	A̱mgba̱m á̱niet ba̱ si̱ fa̱k gu a̱ni, ku si̱ yet mba kyang a̱ga̱de hwa. Ba̱ si̱ lyip nyia̱, “A̱tyu wuni wa ku ya̱shuk á̱niet khwi Yesu ba mi̱ Urusha̱lima baa? A̱wot wá ngyei a̱ ku bai a̱ji a̱ ka ya̱baat mbaa, a̱ la̱p ba a̱ nat ma̱ng mba da̱ a̱vwuo a̱cha̱chet a̱yaapris ka baa?”
44009022	A̱wot Sha̱wulu si̱ mban chet di̱ shei A̱sham Nkhang ka. A̱wot A̱yahudawa ba ba̱ shya̱ Da̱maskut a̱ni, ba̱ si̱ mi̱n fwuo ta̱fwat Bulut ji nang Yesu wa ngyet Kristi, a̱tyu nang A̱gwaza kup gu tyok a̱ni bah.
44009023	Á̱ si̱ bwuo mam ma̱ a̱da̱dei, A̱yahudawa á̱ghyang si̱ la̱p a̱nu dundung, ba̱ chat ba̱ hyat Sha̱wulu.
44009024	Ba̱ si̱ ta̱bat cham nggu a̱ta̱mam ma̱ng a̱tyetuk a̱zanunwuai a̱keang ka. A̱mgba̱m ma̱ng a̱nia, á̱ si̱ tak ma̱ng Sha̱wulu si̱sak nang ba̱ nkwa á̱ khwom á̱ chat hyat gu a̱ni.
44009025	Huhwa á̱niet khwi á̱ghyang si̱ chyok ma̱ng a̱nggu ma̱ a̱gba̱ndang a̱cheang a̱tyetuk, mi̱ bwong bat a̱keang hu.
44009026	Nang Sha̱wulu si̱ ntat Urusha̱lima a̱ni, a̱ si̱ kwan a̱ nyia̱ a̱tung ma̱ng á̱niet khwi ba a̱ja. A̱wot ba̱ si̱ fa̱k a̱wun nggu! Mat ba̱ ku nwuak a̱chuchuk nang Sha̱wulu ka̱ mbwuak a̱ si̱ nwuo khwi Yesu hu bah!
44009027	A̱wot Ba̱nabat si̱ nat ma̱ng a̱nggu da̱ a̱vwuo a̱yaata̱m Yesu ba. A̱wot a̱ si̱ tak ma̱ng a̱mba si̱sak nang Sha̱wulu ndi A̱tyoli Yesu ma̱ng á̱ghyi di̱n vak naat Da̱maskut a̱ni; ma̱ng si̱sak nang A̱tyoli Yesu ku ndyiat ma̱ng a̱nggu a̱ni. Ba̱nabat si̱ bu tak ma̱ng mba si̱sak nang Sha̱wulu ngbang a̱lyia̱ di̱ shei A̱sham Nkhang ka mami a̱lyoot Yesu ma̱ a̱keang Da̱maskut ka a̱ni.
44009028	Mat a̱nia, Sha̱wulu si̱ swan ndung ma̱ng a̱yaata̱m Yesu ba. A̱wot a̱ si̱ chong a̱ kat a̱keang Urusha̱lima ka ma̱ng a̱mba. A̱ si̱ gbang a̱lyia̱ di̱ shei A̱sham Nkhang mami a̱lyoot A̱tyoli Yesu.
44009029	Sha̱wulu si̱ ya fwuang ma̱ng A̱yahudawa á̱ghyang ba̱ ku lyiat a̱lyem A̱helenawa a̱ni. A̱wot ba̱ si̱ kwan ba̱ hyat gu.
44009030	Nang á̱niet khwi ba nfa̱k a̱nia a̱ni, ba̱ si̱ nat ma̱ng a̱nggu ma̱ a̱keang Kaisa̱riya. Ba̱ si̱si̱ swak ma̱ng a̱nggu gu á̱ nat ndyo Tasut.
44009031	Jen a̱jaja nang a̱mgba̱m susot á̱niet khwi ba, ba̱ ku shya̱ nfam bibyin Yahudiya, Ga̱lili, ma̱ng Sa̱mariya a̱ni, si̱ nshya̱ swat nyinyang. A̱wot ba̱ si̱ mban chet hu, mat á̱niet khwi ba ku byia̱ a̱wun A̱gwaza. A̱wot ma̱ng si̱sak nang A̱za̱za̱rak Ntswa wu ntyei mba gba̱gbak a̱ni, ba̱ si̱ bu mban á̱kpa ka.
44009032	Di njen a̱ja, Bitut si̱ chong a̱ kat a̱mgba̱m a̱ka̱keang na. A̱ si̱ bai a̱ byiat á̱niet khwi ba̱ shya̱ ma̱ a̱keang Lida a̱ni.
44009033	A̱jawa gu si̱ nshya̱ a̱tyok nang á̱ ngyei Iniyat a̱ni; nang gu ka̱n nyia̱ a̱lyia̱ a̱ni̱nai nang gu myian da̱ a̱gbaat mat ta̱luk a̱ti̱tak.
44009034	Huhwa Bitut si̱ nyia̱ ma̱ng a̱nggu, “Iniyat, Yesu Kristi choot ang! Doot, a kuut a̱kpang myia̱ ang wu!” A̱wot mi̱ di̱ yong a̱hwa, a̱ si̱ kin choot!
44009035	A̱wot nang a̱mgba̱m á̱niet ba ba̱ swan Lida ma̱ng Sharon ndi Iniyat gu chong a̱ kat a̱ni, ba̱ si̱ bwuak, ba̱ si̱ nwuo khwi A̱tyoli Yesu.
44009036	Ma̱ a̱keang Yafa, a̱byii̱k a̱ghyang ku nshya̱, a̱ si̱ yet a̱tyu khwi Yesu, á̱ si̱ ngyei nggu Ta̱bita, (a̱lyoot kani mi̱ Helenawa fa “Dokat”). A̱byii̱k wuni ku nwuak a̱pyia̱ nggu, a̱ si̱ nyia̱ á̱ghyang á̱niet a̱tan nta̱m. A̱ si̱ bu beang á̱kunak na kuzang jen.
44009037	Mi̱ njen a̱ja, Ta̱bita si̱ nyia̱ ma̱ng zwan, a̱ si̱ khwu. Á̱ si̱ swuo kwom nggu hu da̱nian á̱ ka niat nggu. A̱wot á̱ si̱ myiai kwom gu hu mi̱ nyuo a̱mali tazwa.
44009038	A̱wot nang á̱niet khwi ba nfa̱k nang Bitut nshya̱ kpa̱mkpaan ma̱ng Lida a̱ni; mat a̱nia, ba̱ si̱ ta̱m á̱niet a̱feang ba̱ nat ba̱ si̱ naai ngguu nyia̱, “Ma̱sa̱kut, bai ma̱ng a̱nzi̱t ma a̱nggang di̱ mi̱n byian jen!”
44009039	Huhwa Bitut si̱ kin doot a̱ si̱ khwi mbaa. Nang gu si̱ ntat a̱ja a̱ni, ba̱ si̱ nyeak ma̱ng a̱nggu á̱ nat ndyo mi̱ nyuo hu a̱mali tazwa ka. Nang a̱mgba̱m á̱nyiuk ba nang á̱tyok ba ka̱n kwi a̱ni hyat nyuo hu tyentyang! Ba̱ si̱ yong á̱ hyia̱k kwom hu á̱ twei, á̱ shei a̱yaatoot ba nang Ta̱bita nok mba ndyo a̱ni.
44009040	A̱wot Bitut si̱ tyia̱ a̱mgba̱m mba ba̱ si̱ ghwut á̱ nat nta. A̱jawa gu si̱ nkpaat a̱khwukhwut a̱byin. A̱ si̱ naai A̱gwaza. Nang gu mbwuak a̱ si̱ nwuan kwom hu a̱ni, a̱ si̱ yorong, “Ta̱bita, doot!” A̱wot Ta̱bita si̱ kin khwuk á̱ghyi nggu ba! Jen nang gu ndi Bitut a̱ni, a̱ si̱ doot a̱ swan ka̱tsak!
44009041	Bitut si̱ neap Ta̱bita bwak gu hu. A̱ si̱ ta̱ngam nggu ka̱tsak. A̱wot a̱ si̱ yorong á̱nyiuk ba nang á̱tyok ba ka̱n kwi a̱ni, ma̱ng a̱mgba̱m á̱niet khwi ba, a̱ si̱ neap mba Ta̱bita ma̱ng swuan.
44009042	Nkhang na si̱ kai a̱mgba̱m a̱keang Yafa ka. A̱wot á̱niet ma̱ a̱di̱di̱t si̱ nwuak fwuo da̱ A̱tyoli Yesu.
44009043	Bitut si̱ ya nswan Yafa. A̱ si̱ nyia̱ mam ma̱ a̱di̱di̱t da̱ a̱vwuo Siman, a̱ ku nyia̱ nta̱m luk á̱kukwa na a̱ni.
44010001	Ma̱ a̱keang Kaisa̱riya, á̱ ku byia̱ a̱kwak a̱son sot á̱niet nzwang A̱romawa, á̱ si̱ ngyei nggu Ka̱rna̱liyut. A̱ ku yet a̱gba̱ndang wa, a̱ ba̱ng sot á̱niet nzwang chyi nang á̱ ngyei “Sot Á̱niet Nzwang Italiya” a̱ni.
44010002	A̱ si̱ yet a̱tyu kwok ntong a̱zaghyi A̱gwaza, a̱ si̱ bu yet a̱tyu fwuong a̱wun A̱gwaza; ma a̱nia wa a̱mgba̱m kyang mbwak gu hu. A̱ ku kwan ba̱t, a̱ si̱ nwuat kurum za̱nang shansham, a̱ si̱ beang á̱kunak, a̱ si̱ bu naai A̱gwaza kuzang jen.
44010003	A̱ghyang a̱tuk, chobai tswam tsat a̱ta̱mam, á̱ si̱ tak gu ma̱ a̱ma̱bwoi! A̱ si̱ li a̱ta̱m tswa A̱gwaza nang gu chobai da̱ a̱vwuo nggu! A̱ta̱m tswa A̱gwaza wu si̱ yorong ngguu nyia̱, “Ka̱rna̱liyut!”
44010004	Ka̱rna̱liyut si̱ fa̱k a̱wun ba̱t, a̱ si̱ sak á̱ghyi da̱ a̱ta̱m tswa A̱gwaza wu. Ka̱rna̱liyut si̱ lyip a̱ta̱m tswa A̱gwaza wu nyia̱, “A̱tyoli, yihwa hwa bai?” A̱jawa a̱ta̱m tswa A̱gwaza wu si̱ nyia̱ ma̱ng Ka̱rna̱liyut, “A̱gwaza fa̱k naai ang hu. A̱wot za̱náng nang a ka̱u á̱kunak na a̱ni, A̱gwaza san ji nang sa̱da̱ka a̱ni!
44010005	Ma̱ninika, ta̱m á̱ghyang á̱niet ba̱ nat a̱keang Yafa, ba̱ si̱ yei a̱ghyang a̱niet nang á̱ ngyei Siman, a̱wot á̱ bu ngyei nggu Bitut a̱ni.
44010006	A̱ yet a̱nietchen a̱mali a̱tyu luk á̱kukwa, nang á̱ ngyei Siman mameang, a̱ swan kpa̱mkpaan ma̱ng kyai a̱sa̱khwot a̱ni.”
44010007	Nang a̱ta̱m tswa A̱gwaza wu ndyiat a̱ tyak a̱ si̱ nkat a̱ni, Ka̱rna̱liyut si̱ yorong á̱khwo nggu a̱feang, ma̱ng a̱tyu nzwang a̱nyiung ka̱ kwok A̱gwaza ntong a̱ni. Ka̱ bu ku yet a̱tyo nyiung mi̱ á̱niet nzwang ba̱ beang nggu nta̱m na a̱ni.
44010008	Ka̱rna̱liyut si̱ hyia̱ ma̱ng mba kyang hu nang a̱ta̱m tswa A̱gwaza wu tak ma̱ng a̱nggu a̱ni. A̱wot a̱ sii du ta̱m ba, ba̱ si̱ nat Yafa.
44010009	Da̱ a̱tsotson tat ka, nang a̱yaata̱m Ka̱rna̱liyut ba nshim tat Yafa a̱ni, Bitut si̱ nyeak a̱ nat a̱mali tazwa da̱ a̱kup nyuo wu a̱ta̱mam, da̱nian gu ka naai A̱gwaza a̱ja.
44010010	A̱wot jen a̱ja nang Bitut fwuong zong, nang á̱ shya̱ di̱ wan nggu kyayak, a̱ si̱ nwuo a̱ma̱bwoi!
44010011	A̱ si̱ li nang kyai tswazwa hu khwuk! A̱wot kyang ghyang si̱ ghwut, ku li kpa̱kpai nang a̱toot khwi wun a̱ni; á̱ ngyei á̱ ba̱ng hu di̱ pyipyia̱ naai á̱ chorop á̱ chobai ndyo a̱byin.
44010012	Mami a̱kpa̱kpai a̱toot wu, á̱ ku mbyia̱ ntangka̱i a̱na̱ndyung nyam a̱yit ma̱ a̱di̱di̱t; nkyang kwang a̱byin, mbeang a̱ka̱man a̱yit.
44010013	A̱jawa Bitut si̱ fa̱k a̱nwuat ka̱ nyia̱ ma̱ng a̱nggu, “Bitut doot yong! A fak nyam jini, a yaa!”
44010014	Bitut si̱ nyia̱, “Kaai, A̱tyoli, n ka̱n mak ya kyang nang doka A̱yahudawa nzi̱t ji kyiak ku yet a̱shi̱shi̱k, ku na tyia̱ nung a̱na̱ndyung a̱ni bah!”
44010015	A̱wot a̱nwuat ka si̱ bu lyiat ma̱ng Bitut nyia̱, “Yok yorong kyang hu nang A̱gwaza mat ku yet a̱za̱za̱rak a̱ni, nyia̱ ku byia̱ a̱na̱ndyung bah!”
44010016	Á̱ ku tak Bitut a̱ma̱bwoi wuni á̱ bwuo a̱ka̱tat. Á̱ sii du khwat a̱kpa̱kpai a̱toot wu ma̱ng nyam ji, á̱ nat ndyo kyai tswazwa.
44010017	Jen nang Bitut nshya̱ ma̱ a̱di̱dam di̱ kyang hu nang a̱ma̱bwoi wuni fa a̱ni; jen a̱ja ja nang a̱yaata̱m mba nang Ka̱rna̱liyut ta̱m a̱ni, si̱ nshya̱ a̱li Siman a̱tyu luk á̱kukwa ka! Nang ba̱ yong a̱zanunwuai a̱li Siman ka,
44010018	ba̱ si̱ byiat baa. Ba̱ si̱ lyip nyia̱, “A̱nietchen shya̱ a̱ji nang á̱ ngyei Siman Bitut a̱ni a?”
44010019	Ma̱ cha̱chaat njen a̱wa nang Bitut ni̱ shya̱ di̱ kwan a̱ fi̱k kyang hu nang a̱ma̱bwoi wu fa a̱ni; jen a̱jaja nang A̱za̱za̱rak Ntswa wu si̱ nyia̱ ma̱ng a̱nggu, “Di la, á̱niet a̱tat bya bai ba̱ chat li ang!
44010020	Doot a̱nggang, a chyok nat a̱byin. A̱wot a nat ma̱ng a̱mba. A yok but mi̱ fwuo bah. Yok nyia̱ a̱fi̱fa bah, mat nung gwa ta̱m mba da̱ a̱vwuo ang.”
44010021	Huhwa Bitut si̱ kin chyok a̱ nat a̱byin. A̱ si̱ nyia̱ ma̱ng a̱mba, “Di̱ nung gwa wu! Nung gwa gyet a̱tyu nang nyi chat li hu a̱ni. Nyi bai ma̱ shansham a?”
44010022	A̱jawa a̱yaata̱m Ka̱rna̱liyut ba si̱ nwuak Bitut shim nyia̱, “Ka̱rna̱liyut, a̱ yet a̱kwak a̱son á̱niet nzwang A̱romawa wu a̱ni; nggu wa ta̱m nzi̱t da̱ a̱vwuo ang. A̱ yet a̱tyu kwok ntong a̱zaghyi A̱gwaza. A̱ si̱ bu fwuong a̱wun gu. A̱wot a̱mgba̱m A̱yahudawa ba chyin guu. A̱za̱za̱rak a̱ta̱m tswa A̱gwaza wa ku tak ma̱ng a̱nggu, nyia̱ gu yorong ang a bai a̱mali nggu ka, da̱nian gu ka fa̱k a̱lyiat nang a byia̱ na hyia̱ ma̱ng a̱nggu a̱ni.”
44010023	A̱jawa Bitut si̱ kin tyia̱ a̱yaata̱m Ka̱rna̱liyut ba si̱ kwai ma̱ng a̱nggu. Da̱ a̱tsotson tat ka, Bitut si̱ nat ndung ma̱ng mba, mbeang á̱niet khwi á̱ghyang ba̱ ku shya̱ ma̱ Yafa a̱ni.
44010024	A̱tuk mam feang ka, Bitut ma̱ng a̱yaata̱m ba si̱ nwuo ma̱ a̱keang Kaisa̱riya ka. Ba̱ si̱ shya̱ nang Ka̱rna̱liyut swan a̱ fwuong mbaa, nang gu ka̱n gyorong a̱mgba̱m kyang bwak gu hu, mbeang á̱gi̱ngi̱ng á̱kpa̱ndang nggu á̱ghyang.
44010025	Jen ji nang Bitut nnwuo a̱mali Ka̱rna̱liyut ka a̱ni, Ka̱rna̱liyut si̱ kin tyia̱ bwop a̱byin, a̱ si̱ kyuak ntong a̱zaghyi Bitut!
44010026	A̱jawa, Bitut si̱ ta̱ngam nggu ka̱tsak, a̱ si̱ nyia̱ ma̱ng nggu, “Doot, yong! Mat nung ngyet a̱tyubishyi wa ma̱nang a̱nwan a̱ni!”
44010027	Huhwa Bitut si̱ lyiat ma̱ng Ka̱rna̱liyut. A̱wot ba̱ si̱ nwuo mami a̱li ka. Ba̱ si̱si̱ shya̱ nang á̱ghyang á̱niet ma̱ a̱di̱di̱t tung á̱ fwuong Bitut.
44010028	Bitut si̱ tak ma̱ng a̱mba, nyia̱, “Nyin, nyi lyen nang ku ndi kang mi̱ doká nzi̱t ji, a̱tyu A̱yahudawa a̱ nwuo a̱mali a̱tyu nwai yet A̱yahudawa nang a̱si̱ ka a̱ni; ku a̱ mun a̱pyia̱ ma̱ng a̱nyin. A̱wot a̱mgba̱m ma̱ng a̱nia, A̱gwaza tak nung, di̱ n gyok kyiak a̱yin a̱ yet a̱shi̱shi̱k, ku a̱ byia̱ a̱na̱ndyung bah.
44010029	Mat a̱nia, nang n fa̱k ta̱m ang ji nyia̱ n mbai a̱ni, n si̱ mbut mi̱ fwuo bah. Ma̱ninika, tak ma̱ng a̱nung kyang hu nang a ngyei nung a̱ji a̱ni.”
44010030	Ka̱rna̱liyut si̱ nyia̱ ma̱ng Bitut, “Mam naai hwa hu a̱fwun, n ku nshya̱ di̱ naai A̱gwaza a̱gbang nung, nang jen ji yet tswam tsat a̱ta̱mam. Ma̱nang but á̱ghyi a̱ni, n si̱ kin di a̱yin nang gu kup a̱mya̱myat a̱yaatoot, a̱ yong a̱zaghyi nung!
44010031	“A̱nyuu si̱ nyia̱ ma̱ng a̱nung, ‘Ka̱rna̱liyut, A̱gwaza wa ka̱n fa̱k naai ang hu! A̱wot za̱náng ang ji nang a mbeang á̱kunak na a̱ni; A̱gwaza fa̱k nyinyang ang da̱ nji ba̱t.
44010032	Ma̱ninika, ta̱m a̱yaata̱m ba̱ nat a̱keang Yafa, ba̱ si̱ yorong a̱tyu nang á̱ ngyei Siman Bitut a̱ni. A̱ yet a̱nietchen wa di yong huni a̱mali a̱ghyang a̱niet nang á̱ bu ngyei Siman mameang, a̱ yet a̱tyu luk á̱kukwa wa a̱ni. A̱li nggu ka shya̱ da̱ a̱beam kyai a̱sa̱khwot.’
44010033	“Mat a̱nia, mi̱ di̱ yong a̱hwa n si̱ kin ta̱m á̱ yorong ang a bai. A̱wot a nyia̱ shansham nang a mbai a̱ni. Ma̱ninika, zi̱ tung a̱ji a̱mgba̱m nzi̱t, zi̱ fwuong a̱zaghyi A̱gwaza, zi̱ ka fa̱k a̱lyiat nang A̱tyoli Yesu ta̱m ang a tak zi̱t a̱ni.”
44010034	A̱jawa Bitut si̱ nwuak gu shim nyia̱, “Di̱ yong huni, n fi̱k da̱ nang A̱gwaza nkhai á̱niet da̱ á̱ghyi bah.
44010035	Mi̱ kuzang nwap, A̱gwaza ni̱ san á̱niet ba̱ fwuong a̱wun nggu, a̱wot ba̱ si̱ nyia̱ tsotswat a̱ni.
44010036	Nyi lyen ta̱m jini ja yet A̱sham Nkhang ka da̱nian á̱niet Isi̱rela ba; nyia̱ á̱ shyat swat nyinyang ma̱ng A̱gwaza mat mun á̱pyia̱ ma̱ng Yesu Kristi. Nggu wa yet A̱tyoli a̱mgba̱m á̱nietbishyi.
44010037	“Nyi bu lyen kyang hu ku bai ma̱ a̱mgba̱m fam a̱byin Yahudiya hu a̱ni; á̱ ku tsa neet mi̱ fam a̱byin Ga̱lili, nang Yoona ku ntsa shei a̱lyiat ba̱ptisman nggu na a̱ni.
44010038	A̱wot nyi bu lyen nang A̱gwaza nkup Yesu a̱tyu Na̱za̱ra̱t tyok, a̱ si̱ bu nang nggu chet A̱za̱za̱rak Ntswa. A̱jawa Yesu si̱ chong a̱ kat a̱ nyia̱ a̱tan nta̱m ma̱ng choot a̱mgba̱m á̱niet nang á̱ka̱tuk ntswá nyia̱ tyok A̱ta̱nyeang da̱ mba a̱ni. Mat A̱gwaza ku shya̱ ndung ma̱ng a̱nggu.
44010039	“A̱wot nzi̱t a̱yaata̱m Yesu ba, zi̱ yet á̱niet ba̱ ku li a̱mgba̱m nkyang nang gu ku nyia̱ ma̱ a̱byin Yahudiya ka ma̱ng Urusha̱lima ma̱ng á̱ghyi nzi̱t ba a̱ni. Ba̱ si̱ hyat gu di̱ si̱sak nang ba̱ ku nkpang nggu da̱ a̱kwon a̱ni.
44010040	A̱wot a̱mgba̱m ma̱ng a̱nia, A̱gwaza si̱ ta̱ngam nggu ma̱ng swuan ma̱ á̱niet ba̱ ka̱n kwi a̱ni a̱tuk mam tat ka. A̱wot A̱gwaza si̱ shim Yesu a̱ tyai a̱pyia̱ nggu,
44010041	da̱ a̱vwuo á̱kpa á̱niet kya ma̱nyin mba bah; a̱wot da̱ a̱vwuo nzi̱t kya nang A̱gwaza ku mi̱ nkhai zi̱ yet á̱ghyi nggu ba. Nzi̱t bya ku yet á̱niet ba̱ ku ya á̱ tsa nswuo dundung ma̱ng Yesu di̱n jen nang gu ku ndoot ma̱ á̱niet ba̱ ka̱n kwi a̱ni.
44010042	“A̱ si̱ tyia̱ nzi̱t ta̱m shei A̱sham Nkhang hu mi̱ kuzang a̱vwuo. A̱wot zi̱ tak kpa̱sai nang Yesu wa nang A̱gwaza nkup gu tyok, gu ka nyia̱ a̱mgba̱m á̱niet mi̱ swanta ba shi̱ri̱ya; á̱niet ba̱ swuan a̱ni, ma̱ng á̱si̱ ba̱ ka̱n kwi a̱ni.
44010043	Yesu wa nang a̱mgba̱m a̱yaata̱m a̱kwonu A̱gwaza ba ku tak kpa̱sai tazwa nggu nyia̱; kuzang a̱yin wa nwuak fwuo da̱ a̱nggu, á̱ na chi a̱ka̱tuk nyia̱ nggu wu, mami chet a̱lyoot Yesu hu.”
44010044	Di̱n jen nang Bitut ni̱ shya̱ di̱ shei á̱niet ba A̱sham Nkhang ka a̱ni, A̱za̱za̱rak Ntswa wu si̱ kin chyok tazwa a̱mgba̱m á̱niet ba̱ myiai a̱fufwuo á̱ fwuong a̱lyiat nggu na a̱ni!
44010045	A̱yahudawa ba, ba̱ ku yet á̱niet khwi ba ba̱ ku chong ndung ma̱ng Bitut neet ma̱ a̱keang Yafa ka a̱ni; ba̱ si̱ fa̱k a̱ga̱de mat A̱gwaza nang Nnwap na̱ nwai yet A̱yahudawa a̱ni za̱nang chet A̱za̱za̱rak Ntswa ji mameang!
44010046	Mat nang ba̱ ku nfa̱k nang á̱niet ba lyiat di̱ lilyem A̱za̱za̱rak Ntswa nang ba̱ mi̱ ndyen a̱ni bah! A̱wot ba̱ si̱ dyep A̱gwaza. A̱jawa Bitut si̱ lyip nyia̱,
44010047	“Ka̱ doot a̱yin á̱ nvwuong nyia̱ á̱niet bani ba̱ptisman ma̱ninika, nang ba̱ nsan A̱za̱za̱rak Ntswa ma̱nang zi̱ ku nsan a̱ni a?”
44010048	A̱jawa Bitut si̱ kin tyia̱ á̱ si̱ nyia̱ mba ba̱ptisman mami a̱lyoot Yesu Kristi. Nang si̱ a̱hwa nswak a̱ni, Ka̱rna̱liyut si̱ naai Bitut gu bwuo mmam nang gu swan ma̱ng mba.
44011001	Á̱ si̱ labeang bah, á̱ si̱ tak ma̱ng a̱yaata̱m Yesu ba, mbeang á̱niet khwi á̱ghyang ba̱ shya̱ mi̱ fam a̱byin Yahudiya a̱ni, nang Nnwap na̱ nwai yet A̱yahudawa a̱ni nsan a̱lyiat A̱gwaza na.
44011002	A̱wot jen nang Bitut mbwuok a̱ nat Urusha̱lima a̱ni, á̱niet khwi ba̱ yet A̱yahudawa a̱ni, ba̱ si̱ bat gu a̱bun tazwa kyang nang gu nyia̱ a̱ni, nyia̱,
44011003	“A nat a̱chi̱chen a̱mali a̱tyu Nnwap a̱ nwai yet A̱yahudawa a̱ni! A̱wot a si̱si̱ ya nkyayak dundung ma̱ng a̱mba!”
44011004	A̱jawa Bitut si̱ tak ma̱ng a̱mba kuzang kyang cha̱chaat nang gu nyia̱ a̱ni.
44011005	A̱ si̱ nyia̱, “N ku nshya̱ di̱ naai A̱gwaza ma̱ a̱keang Yafa. N si̱ nwuo a̱ma̱bwoi. N si̱ ndi kyang ku chorop á̱ chobai a̱byin. Ku li kpa̱kpai nang a̱toot khwi wun, nang á̱ ba̱ng di̱ pyipyia̱ naai a̱ni. A̱wot ku si̱ chyok, a̱ bai a̱zaghyi nung.
44011006	N si̱ nwuan mami ka. N si̱ ndi kuzang tangka̱i nyam; si̱ ji̱ byia̱ a̱ti̱tak a̱naai a̱ni, ma̱ng nkyang kwang a̱byin, mbeang a̱ka̱man a̱yit.
44011007	A̱jawa n si̱ nfa̱k a̱nwuat ka̱ nyia̱ ma̱ng a̱nung, ‘Bitut, doot a ya̱baat, a fak, a yaa.’
44011008	“N si̱ nyia̱, ‘Kaai, A̱tyoli! N ka̱n mak ya kyang nang doká A̱yahudawa nzi̱t ji kyiak ku yet a̱shi̱shi̱k, ku si̱ tyei a̱yin a̱na̱ndyung a̱ni bah.’
44011009	“A̱wot a̱nwuat ka si̱ bu lyiat ma̱ng a̱nung nyia̱, ‘Kyang hu nang A̱gwaza nyia̱ ku yet a̱za̱za̱rak a̱ni, yok kyiak hu nang a̱shi̱shi̱k a̱ni bah.’
44011010	Á̱ nyia̱ si̱ a̱hwa á̱ bwuo a̱ka̱tat, á̱ sii du khwat a̱kpa̱kpai a̱toot wu ma̱ng a̱mgba̱m nyám ji̱ shya̱ ma̱ nggu a̱ni, á̱ nat ndyo tswazwa.
44011011	“Ma̱ a̱cha̱chaat njen a̱wa, á̱niet a̱tat nang á̱ ta̱m mba neet ma̱ a̱keang Kaisa̱riya a̱ni, si̱ bai mali ka nang zi̱ nshya̱ a̱ni.
44011012	A̱za̱za̱rak Ntswa wu si̱ nyia̱ ma̱ng a̱nung; n nat ma̱ng mba, di̱ n gyok khai da̱ á̱ghyi nyia̱ ba̱ yet Nnwap na̱ nwai yet A̱yahudawa a̱ni bah. Á̱niet khwi a̱taa bani, ba̱ neet ma̱ a̱keang Yafa a̱ni si̱ chong ndung ma̱ng a̱nung. Zi̱ si̱ nat a̱mali a̱tyu a̱ ta̱m a̱ chat zi̱t a̱ni.
44011013	“A̱jawa Ka̱rna̱liyut si̱ tak ma̱ng a̱nzi̱t si̱sak nang a̱ta̱m tswa A̱gwaza wu ntyai a̱pyia̱ nggu da̱ a̱vwuo nggu. A̱wot a̱ si̱ tak ma̱ng a̱nggu nyia̱, ‘Ta̱m a̱yaata̱m ba̱ nat Yafa, ba̱ si̱ yei a̱tyu nang á̱ ngyei Siman Bitut wu a̱ni.
44011014	Nggu wa na tak ma̱ng a̱nwan á̱lyiat A̱gwaza na, na̱ na tyia̱ ang ma̱ng a̱mgba̱m kyang bwak ang hu, nyi shya̱ swuan sang sangba̱p ji a̱ni!’
44011015	Jen nang n ku nwuo shei mba á̱lyiat A̱gwaza na a̱ni, A̱za̱za̱rak Ntswa wu si̱ nwuo da̱ mba a̱ si̱ tyia̱ mba chet; ma̱nang gu ku nnwuo ma̱ nzi̱t, a̱ si̱ nyia̱ ta̱m ma̱ng a̱nzi̱t mi̱ chet di̱n tsa hu a̱ni.
44011016	A̱jawa n si̱ kin jhyung á̱lyiat A̱tyoli Yesu na nang gu ku nnyia̱, ‘Yoona ku nyia̱ ba̱ptisman ji ma̱ng a̱sa̱khwot. A̱wot nyin, á̱ na nyia̱ nyin ndyo ma̱ng A̱za̱za̱rak Ntswa wa.’
44011017	“A̱wot mat nang A̱gwaza nnang á̱kum Nnwap na̱ nwai yet A̱yahudawa za̱nang chet ma̱ cha̱chaat ma̱ng si̱ nang gu ku nang zi̱t di̱n jen nang zi̱ ku nnwuak fwuo da̱ A̱tyoli Yesu Kristi a̱ni; ka̱ a̱nia wa, n shya̱ chet a̱ji n gyong gya fwuang ma̱ng A̱gwaza?!”
44011018	Nang á̱kum a̱yaata̱m ba nfa̱k a̱lyiat Bitut na a̱ni, ba̱ si̱ shim kyang nang gu lyiat a̱ni. Ba̱ si̱ nwuo dyep A̱gwaza. Ba̱ si̱ nyia̱, “Ka̱ doot zi̱ li nang A̱gwaza nnyia̱ Nnwap na̱ nwai yet A̱yahudawa a̱ni shok; ba̱ ghwon a̱ka̱tuk nyia̱ mba wu, a̱wot ba̱ shya̱ swuan sang sangba̱p ji mameang!”
44011019	Di̱n jen a̱ja, á̱niet khwi ba ba̱ ku seang di̱n jen ya̱shuk nang á̱ ku nhyat Itifanut a̱ni. Ba̱ ku tyong á̱ nat Fi̱ni̱siya, Kuburut, ma̱ng Antakiya mi̱ fam a̱byin Suriya. Ba̱ si̱ chong á̱ shei A̱sham Nkhang Yesu ka, mi̱ da̱ a̱vwuo A̱yahudawa kya ma̱nyin ba.
44011020	A̱mgba̱m ma̱ng a̱nia, á̱niet khwi á̱ghyang ba̱ ku neet Kuburut ma̱ng Si̱ri̱n á̱ nat Antakiya a̱ni, si̱ nwuo shei A̱sham Nkhang Yesu ka da̱ a̱vwuo Nnwap na̱ nwai yet A̱yahudawa a̱ni mameang.
44011021	Chet A̱gwaza hu si̱ shya̱ dundung ma̱ng mba. A̱wot á̱kpa á̱niet ma̱ a̱di̱di̱t ba̱ yet Nnwap na̱ nwai yet A̱yahudawa a̱ni, si̱ nwuak fwuo ba̱ si̱ nwuo khwi A̱tyoli Yesu!
44011022	Jen nang á̱niet khwi ba ba̱ shya̱ Urusha̱lima nfa̱k nkhang nang á̱kpa á̱niet ma̱ a̱di̱di̱t nnwuo khwi A̱tyoli Yesu ma̱ a̱keang Antakiya a̱ni; ba̱ si̱ ta̱m ma̱ng Ba̱nabat a̱ja.
44011023	Jen nang Ba̱nabat si̱ nnwuo, a̱ si̱ li si̱sak nang A̱gwaza nnyia̱ mba shok a̱ni. A̱ si̱ fa̱k fwuo sai ba̱t! A̱wot a̱ si̱ tyia̱ mba gba̱gbak, ba̱ ka yong da̱ a̱chuchuk ba̱ khwi A̱tyoli Yesu ma̱ng fwuo nyiung.
44011024	Ba̱nabat ku yet a̱tan a̱yin. Chet A̱za̱za̱rak Ntswa hu si̱ shya̱ dundung ma̱ng a̱nggu. A̱ si̱ bu yong mi̱ chet di̱ nwuak a̱chuchuk nggu hu. A̱wot a̱ si̱ khwat á̱niet ma̱ a̱di̱di̱t ba̱ si̱ nwuo khwi A̱tyoli Yesu.
44011025	Di̱n jen a̱ja, Ba̱nabat si̱ doot a̱ nat Tasut, a̱ si̱si̱ yei Sha̱wulu.
44011026	Nang Ba̱nabat nshya̱ Sha̱wulu a̱ni, a̱ si̱ bai ma̱ng a̱nggu Antakiya. A̱mgba̱m ba, ba̱ si̱ swan a̱ja dundung ma̱ng sot á̱niet khwi ji. Ba̱ si̱ nyia̱ a̱lyia̱ a̱nyiung nang ba̱ tyiet á̱kpa á̱niet khwi ma̱ a̱di̱di̱t. (Ma̱ a̱keang Antakiya kya nang á̱ ku ntsa yei á̱niet khwi ba a̱lyoot, “Á̱niet khwi Kristi.”)
44011027	Di̱n jen a̱jaja nang a̱yaata̱m a̱kwonu A̱gwaza á̱ghyang ku nneet Urusha̱lima á̱ nat Antakiya.
44011028	A̱tyo nyiung ma̱ mba, á̱ ku ngyei nggu A̱gabut, a̱ si̱ doot a̱ yong nang ba̱ shya̱ ma̱ a̱tung. A̱wot a̱ si̱ tak á̱zanson mat A̱za̱za̱rak Ntswa wu, nang á̱ na nnyia̱ a̱gba̱ndang zong mi̱ swanta nang A̱romawa ba nnyia̱ tyok a̱ni. (Zong jini ku kwa nang a̱gwam shan Ka̱la̱udiyat wa nyia̱ tyok hu.)
44011029	Mat a̱nia, a̱mgba̱m á̱niet khwi ba ba̱ shya̱ Antakiya a̱ni, ba̱ si̱ la̱p á̱ sak; ba̱ si̱ tung nkyayak, ba̱ nat ba̱ si̱ mbeang á̱niet khwi ba ba̱ shya̱ Urusha̱lima mi̱ fam a̱byin Yahudiya hu a̱ni. Konyan ku nwuak cha̱chaat ma̱ng kyang nang gu byia̱ a̱ni.
44011030	Nang ba̱ ku ntung nkyayak na a̱ni, ba̱ si̱ tyia̱ na bwak Ba̱nabat ma̱ng Sha̱wulu. Ba̱ si̱ nwuak a̱yaakwak a̱son sot á̱niet khwi ba̱ shya̱ Urusha̱lima a̱ni.
44012001	Di̱n jen a̱ja, a̱gwam Hiridut A̱ga̱riba si̱ nwuo ya̱shuk sot á̱niet khwi Yesu jhyang.
44012002	A̱ si̱ tyia̱ á̱ si̱ hyat a̱ta̱m Yesu a̱ghyang ma̱ng tswat, nang á̱ ngyei Yakubu a̱ni, a̱ ku yet a̱na̱nyiuk Yoona wa.
44012003	Nang a̱gwam Hiridut A̱ga̱riba ku ndi si̱sak nang A̱yahudawa ba ngwai ma̱ng kyang hu nang gu nyia̱ a̱ni, a̱ si̱ tyia̱ á̱ si̱ ta̱bat Bitut mameang. (Á̱ ku nyia̱ si̱ huni di̱n jen nang song A̱yet Ya Burodi Sang Yit nnyia̱ a̱ni.)
44012004	A̱wot nang á̱ nta̱bat Bitut a̱ni, á̱ si̱ tyia̱ nggu mi̱ jaru, susot á̱niet nzwang nyaai ja (kuzang sot ku byia̱ á̱niet nzwang a̱naai) si̱ chok gu. A̱gwam Hiridut ku la̱p a̱ sak a̱ ghwut ma̱ng Bitut, a̱ nyia̱ nggu shi̱ri̱ya kpa̱sai, ka̱ song A̱yet ji swak.
44012005	A̱wot jen nang Bitut nshya̱ mi̱ jaru ji a̱ni, sot á̱niet khwi ji si̱ nkup á̱ghyi di̱ naai A̱gwaza da̱nian ngguu.
44012006	A̱tyetuk ka nang á̱ wu nshyip á̱ bai ma̱ng Bitut á̱ nyia̱ nggu shi̱ri̱ya ji a̱ni; a̱ ku shya̱ di̱ myian a̱ khat nda nang á̱ la̱p gu ma̱ng a̱nyanyang ma̱ a̱ka̱wa̱tyia̱ á̱niet nzwang a̱feang, nang á̱niet nzwang á̱ghyang yong á̱ chok a̱zanunyuo jaru ka.
44012007	Ma̱nang but á̱ghyi a̱ni, sai si̱ kan tyia̱ ma̱ mya̱ra̱m mi̱ jaru ji! A̱wot a̱ta̱m tswa A̱gwaza si̱ kin neet a̱ ba̱ yong a̱zanson Bitut! A̱ta̱m tswa A̱gwaza wu si̱ lwi Bitut a̱zanghwan a̱ ka shyip guu. A̱ si̱ nyia̱ ma̱ng a̱nggu, “Nyia̱ a̱nggang, doot yong!” A̱wot ywan a̱nyanyang hu si̱ kin byii̱k di̱ sunsun mbwak nggu ji á̱ kwa̱i a̱byin!
44012008	A̱jawa nang a̱ta̱m tswa A̱gwaza wu si̱ nyia̱ ma̱ng Bitut, “Kup a̱toot ang wu, a̱wot a tyia̱ á̱kwatak ang ba!” Bitut si̱ nyia̱ kyang hu nang a̱ta̱m tswa wu tak ma̱ng a̱nggu gu nyia̱ a̱ni. “Ma̱ninika, gaat a̱gwodo ang wu, a khwi nung!”
44012009	Huhwa, Bitut si̱ ghwut mi̱ jaru ji. A̱ si̱ khwi a̱ta̱m tswa A̱gwaza wu. A̱wot di̱n jen a̱ja Bitut ku ngyei a̱ shya̱ ma̱ a̱ma̱bwoi wa! A̱ ku fi̱k nang ku ngyet a̱tsatsak a̱lyiat wa bah!
44012010	Bitut si̱ chong dundung ma̱ng a̱ta̱m tswa wu. Ba̱ si̱si̱ swak a̱ka̱vwuo yong cham sot á̱niet nzwang jhyung ma̱ng sweang ji. A̱wot ba̱ si̱ swak á̱ nat da̱ a̱na̱nwuai ka̱ byia̱ nyinyiit ntswam hu nang á̱ na nghwut á̱ nat ma̱ a̱keang ka a̱ni. Nyinyiit ntswam hu si̱ nyiip ma̱ a̱pyia̱ nhu! Ba̱ si̱ ghwut á̱ kai vak á̱ naat. A̱wot a̱ta̱m tswa A̱gwaza wu si̱ ta̱yuut, a̱ si̱ ghwon Bitut.
44012011	A̱jawa nang Bitut nta̱dyuut, a̱ si̱ fi̱k kyang hu nang gu nshya̱ a̱ni! A̱ si̱ nyia̱, “Di̱ yong huni, a̱tsak a̱lyiat, A̱gwaza ta̱m ma̱ng a̱ta̱m tswa nggu wu, a̱ si̱ san nung mbwak a̱gwam Hiridut, ma̱ng a̱ka̱tuk kyang nang a̱yaakwak a̱son A̱yahudawa ba la̱p á̱ sak ba̱ chat ba̱ nyia̱ nung ndyo a̱ni!”
44012012	Nang Bitut nfi̱k kyang hu ku bai nggu a̱ni, a̱ si̱ ta̱bat vak a̱ naat a̱mali á̱niet Ma̱ryamu, a̱yang byin Yoona Ma̱rkut wu, nang á̱niet khwi tung a̱mali ka á̱ naai A̱gwaza.
44012013	Bitut si̱ lwi nyinyiit a̱zanunyuo hu. A̱wot a̱banggwon neam a̱ghyang ka̱ yet a̱khwo, nang á̱ ngyei Ruda a̱ni, ka̱ si̱ bai ka̱ nyiip nyinyiit hu.
44012014	Nang Ruda nfi̱k a̱nwuat Bitut kya a̱ni, a̱ si̱ gwai ba̱t! A̱ si̱ bwuok lilyim di̱n chung a̱ nwuo mami. A̱ si̱si̱ tak ma̱ng á̱niet khwi ba nyia̱, “Di, Bitut wa yong a̱na̱nyuo ka!”
44012015	A̱jawa ba̱ nyia̱ ma̱ng Ruda, “A tai bwuak a̱pyia̱ kya!” A̱mgba̱m ma̱ng a̱nia, Ruda si̱ yong mi̱ chet a̱ shei mbaa nang a̱nia wa ku ndi. A̱jawa ba̱ si̱ bu nyia̱ ma̱ng Ruda, “Shimba, a̱ta̱m ntswa Bitut wu wa za̱m!”
44012016	Di̱ jen a̱ja nang Bitut ya a̱son ma̱ng tsot nyinyiit hu! Di̱ ngaan hu, nang ba̱ nkhwuk nyinyiit hu ba̱ si̱ li nang Bitut wa a̱ni, ba̱ si̱ fa̱k a̱ga̱de!
44012017	Bitut si̱ lyiat ma̱ng a̱mba ma̱ng bwak, nyia̱ ba̱ tyia̱ nywang. A̱wot a̱ si̱ ya a̱son ma̱ng shei mba si̱sak nang A̱gwaza nti̱n nggu a̱ ghwut ndyo mi̱ jaru ji a̱ni. A̱ si̱ nyia̱, “Nyi tak ma̱ng Yakubu ma̱ng á̱kum á̱niet khwi ka kyang ku bai a̱ni.” A̱wot Bitut si̱ swak a̱ nat a̱vwuo a̱ghyang.
44012018	Da̱ a̱tsotson tat ka, a̱lyiat ghwut Bitut na mi̱ jaru ji, si̱ chat bai ma̱ng á̱niet nzwang ba a̱yaat; mat nang ba̱ nwai li Bitut mi̱ jaru ji a̱ni!
44012019	A̱jawa a̱gwam Hiridut A̱ga̱riba si̱ kam; nyia̱ á̱ kup á̱ghyi di̱ chat Bitut a̱ shya̱. Jen nang á̱ nshya̱ nggu a̱ni bah, a̱gwam Hiridut si̱ lyi̱ri̱m á̱niet chok jaru ba. A̱wot a̱ si̱ tyia̱ á̱ hyaai mbaa. Nang si̱ a̱hwa nswak a̱ni, a̱gwam Hiridut si̱ ghwon fam a̱byin Yahudiya hu. A̱ si̱ nat, a̱ si̱si̱ labeang nang gu swan Kaisa̱riya.
44012020	Di̱n jen a̱ja, a̱gwam Hiridut ku mwai lyen ba̱t ma̱ng á̱niet Taya ma̱ng Sidon. Mat a̱nia, ba̱ si̱ khai á̱niet ba̱ si̱ ta̱m mba ba̱ nat ba̱ chat swat nyinyang ma̱ng a̱nggu. Mat a̱ka̱keang mba na ku ta̱yuk da̱ a̱byin a̱gwam Hiridut ka, da̱nian ba̱ ka shya̱ kyayak. Bilasitut, a̱ ku yet byia̱k a̱gwam Hiridut ji a̱ni, a̱ si̱ li̱n a̱ma a̱yaata̱m ba nang á̱ ku ta̱m a̱ni.
44012021	A̱wot Bilasitut si̱ shim ba̱ li a̱gwam Hiridut. Nang mam hu mbai a̱ni, Hiridut si̱ kup a̱yaatoot tyok nggu ba. A̱ si̱ swan di̱n chuk tyok gu ji. A̱wot a̱ si̱ lyiat ma̱ng a̱yaata̱m ba.
44012022	Jen ji nang gu nshya̱ da̱ a̱lyiat na ma̱ng a̱yaata̱m ba a̱ni, ba̱ si̱ koot a̱gugwong nyia̱, “A̱nwuat kani yet a̱si̱ a̱gwaza kya! Ka̱ yet a̱si̱ a̱tyubishyi kya bah!”
44012023	Mi̱ di̱ yong a̱hwa, a̱ta̱m tswa A̱gwaza si̱ kin dwi a̱gwam Hiridut ma̱ng zwan a̱ mat! Mat a̱ shim á̱nietbishyi si̱ kyuak ntong a̱zaghyi nggu da̱ a̱kwonu ka nang gu na nnwuak A̱gwaza shi a̱ni. Mat a̱nia, á̱ma̱njhyiit si̱ ya nggu, a̱ si̱ khwu!
44012024	Di̱n jen a̱ja, a̱lyiat A̱gwaza na si̱ teak a̱ kai kuzang a̱vwuo. A̱wot á̱niet khwi Yesu á̱fai ma̱ a̱di̱di̱t si̱ mbeang á̱kpa ka.
44012025	Jen nang Ba̱nabat ma̱ng Sha̱wulu si̱ nnwuak á̱niet khwi ba za̱nang ji mi̱ Urusha̱lima a̱ni, ba̱ si̱ kyiak Yoona Ma̱rkut, ba̱ si̱ bwuok á̱ nat Antakiya dundung ma̱ng a̱nggu.
44013001	Mami á̱niet khwi Yesu ba ba̱ ku shya̱ Antakiya mi̱ fam a̱byin Suriya a̱ni, á̱ ku mbyia̱ a̱yaata̱m a̱kwonu A̱gwaza ma̱ng á̱niet tyiet. Bibya ku yet: Ba̱nabat, Simiyon nang á̱ bu ngyei “Nija” a̱ni, (a̱lyoot kani fa, “A̱ shya̱ a̱shyi”), Lukiyat (a̱tyu Si̱ri̱n), Manayen, (a̱ ku yet che nyiung ma̱ng a̱gwam Hiridut Antibat a̱ni), mbeang Sha̱wulu.
44013002	A̱ghyang a̱tuk, nang á̱niet khwi bani shya̱ di̱ dyep á̱ tsa á̱ naai A̱gwaza a̱fa a̱khwot; a̱jawa A̱za̱za̱rak Ntswa wu si̱ nyia̱ ma̱ng a̱mba, “Nyi khap Ba̱nabat ma̱ng Sha̱wulu sak nung ndyo zan. Da̱nian ntangka̱i a̱tsatsak nta̱m nang n khai mba ba̱ nyia̱ nung ndyo a̱ni!”
44013003	Huhwa, nang ba̱ ngya a̱son ma̱ng swan a̱fa a̱khwot ma̱ng naai A̱gwaza da̱nian Ba̱nabat mang Sha̱wulu a̱ni. Ba̱ si̱ saai mba mbwak. A̱wot ba̱ si̱ tyia̱ mba a̱ta̱lyen.
44013004	Mat a̱nia, A̱za̱za̱rak Ntswa wu si̱ ta̱m Ba̱nabat ma̱ng Sha̱wulu, ba̱ nat ta̱m shei A̱sham Nkhang. Ba̱ si̱ kpa̱k á̱ chyok á̱ nat a̱tak Sa̱lukiya a̱keang a̱beam kyai a̱sa̱khwot. Ba̱ si̱si̱ nwuo kukwon a̱wak. Ba̱ si̱ wak á̱ nat a̱byin a̱ka̱wa̱tyia̱ a̱sa̱khwot, nang á̱ ngyei Kuburut a̱ni.
44013005	Ma̱ a̱keang Sa̱lamit ka a̱ja, ba̱ si̱ shei á̱lyiat A̱gwaza na mi̱ á̱tutu a̱tung A̱yahudawa hu. Yoona Ma̱rkut ku shya̱ ndung ma̱ng a̱mba. A̱ si̱ yet a̱tyu beang mbaa.
44013006	Ba̱nabat ma̱ng Sha̱wulu si̱ ya a̱son ma̱ng shei á̱lyiat A̱gwaza na; á̱ kaat á̱ swak si̱ nat a̱keang Ba̱fusa, mi̱ gak a̱byin fam jenshyung ma̱ a̱byin a̱ka̱wa̱tyia̱ a̱sa̱khwot ka. A̱jawa ba̱ si̱si̱ shya̱ a̱tyu A̱yahudawa a̱ghyang nang á̱ ngyei nggu Bar-Joshuwa a̱ni. A̱ ku yet a̱la̱tong. A̱wot a̱ si̱ kyiak a̱pyia̱ nggu nang a̱tsak a̱ta̱m a̱kwonu A̱gwaza a̱ni.
44013007	A̱ si̱ bu yet nggwon nta̱m Sajiyat Bulut, a̱ ku yet gwomna a̱byin a̱ka̱wa̱tyia̱ a̱sa̱khwot wu a̱ni. Gwomna Sajiyat Bulut ku byia̱ mumwang ba̱t, a̱ si̱ ta̱m á̱ yorong Ba̱nabat ma̱ng Sha̱wulu ba̱ bai ba̱ tak gu á̱lyiat A̱gwaza na, gu ka fa̱k na shansham.
44013008	A̱wot Bar-Joshuwa, á̱ bu ngyei gu A̱limat, a̱ ku yet “a̱la̱tong a̱yin” (cha̱chaat nang a̱lyoot nggu ka fa a̱ni); a̱ si̱ ya fwuang ma̱ng Ba̱nabat ma̱ng Sha̱wulu. A̱ si̱ kwan a̱ vwuong gwomna wu a̱ nwuak fwuo di̱ Yesu.
44013009	A̱wot Sha̱wulu, nang á̱ bu ku ngyei Bulut a̱ni; A̱za̱za̱rak Ntswa wu si̱ tyia̱ nggu chet, a̱ si̱ sak A̱limat á̱ghyi di̱di̱r!
44013010	A̱jawa Sha̱wulu si̱ nyia̱ ma̱ng A̱limat, “Nwan nggwon A̱ta̱nyeang, a yet a̱tyu bwoi a̱ka̱laa ma̱ng shyuo a̱niet! A̱wot a si̱ yet a̱tyu lak li a̱mgba̱m a̱tan nkyang! A na yok tyei teap da̱ a̱tsatsak nvak A̱gwaza na baa?
44013011	Ma̱ninika cham a lii! Mat A̱gwaza ka̱n neap bwak nang gu na ntyia̱ ang swuo a̱bung a̱ni. A̱wot a na kwa a̱fi̱fan! A na bwuo jen nang a li sai mam bah!” Mi̱ di̱ yong a̱hwa, tangka̱i zwu ma̱ng lyin si̱ kin kup tswá á̱ghyi nggu ji. A̱wot a̱ si̱ ta̱bat bam a̱ kat, a̱ naai a̱tyu a̱ na kwak gu di̱n shan a̱ni!
44013012	Nang gwomna wu ndi kyang hu ku bai a̱ni, a̱ si̱ nwuak fwuo da̱ A̱tyoli Yesu. Mat a̱ ku fa̱k a̱ga̱de di̱ tyiet nang gu ku fa̱k tazwa A̱tyoli Yesu a̱ni!
44013013	Bulut ma̱ng á̱kpa̱ndang a̱chyet nggu ba si̱ nwuo kukwon a̱wak neet Ba̱fusa. Ba̱ si̱ wak á̱ byia̱k a̱keang Ba̱rga, ka̱ hyia̱k kyai a̱sa̱khwot ka̱ shya̱ mi̱ fam a̱byin Ba̱mfiliya a̱ni. A̱ja wa Yoona Ma̱rkut ku nghwon mbaa. A̱ si̱ bwuok a̱ nat Urusha̱lima.
44013014	A̱wot Bulut ma̱ng Ba̱nabat si̱ ya a̱son ma̱ng a̱chyet neet Ba̱rga. Ba̱ si̱ chong a̱byin nat Antakiya mi̱ fam a̱byin Bisidiya. A̱tuk Mam Fwung A̱yahudawa ka, ba̱ si̱ nat mi̱ tutu a̱tung A̱yahudawa hu, da̱nian ba̱ ka dyep A̱gwaza a̱ja.
44013015	Jen ji nang á̱ ntyak fang A̱lyiat A̱gwaza na mi̱ nta̱ka̱da doka Musa na ma̱ng á̱si̱ a̱yaata̱m a̱kwonu A̱gwaza ba a̱ni; a̱jawa a̱tyu a̱ yet a̱kwak a̱son wu mi̱ tutu a̱tung A̱yahudawa hu a̱ni, a̱ si̱ ta̱m a̱yin da̱ a̱vwuo Bulut ma̱ng Ba̱nabat nyia̱, “Á̱na̱nyiuk, ma̱sa̱kut, ka̱ nyi byia̱ swáng á̱lyiat ji̱ na tyia̱ á̱niet ba gba̱gbak a̱ni, nyi kaat!”
44013016	A̱jawa Bulut si̱ doot a̱ yong. A̱ si̱ neap bwak tazwa nyia̱ ba̱ tyia̱ nywang. A̱ si̱ nwuo a̱lyiat nyia̱, “Nyin mman Isi̱rela ma̱ng a̱mgba̱m nyin á̱kum Nnwap na̱ nwai yet A̱yahudawa, nyi fwuong a̱wun A̱gwaza a̱ni, nyi myiai a̱fufwuo nyi fa̱a̱k!
44013017	“A̱gwaza á̱niet Isi̱rela wuni, nggu wa ku khai a̱yaatyia̱ a̱khwop nzi̱t ba. A̱ si̱ tyia̱ mba ba̱ si̱ saat ba̱ laai, ba̱ si̱ tyia̱ chet, di̱n jen nang ba̱ ku nshya̱ Ma̱sa̱r a̱ni. A̱wot A̱gwaza si̱ ti̱n mba, a̱ ghwut ndyo mi̱ khwo hu Ma̱sa̱r ma̱ng chet bwak nggu hu.
44013018	A̱wot A̱gwaza si̱ nyia̱ a̱lyia̱ nswak naai nang gu neap fwuo, a̱ tsa a̱ chok ba nang ba̱ chong á̱ kat mi̱ tswa a̱yit.
44013019	A̱gwaza si̱ hyaai nnwap a̱natat ma̱ a̱byin Ka̱nana. A̱ si̱ nwuak á̱niet Isi̱relawa a̱byin ka, ka̱ yet a̱si̱ mba.
44013020	A̱mgba̱m nkyang nani ku kyiak ndyia̱ chyi nyaai ma̱ng swak nfwuon. “Nang si̱ a̱nia nswak a̱ni, A̱gwaza si̱ khai mba á̱niet shi̱ri̱ya. Ba̱ si̱ kwak a̱son á̱niet Isi̱rela ba, ba̱ng si̱ nat jen nang á̱ mbyin Sa̱mwila, a̱ta̱m a̱kwonu A̱gwaza wu a̱ni.
44013021	Di̱n jen a̱ja ja nang á̱niet Isi̱rela ba ku naai á̱ kup mba a̱gwam wu. A̱wot A̱gwaza si̱ nwuak ba Sha̱wulu, a̱fai Kish, a̱ ku neet mi̱ kwai Benyamin; a̱ si̱ nyia̱ ndyia̱ nswak naai nang gu ba̱ng tyok hu.
44013022	“A̱wot jen nang A̱gwaza ku nchyok Sha̱wulu mi̱ tyok Isi̱rela hu a̱ni, a̱ si̱ kup Da̱wuda tyok hu. Kyang hu nang A̱gwaza ku hyia̱ tazwa Da̱wuda a̱ni, huhwa yet, ‘N shya̱ Da̱wuda a̱fai Yesi, a̱tyu nang n sak a̱lyia̱ da̱ nggu a̱ni. A̱ na nyia̱ kuzang kyang nang n chat gu nyia̱ a̱ni.’
44013023	“A̱wot mami kwai A̱gwam Da̱wuda ja, nang Yesu na nghwut. Nggu wa nang A̱gwaza nyia̱ a̱li̱ka̱uli wu, a̱ yet A̱tyusan á̱niet Isi̱rela wu!
44013024	Neet nang Yesu ka̱n bai bah, Yoona a̱tyu nyia̱ ba̱ptisman ku shei a̱lyiat A̱gwaza na. A̱ si̱ nyia̱ a̱mgba̱m á̱niet Isi̱rela ba, ba̱ ghwon a̱ka̱tuk nyia̱ mba wu, ba̱ bwuok ba̱ khwi A̱gwaza, a̱ sii nyia̱ mba ba̱ptisman.
44013025	Nang Yoona ku ntyiai ta̱m nggu hu a̱ni, a̱ si̱ lyip á̱niet ba, nyia̱, ‘Nyi dam nung gwa ngyet Kristi wu, a̱tyu A̱gwaza kup gu tyok a̱ni a? Kaai, nung gwa gyet Kristi wu bah! A̱wot á̱ na labeang bah, Kristi wu na bai. A̱wot nung n maai mi̱ maai n gyet a̱khwo nggu ku n byii̱k ywan á̱kwatak nggu hu bah!’
44013026	“Á̱na̱nyiuk nung ba, nyin nyi yet á̱ka̱mbwon Ibrahim na a̱ni, ma̱ng a̱nyin Nwap na̱ nwai yet A̱yahudawa nyi fwuong a̱wun A̱gwaza a̱ni; nzi̱t bya nang á̱ ta̱m ma̱ng a̱nzi̱t á̱lyiat nswuan sang sangba̱p nani!
44013027	Á̱niet Urusha̱lima ba, mbeang a̱yaakwak a̱son mba ba, ku fi̱k nang Yesu wa ngyet a̱tyu nang a̱yaata̱m a̱kwonu A̱gwaza ba ku lyiat tazwa nggu a̱ni bah. Da̱ a̱kwonu a̱kya, ba̱ si̱ faat gu shi̱ri̱ya a̱khwu. A̱wot ku si̱ bai cha̱chaat da̱ a̱nu ka, ma̱nang A̱lyiat A̱gwaza na nang a̱yaata̱m a̱kwonu nggu ba ku tak á̱zanson ba̱ si̱ lyuut a̱ni. A̱wot á̱ fang Á̱lyiat nani á̱ nchi̱ri̱ng kuzang a̱tuk Mam Fwung A̱yahudawa ka.
44013028	Á̱niet bani si̱ zop Yesu. Da̱ mba ba̱ shya̱ ta̱fwat ji̱ maai, á̱ nfaat gu shi̱ri̱ya a̱khwu a̱ni bah. Ma̱ng a̱nia, ba̱ si̱ yong mi̱ chet, ba̱ si̱ tyia̱ gwomna Bilatut a̱ tyia̱ á̱ hyat gu.
44013029	“Jen nang ba̱ ntyak kuzang kyang nang a̱yaata̱m a̱kwonu A̱gwaza ba ku hyia̱ tazwa Yesu a̱ni; ba̱ si̱ chyok ma̱ng kwom nggu hu da̱ a̱kwon ka á̱ bai ndyo a̱byin. Ba̱ si̱ niat gu mi̱ lyak.
44013030	A̱mgba̱m ma̱ng a̱nia, A̱gwaza si̱ ta̱ngam gu ma̱ng swuan ma̱ á̱niet ba̱ ka̱n kwi a̱ni!
44013031	“A̱wot á̱ si̱ bwuo mam ma̱ a̱di̱di̱t nang Yesu tyai a̱pyia̱ nggu da̱ a̱vwuo á̱niet ba̱ ku chong dundung ma̱ng a̱nggu neet mi̱ fam a̱byin Ga̱lili si̱ nat Urusha̱lima a̱ni. Ma̱ninika, á̱niet bani bya yet á̱niet ba̱ shei kyang da̱ a̱vwuo á̱niet Isi̱rela nang ba̱ li ma̱ á̱ghyi mba ba tazwa Yesu a̱ni.
44013032	“A̱wot nzi̱t mameang, zi̱ bai a̱ji ma̱ninika zi̱ shei ma̱ng a̱nyin A̱sham Nkhang kani ka̱ yet a̱li̱ka̱uli wu nang A̱gwaza ku nyia̱ a̱yaatyia̱ khwop nzi̱t ba ndyo a̱ni.
44013033	A̱wot ma̱ninika, A̱gwaza tyia̱ a̱li̱ka̱uli wu si̱ bai da̱ a̱nu ka da̱ a̱vwuo nzi̱t; nzi̱t zi̱ yet á̱ka̱mbwon mba na a̱ni, mat si̱sak nang á̱ ku nta̱ngam Yesu ma̱ á̱niet ba̱ ka̱n kwi a̱ni. Ma̱nang á̱ ndyuut mami a̱gba̱ndang zwunzwuo a̱feang Za̱bura wu tazwa Yesu a̱ni: ‘A yet Nggwon nung kya. A̱fwun, n gyet A̱tyia̱ ang wa.’
44013034	“Mat A̱gwaza ka̱n nyia̱ a̱li̱ka̱uli a̱ na ta̱ngam Yesu ma̱ á̱niet ba̱ ka̱n kwi a̱ni; a̱ na ghwon guu a̱ bwui mi̱ lyak hu bah. A̱gwaza si̱ nyia̱, ‘N na nang ang á̱za̱za̱rak a̱li̱ba̱rka wu, nang n ku nyia̱ a̱li̱ka̱uli n na nang Da̱wuda a̱ni.’
44013035	Mi̱ Za̱bura a̱ghyang á̱ bu tyai á̱lyiat doot Yesu na ma̱ng swuan ma̱ á̱niet ba̱ ka̱n kwi a̱ni kpa̱sai: ‘A na ghwon A̱za̱za̱rak a̱khwo ang wu, a̱ bwui mi̱ lyak hu bah.’
44013036	“Mat, jen nang Da̱wuda ku ntyak ta̱m nang A̱gwaza ku chat Da̱wuda a̱ nyia̱ mi̱ che gu hu a̱ni, a̱ si̱ khwu, á̱ si̱ niat gu ma̱ng a̱yaatyia̱ a̱khwop nggu ba. A̱wot vam nggu hu si̱ bwui.
44013037	A̱wot Yesu mameang, a̱ si̱ khwu. Á̱ si̱ niat gu mi̱ lyak. Da̱ nggu a̱ bwui bah. A̱gwaza si̱ ta̱ngam gu ma̱ á̱niet ba̱ ka̱n kwi a̱ni.
44013038	“Mat a̱nia, á̱na̱nyiuk nung ba, nyi myiai a̱fufwuo nyi fa̱a̱k! Zi̱ shya̱ a̱ji da̱nian zi̱ tak ma̱ng a̱nyin nang mami a̱lyoot Yesu kya nang á̱ na nchi a̱ka̱tuk nyia̱ nyin wu.
44013039	Konyan wa nwuak fwuo di̱ Yesu, A̱gwaza na tak kpa̱sai nang gu nkyiak gu a̱tsotswat a̱tyu sang a̱bun a̱zaghyi gu. Kyang hu nang doka Musa ji si̱ mi̱n mak nyia̱ a̱ni bah; huhwa hwa.
44013040	“Mat a̱nia, si̱ nyi ta̱bam! Nyi yok ghwon á̱lyiat nang a̱yaata̱m a̱kwonu A̱gwaza ba ku lyiat a̱ni, na̱ bai da̱ a̱nu ka da̱ a̱nyin bah. Mat ba̱ ku nyia̱,
44013041	‘Di, nyin á̱niet ba̱ lyiat lihyat a̱ni! Nyi fa̱k a̱ga̱de, nyi kwi! Mat n nyia̱ kyang mi̱ jen nyin, kyang nang nyi si̱ mi̱n nwuak a̱chuchuk a̱ni bah! Ku nang a̱yin wa tak ma̱ng a̱nyin huu!’ ”
44013042	Nang Bulut ma̱ng Ba̱nabat nghwut mi̱ tutu a̱tung A̱yahudawa hu a̱tuk a̱kya a̱ni, á̱niet ba si̱ naai mba ba̱ bwuok á̱ bai a̱tuk Mam Fwung chobai ka, ba̱ bu shei mba á̱lyiat nani.
44013043	A̱yahudawa ma̱ a̱di̱di̱t ma̱ng á̱kum á̱niet ba̱ ku nwai yet A̱yahudawa ba̱ fwuong a̱wun A̱gwaza ku nwuo khwi A̱gwaza di̱n vak A̱yahudawa hu a̱ni; ba̱ si̱ khwi Bulut ma̱ng Ba̱nabat. A̱wot mba á̱niet Bulut, si̱ tyia̱ mba gba̱gbak ba̱ ya a̱son ba̱ ta̱yuk di̱n shok A̱gwaza ji.
44013044	A̱tuk Mam Fwung ka̱ ntung a̱ni si̱ kaat a̱ bai. A̱mgba̱m á̱niet ba̱ shya̱ ma̱ a̱keang ka a̱ni, si̱ tung ba̱ ka fa̱k á̱lyiat A̱gwaza na nang á̱niet Bulut shei a̱ni.
44013045	A̱wot jen nang A̱yahudawa á̱ghyang ndi á̱kpa á̱niet ka a̱ni, ba̱ si̱ nwuo kwi swam. Ba̱ si̱ ta̱bat tyam Bulut. Ba̱ si̱ nwuo ya fwuang di̱ kuzang á̱lyiat nang gu hyia̱ a̱ni.
44013046	A̱mgba̱m ma̱ng a̱nia, Bulut ma̱ng Ba̱nabat si̱ gbang a̱lyia̱. Ba̱ si̱ tak ma̱ng a̱mba nyia̱, “Nyin A̱yahudawa bya myim, zi̱ tsa shei nyin á̱lyiat A̱gwaza na. A̱mgba̱m ma̱ng a̱nia, nang nyi ndak fa̱k na hu a̱ni, nyi kyiak á̱pyia̱ nyin nyi maai nyi shya̱ swuan sang sangba̱p ji bah! Mat a̱nia, zi̱ na nat zi̱ shei Nnwap na̱ nwai yet A̱yahudawa a̱ni á̱lyiat A̱gwaza na.
44013047	Mat A̱gwaza ku nwuak zi̱t doka nyia̱, ‘N tyia̱ nyin nyi yet long sang da̱ a̱vwuo Nnwap na̱ nwai yet A̱yahudawa a̱ni. Da̱nian nyin bya nyi ka yet vak hu nang a̱mgba̱m á̱niet swanta ba mi̱ kuzang a̱vwuo na nshya̱ swuan sang sangba̱p ji a̱ni.’ ”
44013048	Jen ji nang Nnwap na̱ nwai yet A̱yahudawa ba nfa̱k á̱lyiat nani a̱ni, ba̱ si̱ fa̱k a̱lyia̱ a̱sai! Ba̱ si̱ gwai A̱gwaza mat á̱lyiat nggu na. A̱wot a̱mgba̱m á̱niet ba nang á̱ khai ba̱ shya̱ swuan sang sangba̱p ji a̱ni; ba̱ si̱ nwuak fwuo di̱ Yesu a̱tuk a̱kya.
44013049	Huhwa, a̱lyiat A̱gwaza na si̱ teak á̱ kai kuzang a̱vwuo mi̱ fam a̱byin a̱hwa.
44013050	A̱jawa A̱yahudawa ba si̱ fuut á̱nyiuk ba̱ byia̱ a̱vwuo yong mi̱ khwi A̱gwaza á̱niet Isi̱rela a̱ni, mbeang a̱yaakwak a̱son a̱keang ba. A̱wot ba̱ si̱ fuut á̱niet ba ba̱ ka lak li Bulut ma̱ng Ba̱nabat. A̱wot ba̱ vwuong mba á̱ ghwut ndyo ma̱ a̱keang ka.
44013051	Huhwa, Bulut mang Ba̱nabat si̱ gbaat mbwuk a̱ti̱tak mba na. Ku tak nang á̱niet a̱keang a̱bya ku ndak li mbaa ma̱ng á̱lyiat A̱gwaza na. A̱wot Bulut ma̱ng Ba̱nabat si̱ swak á̱ nat a̱keang Ikoniya.
44013052	A̱wot á̱niet khwi Yesu ba si̱ gwai ba̱t! A̱wot A̱za̱za̱rak Ntswa wu si̱ tyei mba chet.
44014001	Jen nang Bulut ma̱ng Ba̱nabat nnat Ikoniya a̱ni, ba̱ si̱si̱ nwuo mi̱ tutu a̱tung A̱yahudawa hu ma̱nang ba̱ mmeang a̱ni. Ba̱ si̱ shei á̱lyiat A̱gwaza na ma̱ng chet. Ku si̱ tyia̱ A̱yahudawa ma̱ng Nnwap na̱ nwai yet A̱yahudawa a̱ni si̱ nwuak fwuo da̱ A̱tyoli Yesu!
44014002	Ma̱ng a̱nia, A̱yahudawa á̱ghyang si̱ lak nwuak fwuo hu di̱ Yesu. Ba̱ si̱ fuut á̱kum Nnwap na̱ nwai yet A̱yahudawa a̱ni, ba̱ lak san á̱lyiat A̱gwaza na, a̱wot ba̱ bu lak li Bulut ma̱ng Ba̱nabat.
44014003	A̱mgba̱m ma̱ng a̱nia, a̱yaata̱m ba si̱ kyiak a̱junjung njen nang ba̱ swan Ikoniya. A̱wot ba̱ si̱ shei A̱sham Nkhang ka ma̱ng gbang a̱lyia̱ tazwa shok A̱gwaza ji. A̱wot A̱gwaza si̱ tak kpa̱sai nang á̱lyiat nggu na ba̱ shei a̱ni, na̱ yet a̱tsak a̱lyiat wa; mat si̱sak ji nang ba̱ ku nnyia̱ nkyang a̱ga̱de ma̱ng a̱ri̱bi̱di a̱ni.
44014004	A̱wot á̱niet a̱keang ba si̱ ghai di̱ susot sweang ma̱ a̱di̱dam mba wu tazwa Bulut ma̱ng Ba̱nabat. Sot jhyung si̱ shya̱ dundung ma̱ng A̱yahudawa ba. A̱wot sot jhyung ji meang si̱ shya̱ ndung ma̱ng Bulut ma̱ng Ba̱nabat.
44014005	A̱jawa á̱ghyang á̱niet mi̱ Nnwap na̱ nwai yet A̱yahudawa a̱ni ma̱ng A̱yahudawa ba, mbeang a̱yaakwak a̱son mba ba, si̱ doot jhya̱. Ba̱ si̱ la̱p a̱nu ba̱ mang Bulut ma̱ng Ba̱nabat ma̱ng nfang á̱ hyaai.
44014006	Nang a̱yaata̱m ba ndi a̱nia a̱ni, ba̱ si̱ tyong á̱ nat mi̱ fam a̱byin Likoniya ma̱ a̱ka̱keang Listra ma̱ng Da̱rba, ma̱ng a̱ka̱keang na̱ shya̱ kpa̱mkpaan a̱ja a̱ni.
44014007	A̱wot ba̱ si̱ ya a̱son ma̱ng shei A̱sham Nkhang Yesu ka a̱ja.
44014008	Jen nang Bulut ma̱ng Ba̱nabat nshya̱ ma̱ a̱keang Listra ka a̱ni, ba̱ si̱ myim ma̱ng a̱yin nang gu swan a̱byin. A̱ si̱ mi̱n chong bah. Mat a̱ti̱tak ba ta̱luk neet di̱ mbyin.
44014009	A̱ si̱ myiai a̱fufwuo a̱ fwuong á̱lyiat A̱gwaza na nang Bulut shei a̱ni. Bulut si̱ sak á̱ghyi da̱ nggu. A̱ si̱ fi̱k nang gu mbyia̱ nwuak a̱chuchuk ku na choot nggu a̱ni.
44014010	Huhwa, Bulut si̱ kaat ma̱ng a̱gba̱ndang a̱nwuat nyia̱, “Doot yong a̱ka̱tsak!” A̱wot a̱tyu a̱wa nang a̱ti̱tak ba ta̱luk a̱ni, a̱ si̱ kin fi̱p a̱ doot a̱ yong ma̱ng a̱ti̱tak nggu ba! A̱ si̱ nwuo a̱chyet!
44014011	Jen nang á̱kpa á̱niet ka ndi kyang hu nang Bulut nyia̱ a̱ni, ba̱ si̱ koot a̱gugwong da̱ a̱lyem Likoniya ka, nyia̱, “A̱tsatsak a̱lyiat, á̱niet bani yet a̱yaagwaza bya, ba̱ byia̱ vam á̱nietbishyi!”
44014012	Á̱niet Likoniya ba si̱ tyia̱ Ba̱nabat a̱lyoot a̱gwaza sang swuan nang A̱helenawa ba ni̱ kwok gu ntong a̱ni. Á̱ si̱ ngyei gu “Za̱fsa.” A̱wot Bulut, ba̱ si̱ tyia̱ nggu a̱lyoot a̱gwaza sang swuan “Ha̱rmit,” mat nang Bulut wa ku ngyet a̱gwak a̱lyiat wu a̱ni.
44014013	Di̱n jen a̱ja, tutu dyep Za̱fsa hu, ku shya̱ di̱ gak a̱keang hu. Mat a̱nia, pris Za̱fsa wu ma̱ng á̱kpa á̱niet ka, si̱ bai ma̱ng a̱yaaba nyak, mbeang nkywat a̱ka̱kwon, a̱zanunwuai a̱keang ka. A̱wot ba̱ si̱ chat ba̱ neap za̱náng da̱nian Bulut ma̱ng Ba̱nabat.
44014014	A̱wot nang Ba̱nabat ma̱ng Bulut, nfa̱k a̱nia a̱ni, ba̱ si̱ sam a̱yaatoot mba ba di̱ byian nfwuo! A̱wot ba̱ si̱ tyong á̱ si̱ nwuo ma̱ a̱ka̱wa̱tyia̱ á̱kpa á̱niet ka. Ba̱ yei mi̱ chet nyia̱,
44014015	“Á̱niet bani, yihwa mbyia̱ nang nyi nyia̱ a̱nia? Nzi̱t, zi̱ yet á̱nietbishyi bya ma̱nang a̱nyin a̱ni! Zi̱ bai zi̱ shei nyin A̱sham Nkhang Yesu kya. A̱wot zi̱ tyia̱ nyi ghwon khwi nghwughwu a̱yaagwaza sang swuan; nyi khwi A̱gwaza a̱ byia̱ swuan a̱ni! A̱gwaza wuni wa nyia̱ kyai tswazwa hu ma̱ng a̱byin ka, mbeang kyai a̱sa̱khwot ma̱ng kuzang kyang ku shya̱ ma̱ na a̱ni.
44014016	“Mi̱ jen gbangbang ji, A̱gwaza ku ghwon a̱mgba̱m á̱niet ba, konyan si̱ nyia̱ kyang nang fwuo nggu chat a̱ni.
44014017	A̱wot A̱gwaza ka̱n mak ghwon á̱niet mi̱ swanta ba di̱ mi̱n sheda tazwa a̱pyia̱ nggu, ma̱ng a̱tan nkyang nang gu nyia̱ a̱ni bah. Kidee, a̱ nwuat nyin za. A̱ ni̱ tyia̱ yak hu ku yet, nyi ka shya̱ kyayak gba̱mgbam ma̱ng a̱lyia̱ sai.”
44014018	A̱mgba̱m ma̱ng á̱lyiat nang Bulut ma̱ng Ba̱nabat ku lyiat a̱ni, ba̱ ku van ba̱ sii nvwong á̱niet Ikoniya ba neap za̱nang ji da̱nian mbaa.
44014019	A̱wot, A̱yahudawa á̱ghyang si̱ neet ma̱ a̱keang Antakiya mi̱ fam a̱byin Bisidiya, ma̱ng a̱keang Ikoniya; ba̱ si̱ bai. Ba̱ si̱ khwat nfwuo á̱niet ma̱ a̱di̱di̱t á̱ tyia̱ da̱ a̱vwuo mba. Ba̱ si̱ mang Bulut ma̱ng nfang. Ba̱ si̱ kwak gu á̱ ghwut ndyo a̱ma̱nta a̱keang ka. Ba̱ si̱ dam, nyia̱ a̱ khwu.
44014020	A̱wot nang á̱niet khwi ba ntung ba̱ si̱ tyong Bulut á̱ keang a̱ni, a̱ si̱ doot a̱ si̱ bwuok a̱ nat mami a̱keang ka. A̱tuk mam feang ka, nggu ma̱ng Ba̱nabat ba̱ si̱ swak á̱ nat Da̱rba.
44014021	Bulut ma̱ng Ba̱nabat ku shei A̱sham Nkhang Yesu ka ma̱ a̱keang Da̱rba. Ba̱ si̱ tyiet á̱niet khwi ma̱ a̱di̱di̱t. A̱wot ba̱ si̱ bwuok á̱ nat a̱ka̱keang Listra, Ikoniya, ma̱ng Antakiya mi̱ fam a̱byin Bisidiya.
44014022	Ba̱ si̱ tyia̱ á̱niet khwi ba gba̱gbak, ba̱ yong mi̱ chet di̱ nwuak fwuo mba hu da̱ Yesu. Ba̱ si̱ nyia̱ ma̱ng a̱mba ba̱ yok bwung bah; nyia̱, “Ku yet ta hwa zi̱ swuo a̱bung di̱ nvak ma̱ a̱di̱di̱t, zi̱ sii nnwuo Tyok A̱gwaza hu!”
44014023	Bulut ma̱ng Ba̱nabat si̱ khai a̱yaakwak a̱son mi̱ kuzang sot á̱niet khwi. A̱wot ba̱ si̱ ya a̱son ma̱ng naai A̱gwaza a̱fa a̱khwot. Ba̱ si̱ tyia̱ a̱yaakwak a̱son ba mbwak A̱gwaza, nang ba̱ nwuak fwuo da̱ a̱nggu a̱ni, gu ka chok mba.
44014024	Bulut ma̱ng Ba̱nabat si̱ bwuok, ba̱ si̱ chong mami fam a̱byin Bisidiya, ba̱ si̱ nat fam a̱byin Ba̱mfiliya.
44014025	Nang ba̱ ntyak shei A̱sham Nkhang Yesu ka ma̱ a̱keang Pa̱rga ka a̱ni, ba̱ si̱ swak á̱ nat a̱keang ka̱ hyia̱k kyai a̱sa̱khwot hu nang á̱ ngyei A̱taliya a̱ni.
44014026	Di̱ ngaan hu, ba̱ si̱ nwuo kukwon a̱wak. Ba̱ si̱ wak, ba̱ si̱ bwuok á̱ nat a̱keang Antakiya mi̱ fam a̱byin Suriya; a̱keang kani kya nang ba̱ ku ntsa a̱chyet shei A̱sham Nkhang Yesu ka. A̱ja wa nang á̱niet khwi ba ku naai shok A̱gwaza ji, ji̱ shya̱ dundung ma̱ng a̱mba, da̱nian ta̱m nang ba̱ tyak a̱ni.
44014027	Nang ba̱ nnwuo ma̱ a̱keang Antakiya ka a̱ni, ba̱ si̱ yorong á̱niet khwi ba dundung. Ba̱ si̱ tak ma̱ a̱mba a̱mgba̱m nkyang nang A̱gwaza tyia̱ ba̱ si̱ nyia̱ a̱ni; ma̱ng si̱sak ji nang A̱gwaza ku nkhwuk Nnwap na̱ nwai yet A̱yahudawa na vak meang, ba̱ si̱ nwuak fwuo di̱ Yesu meang a̱ni.
44014028	A̱wot Bulut ma̱ng Ba̱na̱bat si̱ kyiak a̱junjung jen nang ba̱ swan a̱ja dundung ma̱ng á̱niet khwi Yesu ba.
44015001	Jen nang Bulut ma̱ng Ba̱nabat nshya̱ Antakiya mi̱ fam a̱byin Suriya hu a̱ni, á̱ghyang á̱niet si̱ neet mi̱ fam a̱byin Yahudiya á̱ bai. Ba̱ si̱ nwuo tyiet á̱niet khwi ba nyia̱, “Ka̱ nyi na shya̱ swuan sang sangba̱p ji, ku yet ta hwa á̱ tyei nyin mi̱ chen; ma̱nang á̱ ndyuut mi̱ doka Musa ji a̱ni!”
44015002	Bulut ma̱ng Ba̱nabat si̱ shim mba ndyo bah. Ba̱ si̱ ya fwuang ba̱t ma̱ng á̱ghyang! Di̱ ngaan hu, sot á̱niet khwi ji si̱ shim ba̱ ta̱m Bulut ma̱ng Ba̱nabat mbeang á̱niet khwi á̱ghyang, ba̱ nat Urusha̱lima da̱nian ba̱ ka lyiat ma̱ng a̱yaata̱m ba ma̱ng á̱khwukhwop a̱yaakwak a̱son á̱ghyang ba tazwa a̱lyiat tyei Nnwap na̱ nwai yet A̱yahudawa a̱ni mi̱ chen.
44015003	Á̱niet khwi Antakiya ba si̱ ta̱m a̱yaata̱m bani mi̱ Urusha̱lima. Nang a̱yaata̱m ba ni̱ nshya̱ di̱ naat hu a̱ni, ba̱ si̱ yong mi̱ nfam bibyin Fi̱ni̱siya ma̱ng Sa̱mariya, ba̱ ka byiat á̱niet khwi ba̱ shya̱ a̱ja a̱ni. A̱wot ba̱ si̱ tak ma̱ng a̱mba si̱sak nang Nnwap na̱ nwai yet A̱yahudawa a̱ni na meang nghwon a̱ka̱tuk nyia̱ mba wu, ba̱ si̱ nwuo khwi Yesu a̱ni. A̱mgba̱m á̱niet khwi ba si̱ fa̱k a̱lyia̱ sai ba̱t!
44015004	Jen nang Ba̱nabat ma̱ng Bulut si̱ nnwuo ma̱ a̱keang Urusha̱lima ka a̱ni, a̱mgba̱m sot á̱niet khwi ji, a̱yaata̱m ba, mbeang a̱yaakwak a̱son á̱niet khwi ba, si̱ san mba mbwak nfeang. A̱wot Bulut ma̱ng Ba̱nabat si̱ tak ma̱ng a̱mba kuzang kyang nang A̱gwaza tyia̱ ba̱ si̱ nyia̱ a̱ni.
44015005	A̱jawa á̱niet khwi á̱ghyang, ba̱ ku shya̱ mi̱ sot A̱fa̱risawa ji a̱ni, ba̱ si̱ ba̱ng a̱lyiat na mi̱ chet, nyia̱, “Ku yet ta hwa, á̱ tyei á̱niet khwi ba̱ nwai yet A̱yahudawa a̱ni mi̱ chen, a̱wot á̱ tyia̱ mba ba̱ khwi doka Musa ji!”
44015006	A̱jawa a̱yaata̱m ba ma̱ng a̱yaakwak a̱son á̱niet khwi ba, si̱ tung da̱nian ba̱ ka jhyi a̱lyiat nani.
44015007	Nang á̱ nkyiak a̱junjung jen nang á̱ lyiat a̱jojoot á̱lyiat ma̱ a̱tung ka a̱ni, Bitut si̱ doot a̱ yong. A̱ si̱ nyia̱ ma̱ng a̱mba, “Nyin á̱na̱nyiuk nung mba, neet gbangbang nyi lyen nang A̱gwaza ku nkhai nung mami nyin, mat n ka shei A̱sham Nkhang Yesu ka da̱ a̱vwuo Nnwap na̱ nwai yet A̱yahudawa a̱ni; ba̱ ka fa̱k, ba̱ bu nwuak fwuo di̱ Yesu.
44015008	“A̱gwaza wu a̱ lyen nfwuo á̱nietbishyi na a̱ni, a̱ si̱ shim nang gu na nsan Nnwap na̱ nwai yet A̱yahudawa a̱ni, mat si̱sak nang gu nnang mba A̱za̱za̱rak Ntswa wu; ma̱nang gu ku nnang nzi̱t a̱ni.
44015009	Nzi̱t A̱yahudawa ba ma̱ng Nnwap na̱ nwai yet A̱yahudawa a̱ni; A̱gwaza khai a̱yin bah. A̱ chi a̱ka̱tuk nyia̱ mba wu, mat ba̱ nwuak fwuo da̱ nggu meang.
44015010	“Mat a̱nia, yihwa mbyia̱ nang nyi nkwan nyi tyia̱ A̱gwaza a̱ mwai lyen, di̱ si̱sak nang nyi nchat tyia̱ á̱niet khwi ba ba̱ yet Nnwap na̱ nwai yet A̱yahudawa a̱ni, ba̱ kpa̱t a̱kpi̱di̱dyi̱k nkpa̱t, da̱nang nzi̱t, ku a̱yaatyia̱ a̱khwop nzi̱t ba, si̱ mi̱n kpa̱t a̱ni bah?!
44015011	A̱wot, zi̱ nwuak a̱chuchuk, a̱mgba̱m nzi̱t, mat shok A̱tyoli Yesu ja, nang zi̱ nshya̱ swuan sang sangba̱p ji; ma̱nang Nnwap na̱ nwai yet A̱yahudawa na nshya̱ a̱ni!”
44015012	A̱mgba̱m á̱niet ba̱ shya̱ ma̱ a̱tung ka a̱ni, ba̱ si̱ tyia̱ nywang. Ba̱ si̱ myiai a̱fufwuo á̱ fwuong Ba̱nabat ma̱ng Bulut, nang ba̱ shei nkyang a̱ga̱de ma̱ng a̱ri̱bi̱di nang A̱gwaza tyia̱ ba̱ si̱ nyia̱ mi̱ Nnwap na̱ nwai yet A̱yahudawa a̱ni.
44015013	Nang ba̱ ndyiat á̱ tyak a̱ni, a̱jawa Yakubu si̱ doot a̱ yong. A̱ si̱ nyia̱, “Á̱na̱nyiuk, nyi myiai a̱fufwuo nyi fa̱k nung.
44015014	Siman ka̱n tak ma̱ng a̱nyin jen ji nang A̱gwaza ku ntsa tyai a̱pyia̱ nggu da̱ a̱vwuo Nnwap na̱ nwai yet A̱yahudawa a̱ni. Da̱nian gu ka khai á̱ghyang á̱niet mami mba, ba̱ yet á̱si̱ nggu a̱ni.
44015015	“A̱wot ghwon a̱ka̱tuk nyia̱ Nnwap na̱ nwai yet A̱yahudawa a̱ni; si̱ huni ku bai cha̱chaat ma̱ng á̱lyiat nang a̱yaata̱m a̱kwonu A̱gwaza ba ku mi̱ nshei á̱zanson a̱ni. Ma̱nang á̱ ndyuut a̱ni,
44015016	‘Á̱ na labeang bah, n na mbwuok bai n ba̱ nok a̱li Da̱wuda ka ka̱ kwa a̱ni. N na nok a̱ta̱bat ba, a̱wot a̱li ka ka̱ bwuok a̱ yong.
44015017	Da̱nian á̱kum a̱niet ka ba̱ ka chat A̱gwaza wu, mbeang Nnwap na̱ nwai yet A̱yahudawa a̱ni, a̱mgba̱m á̱niet nang n gyorong ba̱ yet si̱ nung ba a̱ni. Nung, A̱gwaza wa hyia̱ a̱nia,
44015018	Nung A̱gwaza, nung gwa nyia̱ a̱li̱ka̱uli wuni neet gbangbang.’
44015019	“Mat a̱nia, di̱ li nung hu, ku myim zi̱ ta̱shuk Nnwap na̱ nwai yet A̱yahudawa na̱ bwuot chobai da̱ a̱vwuo A̱gwaza a̱ni bah.
44015020	Da̱ a̱kwonu a̱kya, ku myim zi̱ lyuut mba wusika. Zi̱ tak ma̱ng a̱mba ba̱ yok ya nkyayak nang á̱ ka̱n neap nghwughwu a̱yaagwaza sang swuan a̱ni bah; ba̱ yok katnaan; ba̱ yok ya nam nyam nang á̱ chyip fwuo hu ji̱ si̱ khwu a̱ni bah; a̱wot ba̱ yok ya a̱sok bah.
44015021	“Mat doká Musa jini á̱ ka̱ nshei nji ma̱ á̱tutu a̱tung A̱yahudawa ba, kuzang a̱tuk Mam Fwung, mi̱ kuzang a̱keang, si̱ nat nche ma̱ a̱di̱di̱t.”
44015022	A̱jawa a̱yaata̱m Yesu ba ma̱ng a̱yaakwak a̱son ba, dundung ma̱ng a̱mgba̱m á̱niet khwi ba̱ shya̱ Urusha̱lima a̱ni, ba̱ si̱ khai á̱niet mami mba. Ba̱ si̱ ta̱m ba ba̱ nat Antakiya mi̱ fam a̱byin Suriya, dundung ma̱ng Bulut ma̱ng Ba̱nabat. Ba̱ si̱ tak kyang nang á̱ la̱p á̱ sak ma̱ a̱tung ka tazwa Nnwap na̱ nwai yet A̱yahudawa a̱ni. Á̱niet ba nang á̱ ku khai a̱ni, á̱ ku mbyia̱ a̱yaakwak a̱son á̱niet khwi a̱feang; Yahuda (nang á̱ ku ngyei Ba̱rsa̱bat a̱ni) ma̱ng Sila.
44015023	Wusika nang á̱ ku ta̱m ndyo a̱ni jija ji: Nzi̱t a̱yaata̱m Yesu ma̱ng a̱yaakwak a̱son á̱niet khwi ba, zi̱ yet á̱na̱nyiuk nyin mi̱ Urusha̱lima a̱ni. Zi̱ lyuut wusika jini naat ndyo da̱ a̱vwuo a̱mgba̱m nyin á̱niet khwi, nyi yet Nnwap na̱ nwai yet A̱yahudawa a̱ni; nyi shya̱ a̱keang Antakiya, ma̱ng nfam bibyin Suriya ma̱ng Kilikiya a̱ni. Zi̱ byiat nyin!
44015024	Zi̱ fa̱k nkhang nang á̱ghyang á̱niet nghwut mami nzi̱t, ba̱ si̱ bai tyei nyin ndyem. Ba̱ chat ba̱ su nyin nfwuo na mat tyiet mba hu. A̱wot zi̱ ta̱m ba bah.
44015025	Mat a̱nia, nang zi̱ ntung ndung a̱ni, a̱nu nzi̱t ka si̱ bai a̱nyiung. A̱mgba̱m nzi̱t, zi̱ shim zi̱ khai a̱niet mami nzi̱t, zi̱ ta̱m mba da̱ a̱vwuo nyin, mbeang á̱niet a̱feang nang zi̱ fa̱k da̱ mba a̱ni; bibya yet Ba̱nabat ma̱ng Bulut.
44015026	Bibya ku nwuak swuan mba ji, da̱nian a̱lyoot A̱tyoli nzi̱t wu, Yesu Kristi.
44015027	Huhwa mbyia̱, zi̱ nta̱m Yahuda ma̱ng Sila da̱ a̱vwuo nyin. Bibya na wa̱i nyin kuzang a̱lyiat nang zi̱ khai tazwa lyip nyin hu a̱ni.
44015028	Ku myim A̱za̱za̱rak Ntswa ma̱ng a̱nzi̱t, zi̱ yok kpa̱t nyin a̱kpi̱di̱dyi̱k nkpa̱t a̱ swak nkyang nani nang zi̱ lyuut nyin dyo a̱ni bah.
44015029	Ni̱nia yet: Nyi yok ya kyayak nang á̱ neap nghwughwu a̱yaagwaza sang swuan a̱ni bah. Nyi yok ya a̱sok bah. Nyi yok ya nam nyam nang á̱ chyip fwuo hu á̱ sii hyat a̱ni bah. A̱wot nyi yok katnaan ma̱ng a̱shi̱shi̱k nyia̱. Ka̱ nyi ghwon nkyang nani, nyi nyia̱ shansham. Si̱ a̱ghyang a̱tuk!
44015030	Mi̱ di̱ yong a̱hwa, a̱yaata̱m ba si̱ doot, ba̱ si̱ nat Antakiya mi̱ fam a̱byin Suriya. Ba̱ si̱si̱ tung a̱mgba̱m á̱niet khwi ba. Ba̱ si̱ nwuak ba wusika ji.
44015031	Nang sot á̱niet khwi a̱keang Antakiya ji nfang wusika ji a̱ni, ba̱ si̱ gwai ba̱t. Mat wusika ji tyia̱ mba gba̱gbak!
44015032	A̱wot Yahuda ma̱ng Sila ba̱ ku mun á̱ yet a̱yaata̱m a̱kwonu A̱gwaza ba a̱ni, ba̱ si̱ kyiak a̱junjung jen nang ba̱ shei á̱niet khwi ba a̱lyiat A̱gwaza na. Ba̱ si̱ tyia̱ mba gba̱gbak, ba̱ yong mi̱ chet di̱ nwuak a̱chuchuk mba hu.
44015033	A̱yaata̱m ba si̱ bwuo mam Antakiya, jen nang á̱niet khwi ba nnang mba nda a̱ni, ba̱ si̱ ntyia̱ mba a̱ta̱lyen. A̱yaata̱m ba si̱ bwuok á̱ nat Urusha̱lima ma̱ng a̱li̱ba̱rka swat nyinyang.
44015034	A̱wot Sila si̱ li ku myim gu ya nswan Antakiya wu.
44015035	Ma a̱nia wa, Bulut ma̱ng Ba̱nabat, ba̱ si̱ labeang Antakiya. Mba ma̱ng á̱ghyang a̱niet ma̱ a̱di̱di̱t, ba̱ si̱ tyiet A̱sham Nkhang ka á̱ tsa á̱ nshei á̱lyiat A̱gwaza na a̱ja.
44015036	Á̱ si̱ bwuo mam ma̱ a̱da̱dei, Bulut si̱ nyia̱ ma̱ng Ba̱nabat, “Yok, zi̱ bwuok nat, zi̱ byiat á̱niet khwi ba ma̱ a̱ka̱keang nang zi̱ ku nshei á̱lyiat A̱gwaza na a̱ni. Zi̱ ka li si̱sak nang á̱niet khwi ba ngya a̱son a̱ni!”
44015037	Ba̱nabat si̱ shim, a̱ si̱ chat ba̱ nat ndung ma̱ng Yoona Ma̱rkut.
44015038	A̱wot Bulut si̱ lak mut! A̱ si̱ li ku myim ba̱ nat dundung ma̱ng Yoona Ma̱rkut bah; mat a̱ ku tyat ba a̱ ghwon Ba̱mfiliya! A̱ si̱ lak ya a̱son dundung ma̱ng a̱mba mi̱ nta̱m shei á̱lyiat A̱gwaza hu.
44015039	Si̱ a̱hwa si̱ tyia̱ Bulut ma̱ng Ba̱nabat fwuang ji̱ byia̱ chet a̱ni. Ba̱ si̱ ghai a̱chyet ka. Ba̱nabat si̱ kyiak Yoona Ma̱rkut, ba̱ si̱ nwuo kukwon a̱wak. Ba̱ si̱ wak, ba̱ si̱ byia̱k á̱ nat Kuburut.
44015040	Bulut mameang si̱ khai Sila nang a̱kpa̱ndang a̱chyet nggu wu a̱ni. A̱wot nang ba̱ na ndoot a̱ni, á̱niet khwi ba si̱ naai A̱gwaza gu nyia̱ mba shok, gu chok ba.
44015041	Bulut ma̱ng Sila si̱ chong a̱byin á̱ nwuai á̱ sweap mi̱ nfam bibyin Suriya ma̱ng Kilikiya. Ba̱ si̱si̱ tyei á̱niet khwi ba gba̱gbak a̱ja.
44016001	Bulut ku ya ntsa a̱ nat a̱keang Da̱rba. A̱wot a̱ sii du nat a̱keang Listra. Fi̱ng nggwon ta̱m ku shya̱ Listra, á̱ si̱ ngyei nka Timoti. A̱yang byin nka wu ku yet a̱nap A̱yahudawa a̱ khwi Yesu a̱ni. A̱tyia̱ byin nggu wu si̱ yet a̱tyu A̱helenawa.
44016002	A̱mgba̱m á̱niet khwi ba ba̱ ku shya̱ ma̱ a̱ka̱keang Listra ma̱ng Ikoniya a̱ni, ba̱ ku chyin Timoti ba̱t.
44016003	Huhwa, Bulut si̱ chat a̱ kyiak Timoti ba̱ shei á̱lyiat A̱gwaza na ndung. Huhwa si̱ mbyia̱ Bulut si̱ tyia̱ Timoti mi̱ chen. Mat kuzang a̱tyu A̱yahudawa ku lyen nang a̱tyia̱ Timoti wu ngyet a̱tyu A̱helenawa wa.
44016004	A̱wot nang Bulut ma̱ng Sila nchong á̱ nwuai a̱ka̱keang na á̱ sweap a̱ni, ba̱ si̱ tyiet á̱niet khwi ba ba̱ khwi á̱lyiat nang a̱yaata̱m Yesu ba mbeang a̱yaakwak a̱son ba la̱p á̱ sak ma̱ a̱gba̱ndang a̱tung á̱niet khwi wu mi̱ Urusha̱lima a̱ni.
44016005	A̱wot susot á̱niet khwi ji si̱ mban yong mi̱ nchet di̱ nwuak a̱chuchuk mba hu. A̱wot á̱kpa mba ka si̱ mban kuzang a̱tuk.
44016006	Bulut ma̱ng á̱niet a̱chyet nggu ba si̱ chong mi̱ nfam bibyin Fi̱ri̱jiya ma̱ng Ga̱la̱tiya. Mat A̱za̱za̱rak Ntswa wu ku shim ba̱ shei A̱sham Nkhang Yesu ka mi̱ fam a̱byin A̱siya hu di̱n jen a̱ja bah.
44016007	Jen nang á̱niet Bulut ntat gak a̱byin Misiya hu a̱ni, ba̱ si̱ chong á̱ tyia̱ a̱za mi̱ fam a̱byin Bitiniya. A̱wot A̱za̱za̱rak Ntswa wu si̱ bu shim ba̱ nat a̱ja bah.
44016008	Da̱ a̱kwonu a̱kya, huhwa ba̱ si̱ nwuo fam a̱byin Misiya. Ba̱ si̱ kpa̱k á̱ chyok á̱ nat a̱keang a̱beam kyai a̱sa̱khwot, nang á̱ ngyei Ta̱rowasa a̱ni.
44016009	A̱tyetuk a̱tuk a̱kya, Bulut si̱ li ma̱ a̱ma̱bwoi nang a̱yin neet mi̱ fam a̱byin Ma̱kidoniya, a̱ naai nggu, nyia̱, “Ma̱sa̱kut, byia̱k bai Ma̱kidoniya, a beang nzi̱t!”
44016010	Huhwa, mi̱ di̱ yong a̱hwa, zi̱ si̱ khai zi̱ doot Ta̱rowasa, zi̱ si̱ wak byia̱k nat Ma̱kidoniya. Mat zi̱ ku fi̱k nang A̱gwaza wa ngyei nzi̱t, zi̱ nat zi̱ shei A̱sham Nkhang Yesu ka a̱ja.
44016011	Zi̱ si̱ doot Ta̱rowasa mi̱ kukwon a̱wak. Zi̱ si̱ wak byia̱k di̱di̱r nat a̱byin a̱ka̱wa̱tyia̱ a̱sa̱khwot, nang á̱ ngyei Sa̱muta̱ra̱ki a̱ni. A̱wot da̱ a̱tsotson ntat ka, zi̱ si̱ wak byia̱k nat Niyabolit.
44016012	Zi̱ si̱ doot a̱ja, zi̱ si̱ chong a̱byin zi̱ si̱ nat a̱keang Filibi. A̱wot kikya ku yet a̱gba̱ndang a̱keang wu mi̱ fam a̱byin Ma̱kidoniya hu. Jen a̱ja nang A̱romawa bya nyia̱ tyok a̱keang hu. A̱wot zi̱ si̱ bwuo mam ma̱ a̱di̱di̱t nang zi̱ swan a̱ja.
44016013	A̱tuk Mam Fwung ka, zi̱ si̱ ghwut ma̱ a̱keang Filibi ka. Zi̱ si̱ nat ti̱taa di̱n gak a̱ghyui hu. Zi̱ ku fa zi̱ na shya̱ nang á̱niet tung a̱ja á̱ naai A̱gwaza. Zi̱ si̱ swan, zi̱ si̱ lyiat ma̱ng á̱nyiuk á̱ghyang, ba̱ tung a̱ja a̱ni.
44016014	A̱byii̱k a̱ghyang ma̱ á̱nyiuk ba̱ ku myiai a̱fufwuo á̱ fwuong a̱lyiat nzi̱t na a̱ni, ku neet ma̱ a̱keang Tiyata̱ra. Á̱ si̱ ngyei gu Lidiya. A̱ ku lyiai a̱shong a̱yaatoot ba̱ byia̱ kurum ba̱t a̱ni. A̱ si̱ bu yet a̱tyu kwok ntong a̱zaghyi A̱gwaza. A̱gwaza si̱ khwuk fwuo nggu hu. A̱ si̱ san a̱lyiat A̱gwaza nang Bulut shei a̱ni.
44016015	Nang á̱ nyia̱ Lidiya ba̱ptisman ma̱ng kyang bwak nggu hu a̱ni, a̱ si̱ naai nzi̱t, nyia̱, “Ma̱sa̱kut, ka̱nang nyi shim, nyia̱ n gyet a̱tsatsak a̱tyu khwi A̱gwaza wa, nyi bai nyi swan a̱gbang nung.” A̱ si̱ mwang nzi̱t, si̱ nang zi̱ nshim. Zi̱ si̱ nat dundung ma̱ng a̱nggu.
44016016	A̱ghyang a̱tuk nang zi̱ shya̱ di̱ naat da̱ a̱vwuo naai A̱gwaza, zi̱ si̱ myim ma̱ng nggwon neam a̱ghyang ka̱ yet a̱khwo wa. Ka̱ byia̱ a̱ka̱tuk ntswa a̱ beang nka shei nkyang na̱ na bai á̱zanson a̱ni. Ka̱ shyat á̱niet byia̱ nka ba kurum gba̱mgbam.
44016017	Ka̱ si̱ nwuo khwi Bulut ma̱ng a̱nzi̱t, a̱ lyiat mi̱ chet, nyia̱, “Á̱niet bani yet á̱khwo A̱gwaza Tswazwa, a̱ Swak ma̱ng Shi a̱ni! A̱wot ba̱ bai ba̱ tak ma̱ng a̱nyin si̱sak nang nyi na nshya̱ san a̱ni!”
44016018	Nggwon neam ka si̱ bwuo mam ma̱ a̱di̱di̱t nang ka̱ lyiat a̱nia. Á̱ si̱ tat jen nang Bulut nnwuo a̱di̱dam a̱ni, a̱ si̱ bwuak a̱ si̱ nyia̱ ma̱ng a̱ka̱tuk ntswa wu, a̱ shya̱ ma̱ nka a̱ni, “N kam ang mami a̱lyoot Yesu Kristi; ghwut a ghwon nggwon neam ka!” Mi̱ di̱ yong a̱hwa, a̱ka̱tuk ntswa wu si̱ kin ghwut, a̱ si̱ ghwon nkaa!
44016019	Jen nang á̱niet byia̱ a̱khwo nggwon neam ba ndi nang vak shyat kurum mba hu nyim a̱ni, huhwa ba̱ si̱ ta̱bat Bulut ma̱ng Sila. Ba̱ si̱ kwak ba á̱ nat ndyo mi̱ tungga. Ba̱ si̱ tyia̱ mba mbwak á̱niet ba̱ nyia̱ tyok a̱keang hu a̱ni.
44016020	Nang ba̱ mbai ma̱ng a̱mba a̱zaghyi á̱niet nyia̱ tyok ka a̱ni, á̱niet byia̱ a̱khwo nggwon neam ba si̱ nyia̱, “Á̱niet bani yet A̱yahudawa bya. A̱wot ba̱ tyei jhya̱ ma̱ a̱keang ka!
44016021	Ba̱ tyiet nzi̱t tangka̱i taada da̱ ku myim nzi̱t A̱romawa, zi̱ khwi a̱ni bah!”
44016022	Á̱kpa a̱niet ka si̱ kin doot jhya̱ di̱ Bulut ma̱ng Sila. A̱wot á̱niet nyia̱ shi̱ri̱ya ba si̱ tyia̱ á̱ sam mba a̱yaatoot ba, a̱wot á̱ tsot ba ma̱ng shán.
44016023	Nang á̱ ntsot ba ba̱t a̱ni, á̱ si̱ nyim ba mi̱ jaru. Á̱ si̱ nwuak a̱kwak a̱son á̱niet chok jaru wu doka gu chok Bulut ma̱ng Sila shansham.
44016024	Huhwa, a̱kwak a̱son a̱niet chok jaru wu si̱ yuut ba á̱ tyia̱ ma̱ swang jaru ka. A̱wot a̱ si̱ tyia̱ a̱ti̱tak mba ba mi̱ swom.
44016025	Nang á̱ nshim tat a̱ka̱wa̱tyia̱ a̱tyetuk a̱ni, Bulut ma̱ng Sila si̱ ta̱bat naai A̱gwaza. Ba̱ tsa bwom bubwom dyep A̱gwaza, nang á̱kum á̱khwo ka myiai a̱fufwuo á̱ fwuong!
44016026	Mi̱ di̱ yong a̱hwa, a̱byin ka si̱ kin tyi̱ri̱m mi̱ chet, kuntyin jaru na si̱ zwun! Mi̱ da̱ a̱ka̱nyiung, a̱mgba̱m nyinyiit na si̱ kin nyi̱ri̱p! A̱wot a̱yaanyanyang ba nang á̱ ku nvwoi á̱khwo ba a̱ni, si̱ byii̱k!
44016027	A̱kwak a̱son á̱niet chok jaru wu si̱ kin shyip mi̱ nda na. Nang gu ndi nyinyiit jaru na nshya̱ gang a̱ni, a̱ si̱ fa a̱mgba̱m á̱khwo ba ghwut ba̱ si̱ tyong! Gu si̱ khwat tswat a̱ na nhyat a̱pyia̱ nggu.
44016028	A̱jawa Bulut si̱ kam nggu ma̱ng a̱gba̱ndang a̱nwuat nyia̱, “Yok hyat a̱pyia̱ ang bah! A̱mgba̱m nzi̱t, zi̱ nshya̱ cha̱chaat!”
44016029	A̱kwak a̱son á̱niet chok jaru wu si̱ nyia̱, á̱ bai ma̱ng a̱nggu long sang. A̱ si̱ tyia̱ kwak a̱ nwuo mami jaru ji. A̱ si̱si̱ ta̱bwak a̱zaghyi Bulut ma̱ng Sila, nang vam nggu hu tyi̱ri̱m.
44016030	A̱jawa gu si̱ ghwut ma̱ng Bulut ma̱ng Sila mi̱ jaru ji. A̱ si̱ lyip ba nyia̱, “A̱yaakwak a̱son, yihwa myim n nyia̱, n ka nshya̱ swuan sang sangba̱p ji?”
44016031	Ba̱ si̱ nwuak gu shim nyia̱, “Nwan ma̱ng kyang bwak ang hu, nyi nwuak fwuo da̱ A̱tyoli Yesu, nyi na shya̱ swuan sang sangba̱p ji.”
44016032	A̱jawa, á̱niet Bulut si̱ nshei nggu a̱lyiat A̱gwaza na mbeang a̱mgba̱m kyang bwak a̱mali nggu hu.
44016033	A̱tyetuk a̱kya, a̱kwak a̱son á̱niet chok jaru wu si̱ kyiak baa. A̱ si̱ kwi mba a̱fi̱fa̱t ba. Mi̱ di̱ yong a̱hwa nggu mbeang a̱mgba̱m kyang bwak nggu hu; á̱ si̱ nyia̱ mba ba̱ptisman.
44016034	A̱kwak a̱son á̱niet chok jaru wu si̱ bai ma̱ng a̱mba a̱gbang nggu. A̱ si̱ nang mba kyayak, ba̱ ya. A̱wot nggu ma̱ng kyang bwak nggu hu ba̱ si̱ gwai ba̱t, mat a̱mgba̱m ba ku nwuak fwuo da̱ A̱gwaza!
44016035	Da̱ a̱tsotson tat ka, a̱cha̱chet á̱niet shi̱ri̱ya a̱keang ba si̱ ta̱m mman shan da̱ a̱vwuo a̱kwak a̱son á̱niet chok jaru wu nyia̱, “Ti̱n á̱niet a̱bya kai ghwon, ba̱ nkat!”
44016036	Huhwa a̱kwak a̱son a̱niet chok jaru wu si̱ tak ma̱ng Bulut nyia̱, “A̱cha̱chet á̱niet shi̱ri̱ya a̱keang ba ta̱m nyia̱, á̱ ghwon nyin nyi nkat, nyi si̱ kwai shansham.”
44016037	A̱jawa Bulut si̱ nyia̱ ma̱ng a̱tyu chok jaru wu, “Ba̱ ku tsot zi̱t kpa̱sai nang konyan nwuan. A̱wot ku nang zi̱ ngyet mman a̱byin A̱romawa nia, ba̱ si̱ nyim nzi̱t mi̱ jaru. Da̱ mba, ba̱ nwuak zi̱t a̱wat á̱ nyia̱ nzi̱t shi̱ri̱ya bah. A̱wot di̱ yong huni, ba̱ sii chat zi̱ nkat da̱ bang a? Kaai, a̱tsak a̱lyiat ku na tyia̱ bah! Yok ba, ba̱ bai ba̱ ti̱n nzi̱t ma̱ á̱pyia̱ mba!”
44016038	Jen nang mman shan na mbwuok á̱ nat, á̱ si̱ tak ma̱ng a̱cha̱chet á̱niet shi̱ri̱ya a̱keang ba, nang Bulut ma̱ng Sila ngyet mman a̱byin A̱romawa nia a̱ni; ba̱ si̱ fa̱k a̱wun!
44016039	Huhwa, a̱cha̱chet á̱niet shi̱ri̱ya a̱keang ba si̱ bai mi̱ jaru ji. Ba̱ si̱ naai Bulut ma̱ng Sila ba̱ chi mbaa. A̱wot ba̱ si̱ ti̱n ba mi̱ jaru ji. Ba̱ si̱ naai mba ba̱ ghwon a̱keang ka.
44016040	Nang Bulut ma̱ng Sila nghwut mi̱ jaru ji a̱ni, ba̱ si̱ bwuok á̱ nat a̱mali Lidiya. Ba̱ si̱si̱ shya̱ sot á̱niet khwi nang ba̱ tung a̱ja. Ba̱ si̱ bu tyia̱ mba gba̱gbak mi̱ khwi Yesu hu. Nang ba̱ ntyak a̱ni, ba̱ si̱ ghwon a̱keang ka, ba̱ si̱ nkat.
44017001	Bulut ma̱ng Sila si̱ doot, ba̱ si̱ kaat á̱ ghwut ma̱ a̱ka̱keang A̱mifiboli̱t ma̱ng A̱boliniya. Ba̱ si̱ swak á̱ nat a̱keang Ta̱solonika nang tutu a̱tung A̱yahudawa hu nshya̱ a̱ni.
44017002	Ma̱nang Bulut mmeang a̱ni, a̱ si̱si̱ nwuo mi̱ tutu a̱tung A̱yahudawa hu. A̱ si̱ bwuo a̱tuk Mam Fwung a̱tat nang gu zop A̱lyiat A̱gwaza na dundung ma̱ng a̱mba.
44017003	A̱ si̱ wa̱i mba á̱lyiat A̱gwaza na nang a̱yaata̱m a̱kwonu A̱gwaza ba ku lyuut a̱ni. A̱ si̱ tak za̱m nang ku ngyet ta hwa Kristi a̱ swuo a̱bung, a̱wot a̱ bu doot ma̱ng swuan ma̱ á̱niet ba̱ ka̱n kwi a̱ni. Bulut si̱ ya a̱son ma̱ng shei ma̱ng a̱mba, nyia̱, “Yesu wuni, nang n shei nyin a̱ni; nggu wa yet Kristi wu.”
44017004	A̱wot A̱yahudawa á̱ghyang ba̱ ku myiai a̱fufwuo á̱ fwuong Bulut ma̱ng Sila a̱ni, ba̱ si̱ shim mwang mba hu. Ba̱ si̱ khwi mbaa. Ma a̱nia wa A̱helenawa ma̱ a̱di̱di̱t ba̱ ku yet á̱niet khwi A̱gwaza a̱ni, ma̱ng a̱cha̱chet á̱nyiuk á̱ghyang, ba̱ si̱ mun á̱ shim á̱lyiat Bulut na ma̱ng Sila.
44017005	A̱wot A̱yahudawa á̱ghyang si̱ nwuo kwi swam! Huhwa ba̱ si̱ tung mman ngwun mi̱ tungga, na̱ si̱ doot jhya̱. Ba̱ si̱ tyia̱ gbuu á̱ nat mali Yason á̱ chat Bulut ma̱ng Sila. Mat ka̱ ba̱ shya̱ mba ba̱ kwak ba á̱ bai ndyo ma̱ á̱kpa á̱niet ka.
44017006	Nang ba̱ ndyin Bulut ma̱ng Sila ma Yason ka a̱ni, A̱yahudawa ba si̱ kwak nggu Yason mbeang á̱niet khwi á̱ghyang, á̱ ghwut ndyo a̱kwonu á̱niet Bulut. Á̱ si̱ nat ma̱ng a̱mba a̱zaghyi sot a̱cha̱chet á̱niet shi̱ri̱ya a̱keang ba. Mman gwun na si̱ koot a̱gugwong mi̱ chet nyia̱, “Bulut ma̱ng Sila ka̱n tyei jhya̱ mi̱ kuzang a̱vwuo mi̱ swanta hu! A̱wot ma̱ninika, ba̱ bai a̱ji mameang ba̱ ka tyei nzi̱t jhya̱ ma̱ a̱keang nzi̱t ka!
44017007	A̱wot Yason si̱ san mba mbwak nfeang a̱gbang nggu ka. A̱mgba̱m ba, ba̱ bwoi a̱bun; mat lak khwi doka Kaisar a̱ yet a̱gwam shan A̱romawa wu a̱ni. Mat ba̱ shei kpa̱sai nang ba̱ khwi a̱gwam a̱ghyang, á̱ ngyei nggu Yesu!”
44017008	Nang á̱niet a̱keang ba mbeang sot a̱cha̱chet á̱niet shi̱ri̱ya a̱keang ba, nfa̱k nkhang nani a̱ni, ba̱ si̱ tyia̱ tai.
44017009	Huhwa sot a̱cha̱chet á̱niet shi̱ri̱ya ji si̱ tyia̱ Yason ma̱ng á̱kum á̱niet khwi ka si̱ tan kurum, á̱ sii du kai mba á̱ ghwon, ba̱ si̱ nkat.
44017010	A̱tyetuk a̱tuk a̱kya, á̱niet khwi ba si̱ ta̱m Bulut ma̱ng Sila ma̱ a̱keang Bi̱riya. Nang ba̱ si̱ nnwuo a̱ja a̱ni, ba̱ si̱ swak á̱ nat mi̱ tutu a̱tung A̱yahudawa hu.
44017011	Á̱niet Bi̱riya ba ku lan á̱niet Ta̱solonika ba ma̱ng yet a̱tan á̱niet. A̱wot ba̱ si̱ myiai a̱fufwuo ma̱ng di̱dang á̱ fwuong á̱lyiat A̱gwaza nang Bulut shei mba a̱ni. A̱wot ba̱ si̱ zop A̱lyiat A̱gwaza na kuzang a̱tuk, ba̱ ka li kee a̱lyiat nang Bulut ma̱ng Sila tyiet a̱ni, yet a̱tsak a̱lyiat wa.
44017012	Nang ku ndi a̱nia a̱ni, A̱yahudawa ma̱ a̱di̱di̱t si̱ nwuak fwuo da̱ A̱tyoli Yesu. A̱wot a̱cha̱chet á̱nyiuk ma̱ng á̱tyok A̱helenawa á̱ghyang ma̱ a̱di̱di̱t; mba meang, ba̱ si̱ nwuak fwuo da̱ A̱tyoli Yesu.
44017013	A̱wot jen nang A̱yahudawa á̱ghyang mi̱ Ta̱solonika nfa̱k nkhang nang Bulut nshei á̱lyiat A̱gwaza na ma̱ a̱keang Bi̱riya ka mameang a̱ni, ba̱ si̱ nat a̱ja ba̱ si̱si̱ fuut á̱niet Bi̱riya ba, ba̱ doot jhya̱!
44017014	Á̱niet khwi ba si̱ kin ti̱n Bulut ma a̱nggang. Ba̱ si̱ ta̱m ma̱ng a̱nggu a̱zanu a̱byia̱k kyai a̱sa̱khwot. A̱wot á̱ si̱ ghwon Sila ma̱ng Timoti ma̱ a̱keang Bi̱riya ka.
44017015	Á̱niet khwi ba̱ ku tyei Bulut a̱ta̱lyen ka a̱ni, ba̱ ku wak á̱ byia̱k ma̱ng a̱nggu. Á̱ si̱ sak ma̱ a̱keang Atina. Ba̱ ndoot bwuot hu a̱ni, Bulut si̱ ta̱m mba da̱ a̱vwuo Sila ma̱ng Timoti ma̱ng ta̱m; nyia̱ ba̱ kwan ba̱ bai da̱ a̱vwuo nggu ma̱ Atina ma a̱nggang.
44017016	Jen nang Bulut nshya̱ Atina a̱ fwuong Sila ma̱ng Timoti a̱ni, a̱ si̱ li nghwughwu a̱yaagwaza sang swuan ma̱ a̱di̱di̱t ma̱ a̱keang ka. Fwuo nggu hu si̱ byian ba̱t!
44017017	A̱ si̱ nat mi̱ tutu a̱tung A̱yahudawa hu. A̱ si̱ zop á̱lyiat A̱gwaza na ma̱ng A̱yahudawa mbeang A̱helenawa ba, ba̱ fwuong a̱wun A̱gwaza a̱ni. A̱wot kuzang a̱tuk, a̱ ni̱ shei á̱kpa á̱niet á̱lyiat A̱gwaza na mi̱ tungga hu nang ba̱ ntung a̱ni.
44017018	Bulut bu ku ya fwuang ma̱ng A̱bikuriyawa mbeang Sitokiyawa ba, ba̱ yet a̱cha̱chet a̱yaagwak lyen nkyang a̱ni. Jen nang gu ntak ma̱ng a̱mba nkhang tazwa Yesu ma̱ng doot nggu hu ma̱ á̱niet ba̱ ka̱n kwi a̱ni, ba̱ si̱ lyip gu nyia̱, “Yihwa nang a̱tyu a̱di̱di̱t á̱lyiat wuni kwan a̱ hyia̱ ma̱ng a̱di̱dam a̱fai nang gu bai ndyo a̱ni?” Á̱ghyang á̱niet si̱ nyia̱, “Á ngyei a̱ tai shei á̱lyiat tazwa a̱yaagwaza ba̱ yet á̱niet chen bya a̱ni.” Ba̱ ku hyia̱ a̱nia, mat Bulut shei a̱lyiat A̱gwaza na tazwa Yesu ma̱ng si̱sak nang gu ku ndoot ma̱ng swuan ma̱ á̱niet ba̱ ka̱n kwi a̱ni.
44017019	A̱jawa ba̱ si̱ kyiak Bulut á̱ nat ndyo ma̱ a̱tung sot a̱cha̱chet á̱niet a̱keang nang á̱ ngyei A̱ropogat a̱ni. Ba̱ si̱ nyia̱ ma̱ng a̱nggu, “Bai, a tak ma̱ng a̱nzi̱t tangka̱i tyiet fai huni nang a tyiet a̱ni.
44017020	A bai ma̱ng a̱nzi̱t á̱lyiat na̱ yet a̱fai a̱ni. A̱wot zi̱ na chat zi̱ lyen kyang hu nang na̱ fa a̱ni.”
44017021	(A̱mgba̱m á̱niet Atina ba, mbeang á̱niet ba ba̱ yet a̱nietchen á̱ swan a̱ja a̱ni, ba̱ ni̱ kyiak jen nang ba̱ lyiat tazwa nkyang na̱ yet nfai a̱ni.)
44017022	Mat a̱nia, Bulut si̱ doot a̱ yong a̱zaghyi a̱tung ka, a̱ si̱ nyia̱, “Nyin á̱niet Atina! N cham, n si̱ ndi nang nyi ngyet á̱niet chat khwi A̱gwaza bya ba̱t di̱ kuzang vak.
44017023	“Mat a̱nia, nang n chong kat a̱keang nyin ka a̱ni, n si̱ ndi nkyang nang nyi nkwok ntong a̱ni. A̱wot n si̱ ndi a̱tyii nang á̱ khap á̱ sak a̱gwaza da̱nang á̱ lyen a̱ni bah. A̱gwaza wuni nang nyi kwok gu ntong na, di̱ mi̱ lyen nggu a̱ni. Nggu wa nang n bai n shei ma̱ng a̱nyin, nyi lyen nggu!
44017024	“Nggu wa yet A̱gwaza wu, a̱ mat swanta hu ma̱ng a̱mgba̱m kuzang kyang ku shya̱ ma nhu a̱ni. Nang gu ngyet A̱gwaza kyai tswazwa ma̱ng a̱byin a̱ni, a̱ swuat A̱mali Nwuat Za̱nang A̱gwaza nang á̱ nok ma̱ng bwak a̱ni bah.
44017025	A̱wot á̱ nyia̱ nggu ta̱m ma̱ng mbwak a̱tyubishyi nia bah, mat a̱ chat beang bah. Nggu wa ma̱ a̱pyia̱ nggu nwuat a̱mgba̱m á̱nietbishyi ba swuan, ma̱ng kuzang kyang ku swuan a̱ni. A̱wot nggu wa jhyet ba kuzang nkyang nang ba̱ chat a̱ni.
44017026	“Kyiak neet da̱ a̱tyo nyiung wa nang A̱gwaza mmat a̱mgba̱m nnwap na̱ shya̱ mi̱ swanta hu a̱ni. A̱wot a̱ si̱ sak jen nang ba̱ na nnyia̱ tyok ma̱ng jen nang ku na ntyak a̱ni. A̱wot a̱ si̱ sak konyan ma̱ mba gak a̱byin nggu.
44017027	A̱gwaza ku la̱p a̱ sak, mat á̱niet swanta ba ba̱ chat gu. A̱wot shimba ba̱ bam ba̱ shya̱ nggu. Ku nang gu nwai shya̱ gbang ma̱ng kuzang a̱yin ma̱ a̱nzi̱t a̱ni.
44017028	Mat A̱gwaza wa mbyia̱ nang zi̱ nswuan, nnyia̱ a̱guguut, zi̱ si̱ bu yet a̱chet. Ma̱nang a̱yaashya̱bwom nyin ba nhyia̱ a̱ni, ‘Nzi̱t bya yet mman nggu na.’
44017029	“A̱wot nang zi̱ ngyet mman A̱gwaza nia a̱ni, zi̱ yok nyia̱ a̱di̱dam A̱gwaza li nang nghwughwu a̱yaagwaza sang swuán na nang a̱tyu sha̱p nkyang ni̱ shap ma̱ng zi̱nariya, a̱zurfa, mbeang nfang a̱ni bah.
44017030	“Gbangbang, A̱gwaza ku nwuan nkyang na nang á̱nietbishyi nyia̱ a̱ni gbi̱t, mat nwai lyen mba hu. A̱wot ma̱ninika, A̱gwaza tyia̱ konyan ma̱ kuzang a̱vwuo gu ghwon a̱ka̱tuk nyia̱, a̱ khwi ngguu.
44017031	Mat A̱gwaza ka̱n sak mam nang gu bye nnyia̱ a̱mgba̱m á̱niet mi̱ swanta ba a̱tsotswat shi̱ri̱ya, mat a̱tyu nang gu khai a̱ni. A̱wot a̱ si̱ tak konyan kpa̱sai a̱tyu a̱ na nyia̱ shi̱ri̱ya ji a̱ni. Nggu wa nang gu ta̱ngam ma̱ng swuan ma̱ á̱niet ba̱ ka̱n kwi a̱ni.”
44017032	Jen nang ba̱ nfa̱k Bulut ndyiat tazwa doot ma̱ng swuan ma̱ á̱niet ba̱ ka̱n kwi a̱ni, á̱ghyang á̱niet si̱ mai nggu di̱ lihyat. A̱wot á̱ghyang á̱niet si̱ nyia̱, “Zi̱ chat zi̱ bu fa̱k á̱lyiat nani da̱ a̱vwuo ang di̱n jen jhyang.”
44017033	Ni̱nia si̱ yet á̱lyiat ngaan Bulut na ma̱ng a̱mba.
44017034	A̱wot á̱ghyang á̱niet si̱ shim á̱lyiat A̱gwaza nang Bulut shei mba a̱ni, ba̱ si̱ nwuak a̱chuchuk. Mami mba, á̱ ku mbyia̱ a̱tyu nang á̱ ku ngyei Diyonisiyat a̱ni, a̱ ku yet a̱tyo nyiung mami a̱cha̱chet á̱niet shi̱ri̱ya a̱keang ba, ma̱ng a̱byii̱k a̱ghyang, á̱ ku ngyei nggu Da̱marit, mbeang á̱ghyang á̱niet ma̱ a̱di̱di̱t ma̱ a̱mba.
44018001	Jen nang Bulut nghwon Atina a̱ni, a̱ si̱ nat ma̱ a̱keang Korinti.
44018002	A̱ja wa gu si̱ myim ma̱ng a̱tyu A̱yahudawa a̱ghyang nang á̱ ku ngyei A̱kila a̱ni. A̱ ku yet a̱tyu a̱ neet mi̱ fam a̱byin Funtut wa a̱ni, nang nggu sii neet ma̱ a̱byin Italiya kya dundung ma̱ng Biriskila, a̱byii̱k nggu wu. Jen a̱ja nang a̱gwam shan Ka̱la̱udiyat kpaat doka, ji̱ kam nyia̱; ku yet ta hwa a̱mgba̱m A̱yahudawa ba ba̱ ghwon a̱gba̱ndang a̱keang Rom wu!
44018003	Bulut si̱ swan a̱ si̱ nyia̱ ta̱m ndung ma̱ng a̱mba. Mat mba ba̱ ku yet á̱niet luk á̱kukwa tat á̱suswak bya ma̱nang Bulut a̱ni.
44018004	Kuzang a̱tuk Mam Fwung, Bulut ni̱ nat mi̱ tutu a̱tung A̱yahudawa hu. A̱ ni̱ si̱ kwan a̱ tyia̱ A̱yahudawa ma̱ng A̱helenawa ba ba̱ nwuak a̱chuchuk di̱ kyang nang gu lyiat a̱ni.
44018005	Jen ji nang Sila ma̱ng Timoti ku mbwuok á̱ neet Ma̱kidoniya a̱ni, Bulut si̱ ntyia̱ a̱lyia̱ kuzang jen di̱ shei a̱lyiat A̱gwaza na. A̱ si̱ tak A̱yahudawa ba kpa̱sai nang Yesu wa ngyet Kristi wu.
44018006	A̱wot nang A̱yahudawa ba ndak li Bulut á̱ tsa á̱ bu nyia̱ nggu lihyat a̱ni, Bulut si̱ gbaat mbwuk a̱yaatoot nggu na, nyia̱, “A̱sok nyin na shya̱ á̱pyia̱ nyin! N mbyia̱ a̱bun bah. Di̱ yong huni si̱ nat á̱zanson, n na mbwuok nat da̱ a̱vwuo Nnwap na̱ nwai yet A̱yahudawa a̱ni; n shei mba a̱lyiat A̱gwaza na!”
44018007	A̱jawa Bulut si̱ ghwon mbaa. A̱ si̱ nat a̱mali a̱tyu Nnwap na̱ nwai yet A̱yahudawa a̱ni, nang á̱ ngyei Titut Yustut, a̱ yet a̱tyu kwok ntong a̱zaghyi A̱gwaza a̱ni. A̱wot a̱li Titut ka ku shya̱ kpa̱mkpaan ma̱ng tutu a̱tung A̱yahudawa hu.
44018008	Ki̱ri̱but, a̱kwak a̱son tutu a̱tung A̱yahudawa wu, mbeang kyang bwak gu hu, si̱ nwuak nfwuo mba na da̱ A̱tyoli Yesu. Á̱niet ma̱ a̱di̱di̱t ba̱ ku shya̱ ma̱ a̱keang Korinti a̱ni, si̱ fa̱k a̱lyiat Bulut na. Ba̱ si̱ nwuak nfwuo da̱ Yesu, a̱wot á̱ si̱ nyia̱ mba ba̱ptisman.
44018009	A̱tyetuk a̱ghyang a̱tuk, A̱tyoli Yesu si̱ lyiat ma̱ng Bulut ma̱ a̱ma̱bwoi, nyia̱, “Bulut, yok fa̱k a̱wun bah! Shei á̱lyiat nung na kpa̱sai! Yok tyia̱ nywang bah!
44018010	Mat n shya̱ dundung ma̱ng a̱nwan. Á̱ mbyia̱ a̱tyu a̱ na kwa da̱ nwan a̱ bwuo ang kun a̱ni bah. Mat, á̱niet ma̱ a̱di̱di̱t ma̱ a̱keang kani, ba̱ yet á̱si̱ nung bya.”
44018011	Mat a̱nia, Bulut si̱ ya a̱son ma̱ng swat hu ma̱ a̱keang Korinti ka. A̱ si̱ nyia̱ a̱lyia̱ a̱nyiung ma̱ng zwát a̱taa, nang gu tyiet á̱niet ba á̱lyiat A̱gwaza na.
44018012	A̱wot jen nang Ga̱liyo nkyiak tyok gwomna a̱byin A̱ka̱ya hu a̱ni, A̱yahudawa á̱ghyang si̱ kin nwuo lak li Bulut. Ba̱ si̱ nat ma̱ng a̱nggu a̱zaghyi gwomna, da̱nian a̱ ka nyia̱ nggu shi̱ri̱ya.
44018013	Ba̱ si̱ bat Bulut a̱hyiak nyia̱, “A̱tyu wuni kwan a̱ mwang á̱niet ba̱ kwok ntong a̱zaghyi A̱gwaza, di̱ nvak na̱ vwuon ma̱ng doka nzi̱t ji a̱ni!”
44018014	Jen ji nang Bulut ntyia̱ a̱ na nwuak ta̱fwat nggu ji a̱ni, gwomna Ga̱liyo si̱ nyia̱ ma̱ng A̱yahudawa ba ba̱ bat Bulut a̱hyiak na a̱ni, “Nyi myiai a̱fufwuo nyi fa̱a̱k! Ka̱ a̱tyu wuni wa bwuo a̱bun, ku a̱ tat doka ja, si̱ n na shya̱ ta̱fwat nang n na nfa̱k a̱lyiat nyin na a̱ni.
44018015	A̱wot, nang ku ngyet ya fwuang ja tazwa swáng a̱lyiat ma̱ng lyulyoot, mbeang doka A̱yahudawa nyin ji a̱ni; nyin bya ma̱nyin nyin na jhya̱ a̱lyiat nani! N dak shi̱ri̱ya tangka̱i á̱lyiat a̱hwa.”
44018016	A̱wot Ga̱liyo si̱ fi̱n mba a̱ ghwut ndyo mi̱ tutu shi̱ri̱ya hu.
44018017	Á̱kpa á̱niet ka si̱ kwa di̱ Sa̱stanit a̱tyu a̱ yet a̱kwak a̱son tutu a̱tung A̱yahudawa hu a̱ni. Ba̱ si̱ tsot gu a̱ja mi̱ tutu shi̱ri̱ya hu. A̱mgba̱m ma̱ng a̱nia, gwomna Ga̱liyo si̱ nwuan mba ma̱ gbi̱t!
44018018	Nang si̱ a̱hwa nswak a̱ni, Bulut si̱ ya ndabeang ma̱ a̱keang Korinti ka. A̱ sii byiat a̱mgba̱m á̱niet khwi ba saak. A̱ si̱ byia̱k a̱ nat a̱keang Ka̱nkiriya, ka̱ shya̱ kpa̱mkpaan a̱ja a̱ni. A̱ja wa gu si̱ nkwat pyia̱ nggu hu, ma̱nang á̱ nyia̱ taada A̱yahudawa ji a̱ni. Huhwa si̱ tak nang gu ntyat shyishyi nggu ji. A̱wot a̱ si̱ doot ma̱ng Biriskila mbeang A̱kila, ba̱ si̱ nwuo kukwon a̱wak. Ba̱ si̱ wak á̱ byia̱k á̱ naat ma̱ a̱byin Suriya.
44018019	A̱wot ba̱ ku ya ngyong ma̱ a̱keang A̱fisut ka̱ shya̱ a̱beam kyai a̱sa̱khwot a̱ni. A̱ja wa Bulut si̱ ghwon Biriskila ma̱ng A̱kila. Nang gu nshya̱ a̱ja a̱ni, a̱ si̱ nat mi̱ tutu a̱tung A̱yahudawa hu. A̱ si̱ bu nwuo zop A̱lyiat A̱gwaza na ma̱ng A̱yahudawa ba.
44018020	Ba̱ si̱ naai nggu gu ya mbwuo mam ma̱ng a̱mba. A̱wot Bulut si̱ shim bah.
44018021	Nang gu nghwon mba a̱ni, a̱ si̱ nyia̱, “Á̱ na labeang bah, n bu na mbwuok mbai da̱ a̱vwuo nyin, ka̱ A̱gwaza shim.” A̱ si̱ nwuo kukwon a̱wak hu, a̱ si̱ ghwon a̱keang A̱fisut. A̱ si̱ wak a̱ byia̱k a̱ nat ma̱ a̱keang Kaisa̱riya.
44018022	Nang nggu nnwuo Kaisa̱riya a̱ni, a̱ si̱ swak a̱ nat a̱ si̱ byiat á̱niet khwi ba ba̱ shya̱ Urusha̱lima a̱ni, a̱ sii bwuok a̱ nat a̱keang Antakiya.
44018023	Nang Bulut ndabeang Antakiya a̱ni, a̱ si̱ bwuok a̱ nat mi̱ nfam bibyin Ga̱la̱tiya ma̱ng Fi̱ri̱jiya. A̱ si̱ nwuai a̱ka̱keang na a̱ byiat a̱mgba̱m á̱niet khwi ba a̱ tsa a̱ tyei mba gba̱gbak.
44018024	Di̱n jen a̱ja, a̱tyu A̱yahudawa a̱ghyang ku nshya̱, á̱ si̱ ngyei nggu A̱folot. A̱ ku neet Ali̱ksa̱nda̱riya ma̱ a̱byin Ma̱sa̱r, a̱ si̱ bai A̱fisut. A̱ yet a̱gwak lyen a̱lyiat wa. A̱ si̱ bu lyen A̱lyiat A̱gwaza nang á̱ lyuut a̱ni ba̱t.
44018025	Á̱ ku mi̱ ntyiet gu vak khwi A̱gwaza hu. A̱wot nggu meang, a̱ si̱ tyiet á̱ghyang á̱niet á̱lyiat Yesu na ma̱ cha̱chaat ma̱ng fwuo nyiung. A̱mgba̱m ma̱ng a̱nia, ba̱ptisman Yoona ja nang gu ku lyen ma̱nyin ji.
44018026	Jen nang Biriskila ma̱ng A̱kila nfa̱k nang A̱folot ngbang a̱lyia̱ a̱ shei a̱lyiat A̱gwaza na mi̱ tutu a̱tung A̱yahudawa hu a̱ni; ba̱ si̱ yorong gu da̱ gbang a̱nyiung. Ba̱ si̱ tyiet guu. Ba̱ si̱ bu tat gu á̱ghyi á̱ mbeang shansham di̱n vak khwi A̱gwaza hu.
44018027	Jen nang A̱folot ku ndam a̱ chat nat fam a̱byin A̱ka̱ya ka a̱ni, á̱niet khwi ma̱ A̱fisut ba si̱ li̱n a̱ma ngguu, gu naat. Ba̱ si̱ lyuut wusika a̱ nwuak á̱niet khwi ba̱ shya̱ mi̱ fam a̱byin A̱ka̱ya a̱ni, nyia̱ ba̱ san nggu mbwak nfeang. Nang gu si̱ nnwuo A̱ka̱ya a̱ni, a̱ si̱ beang á̱niet khwi ba ba̱t ba̱ nwuak fwuo di̱ Yesu, mat shok A̱gwaza ji.
44018028	A̱folot ku ya fwuang ji̱ byia̱ chet a̱ni ma̱ng A̱yahudawa ba. A̱ si̱ mat ba kpa̱sai a̱zaghyi á̱niet ma̱ a̱di̱di̱t! A̱ si̱ tak ma̱ng a̱mba ma̱ A̱lyiat A̱gwaza na nang Yesu wa ngyet Kristi wu.
44019001	Jen nang A̱folot nshya̱ ma̱ a̱keang Korinti a̱ni, Bulut si̱ ya a̱son ma̱ng a̱chyet ka a̱ kat a̱ka̱keang na. A̱ si̱si̱ tat a̱keang A̱fisut ka̱ shya̱ a̱beam kyai a̱sa̱khwot a̱ni. A̱ja wa gu si̱ nshya̱ á̱niet khwi Yesu ma̱ a̱di̱di̱t.
44019002	A̱ si̱ lyip ba nyia̱, “Nyi ku san A̱za̱za̱rak Ntswa wu di̱n jen nang nyi ku nnwuak fwuo di̱ Yesu a̱ni a?” Ba̱ si̱ nwuak gu shim nyia̱, “Kaai, zi̱ ka̱n fa̱k nkhang nyia̱ A̱za̱za̱rak Ntswa nshya̱ bah.”
44019003	Bulut si̱ bu lyip ba, nyia̱, “Ka̱ a̱nia wa, zang tangka̱i ba̱ptisman hwa á̱ ku nyia̱ nyin dyo?” Ba̱ si̱ bu nwuak gu shim nyia̱, “Ba̱ptisman Yoona ja nang á̱ ku nyia̱ nzi̱t ndyo.”
44019004	Bulut si̱ nyia̱ ma̱ng a̱mba, “Ba̱ptisman Yoona ji yet si̱ ghwon a̱ka̱tuk nyia̱ ja. A̱wot Yoona ma̱ a̱pyia̱ nggu ku tak ma̱ng á̱niet ba ba̱ nwuak fwuo di̱ Yesu; nggu wa yet a̱tyu a̱ chobai a̱ni.”
44019005	Nang ba̱ nfa̱k a̱nia a̱ni, mi̱ di̱ yong a̱hwa, á̱ si̱ nyia̱ mba ba̱ptisman ji mami a̱lyoot A̱tyoli Yesu.
44019006	Jen nang Bulut nsak mba mbwak a̱ni, chet A̱za̱za̱rak Ntswa hu si̱ kin chyok da̱ mba! Ba̱ si̱ nwuo lyiat di̱ lilyem A̱za̱za̱rak Ntswa ghyang nang ba̱ mi̱ ndyen a̱ni bah. A̱wot ba̱ si̱ shei nkyang na̱ na bai á̱zanson a̱ni.
44019007	A̱mgba̱m ba, ba̱ ku yet kidee á̱niet swak ma̱ a̱feang bya.
44019008	Bulut si̱ nwuo mi̱ tutu a̱tung A̱yahudawa hu. A̱ si̱ nyia̱ zwát tsat nang gu shei mba á̱lyiat A̱gwaza na ma̱ng gbang a̱lyia̱, a̱ tsa a̱ bu mwang mba tazwa Tyok A̱gwaza hu.
44019009	A̱mgba̱m ma̱ng a̱nia, á̱ghyang á̱niet ma̱ a̱mba ku yet á̱niet lak fwuong bya. Ba̱ si̱ lak nwuak a̱chuchuk da̱ á̱lyiat A̱gwaza nang gu shei a̱ni. Ba̱ si̱ bu shei a̱ka̱tuk a̱lyiat kpa̱sai tazwa susot á̱niet khwi Yesu (nang á̱ bu ngyei “Vak hu” a̱ni.) Huhwa, Bulut si̱ ghwon tutu a̱tung A̱yahudawa hu dundung ma̱ng á̱niet khwi ba. A̱wot kuzang a̱tuk a̱ ni̱ ya fwuang ma̱ng A̱yahudawa. A̱ si̱ bu tyiet á̱niet khwi ba ma̱ng á̱kpa á̱niet a̱keang ma̱ a̱gba̱ndang gaat nang á̱ ni̱ ntyiet á̱niet a̱keang ba, nang á̱ ngyei Tiranut a̱ni.
44019010	Bulut si̱ bu nyia̱ a̱lyia̱ a̱feang a̱ja. Mat a̱nia, a̱mgba̱m á̱niet ba ba̱ shya̱ mi̱ fam a̱byin A̱siya hu a̱ni, A̱yahudawa mbeang A̱helenawa; ba̱ si̱ fa̱k á̱lyiat A̱gwaza na.
44019011	A̱gwaza si̱ nwuak Bulut chet nyia̱ nta̱m a̱ri̱bi̱di nang á̱ nwai meang mi̱ nwuan a̱ni.
44019012	Ka̱ á̱ kyiak tyiang a̱toot lyang a̱ghyi Bulut, ku a̱toot á̱ byam vam gu hu a̱ni, á̱ si̱ mbyam á̱niet nzwán ba, zwán mba ji ni̱ choot. A̱wot á̱ka̱tuk ntswá ba ni̱ ghwut ma̱ á̱niet ba.
44019013	Sot A̱yahudawa jhyang ku nwuai a̱ka̱keang á̱ khai á̱ka̱tuk ntswá ba̱ ghwut ma̱ á̱niet. Ba̱ si̱ kwan ba̱ nyia̱ ta̱m ma̱ng a̱lyoot A̱tyoli Yesu tazwa á̱niet ba̱ byia̱ á̱ka̱tuk ntswá ba a̱ni. Ba̱ si̱ nyia̱, “N kam nyin, mami a̱lyoot Yesu nang Bulut shei á̱lyiat nggu na a̱ni; nyi ghwut!”
44019014	Á̱niet ba̱ ku nyia̱ a̱nia a̱ni, ba̱ ku yet mman a̱sam a̱natat. Á̱ si̱ ngyei a̱tyia̱ mba wu Siba. A̱ si̱ yet a̱gba̱ndang pris A̱yahudawa wa.
44019015	A̱wot jen jhyang ba̱ si̱ kwan ba̱ kam a̱ka̱tuk ntswa a̱ ghwut ma̱ a̱yin. A̱ka̱tuk ntswa wu si̱ nwuak ba shim nyia̱, “N dyen Yesu, n si̱ ndyen Bulut. A̱wot nyin, nyi yet a̱nyanyan bya?!”
44019016	A̱tyu a̱ byia̱ a̱ka̱tuk ntswa wu a̱ni, si̱ kin fi̱p a̱kwa da̱ mba! A̱ si̱ ta̱bat ba ma̱ng tsot. A̱ si̱ swuo chet ba. A̱ si̱ bwoi mba a̱fi̱fa̱t. A̱ si̱ sam mba a̱yaatoot ba. Ba̱ si̱ tyong á̱ ghwut a̱mali ka ka̱gbang!
44019017	Nkhang kyang nang á̱ nyia̱ a̱ni, si̱ nwuo ma̱ a̱fufwuo A̱yahudawa ma̱ng A̱helenawa ba̱ shya̱ A̱fisut a̱ni. A̱wot a̱wun si̱ ta̱bat a̱mgba̱m á̱niet ba̱ shya̱ ma̱ a̱keang ka a̱ni ba̱t. Ba̱ si̱ dyep a̱lyoot A̱tyoli Yesu ka.
44019018	Á̱niet ma̱ a̱di̱di̱t ba̱ ku nwuak fwuo di̱ Yesu a̱ni, si̱ ghwut á̱ bai kpa̱sai, ba̱ si̱ tyai á̱ka̱tuk nyia̱ mba wu.
44019019	A̱niet ma̱ a̱di̱di̱t ba̱ ku yet a̱yaala̱tong a̱ni, ba̱ si̱ tung nta̱ka̱da nyia̱ la̱tong mba na, ba̱ si̱ fwui na mi̱ ndong kpa̱sai, konyan si̱ li na ma̱ng á̱ghyi. Zang ta̱ka̱da nang ba̱ ku fwui a̱ni; á̱ si̱ tyan ji ma̱ng kurum mam nta̱m chyikwop swak nfwuon hwa!
44019020	A̱wot á̱lyiat A̱gwaza na si̱ teak á̱ kai kuzang a̱vwuo. A̱wot na̱ si̱ bu shyak swat á̱niet hu ba̱t.
44019021	Nang si̱ a̱hwa nswak a̱ni, Bulut si̱ kyiak mi̱ fwuo ku yet ta hwa gu wak a̱ nat mi̱ nfam bibyin Ma̱kidoniya ma̱ng A̱ka̱ya, a̱ sii swak a̱ wak a̱ nat Urusha̱lima. Bulut si̱ nyia̱, “Ki̱ n si̱ ntat Urusha̱lima, ku na yet nung ta hwa, n swak nat Rom!”
44019022	A̱jawa Bulut si̱ ta̱m Timoti ma̱ng A̱rastut, ba̱ ku yet byiá̱k nggu ji sweang a̱ni, ba̱ ya a̱son ba̱ nat Ma̱kidoniya. A̱wot nggu, a̱ si̱ ya nswan a̱ labeang mi̱ fam a̱byin A̱siya hu.
44019023	Di̱n jen a̱ja, a̱gba̱ndang jhya̱ si̱ doot ma̱ a̱keang A̱fisut ka mat susot á̱niet khwi Yesu (nang á̱ bu ngyei “Vak hu” a̱ni.)
44019024	A̱tyu a̱ ku tsa jhya̱ ji a̱ni, á̱ ku ngyei nggu Di̱mi̱ti̱ri̱yut. A̱ ku yet a̱fwu a̱zurfa wa. A̱ si̱ byia̱ a̱gba̱ndang tutu fwu nghwughwu A̱li Nwuat Za̱nang a̱gwaza sang swuan, nang á̱ ku ngyei A̱timat a̱ni.
44019025	Di̱mi̱ti̱ri̱yut ku yorong á̱niet nta̱m gu ba dundung mbeang á̱ghyang á̱niet ba̱ ku nyia̱ ntangka̱i nta̱m a̱bwuang a̱ni. A̱ si̱ nyia̱ ma̱ng a̱mba, “Á̱kpa̱ndang ta̱m nung ba, nyi lyen nang zwá nzi̱t ji neet mi̱ nta̱m fwu nani nia.
44019026	A̱wot nang nyi ndi, nyi si̱ fa̱k a̱ni, a̱tyu wuni nang á̱ ngyei Bulut a̱ni, a̱ ka̱n mwang a̱ shyak nfwuo á̱niet ma̱ a̱di̱di̱t a̱ji ma̱ a̱keang A̱fisut ka. A̱ si̱ nyia̱, nghwughwu a̱yaagwaza nang zi̱ fwu ma̱ng bwak a̱ni, yet a̱tsatsak a̱yaagwaza bya bah, ku ma̱ chunchwiit! A̱wot a̱ nyia̱ si̱ huni ma̱ a̱keang A̱fisut kya ma̱nyin ka bah; a̱mgba̱m mi̱ fam a̱byin A̱siya hu hwa!
44019027	A̱tsak a̱lyiat, n dyiat tazwa nang á̱niet na njhyuai ta̱m zi̱t huhwa a̱ni bah. A̱wot nung, n bu ndam si̱sak ji nang á̱ na njhyuai a̱li dyep a̱gba̱ndang a̱gwaza nzi̱t wu A̱timat a̱ni. A̱wot A̱timat a̱gwaza nzi̱t wu, nang á̱ kwok nggu ntong mi̱ fam a̱byin A̱siya, ma̱ng a̱mgba̱m swanta hu a̱ni; a̱ na nwai tyok gu hu!”
44019028	Jen ji nang á̱niet fwu nghwughwu ba nfa̱k a̱lyiat nani a̱ni, ba̱ si̱ fa̱k a̱lyia̱ ya. Ba̱ si̱ ta̱bat koot a̱gugwong nyia̱, “A̱timat A̱fisawa wu, nggu wa yet a̱gba̱ndang wu!”
44019029	Á̱ si̱ labeang bah, a̱mgba̱m á̱niet ma̱ a̱keang A̱fisut ba si̱ doot jhya̱! Ba̱ si̱ kwak Gayut ma̱ng Ari̱sta̱kut, ba̱ ku yet á̱kpa̱ndang a̱chyet Bulut neet Ma̱kidoniya a̱ni. Ba̱ si̱ nat ma̱ng a̱mba mi̱ a̱gba̱ndang gaat wu a̱ shya̱ nta nang á̱niet a̱keang A̱fisut ba ni̱ ntung a̱ni.
44019030	Bulut ku chat a̱ nwuo mi̱ gaat a̱tung ji ma̱ a̱pyia̱ nggu meang. A̱wot á̱niet khwi ba si̱ shim gu nwuo bah.
44019031	A̱yaakwak a̱son á̱ghyang mi̱ fam a̱byin a̱hwa, ba̱ ku yet á̱kpa̱ndang Bulut a̱ni; mba meang ba̱ si̱ ta̱m á̱ naai Bulut nyia̱, di̱ gu yok mak a̱ nwuo mi̱ a̱gba̱ndang gaat a̱tung á̱niet a̱keang a̱wa bah!
44019032	Mami a̱gba̱ndang gaat a̱tung wu, á̱niet ba si̱ koot a̱gugwong; á̱si̱ bani shei si̱ huni, nang á̱si̱ bani shei si̱ hunia̱u! Kuzang kyang si̱ tyia̱ ma̱ a̱tai! A̱tsak a̱lyiat, á̱ghyang á̱niet ma̱ a̱di̱di̱t ku lyen kyang hu ku mbyia̱ nang ba̱ nnat mi̱ gaat a̱tung ji a̱ni bah.
44019033	A̱yahudawa á̱ghyang mami á̱kpa á̱niet ka, si̱ yuut A̱liza̱nda á̱ ta a̱zanson. Ba̱ si̱ nyia̱ ma̱ng a̱nggu; gu wa̱i á̱niet ba á̱lyiat tazwa kyang ku bai a̱ni. A̱liza̱nda si̱ neap bwak tazwa, a̱ si̱ chat á̱niet ba ba̱ tyia̱ nywang, gu ka hyiang.
44019034	A̱wot nang á̱kpa á̱niet ka nfi̱k nang A̱liza̱nda ngyet a̱tyu A̱yahudawa wa a̱ni, ba̱ si̱ bu ta̱bat khwot a̱gugwong! Ba̱ si̱ nyia̱ awa a̱feang nang ba̱ khwot a̱gugwong wu nyia̱, “A̱timat A̱fisawa wu, nggu wa yet a̱gba̱ndang wu! A̱timat A̱fisawa wu, nggu wa yet a̱gba̱ndang wu!”
44019035	Di̱ ngaan hu, a̱tyu lyuut a̱lyiat a̱keang wu, si̱ kam á̱kpa á̱niet ka ba̱ si̱ tyia̱ nywang. A̱jawa nang gu nyia̱ ma̱ng a̱mba, “Nyin á̱niet A̱fisut, konyan lyen nang a̱keang A̱fisut kikya byia̱ ta̱m chok a̱li dyep A̱timat hu. A̱wot kikya nang ghwughwu A̱timat a̱gwaza nzi̱t hu, ku neet tswazwa ka a̱ni, ba̱ nkwa.
44019036	Mat a̱nia, da̱ nang á̱ si̱ mi̱n fwuo a̱tsak a̱lyiat wuni a̱ni bah, ku myim nyi nyap nfwuo nyin na. Nyi yok nyia̱ kuzang kyang gi̱gi̱k bah.
44019037	Nyi bai ma̱ng á̱niet Gayut ma̱ng Ari̱sta̱kut a̱ji, da̱ mba ba̱ nyiin kyang mali dyep A̱timat ka bah. A̱wot da̱ mba, ba̱ nyia̱ A̱timat lihyat bah.
44019038	“Ka̱ Di̱mi̱ti̱ri̱yut ma̱ng á̱kpa̱ndang ta̱m nggu ba, li nang Gayut ma̱ng Ari̱sta̱kut bwuo mba a̱bun, á̱tutu shi̱ri̱ya ba ma̱ng a̱cha̱chet á̱niet nyia̱ shi̱ri̱ya ba nshya̱, á̱ na nyia̱ mba shi̱ri̱ya di̱ mi̱ byian jen. Yok ba̱ nat ma̱ng a̱lyiat na da̱ a̱vwuo á̱niet shi̱ri̱ya ba.
44019039	A̱wot ki̱ nyi ma mbyia̱ a̱dyii̱ng á̱ghyang wa ma̱ zan, ku myim nyi nat da̱ a̱vwuo á̱niet nyia̱ shi̱ri̱ya a̱keang ba, ba̱ ka zop nyin guu.
44019040	“Nang ku ndi a̱nia a̱ni, n fwuong a̱wun a̱gwomna̱ti A̱romawa ba na sak nzi̱t da̱ kyekyet a̱fang, da̱nian zi̱ tyia̱ jhya̱ ma̱ a̱keang ka. Mat zi̱ byia̱ ta̱fwat nang zi̱ na nwuak tazwa a̱gugwong nang zi̱ khwot a̱ni bah. A̱wot ka̱ a̱gwomna̱ti A̱romawa ba lyip zi̱t kyang ku bai a̱ni, zi̱ na shya̱ kyang zi̱ na hyia̱ ma̱ng a̱mba a̱ni bah.”
44019041	Nang a̱tyu lyuut a̱lyiat a̱keang wu ndyiat ma̱ng a̱mba a̱ni, a̱ si̱ tyia̱ á̱niet ba si̱ kam ma̱ a̱tung ka.
44020001	Nang jhya̱ ji ntyak ma̱ a̱keang A̱fisut ka a̱ni, Bulut si̱ ta̱m á̱ yorong á̱niet khwi Yesu ba, mat gu ka tyia̱ mba gba̱gbak. A̱wot a̱ si̱ byiat ba saak. A̱ si̱si̱ nkat fam a̱byin Ma̱kidoniya.
44020002	Jen gu nshya̱ mi̱ Ma̱kidoniya wu a̱ni, a̱ si̱ tyia̱ á̱niet khwi ba gba̱gbak ma̱ a̱ka̱keang nang gu ka̱n nwuai a̱ni, a̱ sii du swak a̱ nat fam a̱byin A̱ka̱ya hu.
44020003	A̱wot a̱ si̱ swan a̱ja a̱ nyia̱ zwát tsat. A̱ ku sak; a̱ na doot a̱ nwuo kukwon a̱wak a̱ bwuok a̱ nat fam a̱byin Suriya. A̱wot a̱ si̱ fa̱k nang A̱yahudawa á̱ghyang ka̱n da̱p a̱nu, ba̱ na fwun gu di̱n vak ba̱ hyat gu. Huhwa, a̱ si̱ bwuok lilyim. A̱ si̱ kaat a̱ ghwut mi̱ fam a̱byin Ma̱kidoniya.
44020004	Á̱niet ma̱ a̱di̱di̱t ku shya̱ ma̱ a̱chyet ka dundung ma̱ng Bulut. Bibya ku yet: Suba̱ta̱rat a̱fai Burut a̱ ku neet Bi̱riya a̱ni, ma̱ng Ari̱sta̱kut mbeang Sa̱kundut ba̱ ku yet á̱niet Ta̱solonika bya, ma̱ng Gayut a̱tyu Da̱rba, ma̱ng Timoti, Tikikut, ma̱ng Ta̱rofimut; a̱mgba̱m mba ba̱ ku yet á̱niet fam a̱byin A̱siya bya.
44020005	Ba̱ ku khwat a̱son nzi̱t. Ba̱ si̱si̱ fwuong nzi̱t ma̱ a̱keang Ta̱rowasa.
44020006	Nang A̱yet Ya Burodi Sang Yit wu nswak a̱ni, zi̱ si̱ nwuo kukwon a̱wak ma̱ a̱keang Filibi ma̱ a̱byin Ma̱kidoniya. Zi̱ si̱ wak nat. Nang mam fwuon nswak a̱ni, zi̱ si̱si̱ myim ma̱ng a̱mba ma̱ a̱keang Ta̱rowasa ka. Zi̱ si̱ swan a̱ja nyia̱ mam a̱natat.
44020007	A̱tuk á̱ ni̱ ntsa fang mam a̱natat a̱ni, zi̱ si̱ tung ndung ma̱ng á̱niet khwi Yesu, ba̱ shya̱ ma̱ a̱keang Ta̱rowasa ka a̱ni. Zi̱ si̱ ya Kyayak A̱di̱dam A̱khwu Yesu hu ndung. Bulut si̱ shei á̱niet khwi ba a̱lyiat A̱gwaza na. A̱wot mat nang gu wu nshyip da̱ a̱tsotson tat ka gu doot a̱ ghwon mba a̱ni, a̱ si̱ lyiat, a̱ si̱ tat a̱ka̱wa̱tyia̱ a̱tyetuk!
44020008	Á̱ ku ba̱ng a̱ka̱ndong fí̱tila ma̱ a̱di̱di̱t mi̱ nyuo mali tazwa ka nang zi̱ ku ntung a̱ni.
44020009	Nang Bulut ngya a̱son ma̱ng shei a̱lyiat A̱gwaza na a̱ni, fi̱ng nggwon seam ghyang nang á̱ ngyei Yutikut a̱ni, ku swan di̱ taga, a̱ nyiin nda. Á̱ si̱ labeang bah, nda na si̱ kyiak gu ba̱t. A̱wot a̱ si̱ ghwut a̱ neet mi̱ taga a̱mali tazwa a̱tat ka, a̱ ba̱ kwa a̱byin, a̱ si̱ khwu!
44020010	Bulut si̱ chyok a̱ nat a̱byin, a̱ si̱si̱ beak, a̱ si̱ vwuk ka a̱ ba̱ng nyia̱, “Nyi yok fa̱k kyang bah, nggwon seam ka shya̱ ma̱ng swuan!”
44020011	A̱jawa a̱mgba̱m ba si̱ bwuok á̱ nyeak á̱ nat mi̱ nyuo mali tazwa ka. Ba̱ si̱si̱ ya Kyayak A̱di̱dam A̱khwu hu ndung. Bulut si̱ kyiak a̱junjung jen ba̱t, ba̱ng si̱ nat a̱tsotson tat nang gu lyiat ma̱ng a̱mba. A̱ sii doot a̱ nkat.
44020012	Á̱ si̱ nat ma̱ng nggwon seam ka a̱mali ma̱ng swuan di̱ mi̱ kun. A̱wot konyan ma̱ mba si̱ gwai ba̱t!
44020013	Bulut ku chong a̱byin a̱ nat a̱keang A̱sot. A̱ja wa gu ku nda̱p a̱ sak zi̱ na myim ma̱ng a̱nggu. A̱wot nzi̱t, zi̱ na nwuo kukwon a̱wak hwa.
44020014	Nang Bulut nshya̱ nzi̱t mi̱ A̱sot wu a̱ni, zi̱ si̱ nwuo kukwon a̱wak hu ndung. Zi̱ si̱ wak nat a̱keang Mi̱ti̱lini.
44020015	Zi̱ si̱ doot Mi̱ti̱lini da̱ a̱tsotson tat ka mi̱ kukwon a̱wak. Zi̱ si̱ wak swak a̱keang a̱ka̱wa̱tyia̱ a̱sa̱khwot nang á̱ ku ngyei Kiyot a̱ni. A̱tuk mam feang ka, zi̱ si̱ wak á̱ swak a̱byin a̱ka̱wa̱tyia̱ a̱sa̱khwot nang á̱ ngyei Sa̱mot a̱ni. A̱wot zi̱ si̱ kwa mam. Zi̱ si̱ wu shyip. Zi̱ si̱ wak nat, zi̱ si̱ tat a̱keang Mi̱li̱tut.
44020016	Bulut ku kyiak mi̱ fwuo gu wak a̱ swak a̱keang A̱fisut mi̱ kukwon a̱wak hu, mat a̱ ku chat a̱ bu byian jen mi̱ fam a̱byin A̱siya hu bah. A̱ ku ghan a̱ tat Urusha̱lima a̱nggang, neet nang mam Pentikot hu ka̱n bai bah.
44020017	Nang zi̱ ntat Mi̱li̱tut a̱ni, Bulut si̱ ta̱m á̱ yei nggu a̱yaakwak a̱son sot á̱niet khwi ma̱ a̱keang A̱fisut, nyia̱ ba̱ myim ma̱ng a̱nggu a̱ja.
44020018	Nang a̱yaakwak a̱son á̱niet khwi ba mbai a̱ni, a̱ si̱ nyia̱ ma̱ng a̱mba, “Nyin ma̱ á̱pyia̱ nyin, nyi lyen tangka̱i swat nang n ku nswan ma̱ng a̱nyin neet a̱tuk nang n ku nsak tak mi̱ fam a̱byin A̱siya hu, ba̱ng ba̱ tat a̱fwun a̱ni.
44020019	N ku ghyuai a̱pyia̱ nung, n si̱ nyia̱ ta̱m A̱gwaza hu. A̱wot n si̱ nswuo a̱bung ba̱t ma̱ng ndang a̱ghyi. A̱yahudawa ba si̱ mai nung, ba̱ si̱ vwuoi a̱ka̱shuk ma̱ a̱di̱di̱t. A̱mgba̱m ma̱ng a̱nia, n si̱ ngbang a̱lyia̱.
44020020	Nyi bu lyen da̱nang n ku nkwak vam di̱ shei nyin a̱lyiat A̱gwaza na bah. A̱wot n si̱ ntyiet nyin na kpa̱sai mami á̱niet. N si̱ bu nkhwi nyin ma̱ a̱ka̱sa nyin na.
44020021	Ta̱m jhyung ja n ku nshei A̱yahudawa ba mbeang Nnwap na̱ nwai yet A̱yahudawa a̱ni, jija yet; ku myim ba̱ ghwon a̱ka̱tuk nyia̱ mba wu, ba̱ khwi A̱gwaza, a̱wot ba̱ nwuak fwuo da̱ A̱tyoli Yesu.
44020022	“A̱wot di̱ yong huni, A̱za̱za̱rak Ntswa wu fuut nung n nat Urusha̱lima. Da̱ nung, n dyen kyang hu ku na shya̱ nung a̱ja a̱ni bah.
44020023	Mi̱ kyang nyiung hwa nang n dyen. A̱za̱za̱rak Ntswa wu shei ma̱ng a̱nung nyia̱; mi̱ kuzang a̱keang nang n nwuo a̱ni, á̱ na tyia̱ nung mi̱ jaru, a̱wot n bu nswuo a̱bung ba̱t.
44020024	A̱mgba̱m ma̱ng a̱nia, n kyiak swuan nung ji ji̱ yet kyang bah. Ta̱m nang A̱tyoli Yesu nwuak nung n nyia̱ a̱ni, huhwa nang n chat n tyak; n shei A̱sham Nkhang tazwa a̱gba̱ndang shok A̱gwaza.
44020025	“A̱wot ma̱ninika, a̱mgba̱m nyin nang n shei nyin a̱lyiat tazwa Tyok A̱gwaza hu a̱ni, nyi bu na li nung bah.
44020026	Mat a̱nia, a̱fwun, n chat n tak ma̱ng nyin nang n nyia̱ ta̱m nung hu ma̱ng fwuo nyiung mami a̱chuchuk. Ka̱ a̱yin ma̱ nyin bwuk, a̱ si̱ swuo a̱bung mi̱ ndong sang sangba̱p, n mbyia̱ a̱ka̱ta bah.
44020027	Mat n ku mbut mi̱ fwuo di̱ tak ma̱ng a̱nyin a̱mgba̱m a̱lyiat, nang A̱gwaza chat nyi lyen a̱ni bah.
44020028	“Nyi cham pyipyia̱ nyin, ma̱ng a̱mgba̱m á̱niet khwi A̱gwaza ba. Nyi chok sot á̱niet khwi A̱gwaza ji, nang gu san ma̱ng a̱za̱za̱rak a̱sok Yesu a̱ yet Nggwon nggu ka a̱ni. Á̱niet khwi bibya nang A̱za̱za̱rak Ntswa wu tyia̱ nyin ndyo mbwak. Nyi yet ba a̱yaakwak a̱son.
44020029	“N dyen ka̱ n doot á̱niet tyiet a̱ka̱laa ba̱ nyia̱ nang a̱ka̱bwu a̱yit a̱ni, ba̱ na nwuo mami nyin. Ba̱ na tyia̱ á̱niet khwi ba swuo a̱bung.
44020030	Jen na bai nang á̱ghyang á̱niet mi̱ sot nyin ji na ntyat á̱ ghwut a̱ni, ba̱ ka tyiet a̱ka̱laa. A̱wot ba̱ laai á̱niet khwi ba, ba̱ teap ba̱ khwi mbaa.
44020031	Nyi cham á̱pyia̱ nyin! Nyi yok bwung a̱lyia̱ a̱tat nang n nyia̱ ma̱ng a̱nyin a̱ni bah; di̱ si̱sak ji nang n ku nchok nyin, n si̱ mbeang nyin a̱ta̱mam ma̱ng a̱tyetuk, a̱wot n si̱ ntwei khwot ndang a̱ghyi da̱nian nyin.
44020032	“A̱wot ma̱ninika, n neap nyin mbwak A̱gwaza. Yok A̱sham Nkhang shok nggu ka, ka̱ byia̱ chet nok nyin a̱ni, ka̱ bu nwuak nyin gado dundung ma̱ng a̱mgba̱m á̱za̱za̱rak á̱niet nang gu khap a̱ sak a̱pyia̱ nggu ndyo a̱ni.
44020033	N ka̱n mak kwi swam zi̱nariya, ku a̱zurfa, ku a̱sham a̱yaatoot a̱yin ma̱ nyin bah.
44020034	Nyin ma̱ á̱pyia̱ nyin, nyi lyen nang n ku nnyia̱ nta̱m ba̱t ma̱ng mbwak nung nani. Da̱nian n ka mbeang a̱pyia̱ nung ma̱ng á̱niet ba̱ ku shya̱ ndung ma̱ng a̱nung a̱ni.
44020035	A̱wot mami kuzang kyang, n si̱ ngyet kidee di̱ si̱sak ji nyi na nnyia̱ ta̱m ma̱ng chet, da̱nian nyi ka mbeang á̱niet ba̱ sang kyang a̱ni. Nyi bu jhyung a̱lyiat A̱tyoli Yesu na nyia̱, ‘Nang a̱yin kyang byia̱ kpangti̱n a̱ lan si̱sak nang a na nsan kyang ma̱ng a̱yin a̱ni.’ ”
44020036	Jen nang Bulut ntyak á̱lyiat na a̱ni, a̱ si̱ kpaat a̱khwukhwut a̱byin. Ba̱ si̱ naai A̱gwaza dundung.
44020037	A̱mgba̱m a̱yaakwak a̱son sot á̱niet khwi A̱fisut ba si̱ twei! Ba̱ si̱ vwuk Bulut. Ba̱ si̱ byiat gu saak.
44020038	Kyang hu ku ku nwuak ba byian nfwuo ji a̱ni; huhwa yet a̱lyiat na nang Bulut ku hyia̱ ma̱ng a̱mba nyia̱ da̱ ba̱ bu na li nggu a̱ni bah. A̱wot ba̱ si̱ tyei nggu a̱ta̱lyen, á̱ nat ndyo di̱ tyan nwuai kukwon a̱wak ji.
44021001	Nang Bulut mbyiat a̱yaakwak a̱son sot á̱niet khwi A̱fisut ji sak a̱ni, zi̱ si̱ nwuo kukwon a̱wak. Zi̱ si̱ wak nat. Zi̱ si̱ ti̱p di̱di̱r nat a̱byin a̱ka̱wa̱tyia̱ a̱sa̱khwot nang á̱ ngyei Kot a̱ni. Da̱ a̱tsotson tat ka, zi̱ si̱ ntat Rodusa. A̱wot zi̱ si̱ doot a̱ja. Zi̱ si̱ wak si̱ tat Ba̱tara.
44021002	A̱ja, zi̱ si̱ nwuo kukwon a̱wak a̱ghyang ku naat fam a̱byin Fi̱ni̱siya a̱ni.
44021003	Jen nang zi̱ nshya̱ ma̱ a̱chyet a̱ni, zi̱ si̱ neap á̱ghyi, zi̱ si̱ li a̱byin a̱ka̱wa̱tyia̱ a̱sa̱khwot Kuburut. Zi̱ si̱ wak, zi̱ si̱ swak ghwon a̱byin ka a̱zamyian. Zi̱ si̱ wak nat, zi̱ si̱ chyok da̱ a̱vwuo yong a̱kukwon a̱wak ma̱ a̱keang Taya, ma̱ a̱byin Suriya. Mat a̱ja wa nang á̱ na nchyok nkpa̱t na mi̱ kukwon a̱wak hu.
44021004	Nang zi̱ nchyok ma̱ a̱keang Taya a̱ni, zi̱ si̱ shya̱ sot á̱niet khwi a̱ja. Zi̱ si̱ bwuo mam a̱natat ma̱ng a̱mba. Á̱niet khwi bani si̱ shei á̱zanson mami chet A̱za̱za̱rak Ntswa, nyia̱ da̱ Bulut gu yok nat Urusha̱lima bah!
44021005	Jen nang mam a̱natat na nswak a̱ni, zi̱ si̱ bwuok nat mi̱ kukwon a̱wak hu. A̱mgba̱m sot á̱niet khwi ji, á̱nyiuk ma̱ng mman, si̱ ghwut ma̱ a̱keang ka. Ba̱ si̱ bai da̱ a̱vwuo yong a̱kukwon a̱wak ba dundung ma̱ng a̱nzi̱t. A̱ja wa a̱mgba̱m nzi̱t, zi̱ si̱ kpaat a̱khwukhwut, zi̱ si̱ naai A̱gwaza.
44021006	A̱wot zi̱ si̱ byiat á̱ghyang saak. A̱jawa zi̱ si̱ nwuo kukwon a̱wak hu. A̱wot mba, ba̱ si̱ bwuok á̱ nkat a̱mali.
44021007	Nang zi̱ nghwon a̱keang Taya ka a̱ni, zi̱ si̱si̱ yong ma̱ a̱keang Ta̱la̱mayat. Zi̱ si̱ byiat á̱na̱nyiuk ba̱ yet á̱niet khwi Yesu a̱ni. A̱wot zi̱ si̱ kwa mam a̱ja.
44021008	A̱tuk mam feang ka, zi̱ si̱ doot zi̱ si̱ nat Kaisa̱riya. Zi̱ si̱ chyok a̱mali Filibut, a̱tyu shei A̱sham Nkhang Yesu. A̱ ku yet a̱tyo nyiung ma̱ á̱niet beang ta̱m ka̱u nkyayak a̱natat nang á̱ ku khai mi̱ Urusha̱lima a̱ni.
44021009	Nggu Filibut ku byia̱ mman á̱nap a̱naai ba̱ ka̱n nwai nyeang a̱ni. Ba̱ si̱ byia̱ za̱nang chet shei a̱lyiat A̱gwaza á̱zanson nang A̱za̱za̱rak Ntswa ntyai ba ndyo kpa̱sai a̱ni.
44021010	Mmam ma̱ a̱di̱di̱t si̱ swak, a̱ghyang a̱niet nang á̱ ngyei A̱gabut a̱ni, a̱ si̱ bai a̱ neet mi̱ fam a̱byin Yahudiya. Nggu meang, a̱ ku byia̱ za̱nang chet A̱za̱za̱rak Ntswa shei á̱zanson.
44021011	Nang gu mbai da̱ a̱vwuo nzi̱t a̱ni, a̱ si̱ kyiak a̱zwuan Bulut ka, a̱ si̱ nda̱p a̱ti̱tak ma̱ng mbwak gu na. A̱jawa gu nyia̱, “A̱za̱za̱rak Ntswa A̱gwaza wu tak á̱zanson nyia̱, ‘A̱tyu a̱ byia̱ a̱zwuan kani a̱ni, a̱ni wa nang a̱yaakwak a̱son A̱yahudawa ba na nda̱p gu ma̱ a̱keang Urusha̱lima ka, a̱wot ba̱ tyia̱ nggu mbwak Nnwap na̱ nwai yet A̱yahudawa a̱ni.’ ”
44021012	Nang zi̱ nfa̱k á̱lyiat nani a̱ni, nzi̱t ma̱ng sot á̱niet khwi ma̱ a̱keang ji, a̱mgba̱m zi̱t; zi̱ si̱ naai Bulut gu yok nat Urusha̱lima bah!
44021013	A̱mgba̱m ma̱ng a̱nia, Bulut si̱ nyia̱ ma̱ng a̱mba, “Yihwa mbyia̱ nyi ntwei? Nyi tyei nung byian fwuo! N fwuong á̱ nyim nung mi̱ jaru ja ma̱nyin ji ma̱ a̱keang Urusha̱lima ka bah. A̱wot ku a̱khwu kya, n shim n khwu da̱nian A̱tyoli Yesu!”
44021014	Nang zi̱ ntyuu ma̱ng Bulut gu yok nat Urusha̱lima hu a̱ si̱ lak a̱ni, zi̱ si̱ tyia̱ nywang. A̱wot zi̱ si̱ nyia̱, “A̱gwaza gu nyia̱ kyang hu ku myim gu a̱ni.”
44021015	Nang si̱ huni nswak a̱ni, zi̱ si̱ tung nkpa̱t nzi̱t na. Zi̱ si̱ ta̱bat vak naat Urusha̱lima.
44021016	Á̱niet khwi á̱ghyang ku neet ma̱ a̱keang Kaisa̱riya, ba̱ si̱ chong dundung ma̱ng a̱nzi̱t. Ba̱ si̱ kyiak zi̱t á̱ nat ndyo a̱mali Ma̱nason, a̱ ku yet a̱tyu Kuburut. A̱ si̱ yet a̱tyo nyiung ma̱ á̱niet ba̱ ku tsa nwuak fwuo di̱ Yesu a̱ni.
44021017	Jen nang zi̱ si̱ nnwuo a̱keang Urusha̱lima ka a̱ni, sot á̱niet khwi ji̱ shya̱ a̱ja a̱ni, si̱ san zi̱t mbwak nfeang.
44021018	A̱tuk mam feang ka, Bulut si̱ doot ndung ma̱ng a̱nzi̱t a̱ nat byiat Yakubu, nang a̱mgba̱m a̱yaakwak a̱son sot á̱niet khwi Urusha̱lima ba shya̱ a̱ja.
44021019	Nang Bulut mbyiat ba a̱ni, a̱ si̱ ya mbwuo mba nkhang a̱mgba̱m nkyang nang A̱gwaza nyia̱ Nnwap na̱ nwai yet A̱yahudawa ndyo mat ta̱m gu hu a̱ni.
44021020	Nang ba̱ nfa̱k nkhang nta̱m Bulut na a̱ni, a̱mgba̱m ba ba̱ si̱ dyep A̱gwaza! A̱jawa ba̱ si̱ nyia̱ ma̱ng Bulut, “A̱na̱nyiuk, a lyen nang A̱yahudawa chyikwop ma̱ a̱di̱di̱t meang ka̱n nwuak a̱chuchuk di̱ Yesu. A̱wot a̱mgba̱m ba, ba̱ ni̱ ba̱ng tyiet Musa hu mi̱ chet!
44021021	“A̱wot á̱ ka̱n tak ma̱ng A̱yahudawa ba̱ yet á̱niet khwi ba a̱ji mi̱ Urusha̱lima a̱ni, nyia̱ a tyiet a̱mgba̱m mba ba̱ swan dundung ma̱ng Nnwap na̱ nwai yet A̱yahudawa a̱ni, ba̱ yok khwi doka Musa ji bah. A̱wot ba̱ fa̱k nyia̱ a tyiet ba da̱ ba̱ yok tyei mman mba na mi̱ chen, ku ba̱ khwi taada A̱yahudawa jhyáng bah.
44021022	A̱tsak a̱lyiat, ba̱ na fa̱k nang a mbai a̱ji. Yihwa myim zi̱ nyia̱?
44021023	“Kyang hu nang zi̱ na nyia̱ a̱ni, huhwa yet; zi̱ byia̱ á̱niet a̱naai a̱ji ba̱ ka̱n tyak kyiak shyishyi a̱zaghyi A̱gwaza a̱ni.
44021024	Nat ndung ma̱ng a̱mba mami A̱li Nwuat Za̱nang A̱gwaza ka, nyi si̱ kwi a̱na̱ndyung á̱pyia̱ nyin wu a̱zaghyi A̱gwaza. A̱wot a bu tan mba zang nang ba̱ na nkwat á̱pyia̱ mba di̱ taada jini a̱ni. A̱jawa nang konyan na ndyen nang a̱mgba̱m nkhang nang á̱ bwoi tazwa ang a̱ni, na̱ yet a̱ka̱laa nia. A̱wot nwan ma̱ a̱pyia̱ ang, a khwi doká A̱yahudawa ji.
44021025	“A̱wot, Nnwap na̱ nwai yet A̱yahudawa ba̱ yet á̱niet khwi Yesu ba a̱ni; ku myim ba̱ khwi á̱lyiat nang zi̱ ka̱n dyuut mba ndyo mi̱ wusika ji a̱ni: Nyia̱, da̱ ba̱ yok ya nkyayak nang á̱ ka̱n neap nghwughwu a̱yaagwaza sang swuan a̱ni bah. Ba̱ yok ya a̱sok bah. Ba̱ yok ya nam nyam nang á̱ chyip fwuo hu, á̱ sii hyat a̱ni bah. A̱wot ba̱ yok katnaan ma̱ng a̱shi̱shi̱k nyia̱.”
44021026	Huhwa, da̱ a̱tsotson tat ka, Bulut si̱ nat ma̱ng á̱niet a̱naai a̱bya A̱mali Nwuat Za̱nang A̱gwaza ka. Ba̱ si̱si̱ kwi á̱pyia̱ mba a̱na̱ndyung wu ndung. Mat a̱nia, Bulut si̱ tak kpa̱sai mami á̱niet ka, a̱tuk nang shyishyi mba ji na ntyak, a̱wot á̱ neap za̱nang a̱zaghyi A̱gwaza da̱nian konyan ma̱ a̱mba a̱ni.
44021027	Nang mam a̱natat na nshim tyak a̱ni, a̱jawa A̱yahudawa á̱ghyang ba̱ ku neet mi̱ fam a̱byin A̱siya a̱ni, si̱ li Bulut mami A̱li Nwuat Za̱nang A̱gwaza ka. A̱wot ba̱ si̱ kin fuut sot á̱niet ba̱ doot jhya̱ tazwa nggu! Ba̱ si̱ ta̱bat Bulut.
44021028	Ba̱ si̱ khwot a̱gugwong nyia̱, “Á̱niet Isi̱rela, nyi beang nzi̱t! Di a̱tyu wuni wa chong a̱ kat kuzang a̱keang, a̱ tyiet konyan nyia̱ gu lak li á̱niet nzi̱t ba! A̱wot a̱ bu lak khwi doká A̱yahudawa ji. A̱ bu lyiat lihyat tazwa A̱li Nwuat Za̱nang A̱gwaza. A̱wot a̱ si̱ tyia̱ nka a̱na̱ndyung, mat nang gu nnwuo ma̱ng Nnwap na̱ nwai yet A̱yahudawa a̱ni ma̱ a̱za̱za̱rak a̱vwuo wuni!”
44021029	(Mat da̱ a̱tsotson a̱tuk a̱kya, A̱yahudawa ba ku li Bulut ma̱ a̱keang ka ndung ma̱ng Ta̱rofimut, a̱tyu Nnwap a̱ nwai yet A̱yahudawa a̱ ku neet a̱keang A̱fisut a̱ni. A̱wot ba̱ si̱ kyiak á̱ ngyei Bulut nwuo ma̱ng a̱nggu mi̱ didyaat A̱yahudawa A̱li Nwuat Za̱nang A̱gwaza ka.)
44021030	A̱mgba̱m a̱keang ka ku nurung mat a̱hyiak nang á̱ mbat Bulut a̱ni! A̱wot a̱gba̱ndang jhya̱ si̱ doot. Á̱niet ba si̱ kwa di̱ Bulut! Ba̱ si̱ kwak gu á̱ ghwut ndyo Mali Nwuat Za̱nang A̱gwaza ka. A̱wot mi̱ di̱ yong a̱hwa, á̱ si̱ kin nyim á̱na̱nwuai na.
44021031	Nang á̱niet ba nkwan ba̱ hyat Bulut a̱ni, á̱ si̱ kin ta̱m á̱ hyia̱ ma̱ng a̱gba̱ndang a̱kwak a̱son sot á̱niet nzwang A̱romawa wu; nyia̱ a̱mgba̱m a̱keang Urusha̱lima ka shya̱ mi̱ jhya̱!
44021032	Mi̱ di̱ yong a̱hwa, a̱gba̱ndang a̱kwak a̱son á̱niet nzwang A̱romawa wu si̱ kin ntung á̱niet nzwang, mbeang a̱cha̱chet a̱yaakwak a̱son gu ba. Ba̱ si̱ doot á̱ jhyung á̱kpa á̱niet ka mi̱ Urusha̱lima. Jen nang á̱niet njhya̱ ba ndi a̱gba̱ndang a̱kwak a̱son á̱niet nzwang A̱romawa wu, mbeang á̱kum á̱niet nzwang ka nchobai a̱ni, ba̱ si̱ yok tsot Bulut hu.
44021033	A̱jawa a̱gba̱ndang a̱kwak a̱son á̱niet nzwang A̱romawa wu si̱ ta̱bat Bulut. A̱ si̱ tyia̱ á̱ la̱p gu ma̱ng a̱nyanyang a̱feang. A̱ si̱ lyip á̱niet ba nyia̱, “A̱nyan wa lili huni, a̱wot yihwa nang gu nyia̱?”
44021034	Á̱niet bani shei si̱ huni, nang á̱si̱ bani shei si̱ hunia̱u! Nang gu nfa̱k a̱tsatsak a̱lyiat a̱ni bah, si̱ ma̱ a̱gugwong ma̱ng a̱tai a̱lyiat a̱ni, a̱ si̱ kam á̱niet nzwang ba ba̱ nat ma̱ng Bulut mi̱ nok á̱niet nzwang ba chok a̱ni.
44021035	Nang Bulut si̱ ntat a̱vwuo saai a̱ti̱tak nang á̱ mban á̱ chorop mi̱ nok hu a̱ni, sot á̱niet njhya̱ ji si̱ mbeang nyia̱ nggu a̱ka̱kpa̱t na ba̱t! A̱jawa ku si̱ yet á̱niet nzwang ba ta hwa ba̱ kyiak Bulut a̱ faat a̱zanghwan, ba̱ ka san guu!
44021036	Á̱kpa á̱niet ka si̱ tyong chung á̱ nkhwi, á̱ khwot a̱gugwong, nyia̱, “Nyi hyat gu! Nyi hyat gu!”
44021037	Nang á̱niet nzwang ba nshim nwuo ma̱ng Bulut mi̱ nok nang á̱ keang a̱ni, Bulut si̱ nyia̱ ma̱ng a̱gba̱ndang a̱kwak a̱son á̱niet nzwang A̱romawa wu, “Ke a na shim, n kaat swáng a̱lyiat ma̱ng a̱nwan?” A̱gba̱ndang a̱kwak a̱son á̱niet nzwang A̱romawa wu si̱ fa̱k a̱ga̱de. A̱ si̱ lyip gu nyia̱, “A wa lyen a̱lyem A̱helenawa ka a?
44021038	N nyia̱ a̱ni oo, nwan wa yet a̱tyu Ma̱sa̱r wu a̱ ku kwak a̱son á̱niet ba̱ ku tyia̱ zat mi̱ njen swak ji, a̱wot a si̱ nat ma̱ng á̱niet hyaai á̱niet chyikwop nyaai (4,000) mi̱ ntswa a̱yit ji a̱ni a?”
44021039	A̱jawa Bulut si̱ nwuak gu shim nyia̱, “Kaai, n gyet a̱tyu A̱yahudawa wa. Á̱ byin nung mi̱ fam a̱byin Kilikiya ma̱ a̱keang Tasut. A̱wot a̱keang kani, á̱ lyen nka koji. N naai ang, ma̱sa̱kut, yok n dyiat ma̱ng á̱kpa á̱niet kani.”
44021040	Nang a̱gba̱ndang a̱kwak a̱son á̱niet nzwang A̱romawa wu nshim Bulut a̱ lyiat a̱ni; a̱ si̱ doot á̱ yong da̱ a̱vwuo saai a̱ti̱tak nang á̱ mban á̱ chorop mi̱ nok hu a̱ni. A̱ si̱ ta̱ngam bwak tazwa. A̱ si̱ kam á̱niet ba, ba̱ tyia̱ nywang. Nang ba̱ ntyia̱ nywang a̱ni, Bulut si̱ lyiat ma̱ng a̱mba da̱ a̱lyem A̱yahudawa ka.
44022001	Bulut si̱ nyia̱ ma̱ng a̱mba, “A̱yaatyia̱ ma̱ng á̱na̱nyiuk nung nang n chat a̱ni, nyi myiai a̱fufwuo nyi fa̱k si̱ nung ta̱fwat ji!”
44022002	Nang A̱yahudawa ba nfa̱k nang Bulut ndyiat ma̱ng a̱mba da̱ a̱lyem mba ka a̱ni, ba̱ si̱ mbeang tyia̱ nywang hu.
44022003	A̱jawa Bulut si̱ nyia̱, “Nung n gyet a̱tyu A̱yahudawa wa. Á̱ byin nung ma̱ a̱keang Tasut mi̱ fam a̱byin Kilikiya. A̱ja wa nang n shi. Ga̱maliyal wa si̱ tyiet nung a̱ji mi̱ Urusha̱lima. A̱ si̱ ta̱bam, a̱ si̱ tyiet nung shansham ma̱nang doká ma̱ng taada A̱yahudawa ji nshim á̱ nyia̱ a̱ni. N si̱ nkwan ba̱t n nwuak A̱gwaza shi mi̱ kuzang kyang nang n nyia̱ a̱ni, ma̱nang a̱mgba̱m nyin nnyia̱ a̱fwun a̱ni.
44022004	“A̱wot n ku nya̱shuk susot á̱niet khwi Yesu jini nang á̱ ngyei ‘Vak hu’ a̱ni. N si̱ nhyaai á̱ghyang. N si̱ nya̱baat á̱tyok ma̱ng á̱nyiuk tyei mi̱ jaru.
44022005	A̱gba̱ndang pris wu ma̱ng a̱mgba̱m a̱cha̱chet a̱yaakwak a̱son A̱yahudawa ba, na nwuak sheda tazwa nung da̱ a̱lyiat nani. Mat n ku nsaai wusiká da̱ a̱vwuo mba. N si̱ nat ndyo da̱ a̱vwuo á̱na̱nyiuk nzi̱t ba, ba̱ yet A̱yahudawa ma̱ a̱keang Da̱maskut ka a̱ni; ba̱ ku shim nung ndyo n ya̱baat á̱niet khwi Yesu ba a̱ja, n vwuoi mba ma̱ng a̱nyanyang, n bai ma̱ng a̱mba Urusha̱lima, á̱ ka nyiak baa.
44022006	“Nang n shya̱ di̱n vak kpa̱mkpaan ma̱ng Da̱maskut, a̱tyia̱ka̱u a̱ta̱mam, a̱jawa a̱tsatsak a̱kyenkyai sai si̱ kin neet tswazwa, a̱ ba̱ tyia̱ ma̱ mya̱ra̱m a̱ tyong nung a̱ kaat!
44022007	N si̱ nshot kwa a̱byin, huhwa n si̱ kin fa̱k a̱nwuat ka̱ nyia̱ ma̱ng a̱nung, ‘Sha̱wulu, Sha̱wulu, yihwa mbyia̱ nang a nya̱shuk nung a̱nia?’
44022008	“N si̱ ndyip a̱nyuu, nyia̱, ‘A̱tyoli, nwan wa yet a̱nyan?!’ “A̱wot a̱nwuat ka si̱ nyia̱ ma̱ng a̱nung, ‘Nung gwa ngyet Yesu a̱tyu Na̱za̱ra̱t, nang a ya̱shuk a̱ni.’
44022009	Á̱niet ba ba̱ ku chong ndung ma̱ng nung a̱ni, ba̱ si̱ li sai a̱vwuo hu. A̱wot da̱ mba, ba̱ fi̱k a̱nwuat a̱tyu a̱ lyiat ma̱ng a̱nung a̱ni bah.
44022010	“N si̱ bu ndyip gu, nyia̱, ‘A̱tyoli, mi̱ yihwa n na nyia̱?’ A̱jawa A̱tyoli Yesu si̱ nyia̱ ma̱ng a̱nung, “Doot, a nwuo Da̱maskut, ‘A̱ja wa nang á̱ na nhyia̱ ma̱ng a̱nwan a̱mgba̱m kuzang ta̱m nang á̱ chat a nyia̱ a̱ni.’
44022011	“N si̱ nkwa a̱fi̱fan mat chet a̱kyenkyai sai hu. A̱wot á̱kpa̱ndang a̱chyet nung bibya si̱ kwak nung di̱n shan á̱ nwuo ndyo ma̱ a̱keang Da̱maskut ka.
44022012	A̱yin ku shya̱ a̱ja, á̱ si̱ ngyei nggu Ananiya. A̱ si̱ yet a̱tyu khwi A̱gwaza wa. A̱ si̱ khwi doká A̱yahudawa ji nang á̱ nwuak zi̱t a̱ni. A̱wot a̱mgba̱m A̱yahudawa ba ba̱ ku shya̱ Da̱maskut a̱ni, ba̱ si̱ nwuat gu shi.
44022013	A̱ si̱ bai a̱ ba̱ yong kpa̱mkpaan ma̱ng a̱nung, a̱ si̱ nyia̱, ‘Sha̱wulu, a̱na̱nyiuk nung, bu shya̱ nwuan a̱vwuo!’ A̱wot mi̱ di̱ yong a̱hwa, á̱ghyi nung ba si̱ khwuk, n si̱ ndi ngguu!
44022014	“A̱jawa Ananiya si̱ nyia̱ ma̱ng a̱nung, ‘A̱gwaza a̱yaatyia̱ khwop nzi̱t wu, nggu wa khai ang, da̱nian a ka lyen kyang nang gu chat a̱ni, a̱wot a li A̱tsotswat A̱yin a̱wa, a bu fa̱k a̱lyiat a̱bwonu nggu na.
44022015	Mat a̱nia, a na yet á̱ghyi nggu, da̱ a̱vwuo a̱mgba̱m á̱niet ba, a bu tak konyan kyang hu nang a li, a si̱ bu fa̱k a̱ni.
44022016	“ ‘A̱wot ma̱ninika, yihwa nang a fwuong? Doot, á̱ nyia̱ ang ba̱ptisman. A yei a̱lyoot A̱tyoli Yesu, gu kwi a̱ka̱tuk nyia̱ ang wu.’
44022017	“Nang n bwuok nat Urusha̱lima a̱ni, n si̱ nshya̱ di̱ naai A̱gwaza A̱mali Nwuat Za̱nang A̱gwaza ka. N si̱ ndi a̱ma̱bwoi!
44022018	Ma̱ a̱ma̱bwoi na, A̱tyoli Yesu si̱ nyia̱ ma̱ng a̱nung, ‘Ghan a̱nggang! A ghwon Urusha̱lima hu! Mat á̱niet ba̱ shya̱ a̱ji a̱ni, ba̱ na nwuak a̱chuchuk da̱ á̱lyiat nang a shei tazwa nung a̱ni bah.’
44022019	“N si̱ nwuak A̱tyoli Yesu shim nyia̱, ‘A̱tyoli, mba A̱yahudawa ba ba̱ lyen za̱m nang n ku nwuai ma̱ á̱tutu a̱tung mba ba, n si̱ nya̱baat á̱niet khwi ang ba ntyei mi̱ jaru. A̱wot n si̱ ntsot á̱si̱ ba ba̱ nwuak fwuo da̱ nwan a̱ni.
44022020	A̱wot jen nang á̱ ku nhyat Itifanut a̱tyu shei a̱lyiat ang wu a̱ni, nung ma̱ a̱pyia̱ nung n ku nshim mi̱ fwuo nyiung! Nung gwa si̱ nchok a̱yaatoot á̱niet ba ba̱ mang nggu mi̱ nfang na á̱ hyat a̱ni!’
44022021	“A̱mgba̱m ma̱ng a̱nia, A̱gwaza si̱ nyia̱ ma̱ng a̱nung, ‘Nat, mat n na ta̱m ang ma̱ gbang da̱ a̱vwuo Nnwap na̱ nwai yet A̱yahudawa a̱ni!’ ”
44022022	Á̱kpa á̱niet ka ba̱ myiai a̱fufwuo á̱ fwuong á̱lyiat Bulut na a̱ni. A̱wot nang ba̱ nfa̱k swáng a̱lyiat “Nnwap na̱ nwai yet A̱yahudawa a̱ni”, ba̱ si̱ kin nwuo khwot a̱gugwong mi̱ chet nyia̱, “Á̱ nkat ma̱ng a̱nggu! A̱ myim á̱ ghwon gu a̱chet bah!”
44022023	Ba̱ si̱ ya a̱son mi̱ khwot a̱gugwong wu, á̱ tsa á̱ bu nsam a̱yaatoot mba ba. A̱wot ba̱ si̱ wop mbwuk tswazwa!
44022024	A̱gba̱ndang a̱kwak a̱son á̱niet nzwang A̱romawa wu si̱ nwuo ma̱ng Bulut mami. A̱ si̱ tyia̱ á̱niet nzwang ba si̱ tsot Bulut ma̱ng a̱ya̱u a̱ byia̱ pyipyia̱ ntswam a̱ni, mat Bulut a̱ ka tak ma̱ng a̱mba kyang hu ku mbyia̱ nang á̱kpa á̱niet ka nkhwot a̱gugwong wu, á̱ tsa á̱ ntsot gu a̱ni.
44022025	Nang á̱niet nzwang ba nda̱p Bulut ba̱ ka tsot gu a̱ni, a̱jawa gu nyia̱ ma̱ng a̱kwak a̱son á̱niet nzwang a̱ghyang a̱ yong a̱ja a̱ni, “Doká A̱romawa ji shim nyin ndyo nyi tsot nggwon a̱byin A̱romawa; da̱ nyin, nyi ka̱n zop ka nyi si̱ shya̱ nka ma̱ng a̱bun a?”
44022026	Nang a̱kwak a̱son á̱niet nzwang A̱romawa wu nfa̱k a̱nia a̱ni, a̱ si̱ nat da̱ a̱vwuo a̱gba̱ndang a̱kwak a̱son mba wu. A̱ si̱si̱ lyip gu nyia̱, “Yihwa nang a nyia̱ a̱tyu wuni ndyo? A̱ yet nggwon a̱byin A̱romawa kya!”
44022027	A̱jawa a̱gba̱ndang a̱kwak a̱son á̱niet nzwang A̱romawa wu, si̱ nat da̱ a̱vwuo Bulut. A̱ si̱si̱ lyip gu, nyia̱, “Tak ma̱ng a̱nung a̱tsak a̱lyiat; a yet nggwon a̱byin A̱romawa kyaa?” Bulut si̱ nwuak gu shim nyia̱, “Ii, a̱nia wa za̱m!”
44022028	A̱gba̱ndang a̱kwak a̱son á̱niet nzwang A̱romawa wu si̱ nyia̱, “Nung meang, n gyet nggwon a̱byin A̱romawa kya, mat n ku san yet nggwon a̱byin hu ma̱ng kurum gba̱mgbam.” A̱jawa Bulut si̱ nwuak gu shim nyia̱, “A̱wot nung, á̱ byin nung dyo wa!”
44022029	Mat a̱nia, á̱niet nzwang ba ba̱ ku chat zop Bulut a̱ni, si̱ bwuok lilyim ma a̱nggang! A̱wot a̱gba̱ndang a̱kwak a̱son á̱niet nzwang A̱romawa wu si̱ fa̱k a̱wun, mat a̱ ka̱n tyia̱ á̱niet nzwang ba si̱ la̱p Bulut, ba̱ si̱ tsot gu.
44022030	Da̱ a̱tsotson tat ka, a̱gba̱ndang a̱kwak a̱son á̱niet nzwang wu si̱ chat a̱ zop a̱ ka lyen chi̱k kyang hu ku mbyia̱ nang A̱yahudawa ba mbat Bulut a̱hyiak na a̱ni. Huhwa a̱ si̱ yorong a̱cha̱chet a̱yaapris, mbeang a̱mgba̱m á̱niet ba ba̱ shya̱ ma̱ sot a̱cha̱chet A̱yahudawa ji a̱ni, ba̱ si̱ nyia̱ a̱gba̱ndang a̱tung. A̱ si̱ tyia̱ á̱niet nzwang ba si̱ byii̱k Bulut a̱nyanyang wu. A̱wot á̱ bai ma̱ng Bulut a̱zaghyi mba.
44023001	Nang Bulut nsak á̱ghyi di̱di̱r da̱ á̱niet ba ba̱ ku shya̱ ma̱ a̱gba̱ndang a̱tung sot a̱cha̱chet A̱yahudawa wu a̱ni, a̱ si̱ nyia̱ ma̱ng a̱mba, “Á̱na̱nyiuk, kuzang jen ba̱ng ba̱ tat a̱fwun, n ni̱ nwai nyia̱ a̱ka̱tuk nang fwuo nung hu na nkpaat nung a̱ni!”
44023002	A̱jawa a̱gba̱ndang pris nang á̱ ngyei Ananiya a̱ni, si̱ tyia̱ á̱niet nzwang ba̱ yong kpa̱mkpaan ma̱ng Bulut a̱ni, si̱ lwi nggu a̱bwonu!
44023003	Huhwa Bulut si̱ nyia̱ ma̱ a̱gba̱ndang pris wu, “A̱gwaza na lwi ang mut, nwan a̱bubuk a̱tyu shyuo a̱niet! Zang tangka̱i a̱tyu shi̱ri̱ya hwa nang a yet, a̱wot nwan ma̱ a̱pyia̱ ang a but doka nang a ntyia̱ á̱ si̱ lwi nung a̱nia a̱ni!”
44023004	Á̱niet ba ba̱ yong kpa̱mkpaan ma̱ng Bulut a̱ni, si̱ nyia̱ ma̱ a̱nggu, “A̱gba̱ndang pris A̱gwaza wu wa nang a lyiat gu lihyat hu a?”
44023005	A̱jawa Bulut si̱ nyia̱, “A̱ya, á̱na̱nyiuk, n dyen ka̱ a̱ yet a̱gba̱ndang pris wa bah! Mat á̱ lyuut mami A̱lyiat A̱gwaza na nyia̱, ‘Yok lyiat a̱ka̱tuk tazwa a̱tyu a̱ yet a̱gwam ang a̱ni bah.’ ”
44023006	Nang Bulut nfi̱k nang sot jhyang ma̱ mba ngyet A̱sa̱ndukiyawa bya, a̱wot á̱ghyang si̱ yet A̱fa̱risawa bya a̱ni, a̱ si̱ yorong mba mi̱ chet nyia̱, “Á̱na̱nyiuk nung, nung n gyet a̱tyu A̱fa̱risawa wa. A̱wot ma a̱nia wa a̱yaatyia̱ khwop nung ba! Á̱ shya̱ di̱ zop nung mat nang n ntyia̱ fwuo, nyia̱ A̱gwaza na tyia̱ á̱niet ba ba̱ ka̱n kwi a̱ni, ba̱ doot mi̱ swuan!”
44023007	Nang Bulut nhyia̱ a̱lyiat nani a̱ni, A̱fa̱risawa ba ma̱ng A̱sa̱ndukiyawa ba si̱ ta̱bat ya fwuang ma̱ng á̱ghyang mba. A̱tung ka si̱ ka̱n ghai a̱ nyia̱ susot sweang.
44023008	Mat A̱sa̱ndukiyawa ba ni̱ tyiet nyia̱, da̱ á̱niet ba̱ ka̱n kwi a̱ni na doot ma̱ng swuan bah; da̱ a̱yaata̱m tswá A̱gwaza ku tswá nshya̱ bah. A̱wot A̱fa̱risawa ba, ba̱ nwuak a̱chuchuk di̱ nkyang nani a̱mgba̱m na ntat.
44023009	Mat a̱nia, á̱kpa á̱niet ka si̱ mbeang khwot a̱gugwong hu mi̱ chet! A̱wot a̱yaagwak tyiet doká, ba̱ ku yet A̱fa̱risawa a̱ni, si̱ doot á̱ yong ba̱ si̱ ya fwuang mi̱ chet nyia̱, “Zi̱ shya̱ a̱tyu wuni ma̱ng a̱bun bah! Shimba tswa ja, ku a̱ta̱m tswa wa lyiat ma̱ng a̱nggu!”
44023010	Nang á̱kpa á̱niet ka ngya a̱son ma̱ng fwuang ji a̱ni, jhya̱ si̱ shim doot! A̱gba̱ndang a̱kwak a̱son á̱niet nzwang wu si̱ fa̱k a̱wun ke á̱ na sam Bulut di̱ nkap! Huhwa a̱gba̱ndang a̱kwak a̱son á̱niet nzwang wu si̱ tyia̱ á̱niet nzwang ba ba̱ nat ba̱ san Bulut mbwak á̱kpa á̱niet ka, ba̱ bwuok ma̱ng a̱nggu á̱ nat ndyo mi̱ jaru ji̱ shya̱ mi̱ nok á̱niet nzwang hu a̱ni.
44023011	A̱tyetuk a̱tuk a̱kya, A̱tyoli Yesu si̱ tyai a̱pyia̱ nggu da̱ a̱vwuo Bulut. A̱ si̱ tak ma̱ng a̱nggu nyia̱, “Bulut, gbang a̱lyia̱! Ma̱nang a nshei á̱lyiat nung na mi̱ Urusha̱lima a̱ni; ma̱ a̱nia wa, ku yet ang ta hwa a shei A̱sham Nkhang nung ka ma̱ a̱keang Rom ka!”
44023012	Da̱ a̱tsotson tat ka, sot A̱yahudawa jhyang si̱ tung. Ba̱ si̱ nyia̱ a̱li̱ka̱uli ma̱ng shyishyi nyia̱, da̱ ba̱ na ya kyayak ku ba̱ swuo kyang bah, si̱ nang ba̱ hyat Bulut!
44023013	Á̱niet ba ba̱ ku la̱p a̱nu ka di̱ chat hyat Bulut hu a̱ni, ba̱ ku swak swak naai.
44023014	A̱jawa ba̱ si̱ nat da̱ a̱vwuo a̱yaakwak a̱son pris ma̱ng a̱cha̱chet A̱yahudawa ba, ba̱ si̱ nyia̱ ma̱ mba a̱ni, “Zi̱ wa ka̱n nyia̱ a̱li̱ka̱uli ma̱ng shyishyi nyia̱, da̱ zi̱ na ya kyayak bah, si̱ nang zi̱ hyat Bulut.
44023015	Mat a̱nia, zi̱ chat nyin ma̱ng sot a̱cha̱chet A̱yahudawa ji, nyi lyip a̱gba̱ndang a̱kwak a̱son á̱niet nzwang A̱romawa wu a̱ bwuok ma̱ng Bulut a̱ bai ndyo a̱ji. Nyi but nang nyi wa chat nyi bu zop a̱lyiat nggu na ma̱ a̱gba̱ndang a̱tung wu shansham a̱ni. A̱wot zi̱ wa ka̱n nyia̱ a̱li̱ka̱uli, zi̱ hyat gu di̱n vak!”
44023016	A̱wot nggwon seam a̱ghyang ka̱ yet nggwon a̱na̱nyiuk Bulut a̱ yet a̱nap a̱ni, ka̱ si̱ fa̱k nkhang a̱ka̱shuk nang á̱ vwuoi á̱ nchat hyat Bulut a̱ni! Ka̱ si̱ nat mi̱ jaru ji. Ka̱ si̱si̱ hyia̱ ma̱ng Bulut.
44023017	A̱jawa Bulut si̱ yorong a̱tyo nyiung ma̱ a̱yaakwak a̱son á̱niet nzwang A̱romawa ba. A̱ si̱ nyia̱ ma̱ng a̱nggu, “Kyiak nggwon seam kani, a nat ma̱ a̱nka da̱ a̱vwuo a̱gba̱ndang a̱kwak a̱son á̱niet nzwang wu. Ka̱ byia̱ a̱gba̱ndang a̱lyiat nang ka̱ na tak ma̱ng a̱nggu a̱ni.”
44023018	A̱kwak a̱son á̱niet nzwang wu si̱ kyiak nggwon seam ka, a̱ nat ndyo da̱ a̱vwuo a̱gba̱ndang a̱kwak a̱son á̱niet nzwang wu. A̱ si̱ nyia̱, “Bulut a̱tyu a̱ shya̱ mi̱ jaru ji a̱ni, yorong nung a̱ si̱ naai nung n bai ma̱ng nggwon seam kani da̱ a̱vwuo ang. Mat ka̱ byia̱ a̱gba̱ndang a̱lyiat nang ka̱ na tak ma̱ng a̱nwan a̱ni.”
44023019	A̱jawa a̱gba̱ndang a̱kwak a̱son á̱niet nzwang wu si̱ khwat nggwon seam ka mbwak, a̱ nat ndyo da̱ gbang a̱nyiung. A̱ si̱ lyip ka, nyia̱, “Yihwa a byia̱, na tak ma̱ng a̱nung?”
44023020	A̱jawa nggwon seam ka si̱ nyia̱ ma̱ng a̱nggu a̱ni, “A̱yahudawa á̱ghyang ka̱n da̱p á̱ sak, ba̱ naai ang a nat ma̱ng Bulut a̱zaghyi a̱gba̱ndang a̱tung sot a̱cha̱chet A̱yahudawa ba a̱tson, á ngyei ba̱ wa chat ba̱ bu zop á̱lyiat nggu na shansham wa.
44023021	A̱wot yok shim ba ndyo bah! Mat, á̱niet shi á̱kpa á̱ swak nswak naai, ba̱ ya̱khwi á̱ fwuong Bulut a̱ni. Ba̱ ka̱n shyi nyia̱, da̱ ba̱ na ya kyayak ku ba̱ swuo kyang bah, si̱ nang ba̱ hyat gu. Di̱ yong huni ba̱ la̱p vam, á̱ swan á̱ fwuong ba̱ fa̱k shim ang hu.”
44023022	A̱jawa a̱gba̱ndang a̱kwak a̱son á̱niet nzwang wu si̱ gba nggwon seam ka, nyia̱, “Yok ghwon a̱yin a̱ lyen nang a ka̱n tak ma̱ng a̱nung nkhang nani bah.”
44023023	A̱jawa a̱gba̱ndang a̱kwak a̱son á̱niet nzwang wu si̱ yorong a̱yaakwak a̱son á̱niet nzwang a̱feang nggu ba. A̱ si̱ ta̱m ba, nyia̱, “Nyi tyia̱ á̱niet nzwang chyi sweang ba̱ la̱p vam, ba̱ nat a̱keang Kaisa̱riya tswam a̱kubunyiung a̱tyetuk a̱fwun. Nyi bu kyiak á̱niet nzwang chyi sweang ba̱ ba̱ng zwáng a̱ni, ma̱ng á̱niet nzwang swak a̱natat ba̱ ban tsaaí a̱ni.
44023024	Nyi chat tsaaí nyi nwuak Bulut gu nyeak. Nyi nat ma̱ng a̱nggu ka̱nka̱ra̱ng da̱ a̱vwuo Gwomna Filikut.”
44023025	A̱wot a̱gba̱ndang a̱kwak a̱son á̱niet nzwang wu si̱ lyuut Gwomna Filikut wusika jini, nyia̱,
44023026	“Wusika jini neet da̱ a̱vwuo Ka̱la̱udiyat Lisiyat, naat da̱ a̱vwuo a̱gba̱ndang A̱gwam Filikut: Shyichet ang ku labeang!
44023027	“A̱tyu wuni, A̱yahudawa á̱ghyang ku ta̱bat guu. A̱wot ba̱ si̱ chat hyat gu. Jen a̱jaja n si̱ mbai ma̱ng á̱niet nzwang ba. A̱wot nang n fi̱k nyia̱ a̱ yet nggwon a̱byin A̱romawa kya a̱ni, huhwa si̱ mbyia̱ n si̱ nsan nggu ghwon.
44023028	A̱jawa n si̱ nat ma̱ng a̱nggu da̱ a̱vwuo a̱gba̱ndang a̱tung sot a̱cha̱chet A̱yahudawa ka, da̱nian n ka nkwan n zop a̱hyiak nang ba̱ bat gu a̱ni.
44023029	Á̱ si̱ labeang bah, n si̱ nfi̱k nang a̱hyiak nang ba̱ bat gu a̱ni, na̱ shya̱ tazwa doká khwi A̱gwaza mba jija. A̱wot ku tat kyang nang á̱ na nnyim gu mi̱ jaru, ku á̱ hyat gu a̱ni bah.
44023030	“Jen nang á̱ nhyia̱ ma̱ a̱nung, nyia̱ A̱yahudawa á̱ghyang la̱p a̱shuk ba̱ chat ba̱ hyat Bulut a̱ni. Huhwa, n si̱ ndi ku myim n ta̱m ma̱ng a̱nggu da̱ a̱vwuo ang di̱ mi̱ byian jen. N ka̱n tak ma̱ á̱niet ba̱ bat gu a̱hyiak na a̱ni, ba̱ bai ba̱ tak a̱bun nggu wu a̱zaghyi ang.”
44023031	A̱jawa á̱niet nzwang ba, ma̱nang á̱ kam ba a̱ni, ba̱ si̱ kyiak Bulut a̱tyetuk a̱kya, á̱ nat ndyo ma̱ a̱keang A̱nti̱bati̱ri̱t ka.
44023032	Da̱ a̱tsotson tat ka, á̱niet nzwang ba ba̱ ku chong a̱byin ka ma̱ng Bulut ba̱ si̱ nat ndyo A̱nti̱bati̱ri̱t wu a̱ni; ba̱ si̱ bwuok á̱ bai mi̱ nok á̱niet nzwang hu. Ba̱ si̱ ghwon á̱niet nzwang ba, ba̱ ban tsaaí ji a̱ni. Ba̱ si̱ ya a̱son da̱ a̱chyet ka ma̱ng Bulut.
44023033	Nang ba̱ si̱ nnwuo a̱keang Kaisa̱riya ka a̱ni, ba̱ si̱ nwuak Gwomna Filikut wusika ji. A̱wot ba̱ si̱ tyia̱ Bulut mbwak gu.
44023034	Nang gwomna Filikut nfang wusika ji a̱ni, a̱ si̱ lyip Bulut nyia̱, “Zang fam a̱byin hwa nang a nghwut?” Bulut si̱ nwuak gu shim nyia̱, “N ghwut mi̱ fam a̱byin Kilikiya hwa.”
44023035	Gwomna Filikut si̱ nyia̱ ma̱ng Bulut, “N na myiai a̱fufwuo n fa̱k kyang hu nang a nyia̱ a̱ni di̱n jen nang a̱niet ba̱ bat ang a̱hyiak na mbai a̱ni.” A̱jawa gwomna wu si̱ tyia̱ á̱ nyim Bulut mi̱ jaru Ma a̱gwam Hiridut ka. A̱wot á̱niet nzwang ba ba̱ cham gu.
44024001	Nang mam fwuon nswak a̱ni, Ananiya, a̱gba̱ndang pris wu si̱ nat Kaisa̱riya dundung ma̱ng a̱cha̱chet A̱yahudawa á̱ghyang, mbeang a̱gwak a̱tyu lyen doká a̱byin nang á̱ ku ngyei Tartulut a̱ni. Ba̱ si̱ fang nkyang nang ba̱ mbat Bulut a̱hyiak na a̱ni a̱zaghyi gwomna ka.
44024002	Nang á̱ ngyorong Bulut gu nwuo mi̱ tutu zop a̱lyiat hu a̱ni, Tartulut si̱ fang nkyang nang á̱ mbat Bulut a̱hyiak na a̱ni a̱zaghyi gwomna Filikut: “A̱gwam, swuan ang ji labeang! Mumwang ang hwa mbyia̱ nang á̱ nkyiak a̱junjung jen nang nzi̱t A̱yahudawa ba mbyia̱ swat nyinyang. A̱wot lyen nwuan á̱zanson ang hwa bai ma̱ng a̱nzi̱t ya a̱son hu ma̱ a̱byin kani.
44024003	Gwomna, swuan ang ji labeang, mat a̱mgba̱m nkyang nani, zi̱ gwai ang ba̱t.
44024004	A̱wot n chat n tyia̱ ang ndyem bah. Ma̱sa̱kut, n naai ang a myiai a̱fufwuo a fa̱k kyang hu n na nta̱gyit ang dyo a̱ni.
44024005	“Zi̱ ku zop, zi̱ si̱ shya̱ nang a̱tyu wuni ngyet a̱tyu fuut jhya̱ wa kuzang jen mami a̱mgba̱m A̱yahudawa ba̱ shya̱ mi̱ swanta hu a̱ni! A̱wot nggu wa bu yet a̱kwak a̱son a̱ka̱tuk nsot á̱niet nang á̱ ngyei A̱na̱za̱rawa ba a̱ni.
44024006	Kyang ghyang nang gu bu nyia̱ a̱ni, huhwa yet; a̱ ku kwan a̱ tyia̱ A̱li Nwuat Za̱nang A̱gwaza ka a̱na̱ndyung. A̱wot zi̱ si̱ ta̱bat guu.
44024008	Nwan gwomna, ka a zop Bulut ma̱ a̱pyia̱ ang, a na shya̱ a̱tsatsak a̱lyiat wu da̱ a̱vwuo nggu, di̱ nkyang nang zi̱ mbat gu a̱hyiak na a̱ni.”
44024009	A̱jawa A̱yahudawa á̱ghyang meang si̱ kin di̱n a̱ma di̱ kuzang kyang nang Tartulut mbat Bulut a̱hyiak na a̱ni, nyia̱ na̱ yet a̱tsatsak a̱lyiat wa.
44024010	Nang gwomna Filikut nwuak Bulut jen gu lyiat a̱ni, Bulut si̱ nyia̱, “Gwomna, swuan ang ji labeang! N dyen nang a ka̱n nyia̱ tyok a̱byin A̱yahudawa hu mi̱ ndyia̱ ma̱ a̱di̱di̱t. Mat a̱nia, n byia̱ a̱lyia̱ sai n kwok ang ta̱fwat nang n byia̱ tazwa á̱lyiat nani a̱ni.
44024011	“Nwan, ma̱ a̱pyia̱ ang, ka̱ a zop a na fi̱k nang n ka̱n swak mam swak ma̱ a̱feang bah, nang n ku nat Urusha̱lima da̱nian n ka nwuo A̱mali Nwuat Za̱nang A̱gwaza ka, n ka kyuak ntong a̱zaghyi A̱gwaza a̱ja.
44024012	A̱yahudawa ba ba̱ bat nung a̱hyiak na a̱ni, ba̱ ku shya̱ nung nang n gya fwuang ma̱ng a̱yin A̱mali Nwuat Za̱nang A̱gwaza ka bah. Da̱ mba, ba̱ ku shya̱ nang n tung a̱niet da̱nian n ka fuut jhya̱ mi̱ tutu a̱tung A̱yahudawa hu mbeang nvak njhyang mami a̱keang Urusha̱lima ka bah.
44024013	Á̱niet bani ba̱ bat nung a̱hyiak na a̱ni, ba̱ si̱ mi̱n tak ma̱ng a̱nwan chi̱k nang a̱hyiak ba̱ bat nung a̱ni, yet a̱tsatsak a̱lyiat wa bah.
44024014	“A̱mgba̱m ma̱ng a̱nia, n si̱ shim nang n gyet a̱tyu khwi mi̱ susot á̱niet khwi Yesu nang á̱ bu ngyei ‘Vak hu’ a̱ni. A̱wot nang A̱yahudawa bani ngyei sot á̱niet khwi tyiet teap di̱ khwi taada mba ji. N si̱ kwok ntong a̱zaghyi A̱gwaza a̱yaatyia̱ khwop nzi̱t wu. A̱wot n nwuak a̱chuchuk za̱m di̱ doka A̱yahudawa ji ma̱ng kuzang a̱lyiat nang a̱yaata̱m a̱kwonu A̱gwaza ba lyuut a̱ni.
44024015	N tyia̱ fwuo da̱ A̱gwaza, ma̱nang á̱niet bani ntyia̱ fwuo a̱ni, nyia̱ A̱gwaza na ta̱ngam á̱tsotswat á̱niet ba ma̱ng a̱si̱ ba̱ nwai yet á̱tsotswat a̱ni, ma̱ng swuan ma̱ á̱niet ba̱ ka̱n kwi a̱ni.
44024016	Huhwa mbyia̱, kuzang jen n ni̱ nkwan n nwai nyia̱ a̱ka̱tuk nang fwuo nung hu na nkpaat nung a̱ni, a̱zaghyi A̱gwaza ma̱ng a̱mgba̱m á̱niet ba.
44024017	“Nang ndyia̱ ma̱ a̱di̱di̱t nswak a̱ni, n si̱ mbwuok mbai Urusha̱lima ma̱ng kurum, da̱nian n ka mbeang á̱niet nung ba, a̱wot n neap za̱nang a̱zaghyi A̱gwaza.
44024018	Jen nang n shya̱ di̱ kwi a̱na̱ndyung A̱mali Nwuat Za̱nang A̱gwaza ka a̱ni; huhwa á̱niet ba̱ bat nung a̱hyiak na a̱ni, si̱ ndi nung. Á̱kpa á̱niet ku shya̱ ndung ma̱ng a̱nung bah. Da̱ nung, n ku ntyia̱ jhya̱ bah.
44024019	“A̱mgba̱m ma̱ng a̱nia, A̱yahudawa á̱ghyang ba̱ ku neet mi̱ fam a̱byin A̱siya a̱ni ku shya̱ a̱ja. Bibya myim ba̱ shya̱ a̱ji. Ka̱ ba̱ byia̱ kyang nang ba̱ mbat nung a̱hyiak na a̱ni, si̱ ba̱ bai ndyo!
44024020	Kalak a lyip á̱niet bani ba̱ yong a̱ji a̱ni, ba̱ tak ma̱ng a̱nwan a̱bun wu nang a̱gba̱ndang a̱tung sot a̱cha̱chet A̱yahudawa ba ku shya̱ da̱ nung a̱ni.
44024021	A̱mgba̱m ma̱ng a̱nia, kyang nyiung hwa nang ndyen nang n ku nhyia̱ mi̱ chet di̱n jen nang n ku ngyong a̱zaghyi mba ka a̱ni: ‘Á̱ zop nung a̱zaghyi ang a̱fwun, mat n nwuak a̱chuchuk nyia̱, A̱gwaza na ta̱ngam á̱niet ba̱ ka̱n kwi a̱ni, ma̱ng swuan!’ ”
44024022	A̱jawa gwomna Filikut a̱ ku lyen nkhang susot á̱niet khwi Yesu nang á̱ bu ngyei “Vak hu” a̱ni shansham, a̱ si̱ shyei a̱lyiat na a̱tuk a̱kya a̱ nat ndyo á̱zanson. A̱ si̱ nyia̱, “Nyi fwuong, ka̱ Lisiyat a̱gba̱ndang a̱kwak a̱son á̱niet nzwang chyikwop wu bai, n na nfaat shi̱ri̱ya nyin ji.”
44024023	Gwomna Filikut si̱ tyia̱ a̱tyu a̱ cham Bulut a̱ni, gu bwuok ma̱ng Bulut a̱ nat ndyo mi̱ jaru ji. A̱wot gu nwuak á̱kpa̱ndang Bulut ba a̱wat ba̱ chong á̱ byat gu, ba̱ bu beang guu.
44024024	Á̱ si̱ bwuo mam ma̱ chunchwiit, gwomna Filikut si̱ bwuok a̱ bai mbeang a̱kyuo nggu wu, Durusila. A̱ ku yet a̱nap A̱yahudawa wa. Ba̱ si̱ ta̱m á̱ yorong Bulut gu bai. A̱wot ba̱ si̱ myiai a̱fufwuo á̱ fwuong nang Bulut lyiat tazwa nwuak fwuo di̱ Kristi Yesu.
44024025	Nang Bulut ndyiat tazwa nyia̱ tsotswat, ta̱bat á̱pyia̱ ma̱ng mam shi̱ri̱ya A̱gwaza ku chobai a̱ni, huhwa gwomna Filikut si̱ kin fa̱k a̱wun! A̱ si̱ nyia̱, “Kwot, Bulut, ya ngyok a̱nia! N bu na ngyorong ang a bai, ka̱ n shya̱ jen.”
44024026	Di̱n jen a̱ja, gwomna Filikut si̱ fa Bulut na nwuak gu kurum di̱ chat beang. A̱nia wa si̱ mbyia̱, a̱ si̱ yong mi̱ di̱ yei Bulut kuzang jen a̱ bwoi nkhang ma̱ng a̱nggu.
44024027	Nang a̱lyia̱ a̱feang nswak a̱ni, Borkiyat Festut si̱ shai gwomna Filikut mi̱ tyok hu. A̱wot Filikut si̱ chat A̱yahudawa ba, ba̱ fa̱k shok gu. Mat a̱nia, a̱ si̱ kai Bulut a̱ ghwon mi̱ jaru ji.
44025001	Nang Festut nsan tyok yet gwomna hu a̱ni, a̱ si̱ nyia̱ mam tat. A̱ sii doot Kaisa̱riya a̱ nat Urusha̱lima.
44025002	A̱ja wa a̱cha̱chet pris ba, mbeang a̱yaakwak a̱son A̱yahudawa ba, ba̱ si̱ bai a̱zaghyi gwomna Festut, ba̱ ka bat Bulut a̱hyiak.
44025003	Ba̱ si̱ naai gwomna Festut gu nyia̱ mba shok a̱ shai Bulut a̱ nat ndyo Urusha̱lima. (Mat ba̱ ku la̱p á̱ sak, ba̱ myia̱ Bulut a̱bwu mi̱ njhyuai ba̱ ka hyat gu).
44025004	A̱wot gwomna Festut si̱ nwuak ba shim nyia̱; Bulut shya̱ di̱ nyim ma̱ a̱keang Kaisa̱riya, a̱wot á̱ na labeang bah, nggu Festut na bwuok a̱ nat a̱ja.
44025005	Huhwa, gwomna Festut si̱ nyia̱, “Nyi tyia̱ a̱yaakwak a̱son nyin ba, ba̱ nat Kaisa̱riya ji dundung ma̱ng a̱nung. Ka̱ Bulut bwuo nyin a̱bun, nyi si̱ bat gu a̱hyiak na a̱ja.”
44025006	Gwomna Festut si̱ nyia̱ mam a̱ni̱nai si̱ nat swak, dundung ma̱ng A̱yahudawa ba ma̱ a̱keang Urusha̱lima ka. A̱ sii du bwuok a̱ nat a̱keang Kaisa̱riya ka. Da̱ a̱tsotson tat ka, a̱ si̱ swan di̱ kyang swat nggu hu mi̱ tutu shi̱ri̱ya hu. A̱wot a̱ sii tyia̱ á̱ si̱ nwuo ma̱ng Bulut a̱zaghyi nggu.
44025007	Jen nang Bulut mbai a̱zaghyi gwomna Festut a̱ni, a̱yaakwak a̱son A̱yahudawa ba ba̱ ku neet Urusha̱lima a̱ni, si̱ doot á̱ yong á̱ tyong nggu á̱ keang. Ba̱ si̱ ta̱bat bat Bulut a̱hyiak ma̱ a̱di̱di̱t na̱ byia̱ chet a̱ni. Da̱ mba, ba̱ byia̱ a̱tsak a̱lyiat bah.
44025008	A̱jawa, Bulut si̱ fwuo a̱hyiak nang A̱yahudawa ba bat gu a̱ni. A̱ si̱ nyia̱, “N bwuo a̱bun di̱ nwai khwi doka A̱yahudawa bah, ku A̱li Nwuat Za̱nang A̱gwaza, ku tyok a̱byin A̱romawa hu!”
44025009	A̱jawa gwomna Festut mameang si̱ chat a̱ fa̱k shok A̱yahudawa ba. Huhwa gu si̱ nyia̱ ma̱ng Bulut, “A na shim a nat Urusha̱lima, n si̱ nzop a̱lyiat ang na a̱ja a?”
44025010	A̱wot Bulut si̱ nwuak gu shim nyia̱, “Kaai! Tutu shi̱ri̱ya huni yet a̱si̱ A̱romawa hwa. Mat a̱nia, ku myim á̱ zop a̱lyiat nung na a̱ji wa. A lyen chi̱k nang n bwuo A̱yahudawa ba a̱bun bah.
44025011	Ki̱ n wa nyia̱ kyang ku maai á̱ hyat nung a̱ni, si̱ n na ndak á̱ hyat nung bah. A̱wot ki̱ n byia̱ a̱bun bah, á̱ mbyia̱ a̱tyu a̱ maai a̱ tyia̱ nung mbwak á̱niet bani ba̱ hyat nung a̱ni bah. N chat n naai a̱gwam shan Kaisar, a̱ bu zop a̱lyiat nung na!”
44025012	Huhwa gwomna Festut si̱ ya ndyiat ma̱ng á̱niet a̱tung gu ba da̱ a̱beam. A̱ sii nwuak Bulut shim, nyia̱, “Ku yet a̱sham ba̱t! Nwan Bulut, a naai á̱ nat ma̱ng a̱nwan da̱ a̱vwuo Kaisar. A̱wot da̱ a̱vwuo Kaisar kya á̱ na nnat ma̱ng a̱nwan!”
44025013	A̱ si̱ bwuo mam ma̱ a̱da̱dei, A̱gwam A̱ga̱riba si̱ bai Kaisa̱riya mbeang Ba̱rniki, a̱na̱nyiuk a̱nap nggu wu, ba̱ ka byiat gwomna Festut.
44025014	Nang ba̱ mbwuo mam ma̱ a̱di̱di̱t a̱ja a̱ni, gwomna Festut si̱ bwuo A̱gwam A̱ga̱riba nkhang Bulut na. Gwomna Festut si̱ nyia̱, “A̱yin wa shya̱ a̱ji mi̱ jaru, nang gwomna Filikut ku tyia̱ shi̱ri̱ya gu ji mbwak nung a̱ni.
44025015	A̱wot nang n ku nshya̱ mi̱ Urusha̱lima a̱ni, a̱cha̱chet pris ba mbeang á̱niet khwop á̱niet A̱yahudawa ba, si̱ ta̱bat bat Bulut a̱hyiak. Ba̱ si̱ naai nung, nyia̱ n tyia̱ á̱ hyat gu.
44025016	A̱wot n si̱ nyia̱ ma̱ng a̱mba doka A̱romawa ji shim á̱ la̱p a̱yin di̱ mi̱n zop gu bah. Ku yet ta hwa, á̱ nwuak a̱nyuu jen gu lyiat ma̱ng á̱niet ba ba̱ bat gu a̱hyiak na a̱ni, a̱ghyi ma̱ng a̱ghyi, gu tak ma̱ng a̱mba ta̱fwat gu ji.
44025017	“Jen nang á̱niet ba̱ bat Bulut a̱hyiak na mbai ba̱ fa̱k á̱lyiat na a̱ni, n si̱ mbyian jen bah. Da̱ a̱tsotson tat ka, n si̱ nswan di̱ kyang swat zop a̱lyiat nung hu. N si̱ tyia̱ á̱ bai ma̱ng Bulut a̱zaghyi nung.
44025018	A̱wot a̱hyiak nang ba̱ bat Bulut a̱ni, na̱ ku yet a̱ka̱tuk nang n fa na̱ ngyet a̱ni bah.
44025019	Da̱ a̱kwonu a̱kya, na̱ ku yet a̱lyiat nia tazwa khwi A̱gwaza mba wu, ma̱ng a̱tyu a̱ ka̱n khwu nang á̱ ngyei Yesu a̱ni, a̱wot Bulut si̱ yong mi̱ chet nyia̱ Yesu ni̱ shya̱ a̱chet.
44025020	“Nang n ku ndyen si̱sak ji nang n na nzop á̱lyiat na n shya̱ a̱tsatsak a̱lyiat wu a̱ni bah; huhwa si̱ mbyia̱ n si̱ ndyip Bulut ka̱ a̱ na shim a̱ nat Urusha̱lima, á̱ si̱ zop a̱lyiat nggu na a̱ja.
44025021	A̱wot Bulut si̱ chat a̱ nat ma̱ng shi̱ri̱ya gu ji a̱zaghyi Kaisar a̱gwam shan. Huhwa si̱ mbyia̱ n si̱ ntyia̱ á̱ chok gu, ba̱ng si̱ nat jen ji nang n na nta̱m ma̱ng a̱nggu da̱ a̱vwuo a̱gwam shan Kaisar ka a̱ni.”
44025022	A̱jawa a̱gwam A̱ga̱riba si̱ nyia̱ ma̱ng gwomna Festut, “Nung mameang, n na chat n fa̱k á̱lyiat Bulut na ma̱ng a̱fufwuo nung ba.” A̱wot gwomna Festut si̱ nyia̱ ma̱ng a̱gwam A̱ga̱riba, “Bulut wu bai a̱tson, a fa̱k a̱lyiat gu na!”
44025023	Da̱ a̱tsotson tat ka, a̱gwam A̱ga̱riba ma̱ng Ba̱rniki si̱ ghwut ma̱ng shi tyok. Ba̱ si̱ nwuo ma̱ a̱gba̱ndang tutu a̱tung wu dundung ma̱ng a̱cha̱chet a̱yaakwak a̱son á̱niet nzwang, ma̱ng a̱cha̱chet á̱niet a̱keang ba. Gwomna Festut si̱ tyia̱ á̱ si̱ bai ma̱ng Bulut mami tutu a̱tung hu.
44025024	A̱jawa gwomna Festut si̱ nyia̱, “A̱gwam A̱ga̱riba ma̱ng a̱mgba̱m á̱niet ba ba̱ shya̱ a̱ji a̱ni, a̱tyu wuni wa nang a̱mgba̱m A̱yahudawa ba ba̱ shya̱ a̱ji a̱ni, ma̱ng á̱si̱ ba ba̱ shya̱ Urusha̱lima a̱ni, chat á̱ hyat.
44025025	A̱wot di̱ li nung hu, Bulut bwuo a̱bun a̱ maai á̱ hyat gu a̱ni bah. A̱mgba̱m ma̱ng a̱nia, nang nggu wa ma̱ a̱pyia̱ nggu nchat á̱ nat ma̱ng a̱lyiat nggu na da̱ a̱vwuo Kaisar a̱gwam shan wu a̱ni; huhwa n si̱ nshim n ta̱m ma̱ng a̱nggu Rom.
44025026	“A̱wot yihwa n na ndyuut tazwa Bulut, n ta̱m ma̱ng Kaisar a̱gwam shan wu ndyo? Mat n shya̱ a̱tsatsak kyang nang A̱yahudawa ba mbat Bulut a̱hyiak na a̱ni bah. Huhwa mbyia̱, n si̱ mbai ma̱ng a̱nggu a̱ji, gu lyiat a̱zaghyi a̱mgba̱m nyin, a̱wot ma̱ng a̱nwan a̱gwam A̱ga̱riba. Da̱nian ki̱ zi̱ zop á̱lyiat gu na tyak, shimba n ka shya̱ a̱hyiak na n na ndyuut tazwa nggu a̱ni.
44025027	Mat ku yet a̱sham bah, n ta̱m ma̱ng a̱khwo da̱ a̱vwuo a̱gba̱ndang a̱gwam shan wu; da̱ nung, n tak kpa̱sai a̱hyiak nang á̱ mbat gu a̱ni bah!”
44026001	A̱jawa a̱gwam A̱ga̱riba si̱ nyia̱ ma̱ng Bulut, “Á̱ nwuak ang shim a hyia̱ ta̱fwat ang ji.” A̱jawa Bulut si̱ neap bwak. A̱ si̱ ta̱bat shei mba ta̱fwat ji nang gu byia̱ a̱ni. A̱ si̱ nyia̱,
44026002	“A̱gwam A̱ga̱riba, swuan ang ji la beang! Ku yet nung kyang a̱lyia̱ a̱sai hwa, nang n ngyong a̱zaghyi ang a̱fwun; n tak ma̱ng a̱nwan, a fa̱k ta̱fwat nung ji tazwa a̱hyiak nang a̱yaakwak a̱son A̱yahudawa ba bat nung a̱ni.
44026003	Mat n dyen nang a ngyet a̱gwak lyen a̱mgba̱m taada A̱yahudawa ma̱ng nkyang na nang ba̱ ngya fwuang ji ma̱ng á̱ghyang mba a̱ni. Ma̱ninika, ma̱sa̱kut, nyap fwuo ang hu, a myiai a̱fufwuo a fa̱k á̱lyiat nung na!
44026004	“Ma̱nang a̱cha̱chet A̱yahudawa ba ndyen a̱ni, n ku shya̱ tyiet tazwa swat A̱yahudawa hu neet nang n ni̱ ngyet nggwon mami á̱niet nung ba mi̱ Urusha̱lima.
44026005	Ki̱ ba̱ na hyia̱ a̱tsak a̱lyiat, ba̱ lyen nang n gyet a̱tyo nyiung mami A̱fa̱risawa ba, sot á̱niet ji̱ ba̱ng khwi A̱gwaza nzi̱t hu mi̱ chet a̱ni.
44026006	“A̱wot ma̱ninika, nyi zop nung, mat n tyia̱ fwuo di̱ a̱li̱ka̱uli wu nang A̱gwaza nyia̱ a̱yaatyia̱ khwop nzi̱t ba ndyo a̱ni, a̱ na bai da̱ a̱nu ka cha̱chaat.
44026007	A̱tsak a̱lyiat, a̱li̱ka̱uli wuni wa mbyia̱ nang kwaí swak mi̱ sweang Isi̱rela ji ku mbyia̱ di̱dang ba̱t, ba̱ kwan ba̱ kwok A̱gwaza ntong a̱ta̱mam ma̱ng a̱tyetuk. A̱wot ba̱ si̱ byia̱ tangka̱i tyia̱ fwuo huni cha̱chaat ma̱ng a̱nung. A̱mgba̱m ma̱ng a̱nia, a̱gwam, swuan ang ji labeang, A̱yahudawa ba bat nung a̱hyiak mat tyia̱ fwuo huni!
44026008	Yihwa mbyia̱ nang nyin A̱yahudawa ndak nwuak a̱chuchuk, nyia̱ A̱gwaza na ta̱ngam á̱niet ba̱ ka̱n kwi a̱ni ma̱ng swuan?
44026009	“Gbangbang nung meang, n ku nwuak a̱chuchuk, n si̱ ndi ku myim n nyia̱ kuzang kyang ku na nyia̱ na̱nvan ma̱ng a̱lyoot Yesu a̱tyu Na̱za̱ra̱t a̱ni.
44026010	A̱tsak a̱lyiat, kyang hu n ku nyia̱ ma̱ a̱keang Urusha̱lima ka a̱ni, huhwa a̱hwa: N ku nshya̱ shim da̱ a̱vwuo a̱cha̱chet a̱yaapris, n si̱ ntyia̱ á̱za̱za̱rak á̱niet khwi Yesu ma̱ a̱di̱di̱t mi̱ jaru. A̱wot jen ji nang á̱ ku nhyaai á̱ghyang ma̱ mba a̱ni, n ku nshim. N si̱ ndi̱n a̱ma á̱ hyaai mbaa.
44026011	Jen ma̱ a̱di̱di̱t, n ku nyia̱ mba a̱ka̱kpa̱t ma̱ á̱tutu a̱tung A̱yahudawa ba. A̱wot n si̱ nkwan n tyia̱ mba ba̱ nyia̱ Yesu lihyat, ba̱ fwuo lyen gu. N ku ndak li mba, n si̱ nyia̱ mba a̱ka̱kpa̱t ba̱t. N si̱ nwuai fi̱n mba ma̱ a̱ka̱keang bibyin nta.
44026012	“A̱ghyang a̱tuk ta̱m huni hwa nang n ku naat nyia̱ hu ma̱ a̱keang Da̱maskut ka, nang n ku nshya̱ li̱n a̱ma ma̱ng shim da̱ a̱vwuo pris ba̱ yet a̱yaakwak a̱son ba a̱ni.
44026013	A̱gwam, swuan ang ji labeang, nang n shya̱ di̱n vak naat Da̱maskut a̱ni, ma̱ a̱ka̱wa̱tyia̱ a̱ta̱mam, sai si̱ kin neet Ma A̱gwaza tswazwa! Ku si̱ sai ma̱ kyenkyai a̱nkyai a̱ swak a̱nu mam; ku si̱ sai da̱ nung ma̱ng á̱kpa̱ndang a̱chyet nung ba!
44026014	A̱mgba̱m nzi̱t, zi̱ si̱ shyot kwa̱i a̱byin. A̱wot n si̱ nfa̱k a̱nwuat nang ka̱ nyia̱ ma̱ng a̱nung da̱ a̱lyem A̱yahudawa ka, nyia̱, ‘Sha̱wulu, Sha̱wulu, yihwa mbyia̱ nang a nya̱shuk nung a̱nia? Ku na yet ang a̱buk kyang wa, a nyia̱ na̱nvan ma̱ng a̱lyiat nung na!’
44026015	“A̱wot n si̱ ndyip, nyia̱, ‘A̱tyoli, nwan wa yet a̱nyan?’ “A̱wot A̱tyoli si̱ nwuak nung shim nyia̱, ‘Nung gwa ngyet Yesu, a̱tyu nang a ya̱shuk a̱ni.
44026016	Ma̱ninika, doot yong ka̱tsak! Mat n tyai a̱pyia̱ nung da̱ a̱vwuo ang, da̱nian n ka ntyia̱ ang a yet a̱khwo ma̱ng a̱tyu shei a̱lyiat nung. A na tak ma̱ng á̱niet swanta ba nkyang nang a ka̱n di, ma̱ng kyang nang n na ntak ang á̱zanson a̱ni.
44026017	“ ‘A̱wot n na nsan ang mbwak á̱niet ang ba mbeang Nnwap na̱ nwai yet A̱yahudawa a̱ni. A̱tsak a̱lyiat, n na nta̱m ang da̱ a̱vwuo Nnwap na̱ nwai yet A̱yahudawa a̱ni.
44026018	Nwan wa na tat ba á̱ghyi ba, da̱nian ba̱ ka ghwut mi̱ ndyin, ba̱ nat da̱ a̱vwuo sai; a̱wot a tyia̱ ba̱ ghwut mi̱ ntyok A̱ta̱nyeang ba̱ nwuo Tyok A̱gwaza hu. A̱jawa A̱gwaza na chi a̱ka̱tuk nyia̱ mba wu. A̱wot ba̱ na shya̱ a̱vwuo nswat dundung ma̱ng á̱niet ba̱ yet á̱si̱ A̱gwaza a̱ni; bibya á̱ khap á̱ sak da̱nian ba̱ ka nwuak fwuo da̱ nung.’
44026019	“Mat a̱nia, A̱gwam A̱ga̱riba, swuan ang ji labeang, n ku nkhwi a̱ma̱bwoi a̱wa za̱m, a̱ ku neet Ma A̱gwaza tswazwa ka a̱ni.
44026020	N si̱ ntsa shei á̱lyiat A̱gwaza na da̱ a̱vwuo á̱niet Da̱maskut, Urusha̱lima, a̱mgba̱m a̱byin Yahudiya ka, ma̱ng Nnwap na̱ nwai yet A̱yahudawa a̱ni meang. N si̱ ntak ma̱ng a̱mba nang ku ngyet ta hwa ba̱ ghwon a̱ka̱tuk nyia̱ mba wu, a̱wot ba̱ nwuo khwi A̱gwaza; ba̱ nyia̱ a̱tan nta̱m na̱ tak nang ba̱ nghwon a̱ka̱tuk nyia̱ mba wu mami a̱chuchuk a̱ni.
44026021	Mat shei a̱lyiat huni hwa A̱yahudawa á̱ghyang ku nta̱bat nung A̱mali Nwuat Za̱nang A̱gwaza ka. A̱wot ba̱ si̱ kwan ba̱ hyat nung!
44026022	“A̱mgba̱m ma̱ng a̱nia, A̱gwaza si̱ chok nung ba̱ng ba̱ tat a̱fwun, mat n ka nwuak sheda a̱zaghyi konyan, neet da̱ a̱chyuang wu si̱ nat a̱cha̱chet ba. N tyiet á̱lyiat A̱gwaza á̱ghyang nia ma̱ zan bah, si̱ mi̱ tyiet nang a̱yaata̱m a̱kwonu A̱gwaza, mbeang Musa, ku nyia̱ ku na bai da̱ a̱nu ka a̱ni.
44026023	Ba̱ ku tak nyia̱; ku yet ta hwa Kristi a̱ swuo a̱bung a̱ khwu. A̱wot nggu wa a̱ tsa doot ma̱ng swuan ma̱ a̱niet ba̱ ka̱n kwi a̱ni. A̱wot di̱n vak huni hwa, gu na ntak sai A̱gwaza hu da̱ a̱vwuo A̱yahudawa mbeang Nnwap na̱ nwai yet A̱yahudawa a̱ni.”
44026024	Mi̱ di̱ yong a̱hwa, gwomna Festut si̱ kam Bulut nyia̱, “Bulut, a tyong jhyiip! A̱di̱di̱t fang ta̱ka̱da ang wu tyia̱ ang tyong jhyiip!”
44026025	A̱wot Bulut si̱ nwuak gu shim nyia̱, “Gwomna Festut, swuan ang ji labeang! N tyong jhyiip ja bah. A̱lyiat na n dyiat a̱ni, a̱tsak a̱lyiat wa n dyiat ma̱ng fwuo nung nyiung.
44026026	A̱wot A̱gwam A̱ga̱riba lyen á̱lyiat nani. A̱wot n dyiat ma̱ng a̱nggu ma̱ng gbang a̱lyia̱, mat n nwuak a̱chuchuk a̱ chyi nkyang nani bah, mat á̱ ku nyia̱ na mi̱n dyin hwa bah.
44026027	“A̱gwam A̱ga̱riba, a nwuak a̱chuchuk da̱ a̱yaata̱m a̱kwonu A̱gwaza baa? N dyen, a nwuak a̱chuchuk da̱ mba za̱m.”
44026028	A̱jawa nang A̱gwam A̱ga̱riba nyia̱ ma̱ng Bulut, “A fa a na mwang nung n tyia̱ a̱tyu khwi Yesu ma a̱nggang a?”
44026029	Bulut si̱ nwuak gu shim nyia̱, “Ke ma a̱nggang wa oo, ke shonshyon wa oo, n naai A̱gwaza; nwan ma̱ng a̱mgba̱m á̱niet ba̱ shya̱ a̱ji a̱fwun a̱ni, n chat nyi yet á̱niet khwi Yesu nang nung a̱ni, kang ma̱ng la̱p nang á̱ la̱p nung ma̱ng a̱nyanyang wuni a̱ni!”
44026030	A̱jawa A̱gwam A̱ga̱riba, mbeang gwomna Festut, Ba̱rniki, ma̱ng a̱mgba̱m á̱kum á̱niet ka si̱ doot, ba̱ si̱ nkat.
44026031	Nang ba̱ nghwon tutu shi̱ri̱ya hu a̱ni, ba̱ si̱ lyiat ma̱ng á̱ghyang mba nyia̱, “A̱tyu wuni nyia̱ kyang ku maai a̱khwu, ku á̱ tyia̱ nggu mi̱ jaru a̱ni bah!”
44026032	A̱wot a̱gwam A̱ga̱riba si̱ nyia̱ ma̱ng gwomna Festut, “Ka̱ Bulut wa ka̱n chat á̱ swak ma̱ng a̱lyiat nani á̱ nat ndyo da̱ a̱vwuo Kaisar a̱gwam shan bah; si̱ á̱ na kai nggu á̱ ghwon!”
44027001	Nang jen nnyia̱, nang zi̱ na nnwuo kukwon a̱wak, zi̱ wak nat Italiya a̱ni, á̱ si̱ tyia̱ Bulut ma̱ng á̱khwo á̱ghyang mbwak a̱kwak a̱son á̱niet nzwang chyi A̱romawa, nang á̱ ngyei Juliyot a̱ni. A̱ ku yet a̱tyo nyiung mami a̱yaakwak a̱son sot á̱niet nzwang Kaisar a̱gwam shan ba.
44027002	Ari̱sta̱kut, a̱ ku neet ma̱ a̱keang Ta̱solonika mi̱ fam a̱byin Ma̱kidoniya a̱ni, ku shya̱ dundung ma̱ng a̱nzi̱t. Zi̱ si̱ nwuo kukwon a̱wak ghyang ku neet A̱da̱ra̱mitiya a̱ni. Ku na doot, ku nat a̱ka̱keang da̱ a̱beam kyai a̱sa̱khwot na̱ hyia̱k fam a̱byin A̱siya. A̱wot zi̱ si̱ wak nat, zi̱ si̱ ya a̱son ma̱ng a̱chyet.
44027003	Da̱ a̱tsotson tat ka, zi̱ si̱ chyok zi̱ si̱ nwuo a̱keang Sidon. Juliyot si̱ fa̱k shok Bulut ba̱t. A̱ si̱ ghwon Bulut a̱ nat a̱ byiat á̱kpa̱ndang gu ba, da̱nian ba̱ ka beang nggu ma̱ng kyang nang gu chat a̱ni.
44027004	Nang zi̱ ndoot ma̱ a̱keang Sidon ka mi̱ kukwon a̱wak hu a̱ni, zi̱ si̱ wak swak di̱ fam a̱za, da̱ a̱beam ma̱ a̱byin a̱ka̱wa̱tyia̱ a̱sa̱khwot Kuburut. Mat wun hu ku hyap kukwon a̱wak nzi̱t hu mi̱ chet a̱ bwuot ndyo lilyim.
44027005	Zi̱ si̱ wak hyia̱k kyai a̱sa̱khwot ku shya̱ kpa̱mkpaan ma̱ng nfam bibyin Kilikiya mbeang Ba̱mfiliya a̱ni. Zi̱ si̱si̱ chyok ma̱ a̱keang Mira, mi̱ fam a̱byin Likiya.
44027006	A̱ja wa nang Juliyot, a̱kwak a̱son á̱niet nzwang A̱romawa wu, si̱ shya̱ kukwon a̱wak ku neet Ali̱ksa̱nda̱riya ma̱ a̱byin Ma̱sa̱r, a̱ naat ma̱ a̱byin Italiya a̱ni. A̱wot a̱ si̱ ntyia̱ nzi̱t.
44027007	Zi̱ si̱ bwuo mam ma̱ a̱di̱di̱t nang zi̱ wak ma̱ shonshyon. Zi̱ tyuu tutyuu. Zi̱ si̱ tat kpa̱mkpaan ma̱ng a̱keang Kinidut. A̱wot nang wun hu nvwong nzi̱t a̱chyet ka a̱ni, ku si̱ hyap zi̱t a̱ bwuot ndyo lilyim. Zi̱ si̱ wak á̱ byia̱k a̱byin a̱ka̱wa̱tyia̱ a̱sa̱khwot Ka̱rita. Zi̱ si̱ swak ghwon a̱fi̱fap a̱byin wu nang á̱ ngyei Sa̱lmoni a̱ni. Zi̱ si̱ bwuak a̱ma̱nta Ka̱rita, da̱ a̱beam khwong nang wun hu bu ni̱ nhyap mi̱ chet a̱ni bah.
44027008	Zi̱ si̱ wak da̱ a̱beam khwong a̱sa̱khwot tyuu tutyuu. Di̱ ngaan hu, zi̱ si̱ tat a̱vwuo yong ma̱ng ta̱kup a̱kukwon a̱wak ghyang nang á̱ ngyei “A̱vwuo Chok A̱kukwon A̱wak”, kpa̱mkpaan ma̱ng a̱keang Lisiya.
44027009	Nang zi̱ mbyian jen ba̱t a̱ja a̱ni, a̱wot a̱vwuo ka si̱ yet kyang a̱wun á̱ nyia̱ a̱chyet mi̱ kyai a̱sa̱khwot, mat nang jen A̱yet Chi A̱ka̱tuk Nyia̱ A̱yahudawa wu swak; a̱jawa Bulut si̱ gba á̱niet luk kukwon a̱wak ba nyia̱,
44027010	“Á̱kpa̱ndang a̱chyet, n nwuak a̱chuchuk zi̱ na swuo a̱bung ka̱ zi̱ ya a̱son ma̱ a̱chyet nzi̱t ka. Kukwon a̱wak hu, nkpa̱t nzi̱t na, mbeang swuan nzi̱t ji; zi̱ na lyin na!”
44027011	A̱mgba̱m ma̱ng a̱nia, a̱tyu a̱ chok á̱khwo ba a̱ni, si̱ shim á̱lyiat Bulut na bah. A̱ si̱ khwi á̱lyiat a̱tyu luk kukwon a̱wak ma̱ng a̱tyu byia̱ kukwon a̱wak wu.
44027012	A̱wot nang A̱vwuo Chok A̱kukwon A̱wak ka ngyet a̱vwuo yong a̱ka̱kwon ka̱ shya̱ nta nang za ma̱ng wun hyap ba̱t a̱ni, a̱wot nang á̱ si̱ mi̱n gya seam a̱ja a̱ni bah; huhwa si̱ mbyia̱ a̱lyiak a̱niet ma̱ á̱kpa̱ndang chyet Bulut ba, si̱ li̱n a̱ma á̱ ya a̱son á̱ nat ma̱ a̱keang Fi̱ni̱kiya, ba̱ swak á̱ nat Ka̱rita, ba̱ ya seam hu a̱ja. Fi̱ni̱kiya ku yet a̱tan a̱chya̱ yong a̱kukwon a̱wak a̱ swan a̱ nwuan fam a̱tak jenshyung, ma̱ng fam a̱za jenshyung.
44027013	Jen nang wun a̱tak hu nnwuo hyap ma̱ shonshyon a̱ni, á̱niet luk kukwon a̱wak ba si̱ fa, ba̱ na wak á̱ byia̱k. Huhwa ba̱ si̱ khwat a̱kpa̱p ntswam wu a̱ na ba̱ng kukwon a̱wak hu di̱n tyan jhyung a̱ni, ba̱ si̱ luk kukwon a̱wak hu á̱ nat ndyo kpa̱mkpaan ma̱ng khwong a̱byin ma̱ ka̱wa̱tyia̱ a̱sa̱khwot Ka̱rita hu.
44027014	A̱wot á̱ si̱ labeang bah, a̱gba̱ndang wun za nang á̱ ngyei Horikin a̱ni, si̱ hyap a̱ neet a̱za hyia̱k a̱tyin. Ku si̱ ta̱gak Ka̱rita, ku si̱ hyap zi̱t a̱ nat ndyo ma̱ ka̱wa̱tyia̱ kyai a̱sa̱khwot hu.
44027015	Nang kukwon a̱wak hu nkaat a̱niet luk ba ba̱ bwuak hu ku khwi wun hu a̱ni, ba̱ si̱ nti̱n fwuo. Ba̱ si̱ kai hu á̱ ghwon, ku si̱ khwi wun za hu.
44027016	Nang zi̱ nkai a̱beam a̱bada̱dei a̱byin a̱ka̱wa̱tyia̱ a̱sa̱khwot a̱ghyang nang á̱ ngyei Ka̱uda a̱ni. A̱ja wa zi̱ si̱ bu tyuu zi̱ khwat a̱bada̱dei kukwon a̱wak ka bai ndyo tazwa, zi̱ ka nda̱p tazwa a̱gba̱ndang kukwon a̱wak ka.
44027017	A̱jawa á̱niet luk kukwon a̱wak ba si̱ vwuoi ywan á̱ kaat a̱gba̱ndang kukwon a̱wak wu mi̱ chet. Ba̱ ku fa̱k a̱wun, ke ba̱ si̱ kwa tazwa a̱kuu a̱ji̱jak ka̱ shya̱ ti̱taa ma̱ a̱keang Satis kpa̱mkpaan ma̱ng a̱byin Li̱biya a̱ni. Huhwa ba̱ si̱ laai chyok ma̱ng a̱kpa̱p ntswam wu. Ba̱ si̱ ghyuai chung kukwon a̱wak ji. A̱wot ba̱ si̱ wak á̱ khwi wun za hu.
44027018	Da̱ a̱tsotson tat ka, nang a̱ka̱tuk ngwun za byia̱ chet wu ngya a̱son mi̱ hyap kukwon a̱wak hu a̱ni, á̱niet luk kukwon a̱wak ba si̱ nwuo kwok nkpa̱t mba na á̱ weam ma̱ a̱sa̱khwot.
44027019	A̱wot a̱tuk mam tat ka, ba̱ si̱ bwuo nkyang nta̱m kukwon a̱wak jhyang nang ba̱ byia̱ a̱ni, ba̱ si̱ weam ma̱ á̱pyia̱ mba.
44027020	Zi̱ si̱ bwuo mam ma̱ a̱di̱di̱t; da̱ nzi̱t, zi̱ li a̱nu mam ma̱ng á̱ta̱ngwat bah. A̱wot a̱ka̱tuk ngwun za wu si̱ ya a̱son mi̱ hyap mi̱ chet ba̱t! Zi̱ si̱ kin but mi̱ fwuo nyia̱ zi̱ na yet a̱chet.
44027021	Nang á̱niet mi̱ kukwon a̱wak ba mbwuo mam ba̱t da̱ mi̱n ya kyayak a̱ni, a̱jawa Bulut si̱ doot a̱ yong a̱ka̱wa̱tyia̱ mba. A̱ si̱ nyia̱ ma̱ mba a̱ni, “Nyin á̱kpa̱ndang chyet nung ba, ka̱ nyi wa ku myiai a̱fufwuo nyi si̱ fa̱k kyang hu nang n dyiat a̱ni, si̱ zi̱ ku doot a̱chyet kani neet Ka̱rita bah. Huhwa mbyia̱ nang nkyang ma̱ a̱di̱di̱t mbyian a̱wot zi̱ si̱ nwai njhyang.
44027022	A̱wot ma̱ninika, nyi gbang a̱lyia̱! A̱yin na lyin swuan gu ma̱ nyin bah. Mi̱ kukwon a̱wak huhwa ma̱nyin hu zi̱ na nwai.
44027023	Mat a̱tyetuk shunshyung, A̱gwaza nang n kwok nggu tong a̱ni ku ta̱m a̱ta̱m tswa nggu wu si̱ bai da̱ a̱vwuo nung.
44027024	“A̱ si̱ nyia̱, ‘Bulut, yok fa̱k a̱wun bah! Ku yet ta hwa a yong a̱zaghyi Kaisar a̱gwam shan, a̱ nyia̱ ang shi̱ri̱ya! A̱wot A̱gwaza, mat shok nggu ji, wa ka̱n tyia̱ a̱mgba̱m swuán a̱niet nang nyi wak dundung ma̱ng a̱mba a̱ni, si̱ shot.’
44027025	“Mat a̱nia, nyin á̱kpa̱ndang a̱chyet nung ba, nyi gbang a̱lyia̱! Mat n nwuak fwuo da̱ A̱gwaza. A̱lyiat na nang gu tak nung a̱ni, na bai da̱ a̱nu ka!
44027026	A̱mgba̱m ma̱ng a̱nia, kukwon a̱wak nzi̱t hu na fwuoi. A̱wot á̱ na wak ma̱ng a̱nzi̱t, á̱ si̱ koot di̱ nfang ma̱ a̱byin a̱ka̱wa̱tyia̱ a̱sa̱khwot a̱ghyang.”
44027027	Ma̱ a̱tyia̱ka̱u a̱tyetuk ka̱ ku yet swak ma̱ naai, nang wun za hu ndoot hyap a̱ni, nang zi̱ shya̱ da̱ wak zi̱ byia̱k kyai a̱sa̱khwot A̱dariya hu. Á̱niet luk kukwon a̱wak ba si̱ fi̱k nang zi̱ tat kpa̱mkpaan ma̱ng a̱byin.
44027028	A̱jawa ba̱ si̱ mak shi tsuung a̱sa̱khwot hu. Ba̱ si̱ shya̱ nang shi tsuung hu yet a̱ka̱tyong rula chyi ma̱ng swak nfeang. Zi̱ si̱ bu ya a̱son ma̱ng a̱wak ma̱ chunchwiit. Á̱niet luk kukwon a̱wak ba si̱ bu mak shi tsuung a̱sa̱khwot hu. Ba̱ si̱ shya̱ nang na̱ yet a̱ka̱tyong rula nswak a̱kubunyiung.
44027029	Ba̱ ku fa̱k a̱wun ke ba̱ na ma di̱ nfang na̱ shya̱ di̱ khwong a̱ni. Huhwa si̱ mbyia̱ ba̱ si̱ koot a̱yaakpa̱p ntswam a̱naai a̱ma̱lyim kukwon a̱wak hu. Ba̱ si̱ naai A̱gwaza a̱tsotson ka ka̱ tat!
44027030	A̱jawa á̱niet luk kukwon a̱wak ba si̱ kwan ba̱ tyong á̱ ghwut ma̱ a̱gba̱ndang kukwon a̱wak wu. Ba̱ si̱ chyok ma̱ng a̱bada̱dei kukwon a̱wak ka á̱ mat ma̱ a̱sa̱khwot na. Ba̱ si̱ ta̱bat nyia̱ mumwang á ngyei ba̱ chat chyok ma̱ng a̱yaakpa̱p ntswam bya a̱zanson a̱gba̱ndang kukwon a̱wak ka.
44027031	A̱jawa Bulut si̱ hyia̱ ma̱ng a̱kwak a̱son á̱niet nzwang wu ma̱ng á̱kum á̱niet nzwang ka nyia̱, “Ka̱ a̱niet luk kukwon a̱wak bani ghwut, ba̱ si̱ ghwon kukwon a̱wak huni, a̱mgba̱m nyin na shot bah. Nyi na kwi!”
44027032	A̱jawa á̱niet nzwang ba si̱ kin faat ywan hu ku ba̱ng a̱bada̱dei kukwon a̱wak ka a̱ni a̱ tyat! A̱sa̱khwot na si̱ nkat ma̱ng a̱bada̱dei kukwon a̱wak ka.
44027033	Nang a̱tsotson nshim tat a̱ni, Bulut si̱ naai a̱mgba̱m á̱niet ba, ba̱ ya kyayak. A̱ si̱ nyia̱, “Nyi bwuo mam swak ma̱ naai nia na nang nyi nyia̱ a̱fi̱fa, da̱ nyin nyi niaat kyayak bah.
44027034	Ma̱ninika, n naai nyin, ma̱sa̱kut, nyi ya kyayak, nyi ka tyia̱ chet. Mat á̱ mbyia̱ a̱yin ma̱ nyin a̱ na lyin a̱chat a̱pyia̱ nggu a̱ni bah!”
44027035	Nang Bulut n hyia̱ a̱nia a̱ni, a̱ si̱ kyiak burodi, a̱ si̱ gwai A̱gwaza a̱zaghyi mba. A̱ si̱ bwuo burodi wu, a̱ si̱ ya.
44027036	A̱jawa konyan ma̱ mba si̱ gbang a̱lyia̱. A̱wot ba̱ si̱ ya kyayak hu.
44027037	A̱mgba̱m nzi̱t, zi̱ ku yet á̱niet chyi sweang ma̱ng swak a̱natat ma̱ a̱taa bya (276) mi̱ kukwon a̱wak hu!
44027038	Nang konyan ngya kyayak hu a̱ si̱ swa a̱ni, a̱jawa a̱niet luk kukwon a̱wak ba si̱ ghyuai nkpa̱t na mi̱ kukwon a̱wak hu, da̱nian ku ka tyia̱ hyohyoot. Huhwa ba̱ si̱ kwok a̱yaashasha a̱lka̱ma nang ba̱ pyia̱t mi̱ kukwon a̱wak hu a̱ni, ba̱ si̱ weam ma̱ a̱sa̱khwot na.
44027039	Nang a̱tsotson ntat a̱ni, á̱niet luk kukwon a̱wak ba si̱ fi̱k a̱byin ka ba̱ nshya̱ a̱ni bah. A̱wot ba̱ si̱ li a̱ghwop a̱ghyang ka̱ byia̱ a̱ji̱jak. Ba̱ si̱ kwan ba̱ li nang ba̱ luk kukwon a̱wak hu, á̱ nat ndyo ma̱ a̱ji̱jak ba.
44027040	Nang ku ndi a̱nia a̱ni, ba̱ si̱ chak ywan hu ku ba̱ng a̱yaakpa̱p ntswam ba a̱ni, ba̱ si̱ ghwon mba mami kyai a̱sa̱khwot hu. Ma a̱nia wa, ba̱ si̱ byii̱k ywan hu nang ba̱ nvwoi a̱kpa̱kpai nkwon luk kukwon a̱wak hu a̱ni. A̱wot ba̱ si̱ ta̱ngam a̱gba̱ndang tyiang a̱toot a̱ shya̱ a̱zanson kukwon a̱wak hu a̱ni. Da̱nian wun ku ka hyap kukwon a̱wak hu a̱ tyia̱ ndyo a̱zanson, ku ka si̱ yong mi̱ gak a̱sa̱khwot hu.
44027041	A̱mgba̱m ma̱ng a̱nia, kukwon a̱wak hu si̱si̱ ma ma̱ng a̱gba̱ndang a̱kuu a̱ji̱jak mami a̱sa̱khwot ka ma a̱nggang! A̱fa kukwon a̱wak ka si̱ khwat a̱byin! Kukwon a̱wak hu si̱ kin feap ma̱ a̱ji̱jak ba! Ku si̱ bwuok a̱ yong chi̱k, nang a̱gbi̱gba̱k ma̱ng ywan a̱sa̱khwot hu ya a̱son á̱ chong á̱ si̱ mang a̱ma̱nta kukwon a̱wak hu mi̱ chet, mat wun hu ku hyap a̱ni! Kukwon a̱wak hu si̱ nwuo sam di̱ tityak!
44027042	Á̱niet nzwang ba ku chat na̱ hyaai a̱mgba̱m á̱khwo ba, kalak ba̱ du wak á̱ byia̱k, a̱wot ba̱ tyong á̱ shot.
44027043	A̱mgba̱m ma̱ng a̱nia, a̱kwak a̱son á̱niet nzwang wu, si̱ chat a̱ san swuan Bulut ji. Huhwa si̱ mbyia̱, a̱ si̱ vwuong á̱niet nzwang ba hyaai á̱khwo ba. A̱jawa a̱kwak a̱son á̱niet nzwang wu si̱ tyia̱ a̱mgba̱m á̱niet ba̱ lyen a̱wak a̱ni, ba̱ tsa fi̱ri̱p á̱ kwa̱i ma̱ a̱sa̱khwot na. Ba̱ wak á̱ byia̱k á̱ nat mi̱ khwong hu.
44027044	A̱wot á̱kum á̱niet ka si̱ ya̱baat á̱ka̱tako na, ku a̱ya̱yaat nkyang kukwon a̱wak wu. Mat a̱nia, konyan si̱ shot, ba̱ si̱ byia̱k kyai a̱sa̱khwot hu ka̱nka̱ra̱ng!
44028001	Ma̱nang zi̱ nshot, zi̱ si̱ byia̱k nat di̱ khwong hu a̱ni, zi̱ si̱ fi̱k nang zi̱ nshya̱ ma̱ a̱byin a̱ka̱wa̱tyia̱ a̱sa̱khwot nang á̱ ngyei Ma̱lita a̱ni.
44028002	Á̱niet Ma̱lita ba, ku nyia̱ nzi̱t shok ba̱t. A̱wot ba̱ si̱ san nzi̱t mbwak nfeang. Ba̱ si̱ kai nzi̱t long mi̱ khwong hu, mat za ku va, a̱wot a̱vwuo ka si̱ shi̱ri̱m.
44028003	Nang Bulut ntung a̱ya̱yaat nkyang a̱ na ntyia̱ mi̱ ndong hu a̱ni, a̱jawa tsuup a̱byin si̱ fa̱k hyaat ndong hu, zi̱ si̱ map Bulut di̱ mbwak!
44028004	Nang á̱niet Ma̱lita ba ndi zwak ji, ji̱ lya̱u di̱ mbwak Bulut hu a̱ni, ba̱ si̱ shei ma̱ng á̱ghyang mba nyia̱, “A̱tyu wuni yet a̱tyu hyaai á̱niet wa za̱m! Byi̱ri̱ng ma̱ng shot a̱khwu nggu hu mi̱ kyai a̱sa̱khwot hu, nyi li! A̱gwaza a̱ Teang A̱ka̱tuk nzi̱t wu a̱ni, na ghwon gu, gu swuan bah!”
44028005	A̱wot Bulut si̱ ta̱sang bwak nggu hu. Zwak ji si̱ ghwut a̱kwa mi̱ ndong hu. Da̱ nji, ji̱ nhyeng nggu bah!
44028006	Á̱niet a̱keang ba ku fa Bulut na mwai, a̱wot á̱ labeang bah, gu shot a̱kwa, a̱ khwu. A̱wot nang ba̱ nkyiak a̱junjung jen nang ba̱ fwuong, ba̱ si̱ li nang Bulut hyeng map zwak hu a̱ni bah, ba̱ si̱ shyak a̱di̱dam mba wu. Ba̱ si̱ fa Bulut yet tangka̱i a̱gwaza wa!
44028007	A̱ka̱sa á̱ghyang ku shya̱ kpa̱mkpaan ma̱ng khwong a̱sa̱khwot hu nang zi̱ ku nchyok a̱ni, na̱ si̱ yet á̱si̱ Babiliyat nia. Nggu wa ku ba̱ng tyok a̱byin a̱ka̱wa̱tyia̱ a̱sa̱khwot a̱hwa. A̱ si̱ san zi̱t mbwak nfeang. A̱ si̱ nyia̱ nzi̱t shok. Zi̱ si̱ nyia̱ mmam tat nang zi̱ shya̱ a̱ja.
44028008	Nang a̱tyia̱ mbyin Babiliyat wu nyia̱ ma̱ng zwan a̱sok a̱za ma̱ng a̱khang, Bulut si̱ nwuo mami tutu nggu hu, a̱ si̱si̱ naai A̱gwaza da̱nian guu. A̱ si̱ sak nggu mbwak, a̱ si̱ choot guu.
44028009	Nang Bulut nnyia̱ a̱nia a̱ni, huhwa a̱mgba̱m á̱niet nzwán ba ba̱ shya̱ ma̱ a̱byin a̱ka̱wa̱tyia̱ a̱sa̱khwot a̱kya a̱ni, ba̱ si̱ chong da̱ a̱vwuo Bulut nang gu choot baa.
44028010	Huhwa á̱niet ma̱ a̱byin a̱ka̱wa̱tyia̱ a̱sa̱khwot a̱bya si̱ nwuak nzi̱t shi. A̱wot jen ji nang zi̱ ku nshim doot mi̱ kukwon a̱wak hu a̱ni, ba̱ si̱ nwuak zi̱t a̱mgba̱m nkyang nang ba̱ lyen zi̱ na chat ma̱ a̱chyet nzi̱t ka a̱ni.
44028011	Nang kukwon a̱wak hu nfwuoi ma̱ng a̱nzi̱t ma̱ a̱byin a̱ka̱wa̱tyia̱ a̱sa̱khwot Ma̱lita a̱ni, zi̱ si̱ nyia̱ zwát tsat a̱ja. Zi̱ sii doot zi̱ si̱ nwuo mi̱ kukwon a̱wak ghyang ku nyia̱ seam hu a̱ja a̱ni. Ku ku yet kukwon a̱wak ku neet ma̱ a̱keang Ali̱ksa̱nda̱riya a̱ni. Ku byia̱ nghwughwu a̱ka̱hyaai a̱yaagwaza da̱ a̱pyia̱ ka.
44028012	Zi̱ si̱ wak nat ma̱ a̱keang Sirakusa. Zi̱ si̱ kwai a̱ja bwuo mam tat.
44028013	Zi̱ si̱ doot a̱ja. Zi̱ si̱ wak byia̱k nat a̱ma̱nyi a̱keang Rigiyum. A̱tuk mam feang ka, wun si̱ nwuo hyap neet a̱tak. Mat a̱nia, a̱tuk mam tat ka, zi̱ si̱ wak nat zi̱ nwuo ma̱ a̱keang Butyoli.
44028014	Zi̱ ku si̱ shya̱ á̱niet khwi á̱ghyang a̱ja, ba̱ si̱ naai nzi̱t, zi̱ bwuo mam a̱natat ma̱ng mba. A̱wot a̱nia wa zi̱ si̱ nchong nat Rom wu.
44028015	Nang á̱niet khwi ba̱ shya̱ Rom nfa̱k nkhang nang zi̱ nchobai a̱ni, ba̱ si̱ bai á̱ myim ma̱ng a̱nzi̱t mi̱ a̱gba̱ndang tungga nang á̱ ngyei Forum, ka̱ shya̱ vak hu nang á̱ ngyei A̱biyut a̱ni. Á̱ghyang á̱niet si̱ myim ma̱ng a̱nzi̱t da̱ a̱vwuo nang á̱ ngyei “A̱ka̱chya̱ Khwat Á̱nietchen A̱tat” a̱ni. Nang Bulut ndi ba a̱ni, ba̱ si̱ tyia̱ nggu gba̱gbak. A̱wot a̱ si̱ gwai A̱gwaza.
44028016	Nang zi̱ si̱ ntat zi̱ nwuo a̱gba̱ndang a̱keang Rom a̱ni, tyok A̱romawa hu si̱ shim Bulut a̱ swan mi̱ tutu nggu ma̱nyin nggu. Á̱ si̱ tyia̱ a̱tyu nzwang a̱nyiung a̱ chok gu.
44028017	Nang Bulut nnyia̱ mam ntat ma̱ a̱keang Rom ka a̱ni, a̱ si̱ yorong a̱yaakwak a̱son A̱yahudawa ba̱ shya̱ a̱ja a̱ni. A̱ si̱ nyia̱ ma̱ng a̱mba, “Á̱na̱nyiuk nung ba, á̱ ku ta̱bat nung mi̱ Urusha̱lima, á̱ si̱ tyia̱ nung mbwak tyok A̱romawa hu. Da̱ nung, n bwuo á̱niet nzi̱t ba a̱bun, ku n jhyuai taada a̱yaatyia̱ a̱khwop nzi̱t ji bah.
44028018	A̱romawa ba si̱ zop nung, ba̱ si̱ chat ba̱ kai nung á̱ ghwon. Mat ba̱ ku shya̱ nang n bwuo a̱bun a̱ maai á̱ hyat nung a̱ni bah.
44028019	A̱wot nang a̱yaakwak a̱son A̱yahudawa ba ndak A̱romawa ba ba̱ kai nung á̱ ghwon a̱ni, n si̱ ndi ku myim n nat ma̱ng a̱lyiat na a̱zanson da̱ a̱vwuo Kaisar a̱gwam shan; ku nang n byia̱ fwuo n tyia̱ á̱niet nung ba a̱hyiak nia a̱ni bah.
44028020	“Mat a̱nia, n gyei nyin nyi bai a̱ji a̱fwun, da̱nian zi̱ ka lyen á̱ghyang, a̱wot n bu ngwa̱i nyin a̱lyiat nang á̱ nda̱p nung ma̱ng a̱nyanyang wuni a̱ni, mat n nwuak a̱chuchuk a̱tyu nang á̱niet Isi̱rela ntyia̱ fwuo hu a̱ni; Kristi wu, a̱tyu A̱gwaza kup gu tyok a̱ni wa ka̱n bai!”
44028021	A̱jawa nang A̱yahudawa ba si̱ nwuak Bulut shim nyia̱, “Zi̱ ka̱n shya̱ wusiká ji neet Yahudiya, ku zi̱ fa̱k a̱ka̱tuk nkhang tazwa ang da̱ a̱vwuo a̱yin a̱ bai a̱ji a̱ni bah.
44028022	A̱wot zi̱ chat zi̱ fa̱k kyang hu nang a nnwuak a̱chuchuk wu a̱ni. Mat mi̱ kyang hu zi̱ lyen tazwa sot á̱niet khwi jini a̱ni, huhwa yet; á̱ lyiat a̱ka̱tuk a̱lyiat tazwa nji mi̱ kuzang a̱vwuo.”
44028023	Mat a̱nia, ba̱ si̱ sak jen nang ba̱ na myim ma̱ng Bulut a̱ni. Nang mam hu nkaat a̱ bai a̱ni, a̱niet ma̱ a̱di̱di̱t si̱ bai mi̱ tutu hu nang Bulut nkhwat a̱ni. Bulut si̱ wa̱i mba á̱lyiat. A̱ si̱ tat ba á̱ghyi tazwa Tyok A̱gwaza hu. A̱ si̱ kwan a̱ mwang mba ba̱ bai da̱ a̱vwuo Yesu mami A̱lyiat A̱gwaza nang á̱ lyuut a̱ni. A̱ si̱ fang mba doka Musa ji mbeang á̱lyiat nang a̱yaata̱m a̱kwonu A̱gwaza ba ku lyuut a̱ni. Bulut si̱ lyiat ma̱ng a̱mba neet a̱tsotson si̱ nat jenshyung!
44028024	A̱yahudawa á̱ghyang si̱ shim á̱lyiat A̱gwaza na nang Bulut shei a̱ni. A̱wot á̱ghyang si̱ lak nwuak a̱chuchuk wu.
44028025	A̱wot nang A̱yahudawa ba ngya fwuang tsi̱tsak mba á̱ tyak a̱ni, jen nang ba̱ na nkam ba̱ ghwon Bulut a̱ni; a̱ si̱ gba mba ngaan nyia̱, “A̱za̱za̱rak Ntswa wu ku tak a̱tsak a̱lyiat, jen nang gu ku ntak ma̱ng a̱yaatyia̱ khwop nyin ba a̱bwonu Ishaya a̱ta̱m a̱kwonu A̱gwaza wu a̱ni, nyia̱,
44028026	‘Nat a tak ma̱ng á̱niet bani nyia̱: “Nyi na fa̱k a̱lyiat nang n dyiat a̱ni, da̱ nyin, nyi na fi̱k na bah. Nyi na li kyang nang n nyia̱ a̱ni, a̱wot nyi na nyim á̱ghyi nyin ba.
44028027	Mat á̱niet bani, nfwuo mba na tyia̱ gba̱pdok. A̱wot a̱fufwuo mba ba si̱ mi̱n fa̱k á̱lyiat bah. A̱wot ba̱ si̱ nyim á̱ghyi mba ba. Mat a̱nia, á̱ghyi mba ba si̱ mi̱n di kyang bah. A̱wot da̱ a̱fufwuo mba ba, ba̱ si̱ mi̱n fa̱k á̱lyiat bah. A̱wot di̱ nfwuo mba na, na̱ si̱ mi̱n fi̱k kyang bah. A̱wot, da̱ mba, ba̱ si̱ mi̱n bwuok a̱ bai da̱ a̱vwuo nung, da̱nian n ka nchoot mba bah.” ’
44028028	“Mat a̱nia, n chat nyi lyen nang A̱gwaza mun a̱ nwuak Nnwap na̱ nwai yet A̱yahudawa a̱ni swuan sang sangba̱p ji. A̱wot ba̱ na san jii.”
44028030	Bulut si̱ nyia̱ a̱lyia̱ a̱feang nang gu swan Rom a̱mali ka nang gu teang ma̱ng kurum a̱pyia̱ nggu a̱ni. A̱wot a̱ si̱ saai a̱mgba̱m á̱niet ba ba̱ chong da̱ a̱vwuo nggu a̱ni, mbwak nfeang.
44028031	A̱ si̱ gbang a̱lyia̱, a̱ si̱ shei á̱niet ba á̱lyiat tazwa Tyok A̱gwaza hu. A̱wot a̱ si̱ tyiet ba tazwa A̱tyoli Yesu Kristi. A̱wot á̱ mbyia̱ a̱tyu a̱ maai a̱ nvwong nggu a̱ni bah!
45001001	Nung Bulut, a̱khwo Kristi Yesu, nang A̱gwaza khai n gyet a̱ta̱m, a̱wot a̱ si̱ ta̱m nung n shei A̱sham Nkhang ka a̱ni, nung gwa dyuut nyin wusika jini.
45001002	A̱sham Nkhang kani kya nang A̱gwaza ku nyia̱ a̱li̱ka̱uli wu neet gbangbang a̱bwonu a̱yaata̱m a̱kwonu nggu ba, ma̱nang á̱ ndyuut mami A̱za̱za̱rak A̱lyiat A̱gwaza wu a̱ni.
45001003	A̱sham Nkhang kani shya̱ tazwa Nggwon A̱gwaza kikya. Tazwa za̱kwa Yesu di̱ yet a̱tyubishyi, á̱ ku byin nggu mi̱ kwai A̱gwam Da̱wuda ja.
45001004	A̱wot tazwa za̱kwa A̱gwaza nang Yesu byia̱ a̱ni, á̱ si̱ tyai nggu kpa̱sai nang nggu ngyet a̱tsatsak Nggwon A̱gwaza wa, di̱n jen nang chet A̱za̱za̱rak Ntswa hu ku nta̱ngam nggu ma̱ng swuan ma̱ á̱niet ba̱ ka̱n kwi a̱ni. Nggu wa yet Yesu Kristi A̱tyoli nzi̱t wu!
45001005	Mat mun á̱pyia̱ nzi̱t hu ma̱ng Kristi, A̱gwaza si̱ fa̱k shok zi̱t, a̱ si̱ khai nzi̱t, a̱ si̱ nwuak nzi̱t a̱wat ma̱ng tyok nang a̱yaata̱m nggu a̱ni, da̱nian zi̱ ka shei A̱sham Nkhang ka da̱ a̱vwuo a̱mgba̱m á̱niet mi̱ bibyin swanta hu, ba̱ ka nwuak fwuo ba̱ khwi Yesu, ba̱ nwuak a̱lyoot nggu ka shi.
45001006	A̱wot nyin á̱niet khwi nyi shya̱ ma̱ a̱keang Rom ka a̱ni, nyi mun yet á̱niet mami Nnwap na̱ nwai yet A̱yahudawa a̱ni mi̱ swanta hu nang á̱ yorong na̱ yet á̱si̱ Yesu Kristi a̱ni.
45001007	N dyuut nyin wusika jini a̱mgba̱m nyin nyi shya̱ Rom a̱ni. Nyin bya nang A̱gwaza wu chat ba̱t, a̱wot a̱ si̱ yorong nyin nyi yet á̱za̱za̱rak á̱niet ngguu. Yok A̱gwaza a̱ yet A̱tyia̱ nzi̱t a̱ni, ma̱ng A̱tyoli Yesu Kristi, a̱ fa̱k shok nyin, a̱wot a̱ nang nyin swat nyinyang.
45001008	Di̱ ntsa hu, n gwai ma̱ng A̱gwaza nung wu mami a̱lyoot Yesu Kristi da̱nian nyin a̱mgba̱m. Mat á̱niet khwi ma̱ a̱di̱di̱t mi̱ swanta hu bwoi nkhang di̱ si̱sak ji nang nyi nnwuak fwuo di̱ Yesu Kristi a̱ni.
45001009	A̱gwaza wu lyen si̱sak nang n naai nggu kuzang jen da̱nian nyin a̱ni. A̱ta̱mam ma̱ng a̱tyetuk, n ni̱ naai A̱gwaza da̱nian nyin, a̱wot gu nang nyin nkyang nang nyi chat a̱ni. A̱gwaza wa nang n nyia̱ nggu ta̱m shei A̱sham Nkhang hu tazwa Nggwon nggu ka Yesu Kristi, ma̱ng fwuo nyiung.
45001010	Kyang nyiung nang n naai A̱gwaza nchi̱ri̱ng a̱ni, huhwa yet; gu shim a̱ nang nung a̱wat nang n na mbai n byiat nyin a̱ni.
45001011	N fwuong di̱dang bai n byiat nyin, n ka nang nyin za̱nang chet A̱za̱za̱rak Ntswa, ji̱ na tyia̱ nyin nyi mbeang chet di̱ khwi A̱tyoli Yesu hu a̱ni.
45001012	Kyang hu n fa a̱ni huhwa yet, jen zi̱ myim ndung a̱ni, n na chat n tyia̱ nyin gba̱gbak di̱ nwuak fwuo nyin hu di̱ Yesu. A̱wot n chat nyin mameang, nyi tyia̱ nung gba̱gbak.
45001013	Á̱niet khwi Yesu ba nang n chat a̱ni, ku myim nyi lyen ba̱t, nang n ka̱n vwuoi nsaai di̱n jen ma̱ a̱di̱di̱t n chat n bai n byiat nyin. A̱wot A̱gwaza si̱ nang nung a̱wat ka bah, si̱ ma̱nini. N chat n nyia̱ ta̱m dundung ma̱ng a̱nyin, a̱wot zi̱ ka tyia̱ á̱niet ma̱ a̱di̱di̱t ba̱ ka mbeang nwuak fwuo di̱ Yesu Kristi ba̱ khwi nggu, ma̱nang n ka̱n mbeang Nnwap na̱ nwai yet A̱yahudawa na̱ si̱ khwi nggu a̱ni.
45001014	Ku li á ngyei n ba̱ng ta shei A̱sham Nkhang da̱ a̱vwuo a̱mgba̱m Nnwap na̱ nwai yet A̱yahudawa a̱ni, nnwap na̱ lyen taada A̱helenawa ji a̱ni, ma̱ng á̱si̱ na na̱ chyi taada a̱ja a̱ni. Ma a̱nia wa, n ba̱ng ta n shei A̱sham Nkhang ka da̱ a̱vwuo á̱niet ba̱ lyen fang a̱ni, ma̱ng á̱si̱ ba ba̱ chyi fang hu a̱ni.
45001015	Mat a̱nia, n byia̱ di̱dang ba̱t n bai Rom meang, n ka shei nyin A̱sham Nkhang ka.
45001016	Mat n fwuong nsum shei A̱sham Nkhang Kristi ka bah. Kikya yet chet A̱gwaza hu ku nyia̱ ta̱m san á̱niet ma̱ a̱di̱di̱t ba̱ nwuak fwuo di̱ Kristi a̱ni; á̱ tsa shei nka hu da̱ a̱vwuo A̱yahudawa, a̱wot á̱ si̱ shei Nnwap na̱ nwai yet A̱yahudawa a̱ni meang.
45001017	A̱sham Nkhang kani tyai si̱sak nang A̱gwaza ntak kpa̱sai nang gu nkyiak zi̱t, zi̱ yet á̱tsotswat á̱niet sang a̱bun a̱zaghyi nggu a̱ni. Á̱ shyat tsotswat huni ku yet a̱jhyem a̱ni, mat nwuak fwuo di̱ Yesu Kristi wa ma̱nyin nggu. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Mat nwuak fwuo da̱ nung hwa nang a̱tsotswat a̱yin na nswuan.”
45001018	A̱wot A̱gwaza tswazwa ni̱ tak mwai lyen nggu hu tazwa a̱mgba̱m á̱niet ba̱ lak khwi ngguu, ma̱ng á̱niet a̱ka̱kpa̱t, ba̱ ni̱ vwuong lyen a̱chuchuk hu mat a̱ka̱tuk nyia̱ mba wu a̱ni.
45001019	Mat ba̱ lyen a̱chuchuk tazwa A̱gwaza, nang A̱gwaza ntyai mba a̱chuchuk wu kpa̱sai tazwa a̱pyia̱ nggu a̱ni.
45001020	Neet nang A̱gwaza mmat swanta hu, á̱nietbishyi nwuan kyai tswazwa ma̱ng a̱byin. Mami kuzang kyang nang A̱gwaza mat a̱ni, á̱nietbishyi doot ba̱ li chet sang sangba̱p gu hu, ma̱ng za̱kwa yet A̱gwaza nggu ji. Mat a̱nia, á̱nietbishyi byia̱ ta̱fwat di̱ nwai lyen A̱gwaza bah.
45001021	A̱tsak a̱lyiat, ku nang ba̱ ndyen A̱gwaza wu a̱ni, ba̱ si̱ kwok gu ntong nang A̱gwaza a̱ni, ku ba̱ gwai nggu bah. Da̱ a̱kwonu a̱kya, ba̱ si̱ nwuo nyia̱ a̱di̱dam sang tswá di̱ kyang ku myim A̱gwaza a̱ni. Nang ku ndi a̱nia a̱ni, a̱di̱dam mba wu si̱ tyia̱ lyin, a̱wot nfwuo mba na si̱ tyia̱ tai.
45001022	Ba̱ si̱ kyiak á̱pyia̱ mba nang á̱niet mumwang a̱ni, a̱wot ba̱ yet á̱tsatsak á̱bwuon á̱niet bya.
45001023	A̱wot da̱ a̱kwonu ka nang ba̱ na nkwok ntong a̱zaghyi A̱gwaza a̱ byia̱ a̱kyenkyai shi, a̱ si̱ bu yet A̱gwaza swuan sang sangba̱p a̱ni, ba̱ si̱ kwok ntong a̱zaghyi nghwughwu a̱yaagwaza sang swuan, nang á̱ nyia̱ ba̱ tai á̱nietbishyi ba̱ ni̱ kwi a̱ni. Nghwughwu a̱yaagwaza sang swuan á̱ghyang tai a̱ka̱man, nyám, ma̱ng nkyang na̱ kwang a̱byin a̱ni.
45001024	Mat a̱nia, A̱gwaza si̱ kai mba a̱ ghwon ba̱ ya a̱son di̱ nyia̱ kuzang tangka̱i a̱shi̱shi̱k nkyang nsum á̱ nchi̱ri̱ng, nang a̱ka̱tuk nshyuo nfwuo mba wu fwuong di̱dang nyia̱ hu a̱ni. Nang ku ndi a̱nia a̱ni, ba̱ si̱ nwuo tyei á̱ghyang mba a̱ka̱tuk a̱na̱ndyung ma̱ng a̱shi̱shi̱k nyia̱ mi̱ nvam á̱ghyang mba na.
45001025	A̱wot da̱ a̱kwonu ka nang ba̱ na nfi̱k a̱tsatsak a̱lyiat A̱gwaza wu a̱ni, ba̱ si̱ khai ba̱ kwok ntong a̱zaghyi a̱yaagwaza sang swuan. A̱wot ba̱ si̱ kwok ntong a̱zaghyi nkyang nang A̱gwaza mat a̱ni. A̱wot ba̱ si̱ nyia̱ ná nta̱m da̱ a̱kwonu A̱gwaza ma̱ a̱pyia̱ nggu, a̱ mat swanta hu a̱ni. A̱wot A̱gwaza wuni wa ma̱nyin nggu maai á̱ dyep gu si̱ nat sang sangba̱p! Samba̱rka!
45001026	Mat a̱nia, A̱gwaza si̱ kai mba a̱ ghwon. Ba̱ si̱ ya a̱son di̱ nyia̱ kuzang tangka̱i a̱shi̱shi̱k nkyang nsum nchi̱ri̱ng, nang a̱ka̱tuk nshyuo nfwuo mba wu fwuong di̱dang nyia̱ hu a̱ni. Nang ku ndi a̱nia a̱ni, ku á̱nyiuk ba meang, ba̱ si̱ nwuo lak khwat ma̱ng á̱tyok nang ku myim ku ndi a̱ni. Da̱ a̱kwonu a̱kya, ba̱ si̱ nwuo khwat ma̱ng á̱ghyang mba, ba̱ yet á̱nyiuk a̱ni.
45001027	Ma a̱nia wa á̱tyok ba meang, ba̱ si̱ nwuo nyian a̱shi̱shi̱k nkyang nsum, mat a̱ka̱tuk nshyuo nvam mba wu, ba̱ si̱ la̱u di̱dang chat khwat ma̱ng á̱tyok á̱ghyang nang á̱nyiuk mba a̱ni. Á̱tyok ba si̱ nyian nkyang nsum ma̱ng á̱tyok á̱ghyang. Mat tangka̱i a̱shi̱shi̱k nyia̱ huni, nang ba̱ nyia̱ mi̱ nvam mba na a̱ni, ba̱ si̱ ghwon a̱tsatsak a̱lyiat wu. Mat a̱nia, A̱gwaza si̱ nyiak ba ma̱ng swuo a̱bung ku myim mba a̱ni.
45001028	A̱wot ku nang ba̱ ndam, nyia̱ ku yet bwuon hwa ba̱ san A̱gwaza mi̱ nfwuo mba na a̱ni, A̱gwaza si̱ ghwon mba ba̱ ya a̱son ma̱ng nyia̱ kuzang tangka̱i a̱shi̱shi̱k nkyang nsum á̱ nchi̱ri̱ng, da̱ na̱ myim ba̱ nyia̱ a̱ni bah.
45001029	Nfwuo á̱niet nani ni̱ la̱u nyia̱ kuzang ntangka̱i nkyang na̱ nwai yet á̱tsotswat a̱ni, a̱ka̱tuk nyia̱, wuwok nkyang swanta, ma̱ng lak li á̱ghyang. Ba̱ yet á̱niet kwi swam, hyaai á̱ghyang á̱niet, á̱niet fwuon zook, á̱niet laai á̱niet, ba̱ ni̱ kwan ba̱ bwuk ma̱ng á̱niet di̱ mumwang, a̱wot ba̱ yet á̱niet chwaat a̱lyiat bya.
45001030	Ntangka̱i á̱niet nani, ba̱ yet á̱niet tyam á̱ghyang bya, á̱niet lak A̱gwaza, á̱niet a̱ka̱kpa̱t, á̱niet gba̱p a̱pyia̱, ma̱ng á̱niet shei yet. Ba̱ ni̱ ghwut ma̱ng nvak nyian a̱ka̱tuk nyia̱ nfai. A̱wot ba̱ ni̱ jhyuai á̱niet mbyin mba ba.
45001031	Ba̱ yet á̱niet lak fwuong á̱vwuo, á̱niet chak a̱li̱ka̱uli nang ba̱ nyia̱ a̱ni, á̱niet nwai chat á̱ghyang, ma̱ng á̱niet sang kunak.
45001032	Ba̱ lyen nang a̱tsotswat doka A̱gwaza wu ntak nyia̱ á̱niet ba̱ nyian ntangka̱i nkyang a̱nia a̱ni, ba̱ myim a̱khwu kya. A̱mgba̱m ma̱ng a̱nia, a̱ka̱tuk wu wa yet, mi̱ nkyang nani nia nang ba̱ nyia̱ ma̱nyin na bah, a̱wot ba̱ ni̱ mun á̱ li̱n a̱ma á̱niet ba̱ nyian a̱ka̱tuk nkyang a̱nia a̱ni.
45002001	Ma a̱nia wa, nwan a̱tyu a dam a na bat á̱ghyang á̱niet a̱bun a̱ni, a mun nyia̱ a̱ka̱tuk nyia̱ wu nang ba̱ nyia̱ a̱ni. Mat a̱nia, a byia̱ ta̱fwat bah! A̱wot jen nang a mbat ntangka̱i á̱niet a̱nia a̱bun, nyia̱ ku myim á̱ nyiak mba a̱ni, a nyia̱ a̱pyia̱ ang kya shi̱ri̱ya ji. Mat nwan a̱tyu a bat á̱ghyang ang a̱bun a̱ni, nwan meang, a mun nyia̱ a̱ka̱tuk nyia̱ a̱wa.
45002002	A̱wot zi̱ lyen, A̱gwaza nyia̱ shi̱ri̱ya nggu ji tsotswat, a̱ khai a̱yin da̱ á̱ghyi bah. A̱ na nyiak kuzang a̱yin ma̱ cha̱chaat ma̱ng kyang nang gu nyia̱ a̱ni.
45002003	Nwan a̱tyubishyi! Mat nang a mbat á̱ghyang á̱niet a̱bun tazwa a̱ka̱tuk nyia̱ nang a mun nyia̱ a̱ni, a̱nia wa nang a nfa a na nshot shi̱ri̱ya A̱gwaza ji a?
45002004	Ke a jhyuai si̱sak nang A̱gwaza nfa̱k a̱gba̱ndang shok, a̱ si̱ nyap fwuo, a̱ si̱ nwai vwuot lyen hu da̱ nwan a̱ni a? Si̱ huni yet a̱buk kyang wa da̱ a̱vwuo ang a? Ka̱ doot a li nang A̱gwaza, mat shok nggu ji, a̱ nwuat ang a̱wat a ghwon a̱ka̱tuk nyia̱ ang wu, a shyak a̱chyet kya baa?
45002005	A̱wot mat gba̱p a̱pyia̱ ang hu, ma̱ng fufwuo nchet ang hu, a si̱ lak ghwon a̱ka̱tuk nyia̱ ang wu. A̱nia wa a mban a̱pyia̱ ang kya si̱sak nang A̱gwaza na nnyia̱ ang shi̱ri̱ya ji byia̱ chet a̱ni. Mat a̱tuk mwai lyen A̱gwaza ka chobai, nang gu na nnyia̱ a̱tsotswat shi̱ri̱ya tazwa á̱niet ka kpa̱sai a̱ni.
45002006	A̱gwaza na nyia̱ konyan shi̱ri̱ya ma̱ cha̱chaat ma̱ng kyang hu nang gu nyia̱ a̱ni.
45002007	Á̱niet ba ba̱ ni̱ gbang a̱lyia̱ ba̱ nyia̱ a̱tan nta̱m, ba̱ ni̱ chat A̱gwaza a̱ chyin mba za̱m, a̱wot ba̱ ni̱ chat á̱ nang mba zang ji̱ yet swuan ji̱ nwai tyiai a̱ni; A̱gwaza na nang ntangka̱i á̱niet nani swuan sang sangba̱p.
45002008	Ma a̱nia wa, á̱niet chat á̱pyia̱, á̱niet lak khwi a̱tsak a̱lyiat, ma̱ng á̱niet ba̱ swan swat a̱ka̱tuk nyia̱ a̱ni; A̱gwaza na fa̱k a̱lyia̱ ya ma̱ng a̱mba ba̱t. A̱wot a̱ tak ba mwai lyen nggu hu kpa̱sai.
45002009	A̱mgba̱m á̱niet ba̱ nyian a̱ka̱tuk a̱ni, ba̱ na swuo a̱bung, a̱wot vam ku niaat mbaa. A̱gwaza na tsa nyia̱ A̱yahudawa bya shi̱ri̱ya ji. A̱wot á̱ sii nyia̱ Nnwap na̱ nwai yet A̱yahudawa a̱ni ndyo mameang.
45002010	Ma a̱nia wa, a̱mgba̱m á̱niet ba̱ nyia̱ a̱tan nta̱m a̱ni, A̱gwaza na chyin mba ba̱t, a̱wot a̱ nang mba swat nyinyang. A̱gwaza na tsa ma̱ng A̱yahudawa bya, a̱wot Nnwap na̱ nwai yet A̱yahudawa a̱ni meang na̱ sii ntung.
45002011	Mat A̱gwaza khai á̱niet da̱ á̱ghyi bah.
45002012	Nnwap na̱ nwai yet A̱yahudawa na̱ nyia̱ a̱ka̱tuk nyia̱ a̱ni, á̱ na nyia̱ mba shi̱ri̱ya cha̱chaat ma̱ng kyang ba̱ lyen a̱ni, ku nang ba̱ mbyia̱ doka A̱gwaza nang á̱ lyuut da̱nian ba̱ khwi a̱ni bah. Ma a̱nia wa A̱yahudawa ba nang A̱gwaza ku nwuak mba doka nggu ji a̱ni; ki̱ ba̱ lak khwi nji hu, á̱ na nyia̱ mba shi̱ri̱ya cha̱chaat ma̱ng a̱nji.
45002013	Mat fwuong doka ma̱ng a̱fufwuo bya ma̱nyin hu, na tyia̱ nzi̱t zi̱ ngyet á̱tsotswat á̱niet sang a̱bun a̱zaghyi A̱gwaza bah. A̱wot khwi a̱mgba̱m doka huhwa na tyia̱ zi̱ ngyet á̱tsotswat a̱zaghyi A̱gwaza.
45002014	Ku nang Nnwap na̱ nwai yet A̱yahudawa nsang doka nang á̱ lyuut a̱ni, a̱mgba̱m ma̱ng a̱nia, jen jhyang na̱ ni̱ nyia̱ kyang hu doka ji tak a̱ni, di̱ si̱sak nang nfwuo mba na nchat a̱ni. Si̱ a̱hwa tak nang ba̱ ngyet á̱niet ba̱ byia̱ doka A̱gwaza ji mi̱ nfwuo mba na, a̱wot ba̱ si̱ lyen ji, ku nang ba̱ mbyia̱ doka nang á̱ lyuut mba ndyo a̱ni bah.
45002015	A̱chyet mba ka tak nang á̱ ndyuut doka A̱gwaza ji mi̱ nfwuo mba na. Mat a̱di̱dam mi̱ nfwuo mba wu ni̱ kpaat mbaa, a̱ hyia̱ ma̱ng mba ku ba̱ nyia̱ tsotswat ku ba̱ nyia̱ a̱ka̱tuk.
45002016	A̱wot A̱sham Nkhang nang n shei nyin a̱ni, kikya ka; mam chobai nang A̱gwaza na nnyia̱ á̱niet ba shi̱ri̱ya tazwa a̱di̱dam nang ba̱ nyia̱ di̱ niat mi̱ swat mba hu a̱ni. A̱wot Kristi Yesu wa nang A̱gwaza nwuak gu tyok nang gu na nnyia̱ konyan shi̱ri̱ya ji a̱ni.
45002017	A̱wot nwan, ka̱ a nyia̱ a yet a̱tsatsak a̱tyu A̱yahudawa, a ni̱ nwuak a̱chuchuk di̱ ta̱yuk di̱ doka nang A̱gwaza ku nwuak Musa, ji̱ ka san ang a̱ni, a̱wot a ni̱ tam tazwa a̱gi̱ngi̱ng a̱meang ang wu ma̱ng A̱gwaza.
45002018	A dam nang a nfi̱k nkyang nang A̱gwaza chat a̱ni. A dam a lyen kyang ku yet a̱tan a̱ni, mat á̱ tyiet ang doka A̱gwaza ji.
45002019	Lyen doka ang hu tyia̱ a dam nwan wa yet a̱tyu a̱ na tak Nnwap na̱ nwai yet A̱yahudawa a̱ni a̱chuchuk wu, ma̱nang a̱tyu a̱ kwak á̱niet a̱fi̱fan shán ni̱ ntak ma̱ng a̱mba vak a̱ni. A bu dam a yet long sang da̱ a̱vwuo á̱niet ba̱ bwuk mi̱ ndyin a̱ni.
45002020	A̱wot a dam ka̱ doot a tyiet á̱niet chyi kyang ma̱ng a̱chyuang mman nvak lyen A̱gwaza. Mat a nwuak a̱chuchuk nang doka A̱gwaza ji nnwuak ang a̱jhyem lyen nkyang ma̱ng a̱tsatsak a̱lyiat.
45002021	Ka̱ a̱nia wa, nwan a̱tyu a̱ tyiet á̱ghyang á̱niet a̱ni, a tyiet a̱pyia̱ ang a? A ni̱ nyia̱ á̱ yok tsang, a̱wot nwan meang, a nyiin a?
45002022	Nwan a̱tyu a̱ nyia̱ á̱ yok katnaan a̱ni, a katnaan a? Nwan a ni̱ lak kyuak ntong a̱zaghyi nghwughwu a̱yaagwaza sang swuan a̱ni, a ni̱ shya̱ kpangti̱n ma̱ng nkyang nang á̱ nyiin ma̱ á̱tutu a̱yaagwaza sang swuan mba a̱ni a?
45002023	A tam ba̱t nyia̱ a lyen doka A̱gwaza ji. A̱wot a jhyuai A̱gwaza wu di̱ si̱sak ji nang a ndak khwi nji hu a̱ni.
45002024	Ma a̱nia wa, nang A̱lyiat A̱gwaza na nhyia̱ a̱ni, “Mat nyin bya mbyia̱, nang Nnwap na̱ nwai yet A̱yahudawa a̱ni, nnyia̱ A̱gwaza lihyat hu.”
45002025	Tyia̱ mi̱ chen ang hu a̱tyu A̱yahudawa, ku yet, ka̱nang a khwi doka A̱gwaza ji. A̱wot ka̱ a lak khwi doka A̱gwaza ji, a shyak ma̱ng a̱tyu Nwap a̱ nwai yet a̱tyu A̱yahudawa nang á̱ nwai tyia̱ mi̱ nchen hu a̱ni bah.
45002026	Ma a̱nia wa, ka̱ a̱tyu Nwap a̱ nwai yet a̱tyu A̱yahudawa a̱ni khwi doka A̱gwaza ji, A̱gwaza na kyiak gu nang a̱tyo nyiung mami á̱niet nggu a̱ni baa?
45002027	A̱tsak a̱lyiat, a̱tyu Nwap a̱ nwai yet a̱tyu A̱yahudawa a̱ nwai tyia̱ a̱pyia̱ nggu mi̱ chen a̱ni, a̱wot ka̱nang gu khwi doka A̱gwaza ji shansham, a̱ na tak nang A̱gwaza ngyet a̱tsotswat a̱ nyia̱ ang shi̱ri̱ya, ku nang nwan wa yet a̱tyu A̱yahudawa nang á̱ tyia̱ ang mi̱ chen hu, a si̱ bu byia̱ doka A̱gwaza ji, a̱wot a si̱ lak khwi nji hu a̱ni.
45002028	A yet a̱tsatsak a̱tyu A̱yahudawa mat á̱niet mbyin ang ba yet A̱yahudawa bya, ku á̱ tyia̱ ang mi̱ chen hwa bah.
45002029	Da̱ a̱kwonu a̱kya, a̱tsatsak a̱tyu A̱yahudawa nggu wa yet a̱tyu A̱yahudawa mami nfwuo. A̱wot a̱tsatsak tyia̱ mi̱ chen wu, nggu wa yet tyia̱ mi̱ chen mami nfwuo! Tangka̱i tyei mi̱ chen huni hwa yet si̱ nang A̱za̱za̱rak Ntswa A̱gwaza wa nyia̱ a̱ni, kang ma̱ng khwi doka ma̱nyin ji nang á̱ lyuut a̱ni. Tangka̱i a̱yin a̱hwa, chat A̱gwaza wa a̱ chyin nggu, kang ma̱ng a̱tyubishyi.
45003001	Ka̱ a̱yin doot a̱ lyip nyia̱, zang kpangti̱n ja nang á̱ shyat di̱ yet a̱tyu A̱yahudawa? Zang kpangti̱n ja nang tyia̱ mi̱ chen hu nnwuat?
45003002	A̱tsak a̱lyiat, A̱yahudawa ba byia̱ kpangti̱n gba̱mgbam di̱ kuzang vak! Di̱ ntsa hu, A̱yahudawa bya nang A̱gwaza ma̱ a̱pyia̱ nggu ku tyai mba a̱mgba̱m a̱lyiat nggu na. A̱wot a̱ si̱ tyia̱ mba ndyo mbwak.
45003003	A̱wot mami a̱tsak a̱lyiat, A̱yahudawa á̱ghyang si̱ lak khwi a̱lyiat A̱gwaza na tsotswat hu. A̱wot ma̱nang ba nwai khwi a̱lyiat A̱gwaza na tsotswat a̱ni, ku fa A̱gwaza mun a̱ nwai yet a̱tsotswat waa?
45003004	Kaai, ku ma̱ chunchwiit! Ku nang konyan ngyet a̱tyu a̱ka̱laa wa a̱ni, A̱gwaza yet a̱tyu a̱tsatsak a̱lyiat wa. Ma̱nang á̱ ndyuut tazwa A̱gwaza ma̱ A̱lyiat nggu na a̱ni, nyia̱, “Kuzang jen nang a ndyiat, konyan na fa̱k nang a ndyiat a̱tsatsak a̱lyiat wa za̱m. A̱wot a na swuo chet a̱tyu lak li ang wu mi̱ tutu shi̱ri̱ya.”
45003005	Shimba, á̱ghyang á̱niet na hyia̱ nyia̱, “Ka̱ a̱ka̱tuk nyia̱ nzi̱t wu tak kpa̱sai nang A̱gwaza ngyet a̱tsotswat wa, yihwa zi̱ na hyia̱? Ku fa, A̱gwaza nwai nyia̱ tsotswat hwa di̱n jen nang gu nnyep zi̱t a̱ni a?” (N dyiat di̱ li a̱tyubishyi hwa.)
45003006	Kaai! Ku ma̱ chunchwiit! Ka̱ A̱gwaza wa nwai yet a̱tsotswat, a̱ na nyia̱ ni wa a̱ nshya̱ a̱wat nang gu na nnyia̱ swanta hu shi̱ri̱ya a̱ni?
45003007	Shimba ka̱ doot a̱ghyang a̱niet a̱ ya fwuang nyia̱, “Ki̱ nwai nyia̱ tsotswat nung hu na mbeang A̱gwaza tsotswat hu, a̱wot ku nwuak nggu a̱gba̱ndang shi, yihwa na mbyia̱ A̱gwaza a̱ nyia̱ nung tangka̱i shi̱ri̱ya nang gu na nnyia̱ a̱tyu a̱ka̱tuk nyia̱ ndyo a̱ni?”
45003008	A̱tsak a̱lyiat, á̱ghyang á̱niet ka̱n tyam nzi̱t, nyia̱ zi̱ ni̱ tyiet, nyia̱, “Yok zi̱ ya a̱son ma̱ng nyia̱ a̱ka̱tuk nyia̱, da̱nian zi̱ ka shya̱ a̱tan kyang.” Á̱niet ba lyiat a̱nia a̱ni, ku myim á̱ nyia̱ mba shi̱ri̱ya.
45003009	Mat a̱nia, nzi̱t A̱yahudawa ba, ka̱ doot zi̱ nyia̱ zi̱ lan á̱kum Nnwap na̱ nwai yet A̱yahudawa a̱ni aa? Kaai, ku ma̱ chunchwiit! Mat zi̱ wa ka̱n tak nang a̱mgba̱m á̱niet swanta ba, ku ba̱ yet A̱yahudawa bya, ku ba̱ yet Nnwap na̱ nwai yet A̱yahudawa bya a̱ni; a̱mgba̱m mba, za̱kwa a̱ka̱tuk nyia̱, nyia̱ tyok da̱ mba.
45003010	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Á̱ mbyia̱ a̱tyu a̱ yet a̱tsotswat a̱ni bah, ku a̱tyo a̱nyiung.
45003011	Á̱ mbyia̱ a̱tyu a̱ byia̱ a̱tsatsak mumwang a̱ni bah. Da̱ mba, á̱ mbyia̱ a̱tyu a̱ chat a̱ shya̱ A̱gwaza a̱ni bah.
45003012	A̱mgba̱m á̱niet ba ba̱ ni̱ bwuak ba̱ tyia̱ zat. Ba̱ si̱ yet á̱niet sang tswá bya. Á̱ mbyia̱ a̱tyu a̱ nyia̱ a̱tan kyang a̱ni bah, ku a̱tyo a̱nyiung.”
45003013	“A̱lyiat nunu mba na ni̱ nyui nang swam kwom ku ghwut ma a̱gang lyak a̱ni. Lilyem mba hu ni̱ nhyat tyentyang ma̱ng a̱ka̱laa.” “A̱lyiat mba na byia̱ lyen nang lyen tsuup a̱byin a̱ni.”
45003014	“Nunu mba hu ni̱ nhyaai ma̱ng fwoi ma̱ng shyi á̱niet.”
45003015	“Ba̱ ni̱ ghan ba̱ nat hyaai á̱niet.
45003016	A̱wot ba̱ ni̱ hyaai kuzang kyang, koji wa nang ba̱ nnat ba̱ ni̱ tyia̱ á̱ghyang á̱niet ba̱ kyiak a̱junjung njen nang ba̱ swuo a̱bung.
45003017	Da̱ mba, ba̱ lyen si̱sak nang ba̱ na nswan swat nyinyang ma̱ng á̱ghyang á̱niet a̱ni bah!
45003018	Da̱ mba, ba̱ fwuong a̱wun A̱gwaza bah, ku ma̱ chunchwiit.”
45003019	Ma̱ninika, zi̱ lyen kuzang kyang ku shya̱ mi̱ doka ji a̱ni, á̱ lyuut hu da̱nian A̱yahudawa nang doka ji nyia̱ tyok da̱ mba a̱ni. Mbeang a̱nia, ta̱m doka huhwa yet; ku vwuong a̱mgba̱m á̱niet ba̱ shyat ta̱fwat kwop a̱dyii̱ng di̱ shi̱ri̱ya A̱gwaza ji a̱ni. A̱wot ku si̱ bu tak kpa̱sai nang a̱mgba̱m á̱niet swanta ba mbwuo a̱bun a̱zaghyi A̱gwaza.
45003020	Mat á̱ mbyia̱ a̱tyu nang A̱gwaza na tak kpa̱sai a̱ kyiak gu nang a̱tsotswat a̱yin a̱ sang a̱bun a̱zaghyi nggu, di̱n vak khwi doka hu a̱ni bah. A̱wot ta̱m hu nang doka ji nyia̱ a̱ni, huhwa yet; ku tak a̱tyubishyi nang gu ngyet a̱tyu a̱ka̱tuk nyia̱ wa.
45003021	A̱wot ma̱ninika, A̱gwaza tak zi̱t vak ghyang nang gu na ntak kpa̱sai a̱ kyiak zi̱t zi̱ yet á̱tsotswat á̱niet ba̱ sang a̱bun a̱zaghyi nggu a̱ni. A̱ si̱ tak kpa̱sai a̱ kyiak zi̱t á̱tsotswat á̱niet di̱ mi̱n khwi kyang hu nang doka ji tyiet a̱ni. Vak huni hwa yet si̱ nang á̱ ku nnyia̱ a̱li̱ka̱uli wu mi̱ doka Musa ji, ma̱ng a̱lyiat nang a̱yaata̱m a̱kwonu A̱gwaza ba ku lyuut gbangbang a̱ni.
45003022	A̱gwaza na tak kpa̱sai nang gu nkyiak zi̱t zi̱ yet á̱tsotswat á̱niet ba̱ sang a̱bun a̱zaghyi nggu, di̱n vak nwuak fwuo di̱ Yesu Kristi hwa. A̱wot vak huni hwa yet a̱tsatsak wu nang konyan na nnwuak fwuo da̱ nggu a̱ni; ku a yet a̱tyu A̱yahudawa wa, ku a̱tyu Nwap a̱ nwai yet A̱yahudawa a̱ni.
45003023	Mat konyan nyia̱ a̱ka̱tuk nyia̱. A̱mgba̱m zi̱t, zi̱ si̱ lat zi̱ ntat gak a̱kyenkyai shi A̱gwaza hu.
45003024	A̱mgba̱m ma̱ng a̱nia, A̱gwaza a̱ fwuong shok konyan a̱ni, a̱ tak kpa̱sai nang gu nkyiak zi̱t zi̱ yet á̱tsotswat á̱niet ba̱ sang a̱bun a̱zaghyi nggu a̱ni. A̱gwaza nyia̱ si̱ huni di̱n vak Kristi Yesu, di̱n jen nang gu nsan nzi̱t zi̱ yet á̱sa̱t á̱niet da̱ a̱vwuo nggu a̱ni.
45003025	A̱gwaza ku neap Yesu kpa̱sai a̱ yet za̱nang a̱ ka chi a̱ka̱tuk nyia̱ nzi̱t wu. A̱gwaza na tak kpa̱sai nang gu nkyiak á̱niet ba ba̱ yet á̱tsotswat ba̱ sang a̱bun a̱zaghyi nggu di̱n vak nwuak a̱chuchuk mba hu nang Yesu Kristi neap swuan nggu ji, ji̱ yet za̱nang da̱nian nzi̱t a̱ni; ma̱ng si̱sak nang gu nnwuak a̱sok nggu na, a̱ si̱ khwu da̱ a̱team a̱khwu wu a̱ni. Za̱nang jini tak nang A̱gwaza nfaat shi̱ri̱ya nggu ji tsotswat, nang gu mbwuok lilyim a̱ si̱ tyia̱ á̱niet ba, ba̱ nyia̱ a̱ka̱tuk nyia̱ gbangbang a̱ni, si̱ swuo a̱bung bah.
45003026	Nang A̱gwaza nnyap fwuo nggu hu a̱ni, a̱ nwuan á̱zanson, a̱ si̱ mun a̱ ntyia̱ á̱niet gbangbang a̱bya di̱ kyang nang gu na nyia̱ di̱ yong huni a̱ni, a̱ ka tak nang nggu ma̱ a̱pyia̱ nggu ngyet a̱tsotswat wa. A̱wot a̱ bu chat a̱ tak kpa̱sai nang gu nkyiak konyan a̱ yet a̱tsotswat ma̱ng sang a̱bun a̱zaghyi nggu di̱n vak nwuak fwuo di̱ Yesu.
45003027	Ka̱ a̱nia wa, yihwa yet nkyang nang zi̱ na ntam na̱ tyia̱ A̱gwaza a̱ nsan nzi̱t a̱ni? Kyang hwa bah. A̱gwaza tak kpa̱sai nang gu nkyiak zi̱t zi̱ yet á̱tsotswat á̱niet ma̱ng sang a̱bun a̱zaghyi nggu, mat zi̱ khwi doka ja bah. Da̱ a̱kwonu a̱kya, A̱gwaza san nzi̱t, mat nang zi̱ nnwuak nfwuo di̱ Yesu Kristi wa a̱ni.
45003028	Mat a̱nia, A̱gwaza tak kpa̱sai nang gu nkyiak zi̱t zi̱ yet á̱tsotswat á̱niet ma̱ng sang a̱bun a̱zaghyi nggu, mat nang zi̱ nnwuak fwuo di̱ Yesu Kristi wa a̱ni, a̱wot kang ma̱ng khwi doka ja.
45003029	Ke A̱gwaza wu yet a̱si̱ A̱yahudawa wa ma̱nyin baa? A̱ mun a̱ yet a̱si̱ Nnwap na̱ nwai yet A̱yahudawa bya a̱ni baa? A̱tsak a̱lyiat, a̱ mun a̱ yet A̱gwaza a̱si̱ Nnwap na̱ nwai yet A̱yahudawa bya a̱ni meang.
45003030	A̱gwaza wu yet a̱nyiung wa. A̱wot a̱ tak kpa̱sai nang gu nkyiak á̱niet ba, ba̱ yet á̱tsotswat á̱niet ma̱ng sang a̱bun a̱zaghyi nggu mat nwuak fwuo di̱ Yesu Kristi wa a̱ni; ku ba̱ yet A̱yahudawa bya, ku ba̱ yet Nnwap na̱ nwai yet A̱yahudawa bya a̱ni.
45003031	A̱wot ki̱ zi̱ nyia̱ A̱gwaza san nzi̱t mat nwuak fwuo di̱ Yesu hwa ma̱nyin hu, ku fa nang zi̱ nshyak doka jija a̱ni a? Kaai, ku ma̱ chunchwiit! A̱tsak a̱lyiat, jen nang zi̱ nnwuak fwuo di̱ Yesu a̱ni, zi̱ tak nang doka ji ngyet a̱tsatsak wa.
45004001	Ibrahim ku yet a̱tyia̱ a̱khwop A̱yahudawa di̱ yet a̱tyubishyi. Yihwa nang Ibrahim ku myiam di̱ si̱sak nang A̱gwaza ku ntak kpa̱sai, nang gu ku nkyiak guu a̱ yet a̱tsotswat ma̱ng sang a̱bun a̱zaghyi nggu ka a̱ni?
45004002	Ka̱ a̱tan nta̱m wa ku tyei A̱gwaza si̱ nkyiak Ibrahim a̱ si̱ yet a̱tsotswat ma̱ng sang a̱bun a̱zaghyi nggu, si̱ Ibrahim ku byia̱ nta̱m nang gu na ntam a̱ni. A̱wot si̱ a̱hwa neet da̱ a̱vwuo A̱gwaza bah!
45004003	Ma̱nang á̱ ndyuut mami A̱lyiat A̱gwaza na a̱ni, nyia̱, “Ibrahim nwuak fwuo da̱ A̱gwaza. Huhwa A̱gwaza si̱ kyiak gu a̱tsotswat ma̱ng sang a̱bun a̱zaghyi nggu, mat nwuak fwuo nggu hu.”
45004004	Á̱niet ba̱ ni̱ nnyia̱ nta̱m a̱ni, ka̱ á̱ tan mba zang nta̱m mba ji, á̱ ni̱ nang mba wa bah, á̱ ni̱ tan mba zang nta̱m mba ji ja.
45004005	A̱wot á̱ ni̱ kwok á̱niet ba ba̱ yet á̱tsotswat ma̱ng sang a̱bun a̱zaghyi A̱gwaza a̱ni, mat a̱tan nta̱m nang ba̱ nyia̱ wa a̱ni bah; da̱ a̱kwonu a̱kya, mat nang ba̱ nnwuak fwuo hwa da̱ A̱gwaza, a̱tyu a̱ chi a̱ka̱tuk nyia̱ á̱niet wu a̱ni.
45004006	A̱gwam Da̱wuda meang wa̱i a̱lyiat, a̱ si̱ tak tangka̱i a̱gwai nang á̱niet ba A̱gwaza tak kpa̱sai nang gu nkyiak ba̱ yet á̱tsotswat bya ma̱ng sang a̱bun a̱zaghyi nggu di̱ mi̱n nyia̱ a̱tan nta̱m a̱ni. Da̱wuda hyia̱ nyia̱,
45004007	“A̱gwaza ni̱ nang á̱niet nang á̱ chi mba a̱ka̱tuk nyia̱ a̱ni a̱li̱ba̱rka. A̱wot á̱niet ba nang á̱ bwung a̱ka̱tuk nyia̱ mba wu a̱ni, ba̱ yet á̱niet a̱gwai bya.
45004008	A̱tsak a̱lyiat, á̱niet ba nang A̱gwaza lyang a̱ka̱tuk nyia̱ mba wu nang gu lyuut a̱ni, ba̱ yet á̱niet a̱gwai bya!”
45004009	A̱gwai a̱nia nang Da̱wuda tak a̱ni, na̱ yet á̱si̱ a̱mgba̱m A̱yahudawa nang á̱ tyei mi̱ nchen hwa ma̱nyin mba a̱ni a? Kee na̱ mun a̱ yet á̱si̱ a̱mgba̱m Nnwap na̱ nwai yet A̱yahudawa bya meang nang á̱ nwai tyei mi̱ nchen hu a̱ni? Zi̱ shim nang A̱gwaza ntak kpa̱sai a̱ kyiak Ibrahim a̱tsotswat ma̱ng sang a̱bun a̱zaghyi nggu, di̱n vak nwuak fwuo hwa da̱ A̱gwaza.
45004010	A̱wot ku nyia̱ ni ku si̱ ndi a̱nia? Zang jen ja nang A̱gwaza ku ntak kpa̱sai nang gu nkyiak Ibrahim a̱tsotswat ma̱ng sang a̱bun a̱zaghyi nggu? Di̱n jen a̱ja nang á̱ ka̱n tyia̱ nggu mi̱ chen hu a? Kee neet nang á̱ ka̱n tyia̱ nggu mi̱ nchen hu bah? A̱tsak a̱lyiat, neet nang á̱ ka̱n tyia̱ Ibrahim mi̱ chen hu hwa bah!
45004011	Tyia̱ mi̱ chen hu ku yet a̱lama wa a̱ tak nang Ibrahim wa ka̱n nwuak fwuo da̱ A̱gwaza. Ku si̱ bu fa nang A̱gwaza nsan ngguu. A̱wot ku tak kpa̱sai nang A̱gwaza nkyiak Ibrahim a̱tsotswat ma̱ng sang a̱bun a̱zaghyi nggu, neet nang á̱ ka̱n tyia̱ nggu mi̱ chen hu bah. Mat a̱nia, Ibrahim wa yet a̱tyia̱ á̱niet ba̱ nwuak fwuo da̱ A̱gwaza. A̱wot da̱ mba á̱ tyia̱ mba mi̱ chen a̱ni bah. Á̱ tak kpa̱sai nang á̱ nkyiak ba á̱tsotswat á̱niet ma̱ng sang a̱bun a̱zaghyi A̱gwaza mat nang ba̱ nnwuak fwuo hwa da̱ nggu a̱ni.
45004012	A̱wot Ibrahim mun a̱ yet a̱tyia̱ A̱yahudawa, á̱niet ba nang á̱ tyia̱ mba mi̱ chen a̱ni; ka̱nang ba̱ nwuak fwuo da̱ A̱gwaza ma̱nang Ibrahim ku nwuak fwuo da̱ A̱gwaza, neet nang á̱ ka̱n tyia̱ nggu mi̱ chen hu a̱ni bah.
45004013	A̱gwaza ku nyia̱ a̱li̱ka̱uli, a̱ na nwuak Ibrahim ma̱ng kwai nggu ji a̱mgba̱m swanta hu, mat nang Ibrahim khwi doka A̱gwaza ja bah. Da̱ a̱kwonu a̱kya, Ibrahim ku nwuak fwuo hwa da̱ A̱gwaza. Huhwa si̱ mbyia̱ A̱gwaza si̱ tak kpa̱sai nang gu nkyiak Ibrahim a̱tsotswat ma̱ng sang a̱bun a̱zaghyi nggu.
45004014	Ka̱ a̱li̱ka̱uli A̱gwaza wu yet ma̱ si̱ á̱niet ba̱ khwi doka bya ma̱nyin mba, ku fa nang nwuak fwuo a̱tyubishyi da̱ A̱gwaza yet a̱buk kyang wa, a̱wot a̱li̱ka̱uli A̱gwaza wu bu byia̱ kpangti̱n bah.
45004015	Á̱niet ba̱ kwan ba̱ khwi doka ji, a̱wot ba̱ si̱ nwai khwi nji cha̱chaat a̱ni, A̱gwaza ni̱ mwai lyen ma̱ng a̱mba, a̱wot á̱ nyep ntangka̱i á̱niet a̱nia. (Mi̱ vak hu nang a̱tyubishyi na nwai tyat doka a̱ni, huhwa yet a̱ byia̱ doka ji bah!)
45004016	Mat a̱nia, á̱ san a̱li̱ka̱uli wu mat nwuak fwuo hwa da̱ A̱gwaza. A̱wot A̱gwaza nyia̱ a̱li̱ka̱uli a̱wa, mat nang gu nfa̱k shok nzi̱t a̱ni. A̱wot zi̱ nwuak a̱chuchuk zi̱ na san kyang nang A̱gwaza nyia̱ a̱li̱ka̱uli wu a̱ni, ki̱ zi̱ nwuak fwuo da̱ A̱gwaza ma̱nang Ibrahim ku nnwuak fwuo da̱ nggu a̱ni. Zi̱ na san kyang nang á̱ nyia̱ a̱li̱ka̱uli wu a̱ni, kang ma̱ng si̱sak ji zi̱ nkhwi ku nwai khwi doka A̱yahudawa ji a̱ni. Mat Ibrahim wa yet a̱tsatsak a̱tyia̱ a̱khwop a̱mgba̱m nzi̱t zi̱ nwuak fwuo da̱ A̱gwaza a̱ni.
45004017	Si̱ huni nat cha̱chaat ma̱nang A̱gwaza nhyia̱ ma̱ng Ibrahim mami A̱lyiat A̱gwaza na a̱ni, nyia̱, “N wa ka̱n tyia̱ ang a yet a̱tsatsak a̱tyia̱ a̱khwop a̱mgba̱m nnwap ma̱ a̱di̱di̱t.” A̱lyiat nani bai da̱ a̱nu ka, mat Ibrahim nwuak fwuo da̱ A̱gwaza, a̱tyu a̱ tyia̱ á̱niet ba̱ ka̱n kwi si̱ doot ma̱ng swuan a̱ni. A̱wot nggu wa bu mat nkyang nfai, na̱ si̱ ghwut mi̱ kyang na̱ nwai nshya̱ a̱ni.
45004018	Ku nang jat tyia̱ fwuo nshya̱ bah, Ibrahim si̱ ya a̱son ma̱ng tyia̱ fwuo, a̱ si̱ nwuak a̱chuchuk nang gu na ngyet a̱tsatsak a̱tyia̱ nnwap ma̱ a̱di̱di̱t. Ma̱nang A̱gwaza nnyia̱ a̱li̱ka̱uli a̱ si̱ tak ma̱ng a̱nggu a̱ni, nyia̱, “A na saat, a byia̱ kwaí ma̱ a̱di̱di̱t!”
45004019	Di̱n jen a̱ja, Ibrahim ku yet a̱lyia̱ nchyi kya. A̱wot da̱ nggu a̱ but mi̱ fwuo da̱ nwuak fwuo nggu hu da̱ A̱gwaza bah; ku nang gu ku nfi̱k nang gu kwop, a̱wot vam nggu hu si̱ tyak chet, a̱ si̱ bwat chunchwiit a̱ khwu a̱ni. Ma̱ng si̱sak nang gu bu ku nfi̱k nang Sa̱ratu a̱byii̱k nggu wu nswak jen nang gu na mbyin nggwon a̱ni.
45004020	A̱mgba̱m ma̱ng a̱nia, Ibrahim ku but mi̱ nfwuo da̱ a̱li̱ka̱uli A̱gwaza wu bah, ku ma̱ chunchwiit. A̱tsak a̱lyiat, a̱ si̱ mban nwuak fwuo da̱ A̱gwaza mi̱ chet. A̱wot a̱ni wa gu si̱ nnwuak A̱gwaza shi.
45004021	Ibrahim ku nwuak a̱chuchuk ba̱t nang A̱gwaza mbyia̱ chet a̱ nyia̱ kyang nang gu nyia̱ a̱li̱ka̱uli wu a̱ni.
45004022	A̱wot mat nang Ibrahim nnwuak fwuo da̱ A̱gwaza a̱ni, huhwa si̱ mbyia̱ A̱gwaza si̱ tak kpa̱sai nang gu nkyiak gu a̱tsotswat ma̱ng sang a̱bun a̱zaghyi nggu.
45004023	A̱wot jen nang A̱gwaza ntak kpa̱sai nang gu nkyiak Ibrahim a̱tsotswat ma̱ng sang a̱bun a̱ni, hu ku yet kpangti̱n Ibrahim ja ma̱nyin nggu bah. Á̱ ku lyuut a̱nia
45004024	da̱nian kpangti̱n nzi̱t meang, ku tak nang A̱gwaza na ntak kpa̱sai nang gu kyiak zi̱t á̱tsotswat ma̱ng sang a̱bun a̱zaghyi nggu, ka̱nang zi̱ nwuak fwuo da̱ A̱gwaza, a̱tyu a̱ ta̱ngam A̱tyoli nzi̱t wu Yesu ma̱ng swuan ma̱ á̱niet ba̱ ka̱n kwi a̱ni.
45004025	Á̱ ku tyia̱ Yesu mbwak á̱ka̱tuk á̱niet ba̱ hyat gu da̱nian a̱ka̱tuk nyia̱ nzi̱t wu. A̱wot á̱ si̱ bu ta̱ngam nggu ma̱ng swuan ma̱ á̱niet ba̱ ka̱n kwi a̱ni, da̱nian zi̱ ka yet á̱tsotswat ma̱ng sang a̱bun a̱zaghyi A̱gwaza.
45005001	Mat a̱nia, nang á̱ ntak kpa̱sai nang zi̱ ngyet á̱tsotswat ma̱ng sang a̱bun a̱zaghyi A̱gwaza mat nwuak fwuo nzi̱t hu da̱ nggu a̱ni, zi̱ byia̱ swat nyinyang ma̱ng A̱gwaza, mat kyang hu nang Yesu Kristi A̱tyoli nzi̱t wu nyia̱ nzi̱t ndyo a̱ni.
45005002	Mat nang zi̱ nnwuak fwuo da̱ A̱gwaza a̱ni, Kristi si̱ nyia̱ nzi̱t shok. A̱ si̱ nang nzi̱t a̱wat zi̱ shya̱ a̱vwuo yong a̱zaghyi nggu. A̱ja wa nang zi̱ nshya̱ ma̱nini. A̱wot zi̱ ntyia̱ fwuo ma̱ng a̱gwai. Zi̱ nwuan á̱zanson nang zi̱ na nshya̱ shi A̱gwaza hu a̱ni.
45005003	Ka̱ zi̱ doot zi̱ bu gwai meang, ku nang zi̱ ni̱ nswuo a̱bung ma̱ng mai a̱ni. A̱mgba̱m ma̱ng a̱nia, zi̱ lyen nang nkyang nani mbeang nzi̱t, a̱wot na̱ tyei nzi̱t, zi̱ gbang a̱lyia̱.
45005004	A̱wot nang zi̱ mgbang a̱lyia̱ a̱ni, zi̱ mban ma̱ng a̱tan za̱kwa; ma a̱nia wa a̱tan za̱kwa wu na mban nzi̱t chet nang zi̱ na ntyia̱ fwuo nang A̱gwaza na nsan nzi̱t a̱ni.
45005005	A̱wot ki̱ zi̱ ntyia̱ fwuo hu a̱ni, zi̱ si̱ mi̱n swuo nsum bah, ku ma̱ chunchwiit. Zi̱ fi̱k si̱sak nang A̱gwaza nchat zi̱t a̱ni ba̱t, mat a̱ ka̱n nang nzi̱t A̱za̱za̱rak Ntswa wu, da̱nian gu ka swan mi̱ nfwuo nzi̱t na gba̱mgbam.
45005006	Di̱n jen nang zi̱ ntyak chet, zi̱ lyen si̱sak nang zi̱ na mbeang á̱pyia̱ nzi̱t a̱ni bah, Kristi si̱ bai da̱ a̱cha̱chaat jen a̱wa, a̱ si̱ khwu da̱nian nzi̱t, á̱niet a̱ka̱tuk nyia̱.
45005007	Ku vwuo a̱khwu a̱yin a̱ khwu da̱nian a̱tsotswat a̱yin. A̱wot shimba a̱ghyang a̱niet a̱ gbang a̱lyia̱, a̱ khwu da̱nian a̱tyu a̱ yet a̱tsatsak a̱tan a̱yin a̱ni.
45005008	A̱wot A̱gwaza tak zi̱t kpa̱sai nang gu nchat zi̱t ba̱t, di̱ si̱sak nang gu nta̱m Kristi gu khwu da̱nian nzi̱t, neet nang zi̱ ni̱ yet á̱niet a̱ka̱tuk nyia̱ a̱ni.
45005009	A̱wot nang A̱gwaza wa ntak kpa̱sai nang gu nkyiak zi̱t á̱tsotswat á̱niet ma̱ng sang a̱bun a̱zaghyi nggu, mat a̱sok Kristi na a̱ni, a̱tsak a̱lyiat, ku fa za̱m á̱ na ti̱n nzi̱t di̱ shi̱ri̱ya nang gu na nyia̱ ma̱ng mwai lyen nggu hu a̱ni.
45005010	Ma a̱nia wa, ma̱nang zi̱ wa ni̱ ngyet á̱niet lak li A̱gwaza bya a̱ni, a̱wot Yesu Kristi si̱ jhyi swat kpa̱ndang nzi̱t hu ma̱ng A̱gwaza di̱n vak a̱khwu nggu hu, a̱tsak a̱lyiat, ku fa nang A̱gwaza na nsan nzi̱t za̱m di̱n vak nwuak swuan Nggwon nggu ji ja.
45005011	Mat a̱nia, ma̱ninika, ka̱ zi̱ doot zi̱ gwai A̱gwaza, mat A̱tyoli nzi̱t wu Yesu Kristi jhyi swat kpa̱ndang nzi̱t hu ma̱ng A̱gwaza.
45005012	Jen nang A̱da̱mu nnyia̱ a̱ka̱tuk nyia̱ a̱ni, a̱ka̱tuk nyia̱ wu si̱ tyia̱ a̱mgba̱m á̱nietbishyi a̱khwu. Mat a̱nia, a̱khwu ka yet swuo a̱bung hwa nang a̱mgba̱m á̱nietbishyi ba swuo a̱ni, mat ku li á ngyei a̱mgba̱m á̱nietbishyi bibya nyia̱ a̱ka̱tuk nyia̱ wu nang A̱da̱mu ku nyia̱ a̱ni. A̱ka̱tuk nyia̱ A̱da̱mu wu si̱ tyia̱ a̱khwu, a̱nia wa a̱khwu ka si̱ mbai tazwa konyan, mat konyan nyia̱ a̱ka̱tuk nyia̱.
45005013	A̱tsak a̱lyiat, á̱nietbishyi mi̱ swanta ku nyia̱ a̱ka̱tuk neet nang á̱ ka̱n nwuak doka ji bah. A̱wot A̱gwaza si̱ kyiak á̱nietbishyi á ngyei ba̱ sang a̱bun, di̱n jen nang ba̱ nnyia̱ a̱ka̱tuk nyia̱ a̱ni, Mat á̱ mbyia̱ doká nang á̱nietbishyi na tyat a̱ni bah.
45005014	A̱mgba̱m ma̱ng a̱nia, a̱khwu ka si̱ nyia̱ tyok tazwa a̱mgba̱m á̱niet ba, neet di̱n jen A̱da̱mu si̱ nat jen Musa ji, ku nang á̱niet ba ku nwai khwi kam ku neet da̱ a̱vwuo A̱gwaza, ma̱nang A̱da̱mu a̱ni. Ma̱ninika, ka̱ doot A̱da̱mu a̱ yet kidee Kristi ja, a̱tyu a̱ ku nwai bai di̱n jen a̱ja a̱ni.
45005015	A̱wot za̱nang A̱gwaza ji̱ yet Kristi a̱ni, si̱ vwuon ma̱ zan ma̱ng a̱ka̱tuk nyia̱ A̱da̱mu wu. A̱ka̱tuk nyia̱ a̱tyo a̱nyiung, a̱ yet A̱da̱mu a̱ni, si̱ tyia̱ á̱niet ma̱ a̱di̱di̱t a̱khwu. A̱wot a̱mgba̱m ma̱ng a̱nia, ku yet a̱tsatsak a̱lyiat wa a̱ swak nang a̱tyo a̱nyiung wu a̱ yet Yesu Kristi, ntyia̱ á̱niet ma̱ a̱di̱di̱t si̱ shya̱ a̱gba̱ndang za̱nang shok A̱gwaza gba̱mgbam ma̱ng za̱nang chi a̱ka̱tuk nyia̱, ji̱ si̱ kai á̱niet ma̱ a̱di̱di̱t.
45005016	A̱wot zang za̱nang shok A̱gwaza ji vwuon ma̱ zan ma̱ng zang a̱ka̱tuk nyia̱ A̱da̱mu ji. Jen nang A̱da̱mu ku nnyia̱ a̱ka̱tuk nyia̱ a̱ni, a̱ka̱tuk nyia̱ wu si̱ tyia̱ A̱gwaza si̱ nyia̱ a̱mgba̱m á̱nietbishyi ba mi̱ swanta hu shi̱ri̱ya. A̱wot za̱nang shok A̱gwaza ji si̱ tyia̱ nang A̱gwaza ntak kpa̱sai nang gu nkyiak zi̱t zi̱ yet á̱tsotswat á̱niet ma̱ng sang a̱bun a̱zaghyi nggu, ku nang á̱ nshya̱ nzi̱t ma̱ng a̱bun ma̱ a̱di̱di̱t di̱ nyia̱ a̱ka̱tuk nyia̱ a̱ni.
45005017	Ma a̱nia wa, jen nang a̱tyo nyiung nang á̱ ngyei A̱da̱mu nnyia̱ a̱ka̱tuk nyia̱ a̱ni, a̱ si̱ tyia̱ a̱khwu si̱ nyia̱ tyok tazwa konyan. A̱mgba̱m ma̱ng a̱nia, ku yet a̱tsatsak a̱lyiat wa á̱ swak, nyia̱ á̱niet ba ba̱ san a̱gba̱ndang shok ma̱ng za̱nang yet á̱tsotswat a̱zaghyi nggu a̱ni, ba̱ na shya̱ swuan swai. Ba̱ nyia̱ tyok tazwa a̱ka̱tuk nyia̱ ma̱ng a̱khwu, mat a̱tyo nyiung wuni, nggu wa yet Yesu Kristi.
45005018	A̱tsak a̱lyiat, jen nang A̱da̱mu ndak khwi a̱lyiat A̱gwaza na a̱ni, ku si̱ tyia̱ A̱gwaza na nyia̱ a̱mgba̱m á̱niet ba shi̱ri̱ya. A̱wot ma a̱nia wa, nang Kristi nnyia̱ tsotswat a̱ si̱ khwi a̱lyiat A̱gwaza, a̱wot a̱ si̱ khwu a̱ni, ku si̱ tyia̱ A̱gwaza si̱ tak kpa̱sai nang gu nkyiak a̱mgba̱m á̱niet ba yet á̱tsotswat bya ma̱ng sang a̱bun a̱zaghyi nggu. A̱wot a̱ si̱ tyia̱ a̱mgba̱m á̱niet ba ba̱ shya̱ swuan swai.
45005019	A̱wot ma̱nang A̱da̱mu ndak khwi gba A̱gwaza hu a̱ni, ku si̱ tyia̱ á̱niet ma̱ a̱di̱di̱t si̱ nyia̱ a̱ka̱tuk nyia̱. Ma a̱nia wa, si̱sak nang Yesu Kristi nkhwi a̱lyiat A̱gwaza na a̱ni, ku si̱ tyia̱ á̱niet ma̱ a̱di̱di̱t si̱ yet á̱tsotswat á̱niet.
45005020	Kyang ku mbyia̱ á̱ nwuak doka ji a̱ni, huhwa yet; da̱nian a̱mgba̱m á̱niet ba ba̱ ka fi̱k za̱kwa a̱ka̱tuk nyia̱ mba ji. A̱wot ku nang á̱niet ba mban a̱ka̱tuk nyia̱ wu a̱ni, ma a̱nia wa A̱gwaza si̱ mban nyia̱ mba shok ji̱ swak a̱nia a̱ni gba̱mgbam.
45005021	Ma a̱nia wa, ma̱ninika, ma̱nang a̱ka̱tuk nyia̱ wu nnyia̱ tyok tazwa a̱mgba̱m á̱niet ba a̱ni, a̱wot a̱ si̱ tyia̱ mba a̱khwu ka a̱ni; ma a̱nia wa, a̱gba̱ndang shok A̱gwaza wu nnyia̱ tyok tazwa nzi̱t da̱ a̱kwonu a̱ka̱tuk nyia̱. A̱wot shok A̱gwaza ji si̱ tyia̱ nang A̱gwaza ntak kpa̱sai nang gu nkyiak zi̱t zi̱ yet á̱tsotswat á̱niet ma̱ng sang a̱bun bya a̱zaghyi nggu. Shok jini bu tyia̱ nang zi̱ nshya̱ swuan sang sangba̱p di̱ mun á̱pyia̱ ma̱ng Yesu Kristi a̱ yet A̱tyoli nzi̱t wu a̱ni.
45006001	A̱wot shimba á̱ na hyia̱ ku á̱ fa; yok zi̱ ya a̱son ma̱ng a̱ka̱tuk nyia̱, da̱nian A̱gwaza a̱ ka shya̱ a̱wat a̱ mbeang fa̱k shok da̱ nzi̱t wa kee?
45006002	Kaai, ku ma̱ chunchwiit! Zi̱ wa ka̱n kwi da̱ a̱vwuo a̱ka̱tuk nyia̱, a̱ bu si̱ mi̱n nyia̱ tyok da̱ nzi̱t bah. Zi̱ na nyia̱ ni zi̱ bu ngya a̱son ma̱ng swan mami tyok nggu hu?
45006003	Ke nyi bwung wa la! Jen nang á̱ ku nyia̱ nzi̱t ba̱ptisman ji da̱nian zi̱ ka mun á̱pyia̱ ma̱ng Kristi Yesu a̱ni, ku li a ngyei zi̱ ku mun á̱pyia̱ dundung ma̱ng a̱nggu da̱ a̱khwu nggu ka baa?
45006004	A̱wot ku li a ngyei zi̱ ku khwu, á̱ si̱ niat nzi̱t ndung ma̱ng Kristi mi̱ Ba̱ptisman ji. A̱wot ma̱nang á̱ ku nta̱ngam Kristi ma̱ng swuan ma̱ á̱niet ba̱ ka̱n kwi a̱ni, mat chet A̱gwaza a̱ yet A̱tyia̱ a̱ byia̱ a̱kyenkyai shi a̱ni, ma a̱nia wa ma̱ninika nzi̱t meang, zi̱ na swan swat swuan swai.
45006005	Nang zi̱ mmun á̱pyia̱ dundung ma̱ng Kristi mi̱ tangka̱i a̱khwu nggu hu a̱ni, ma a̱nia wa nzi̱t meang á̱ na ta̱ngam nzi̱t ma̱ng swuan ma̱ á̱niet ba̱ ka̱n kwi a̱ni, ma̱nang á̱ ku nta̱ngam nggu a̱ni.
45006006	Zi̱ lyen ku yet ta hwa, zi̱ ni̱ njhyung nang á̱ ku nkpang a̱khwukhwop a̱ka̱tuk za̱kwa nzi̱t wu da̱ a̱team a̱khwu wu ma̱ng Kristi, da̱nian zi̱ ka swuo chet a̱ka̱tuk nyia̱ mi̱ swat nzi̱t hu. A̱wot zi̱ bu yet á̱khwo a̱ka̱tuk nyia̱ bah.
45006007	A̱wot jen nang zi̱ ku nkwi ndung ma̱ng Kristi a̱ni, á̱ si̱ ti̱n zi̱t mi̱ tyok a̱ka̱tuk nyia̱, a̱wot zi̱ si̱ yet á̱sa̱t á̱niet bya.
45006008	A̱wot nang zi̱ ka̱n kwi ndung ma̱ng Kristi a̱ni, zi̱ lyen nang zi̱ na ngya a̱son ma̱ng swan ndung ma̱ng a̱nggu meang.
45006009	Zi̱ nwuak a̱chuchuk di̱ si̱ huni, mat á̱ ta̱ngam Kristi ma̱ng swuan ma̱ á̱niet ba̱ ka̱n kwi a̱ni. A̱wot a̱ bu si̱ mi̱n mak khwu bah. A̱khwu ka bu si̱ mi̱n nyia̱ tyok tazwa nggu bah.
45006010	Jen nang Kristi ku nkhwu a̱ni, a̱khwu nggu ka a̱ka̱nyiung ka̱ maai ka̱ swuo chet tyok a̱ka̱tuk nyia̱ hu. A̱wot ma̱ninika, nang gu nswuan a̱ni, a̱ swuan da̱nian gu ka nwuak A̱gwaza shi hwa.
45006011	Ma a̱nia wa, nyin meang ku yet ta hwa nyi kyiak á̱pyia̱ nyin nang á̱niet ba̱ ka̱n kwi da̱ a̱vwuo tyok a̱ka̱tuk nyia̱, a̱wot a̱ka̱tuk nyia̱ si̱ mi̱n nyia̱ tyok da̱ nyin bah. A̱wot nyi kyiak á̱pyia̱ nyin nang á̱niet ba̱ swuan ba̱ ka nwuak A̱gwaza shi di̱ mun á̱pyia̱ ma̱ng Kristi Yesu a̱ni.
45006012	Mat a̱nia, nyi yok shim a̱ka̱tuk nyia̱ a̱ nyia̱ tyok mi̱ nvam nyin na bah. Nyi yok shim nyi khwi shyuo a̱ka̱tuk nyia̱ bah.
45006013	Nyi bu yok nwuak nkap nvam nyin na na̱ yet nkyang ta̱m a̱ka̱kpa̱t. A̱wot nyi bu nnyia̱ a̱ka̱tuk nyia̱ ma̱ng á̱na bah. Da̱ a̱kwonu a̱kya, nyi nwuak á̱pyia̱ nyin jhyem da̱ a̱vwuo A̱gwaza. Mat, nyi ka̱n kwi di̱ nyia̱ a̱ka̱tuk. A̱wot ma̱ninika, á̱ ta̱ngam nyin ma̱ng swuan swai ma̱ á̱niet ba̱ ka̱n kwi a̱ni. Mat a̱nia, si̱ nyi nyia̱ ta̱m ma̱ng a̱mgba̱m nvam nyin na, na̱ yet nkyang a̱tan nta̱m, da̱nian nyi ka nwuak A̱gwaza shi.
45006014	Nyi yok shim a̱ka̱tuk nyia̱ a̱ nyia̱ tyok tazwa nyin nang a̱tyoli nyin a̱ni bah. Mat, doka Musa ji ni̱ nyia̱ tyok da̱ nyin bah. Da̱ a̱kwonu a̱kya, nyi swan ma̱ sa̱t mbwak tyok shok A̱gwaza ja.
45006015	A̱wot nang shok A̱gwaza ji nnyia̱ tyok da̱ nzi̱t, a̱wot zi̱ bu yet á̱sa̱t á̱niet a̱ni, zi̱ bu shya̱ mbwak tyok doka ji bah. Ka̱ a̱nia wa, ku fa zi̱ ya a̱son ma̱ng a̱ka̱tuk nyia̱ a? Kaai, ku ma̱ chunchwiit!
45006016	Nyi lyen nang nyi ngyet á̱khwo kuzang kyang nang nyi khai nyi khwi nhu wa a̱ni a? Ka̱ doot nyi khai nyi yet á̱khwo a̱ka̱tuk nyia̱, a̱ na tyia̱ nyin a̱khwu a̱ni; ku nyi khai nyi khwi A̱gwaza a̱ na tyia̱ nyi swan nang á̱tsotswat á̱niet a̱ni.
45006017	A̱wot zi̱ gwai A̱gwaza, ku nang nyi ku ngyet á̱khwo a̱ka̱tuk nyia̱ a̱ni, a̱wot ma̱ninika, nyi san tyiet nzi̱t hu, nyi si̱ khwi nhu ma̱ng fwuo nyiung.
45006018	Ma̱ninika, nyi yet á̱sa̱t á̱niet bya. Nyi bu yet á̱khwo a̱ka̱tuk nyia̱ bah. Da̱ a̱kwonu a̱kya, nyi yet á̱khwo di̱ swan swat yet á̱tsotswat á̱niet bya da̱ a̱vwuo A̱gwaza.
45006019	Mat nang za̱kwa yet á̱nietbishyi nyin ji mbyia̱ lat a̱ni, n dyiat ma̱ng a̱nyin di̱ kidee nyia̱ khwo, n ka beang nyin nyi fi̱k a̱mgba̱m tyiet huni. Di̱n jen swak ji, nyi ku shim nyi yet á̱khwo a̱shi̱shi̱k nyia̱ ma̱ng tsot wun ku kwak nyin nyi mbeang nyia̱ a̱ka̱tuk nyia̱ a̱ni. A̱wot ma̱ninika, ku yet ta hwa nyi nwuak á̱pyia̱ nyin, nyi yet á̱khwo di̱ swat tsotswat hwa da̱nian nyi ka yet á̱za̱za̱rak á̱niet.
45006020	Mi̱ njen nyi ku ngyet a̱khwo di̱ nyia̱ a̱ka̱tuk nyia̱ a̱ni, tsotswat si̱ mi̱n nyia̱ tyok tazwa nyin bah.
45006021	Zang kpangti̱n ja nyi ku shya̱? Ma̱ninika, nyi fwuong nsum di̱ nkyang nang nyi ku nyia̱ di̱n jen swak a̱ni; nkyang na na̱ tyei nyin a̱khwu sang sangba̱p ka a̱ni!
45006022	A̱wot ma̱ninika, nang á̱ nti̱n nyin mbwak tyok a̱ka̱tuk nyia̱, nyi si̱ shya̱ shot, nyi yet á̱sa̱t á̱niet a̱ni. Nyi bu yet á̱khwo A̱gwaza bya. Ma̱ninika, nyi nyia̱ nkyang na̱ na tyei nyin yet a̱za̱za̱rak á̱niet, a̱wot na̱ nwuak nyin swuan sang sangba̱p a̱ni.
45006023	Mat záng a̱ka̱tuk nyia̱ ji yet a̱khwu kya, a̱wot za̱nang nang A̱gwaza nang zi̱t a̱ni, ji̱ si̱ yet swuan sang sangba̱p ja, nang á̱ shyat di̱ mun á̱pyia̱ ma̱ng Kristi Yesu A̱tyoli nzi̱t wu a̱ni.
45007001	Ma̱ninika, nyin á̱niet khwi Yesu ba nang n chat a̱ni, nyi yet á̱niet bya nyi lyen si̱sak nang doká mi̱ swanta nnyia̱ nta̱m a̱ni. Nyi lyen nang doká swanta ji nnyia̱ nta̱m da̱ a̱yin mi̱ di̱n jen nang gu nshya̱ ma̱ng swuan ja a̱ni baa?
45007002	Kidee, ka̱ a̱byii̱k nyia̱ nyeang, doka nyeang ji ni̱ ba̱ng nggu di̱n jen nang a̱tyok wu nshya̱ a̱chet a̱ni. A̱wot ka̱ a̱tyok wu khwu, doka nyeang ji bu ni̱ ba̱ng nggu ma̱ng a̱tyok wu bah.
45007003	Mat a̱nia, si̱ huni fa, ka̱ a̱tyok a̱byii̱k wu ni̱ shya̱ a̱chet, a̱wot a̱byii̱k wu si̱ nyeang a̱tyok a̱ghyang, á̱ na ngyei nggu a̱byii̱k katnaan. A̱wot ka̱ a̱tyok wu ma khwu wa, doka nyeang ji ni̱ nyia̱ tyok da̱ a̱byii̱k wu bah. Ka̱ a̱byii̱k a̱wa nyeang a̱tyok a̱ghyang, á̱ na kyiak gu nang a̱byii̱k katnaan wa a̱ni bah.
45007004	Mat a̱nia, nyin á̱niet khwi Yesu ba nang n chat a̱ni, kidee jini shya̱ tazwa nyin kya. Ku li á ngyei zi̱ khwu ndung ma̱ng Kristi di̱n jen nang á̱ ku nkpang vam nggu hu da̱ a̱team a̱khwu wu a̱ni. Ku si̱ tyia̱ doka Musa ji bu si̱ mi̱n nyia̱ tyok da̱ nzi̱t bah. Zi̱ kwi ndung ma̱ng Kristi, da̱nian zi̱ ka mun á̱pyia̱ ma̱ng a̱nggu; nggu a̱tyu a̱ khwu á̱ si̱ ta̱ngam nggu ma̱ng swuan ma̱ á̱niet ba̱ ka̱n kwi a̱ni. Nang ku ndi a̱nia a̱ni, zi̱ byia̱ chet zi̱ nyia̱ a̱tan nta̱m gba̱mgbam da̱nian A̱gwaza.
45007005	Mi̱ jen ji ji̱ swak a̱ni, a̱khwukhwop za̱kwa ku nyia̱ tyok da̱ nzi̱t, di̱dang nyia̱ a̱ka̱tuk nyia̱ si̱ nyia̱ tyok mi̱ nfwuo nzi̱t na. Doka ji si̱ fuut di̱dang a̱ka̱tuk nyia̱ ku tyei nzi̱t, zi̱ nyia̱ a̱ka̱tuk nyia̱ gba̱mgbam a̱ tyei a̱khwu a̱ni.
45007006	A̱wot ma̱ninika, nang á̱ nti̱n nzi̱t mi̱ tyok doka hu zi̱ si̱ yet á̱sa̱t á̱niet a̱ni. Tyok doka hu bu ni̱ nyia̱ nzi̱t khwo bah, mat ku li á ngyei zi̱ yet nkwom nia da̱ a̱vwuo tyok doka hu. A̱wot doka ji si̱ mi̱n nyia̱ tyok da̱ nzi̱t bah. Ma̱ninika, nang ku ndi a̱nia a̱ni, zi̱ byia̱ chet zi̱ nyia̱ A̱gwaza ta̱m di̱n vak fai hwa di̱n swat shyat beang da̱ a̱vwuo A̱za̱za̱rak Ntswa, kang ma̱ng a̱khwukhwop nvak nang á̱ nyia̱ nzi̱t khwo zi̱ nkhwi doka ji a̱ni.
45007007	Ka̱ a̱nia wa, yihwa n bu byia̱ na hyia̱, doka A̱gwaza ji yet a̱ka̱tuk nyia̱ waa? Kaai, ku ma̱ chunchwiit! A̱tsak a̱lyiat, doka jija ku tyai nung a̱ka̱tuk nyia̱ nung wu. Ki̱ doka ji wa yok tak nyia̱, “Yok kwi swam di̱ kyang a̱yin bah.” Si̱ n fi̱k nang kwi swam hu ngyet a̱ka̱tuk nyia̱ da̱ a̱vwuo A̱gwaza bah.
45007008	A̱wot a̱ka̱tuk nyia̱, nyia̱ ta̱m ma̱ng doka jini, a̱ si̱ nfuut kuzang tangka̱i di̱dang kwi swam mi̱ fwuo nung hu. Mat ki̱ doka jini wa nshya̱ bah, si̱ a̱ka̱tuk nyia̱ wu shya̱ a̱wat byia̱ chet ji̱ tyia̱ nung n tyat ji bah.
45007009	Di̱ jen jhyang, n ku nswan n si̱ nfi̱k doka ji bah. A̱wot nang n fi̱k doka ji ji̱ tak nyia̱ n gyok kwi swam a̱ni, a̱ka̱tuk nyia̱ wu si̱ kin mbeang chet, ku si̱ ghwut kpa̱sai,
45007010	n si̱ nfi̱k shi̱ri̱ya a̱khwu nung ji. Mat a̱nia, n si̱ shya̱ kyang nang doka ji tyiet, nang á̱ nyia̱ ku myim ku nwuak swuan di̱ khwi nji a̱ni. Da̱ a̱kwonu a̱kya, ku si̱ tyia̱ nung a̱khwu sang sangba̱p kya.
45007011	Jen nang n byia̱ di̱dang nyia̱ a̱ka̱tuk nyia̱ a̱ni, a̱ka̱tuk nyia̱ si̱ shya̱ a̱wat laai nung. N si̱ ngyei khwi doka hu yet vak shya̱ swuan hwa. N si̱ nfi̱k nang khwi doka hu ngyet vak a̱khwu hwa.
45007012	A̱mgba̱m ma̱ng a̱nia, doka ji ma̱ a̱pyia̱ nji, ji̱ yet a̱za̱za̱rak wa. A̱wot nkyang na ji̱ shei a̱ni, na̱ yet á̱za̱za̱rak, á̱tsatsak, ma̱ng a̱tan.
45007013	A̱wot shimba, á̱ na lyip tyiet a̱hwa li nini wa? Ka̱ doot á̱ nyia̱ doka ji ji̱ yet a̱tan wu a̱ni, jija tyia̱ nung a̱khwu kaa? Kaai, ku ma̱ chunchwiit! Di̱dang nung hu tyia̱ n si̱ nyia̱ a̱ka̱tuk nyia̱. A̱wot a̱tan doka wu si̱ fuut nung n si̱ mban di̱dang nyia̱ a̱ka̱tuk nyia̱ nung wu a̱ tyei a̱khwu a̱ni. Da̱nian a̱ ka tyai kpa̱sai a̱tsatsak za̱kwa a̱ka̱tuk nyia̱ di̱n vak doka hu.
45007014	Mat a̱nia, zi̱ lyen nang doka ji ngyet a̱tan wa nang A̱za̱za̱rak Ntswa wu nwuak a̱ni, a̱wot nung ma̱ a̱pyia̱ nung ngyet a̱tyubishyi wa, tsa bu ngyet a̱khwo a̱ka̱tuk nyia̱.
45007015	A̱tsak a̱lyiat, n ni̱ nfi̱k kyang hu nang n nyia̱ a̱ni bah. Mat, n ni̱ chat n nyia̱ a̱tan kyang, a̱wot n si̱ mi̱n nyia̱ bah. Da̱ a̱kwonu a̱kya, kyang hu nang n ni̱ ndak nyia̱ hu a̱ni, huhwa nang n ni̱ nyia̱.
45007016	A̱wot ka̱nang n fi̱k kyang nang n dak nyia̱ a̱ni ku yet a̱bun wa, ku tak nang n shim nyia̱ doka ji yet a̱tan wa.
45007017	Mat a̱nia, nung gwa ma̱ a̱pyia̱ nung nyia̱ a̱ka̱tuk a̱wa bah. Za̱kwa a̱ka̱tuk nyia̱ ji ji̱ shya̱ ma̱ nung a̱ni, jija ntyia̱ nung.
45007018	A̱wot n dyen, a̱tan kyang shya̱ mi̱ za̱kwa a̱ka̱tuk nyia̱ nung ji bah. N ni̱ chat nyia̱ kyang ku yet a̱tan a̱ni, a̱wot nyia̱ hu ni̱ kaat nung.
45007019	N ni̱ nchat n nyia̱ a̱tan kyang. A̱wot n si̱ mi̱n nyia̱ bah. Da̱ a̱kwonu a̱kya, a̱ka̱tuk nyia̱ nang n ni̱ ndak a̱ni, a̱wot nggu wa nang n ni̱ nyia̱.
45007020	A̱wot ka̱nang n ni̱ nyia̱ kyang nang n ni̱ ndak a̱ni, ku fa nung gwa ni̱ nyia̱ a̱ka̱tuk kyang a̱wa bah. A̱ka̱tuk za̱kwa wu a̱ shya̱ ma̱ nung a̱ni, nggu wa ni̱ nyia̱ nhu.
45007021	N fi̱k doka swanta ji, jija yet: Jen nang n chat n nyia̱ kyang ku yet a̱tan a̱ni, da̱ a̱kwonu a̱kya, n ni̱ nyia̱ kyang ku yet a̱ka̱tuk a̱ni.
45007022	N chat doka A̱gwaza ji ma̱ng a̱mgba̱m fwuo nung hu.
45007023	A̱wot chet ghyang shya̱ ma̱ nung ku ni̱ nyia̱ zwang mi̱ fwuo nung hu. Ku ni̱ tyia̱ nung n gyet a̱khwo za̱kwa a̱ka̱tuk nyia̱, ji̱ shya̱ ma̱ nung a̱ni.
45007024	Ku swan nung! N gyet kyang kunak hwa! A̱nyan wa na ti̱n nung mi̱ vam huni nang za̱kwa a̱ka̱tuk nyia̱ ma̱ng a̱khwu nyia̱ tyok da̱ nhu a̱ni?
45007025	N gwai ma̱ A̱gwaza! Yesu Kristi A̱tyoli nzi̱t wu, nggu wa na ti̱n nzi̱t mi̱ vam za̱kwa a̱ka̱tuk nyia̱ ma̱ng a̱khwu. Mat a̱nia, mi̱ fwuo nung hu, n ni̱ khwi doka A̱gwaza ji. A̱wot mat za̱kwa a̱ka̱tuk nyia̱ nung ji, n gyet a̱khwo a̱ka̱tuk nyia̱ wa.
45008001	Mat a̱nia, ma̱ninika á̱ byia̱ shi̱ri̱ya a̱khwu tazwa á̱niet ba̱ mun á̱pyia̱ ma̱ng Kristi Yesu a̱ni bah.
45008002	A̱wot mat nang nyi mmun á̱pyia̱ ma̱ng Yesu Kristi a̱ni, chet A̱za̱za̱rak Ntswa hu ku si̱ tyia̱ nyi si̱ shot chet za̱kwa a̱ka̱tuk nyia̱ ku tyei a̱khwu a̱ni.
45008003	Doka Musa ji ku byia̱ chet nang ji̱ na nsan nzi̱t a̱ni bah, mat lat za̱kwa a̱ka̱tuk nyia̱ nzi̱t ji. Mat a̱nia, A̱gwaza si̱ nyia̱ ta̱m nang doka ji si̱ mi̱n nyia̱ a̱ni bah. A̱ si̱ ta̱m ma̱ng Nggwon nggu ka ka̱ byia̱ tangka̱i vam nang nzi̱t á̱niet a̱ka̱tuk nyia̱ ba byia̱ a̱ni. A̱wot mi̱ vam a̱hwa hwa, nang A̱gwaza ntak kpa̱sai nang tyok a̱ka̱tuk nyia̱ ntyak. A̱gwaza nyia̱ a̱nia, di̱ si̱sak nang gu nnwuak Nggwon nggu ka, ka̱ yet za̱nang da̱nian a̱ka̱tuk nyia̱ nzi̱t wu a̱ni.
45008004	A̱gwaza nyia̱ si̱ a̱hwa da̱nian zi̱ ka nyia̱ a̱jhyem a̱tsotswat nta̱m nang A̱gwaza chat zi̱ nyia̱ mami doka ji a̱ni; nzi̱t á̱niet zi̱ nwai swan swat za̱kwa a̱ka̱tuk nyia̱ a̱ni, a̱wot da̱ a̱kwonu a̱kya, zi̱ khwi A̱za̱za̱rak Ntswa wu wa.
45008005	Á̱niet ba nang za̱kwa a̱ka̱tuk nyia̱ nyia̱ tyok da̱ mba a̱ni, ba̱ ni̱ nyia̱ a̱di̱dam tazwa nkyang a̱ka̱tuk nyia̱ mi̱ nfwuo mba na. Ma a̱nia wa, á̱niet ba nang A̱za̱za̱rak Ntswa nyia̱ tyok da̱ mba a̱ni, ba̱ ni̱ nyia̱ a̱di̱dam tazwa nkyang nang A̱za̱za̱rak Ntswa wu chat a̱ni.
45008006	Mat a̱nia, ka a shim za̱kwa a̱ka̱tuk nyia̱ si̱ nyia̱ tyok mi̱ nfwuo ang hu, ji̱ na tyia̱ ang a̱khwu. Ma a̱nia wa, ka a shim A̱za̱za̱rak Ntswa wu si̱ nyia̱ tyok mi̱ fwuo ang hu, ji̱ na nwuak ang swuan ma̱ng swat nyinyang.
45008007	Za̱kwa a̱ka̱tuk nyia̱ ji ni̱ lak li A̱gwaza nchi̱ri̱ng. A̱wot za̱kwa a̱ka̱tuk nyia̱ si̱ mi̱n mak khwi doka A̱gwaza ji bah. A̱tsak a̱lyiat, ji̱ si̱ mi̱n mak mi̱ mak ji̱ khwi doka ji bah.
45008008	Huhwa mbyia̱, á̱niet ba nang za̱kwa a̱ka̱tuk nyia̱ nyia̱ tyok da̱ mba a̱ni, ba̱ si̱ mi̱n mak nyia̱ ta̱m ku myim A̱gwaza a̱ni bah.
45008009	A̱wot nyin, za̱kwa a̱ka̱tuk nyia̱ ja nyia̱ tyok da̱ nyin bah. A̱za̱za̱rak Ntswa wa nyia̱ tyok hu da̱ nyin; ka̱nang a̱tsak a̱lyiat wa nang A̱za̱za̱rak Tswa A̱gwaza wu shya̱ mi̱ nfwuo nyin na. (A̱wot nyi yok bwung bah, a̱mgba̱m á̱niet nang A̱za̱za̱rak Ntswa Kristi wu nwai shya̱ mi̱ nfwuo mba na a̱ni, ba̱ yet á̱niet khwi Kristi bya bah, ku ma̱ chunchwiit.)
45008010	Mat nang Kristi nshya̱ mi̱ nfwuo nyin na, ku nang nvam nyin na nkwi mat a̱ka̱tuk nyia̱ a̱ni, A̱za̱za̱rak Ntswa wu na nwuak nyin swuan. Mat A̱gwaza tak kpa̱sai nang gu nkyiak nyin á̱tsotswat á̱niet ma̱ng sang a̱bun bya a̱zaghyi nggu.
45008011	A̱wot A̱za̱za̱rak Ntswa A̱gwaza wu a̱ ku ta̱ngam Yesu ma̱ng swuan ma̱ á̱niet ba̱ ka̱n kwi a̱ni, nggu wa shya̱ mi̱ nfwuo nyin na. A̱wot ma̱nang A̱gwaza nta̱ngam Kristi Yesu ma̱ng swuan ma̱ á̱niet ba̱ ka̱n kwi a̱ni; ma a̱nia wa a̱ na nwuak nvam nyin na na̱ kwi a̱ni swuan sang sangba̱p, mat ma̱ nggu A̱za̱za̱rak Ntswa wuni a̱ shya̱ mi̱ fwuo nyin na a̱ni.
45008012	Mat a̱nia, nyin á̱niet khwi Yesu ba nang n chat a̱ni, ku yet ta hwa nyi yok khwi kyang nang za̱kwa a̱ka̱tuk nyia̱ nyin ji chat a̱ni bah.
45008013	Mat ki̱ nyi khwi kyang nang za̱kwa a̱ka̱tuk nyia̱ nyin ji chat a̱ni, nyi kai vak a̱khwu hwa a̱hwa. Ma a̱nia wa, ka̱ nyi shim A̱za̱za̱rak Ntswa wu wa si̱ nyia̱ tyok da̱ nyin, za̱kwa a̱ka̱tuk nyia̱ nyin ji na kwi. A̱wot nyi na shya̱ swuan sang sangba̱p.
45008014	A̱wot a̱mgba̱m á̱niet ba nang A̱za̱za̱rak Ntswa A̱gwaza wu kwak ba a̱son a̱ni, bibya yet mman A̱gwaza na.
45008015	A̱wot A̱za̱za̱rak Ntswa wu nang nyi san a̱ni, a̱ yet a̱si̱ a̱ tyei nyin nyi yet á̱khwo ba̱ fwuong a̱wun a̱ni bah. Da̱ a̱kwonu a̱kya, nyi san A̱za̱za̱rak Ntswa A̱gwaza wu wa di̱n jen nang A̱gwaza nsan nyin, a̱ si̱ kyiak nyin nyi yet mman nggu a̱ni. Ma̱ninika, zi̱ yei nggu, “Abba, A̱tyia̱!”
45008016	A̱wot A̱za̱za̱rak Ntswa wu ma̱ a̱pyia̱ nggu, mun dundung ma̱ng tswá nzi̱t ji. A̱ si̱ tak nang zi̱ ngyet á̱tsatsak mman A̱gwaza bya.
45008017	Nang zi̱ ngyet mman A̱gwaza nia a̱ni, zi̱ yet á̱niet ya gado nggu bya. A̱tsak a̱lyiat, zi̱ yet á̱niet ba̱ na ya gado a̱kyenkyai shi A̱gwaza wu dundung ma̱ng Kristi a̱ni. A̱wot ka̱ zi̱ chat zi̱ shya̱ a̱kwonu nzi̱t ma̱ng a̱kyenkyai shi Kristi wu, ku myim zi̱ swuo a̱bung ka ndung ma̱ng a̱nggu.
45008018	A̱tsak a̱lyiat, a̱bung ka zi̱ swuo mi̱ jen jini a̱ni, á̱ si̱ mi̱n tyan ka ma̱ng a̱kyenkyai shi wu nang á̱ na tyai nzi̱t ndyo á̱zanson a̱ni bah.
45008019	A̱mgba̱m nkyang nang A̱gwaza mat mi̱ swanta hu a̱ni, na̱ twei ma̱ng a̱khwu ma̱ng di̱dang na̱ li mam a̱hwa á̱zanson nang A̱gwaza na ntyai tangka̱i á̱niet nang mman nggu na yet a̱ni.
45008020	A̱gwaza shyi a̱ si̱ vwuong a̱mgba̱m nkyang nang gu nyia̱ mi̱ swanta hu a̱ni, di̱ nyia̱ nkyang nang gu la̱p a̱ sak na ndyo a̱ni, di̱ mi̱n shim na hu. A̱wot ku li á ngyei a̱mgba̱m kyang swanta na ntyia̱ fwuo ma̱ng di̱dang ba̱t.
45008021	Na̱ nwuan mam á̱zanson nang ba̱ na mmun ndung ma̱ng mman A̱gwaza ma̱ a̱kyenkyai shi nggu wu ma̱ sa̱t, ba̱ shot a̱khwu ma̱ng bwui a̱ni.
45008022	Zi̱ lyen, ku li á ngyei kuzang kyang nang A̱gwaza mat a̱ni, fwuong a̱khwu á̱ tu a̱nwurung nang a̱byii̱k ni̱ ntwei mi̱ byin a̱ni.
45008023	A̱wot ma̱ninika, nzi̱t meang zi̱ fwuong nvam nzi̱t na na̱ shot ma̱ a̱ka̱tuk nyia̱ ma̱ng swuo a̱bung. Zi̱ bu tu a̱nwurung nang zi̱ nfwuong A̱gwaza a̱ nang zi̱t a̱ka̱wat nzi̱t na nang gu nsan a̱ si̱ kyiak zi̱t nang á̱tsatsak mman nggu a̱ni. Zi̱ fwuong a̱nia ku nang A̱za̱za̱rak Ntswa wu a̱ shya̱ mi̱ nfwuo nzi̱t na ntyia̱ zi̱ si̱ nwuak a̱chuchuk da̱ a̱kyenkyai shi nang zi̱ na shya̱ á̱zanson a̱ni.
45008024	A̱wot jen ji nang A̱gwaza nsan nzi̱t a̱ni, a̱ tyia̱ zi̱ si̱ ntyia̱ fwuo di̱ nkyang nani na̱ chobai á̱zanson a̱ni. (A̱wot ka̱ zi̱ ka̱n shya̱ kyang zi̱ chat a̱ni, ku yet ta hwa zi̱ ntyia̱ fwuo da̱ nhu bah.
45008025	A̱wot ka̱ zi̱ tyia̱ fwuo di̱ kyang á̱zanson nang zi̱ ka̱n shya̱ a̱ni bah, ku yet ta hwa, zi̱ gbang a̱lyia̱ zi̱ nyap fwuo zi̱ fwuong.)
45008026	A̱wot A̱za̱za̱rak Ntswa wu ni̱ beang nzi̱t mami lat zi̱t hu. Kidee, zi̱ lyen si̱sak ji nang ku mmyim zi̱ naai A̱gwaza a̱ni bah. A̱wot A̱za̱za̱rak Ntswa wu wa ni̱ naai A̱gwaza da̱nian nzi̱t ma̱ng tu a̱nwurung, da̱nang á̱ si̱ mi̱n tyai ma̱ng swáng a̱lyiat a̱ni bah.
45008027	A̱wot A̱gwaza a̱ yet A̱tyia̱ a̱ni, a̱ lyen a̱mgba̱m nfwuo á̱nietbishyi na, a̱ si̱ lyen kyang nang A̱za̱za̱rak Ntswa wu fa a̱ni. Mat A̱za̱za̱rak Ntswa wu ni̱ naai A̱gwaza da̱nian nzi̱t á̱za̱za̱rak á̱niet khwi nggu ba. Naai hu ku nat cha̱chaat ma̱ng kyang nang A̱gwaza chat a̱ni.
45008028	A̱wot zi̱ lyen nang A̱gwaza nnyia̱ ta̱m kuzang jen, da̱nian a̱ ka nyia̱ a̱tan nta̱m a̱ mbeang á̱niet ba̱ chat gu a̱ni. Bibya yet á̱niet nang gu khai cha̱chaat ma̱nang gu nda̱p a̱ sak a̱ni.
45008029	A̱tsak a̱lyiat, A̱gwaza ku mi̱ ndyen tangka̱i á̱niet nang á̱niet nggu ba na yet á̱zanson a̱ni. A̱wot a̱ si̱ mi̱ nkhai mba neet gbangbang ba̱ li nang Nggwon nggu ka a̱ni. Da̱nian Nggwon nggu kikya ka̱ ka yet a̱niet khwop wu mami á̱na̱nyiuk ma̱ a̱di̱di̱t, á̱sam ma̱ng á̱nap.
45008030	A̱wot á̱niet ba nang A̱gwaza khai a̱ni, bibya gu yorong ba̱ bai da̱ a̱vwuo nggu. A̱wot á̱niet ba nang gu yorong a̱ni, a̱ si̱ tak kpa̱sai nang gu nkyiak mbaa á̱tsotswat á̱niet ma̱ng sang a̱bun a̱zaghyi nggu. A̱wot á̱niet ba nang gu tak kpa̱sai nang gu nkyiak mba á̱tsotswat á̱niet ma̱ng sang a̱bun a̱zaghyi nggu a̱ni, a̱ si̱ nang mba a̱kyenkyai shi nggu wu.
45008031	Mi̱ yihwa zi̱ na hyia̱ di̱ nkyang na̱ shya̱ a̱zaghyi nzi̱t ka a̱ni? Ki̱ A̱gwaza shya̱ dundung ma̱ng a̱nzi̱t, a̱nyan wa maai a̱ nyia̱ na̱nvan ma̱ng a̱nzi̱t?
45008032	Mat nang A̱gwaza nnwai vwuong ma̱ng Nggwon nggu ka nang gu byia̱ ma̱nyin ka a̱ni, a̱wot a̱ si̱ neap ka nang za̱nang a̱ni da̱nian zi̱t a̱mgba̱m; a̱tsak a̱lyiat, ku fa za̱m, A̱gwaza na nang zi̱t kuzang kyang meang!
45008033	A̱nyan wa maai a̱ tyia̱ á̱niet ba nang A̱gwaza khai a̱ni a̱bun? A̱gwaza wa tak kpa̱sai nang gu nkyiak mba á̱tsotswat á̱niet ma̱ng sang a̱bun a̱zaghyi gu.
45008034	A̱nyan wa maai a̱ nyia̱ nzi̱t shi̱ri̱ya? A̱yin maai bah, mat Yesu Kristi wa khwu da̱nian nzi̱t. A̱wot á̱ si̱ ta̱ngam nggu ma̱ng swuan ma̱ á̱niet ba̱ ka̱n khwi a̱ni da̱nian nzi̱t. Nggu wa swan di̱n chuk tyok a̱zayak A̱gwaza, a̱ ni̱ naai A̱gwaza wu da̱nian nzi̱t.
45008035	Zang ntangka̱i nkyang nia maai na̱ nvwuong Kristi chat nzi̱t? Swuo a̱bung hwa na nvwuong nggu chat nzi̱t hu kee? A̱daat wa ke ya̱shuk hwa, zong ja ke kunak hwa, a̱shong a̱ghyi wa, kee tswat ja?
45008036	(Ma̱nang A̱lyiat A̱gwaza na nhyia̱ a̱ni, “Da̱nian ang kya, á̱ ni̱ hyaai nzi̱t kuzang jen. Á̱ ni̱ fak zi̱t nang zón seap ja a̱ni.”)
45008037	A̱mgba̱m ma̱ng a̱nia, á̱ mbyia̱ kyang ku na vwuong A̱gwaza chat zi̱t a̱ni bah. A̱mgba̱m ma̱ng á̱ka̱tuk nkyang nani, zi̱ swuo chet na ma̱ za̱nzan, mat Kristi a̱tyu a̱ chat zi̱t a̱ni.
45008038	Mat n nwuak a̱chuchuk, nang á̱ mbyia̱ kyang ku na vwuong A̱gwaza chat zi̱t a̱ni bah. Ku a̱khwu kya, ku swuan ja, ku a̱yaata̱m tswá A̱gwaza bya, ku á̱ka̱tuk ntswá bya, ku a̱wun a̱fwun kya, ku a̱fi̱fa nkyang na̱ chobai á̱zanson a̱ni, ku kuzang tangka̱i a̱ka̱tuk tyok,
45008039	ku kuzang tangka̱i tyok ma̱ gbang mi̱ kyai tswazwa, ku ntyok ma̱ a̱tsuung a̱byin mi̱ swanta. A̱tsak a̱lyiat, ku kuzang kyang nang A̱gwaza mat a̱ni, ku maai mi̱ maai ku vwuong A̱gwaza chat zi̱t hu nang gu tyai da̱ a̱vwuo Kristi Yesu, A̱tyoli nzi̱t wu a̱ni bah.
45009001	N shei a̱tsak a̱lyiat di̱ mun á̱pyia̱ nung hu ma̱ng Kristi. N bwoi laa hwa bah. A̱za̱za̱rak Ntswa wu wa yet sheda a̱di̱dam mi̱ fwuo nung wu!
45009002	N shya̱ ma̱ng byian fwuo za̱m ma̱ng a̱lyia̱ ya kuzang njen mi̱ fwuo nung hu, da̱nian á̱niet nung ba.
45009003	A̱wot ku na lan nung, ka̱ A̱gwaza na shyi nung, a̱ bu ghai nung ma̱ng Kristi si̱ nat sang sangba̱p; da̱nian n ka san A̱yahudawa ba, ba̱ yet á̱na̱nyiuk nung ba, ba̱ neet mi̱ kwai nung ji a̱ni.
45009004	Mba bya yet á̱niet Isi̱rela ba. Mba bya A̱gwaza kyiak ba̱ yet mman nggu na. A̱ si̱ tyai mba shi nggu hu. A̱ si̱ la̱p a̱li̱ka̱uli ma̱ng a̱mba. A̱ si̱ tyai mba doka nggu ji. A̱ si̱ tak mba á̱tsatsak nvak nang ba̱ na nkwok ntong a̱zaghyi A̱gwaza a̱ni. A̱ si̱ bu nyia̱ mba a̱tan a̱li̱ka̱uli ma̱ a̱di̱di̱t.
45009005	Ba̱ yet á̱ka̱mbwon a̱yaatyia̱ a̱khwop mba bya Ibrahim, Ishaku, ma̱ng Yakubu. A̱wot di̱ yet a̱tyubishyi, Kristi wu meang neet mi̱ nkwai mba ja. Nggu wa yet A̱gwaza, a̱ nyia̱ tyok di̱ kuzang nkyang a̱ni. Yok á̱ dyep guu, ba̱ng si̱ nat sang sangba̱p! Samba̱rka!
45009006	A̱wot ku fa A̱gwaza tyat a̱li̱ka̱uli nggu wu ma̱ng á̱niet Isi̱rela byaa? Kaai, mat a̱mgba̱m á̱niet nang á̱ tyei mi̱ kwai Isi̱rela ji a̱ni, ba̱ yet á̱niet nang A̱gwaza kyiak nang á̱tsatsak á̱niet nggu a̱ni bah.
45009007	Mat nang ba̱ neet mi̱ kwai Ibrahim ja a̱ni, ku fa nyia̱ ba̱ yet á̱tsatsak mman Ibrahim bya bah. Da̱ a̱kwonu a̱kya, ku nang Ibrahim mbyia̱ mman á̱ghyang a̱ni, á̱ lyuut nyia̱, “Da̱ a̱vwuo Ishaku kya, a na nshya̱ kwai nang n nyia̱ ang a̱li̱ka̱uli wu a̱ni.”
45009008	A̱wot, ku fa nang á̱ka̱mbwon Ibrahim nang á̱ tyei di̱n vak vam a̱ni, a̱mgba̱m na wa yet á̱tsatsak mman A̱gwaza na bah. Da̱ a̱kwonu a̱kya, á̱ka̱mbwon na nang á̱ tyei di̱n vak nyia̱ a̱li̱ka̱uli a̱ni, ni̱nia yet á̱si̱ ba nang A̱gwaza kyiak nang á̱tsatsak mman nggu ba a̱ni.
45009009	Kidee, A̱gwaza ma̱ a̱pyia̱ nggu nyia̱ a̱li̱ka̱uli ma̱ng Ibrahim nyia̱, “Jen a̱ni a̱ghyang a̱lyia̱, ka̱ n bwuok mbai, Sa̱ratu na byin nggwon.”
45009010	Nggwon kani, kikya yet Ishaku a̱ yet a̱tyia̱ a̱khwop nzi̱t wu a̱ni. Nang gu nshi a̱ni, a̱ si̱ bwuo Rifkatu, a̱ si̱ tyei nggu a̱ka̱hyaai.
45009011	A̱wot neet nang á̱ ka̱n tyei a̱ka̱hyaai a̱nia bah; nang ba̱ byia̱ a̱wat ba̱ nyia̱ a̱tan ku á̱ka̱tuk nta̱m bah, Rifkatu si̱ shya̱ ta̱m ji ji̱ tak nang A̱gwaza nkhai á̱niet á̱zanson di̱ si̱sak ku mmyim nggu a̱ni.
45009012	Ta̱m jini fa, A̱gwaza khai á̱niet mat a̱tan nta̱m ku á̱ka̱tuk nta̱m mba wa bah. A̱ si̱ nyia̱ ma̱ng Rifkatu a̱ni, “A̱niet khwop nggwon ang wu, a̱ na yet a̱khwo a̱shushyuo wu.”
45009013	Ma̱nang á̱ ndyuut a̱ni nyia̱, “N chat Yakubu wa. A̱wot n si̱ ndak Isuwa.”
45009014	Ka̱ a̱nia wa, mi̱ yihwa zi̱ na hyia̱, zi̱ fa, ku tak nang A̱gwaza nyia̱ shansham baa? Kaai, ku ma̱ chunchwiit! A̱ nyia̱ shansham!
45009015	Ma̱nang A̱gwaza nnyia̱ ma̱ng Musa, “A̱tyu n shim n fa̱k kunak gu a̱ni, nggu wa n na fa̱k kunak nggu hu. Ma a̱nia wa, a̱tyu n shim n fa̱k shok gu a̱ni, nggu wa n na fa̱k shok nggu ji.”
45009016	Mat a̱nia, ku tak nang A̱gwaza wa nkhai á̱niet a̱ fa̱k kunak mba. A̱tyubishyi maai a̱ khai a̱ nyia̱ ta̱m da̱nian A̱gwaza a̱ ka fa̱k kunak gu bah.
45009017	Ma̱nang A̱gwaza ku ntak ma̱ng Fi̱ra̱una a̱ni, nyia̱, “N ku nkup ang tyok hu, da̱nian n ka tak chet nung hu da̱ a̱vwuo ang. N bu ntyia̱ á̱ lyen a̱lyoot nung ka koji mi̱ swanta hu.”
45009018	Si̱ huni tak nang A̱gwaza ni̱ nfa̱k kunak a̱tyu nang gu khai a̱ fa̱k kunak gu a̱ni. Ma a̱nia wa, a̱tyu gu ma nkhai a̱ tyia̱ nggu lak fwuong a̱ni, a̱ na tyia̱ nggu lak fwuong hu.
45009019	Shimba, a̱yin ma̱ nyin na nyia̱, “Ka̱ a̱nia wa, yihwa mbyia̱ nang A̱gwaza ni̱ ntyei á̱niet a̱bun di̱ lak fwuong mba hu? Mat lak fwuong mba hu yet kyang hwa nang A̱gwaza wa ma̱ a̱pyia̱ nggu tyei mba a̱ni.”
45009020	N na nwuak shim nyia̱, “Nwan a̱tyubishyi, nwan wa yet a̱nyan, nang a na ngya fwuang ma̱ng A̱gwaza? Ka̱ doot a̱la̱n nang á̱ nok ma̱ng lyem a̱ni, ka̱ nyia̱ ma̱ng a̱tyu a̱ nok ka a̱ni, ‘Yihwa mbyia̱ a nnok nung a̱nia a?’ ”
45009021	A̱tyu a̱ nok li̱la̱n ma̱ng lyem a̱ni, a̱ byia̱ a̱wat za̱m gu na nnyia̱ ta̱m ma̱ng lyem hu di̱ si̱sak gu nchat a̱ni. Ka̱ a̱ shim gu kyiak a̱ kwang lyem a̱nyiung gu nnok li̱la̱n feang; da̱nian a̱nyiung ka̱ yet a̱si̱ weang nkyayak, a̱wot a̱nyiung ka, ka̱ ka yet a̱si̱ khwot a̱fi̱fi̱k kuzang jen.
45009022	Ma a̱nia wa ta̱m A̱gwaza hu ndi. Ku nang A̱gwaza mbyia̱ a̱wat a̱ tak mwai lyen ma̱ng chet nggu hu a̱ni, a̱ ni̱ nyeap fwuo nggu hu za̱m ma̱ng á̱niet nang gu nyia̱ a̱daat ba̱ na bwuk a̱ni mat mwai lyen nggu hu.
45009023	A̱nia wa gu si̱ bu chat gu tak á̱niet ba gu khai a̱ni a̱gba̱mgbam a̱kyenkyai shi nggu wu. Á̱niet bani bya nang ku mi̱ nfa̱k kunak ba a̱ si̱ mi̱ nkhai mba a̱ sak ba̱ ka nwuo a̱kyenkyai shi nggu wu.
45009024	Zi̱ mun shya̱ ma̱ á̱niet a̱bya, nzi̱t á̱niet A̱gwaza khai a̱ni; ma̱ A̱yahudawa bya ma̱nyin mba bah, a̱wot mbeang á̱niet ba̱ yet Nnwap na̱ nwai yet A̱yahudawa a̱ni.
45009025	Ma̱nang A̱gwaza ku ntak a̱bwonu Hosiya a̱ta̱m a̱kwonu A̱gwaza tazwa Nnwap na̱ nwai yet A̱yahudawa a̱ni, nyia̱, “Á̱niet ba̱ nwai yet á̱niet nung ba a̱ni, n na ngyei mba ‘á̱niet nung.’ Ma a̱nia wa, á̱niet ba nang n ku nchat a̱ni bah, n na ngyei mba, ‘á̱niet nang n chat a̱ni.’ ”
45009026	A̱wot Hosiya si̱ bu lyuut nyia̱, “Tyan ji á̱ ntak mba nyia̱, ‘Nyi yet á̱niet nung bya bah,’ mi̱ tyan a̱ja ja nang á̱ na ngyei mba, ‘Mman A̱gwaza a̱ shya̱ mi̱ swuan a̱ni.’ ”
45009027	A̱wot tazwa á̱niet Isi̱rela ba, Ishaya a̱ta̱m a̱kwonu A̱gwaza si̱ hyia̱ ma̱ng a̱gba̱ndang a̱nwuat nyia̱, “Ku nang á̱niet Isi̱rela ba nshi á̱kpa ka nang a̱ji̱jak di̱n khwong kyai a̱sa̱khwot a̱ni; a̱mgba̱m ma̱ng a̱nia, mi̱ a̱bada̱dei sot á̱niet kya na shya̱ san hu.
45009028	Mat A̱gwaza na nyia̱ a̱mgba̱m swanta hu shi̱ri̱ya ji ma a̱nggang. A̱wot a̱ tyak ji a̱mgba̱m.”
45009029	Ma̱nang Ishaya ku ndyuut a̱ni nyia̱, “Ki̱ A̱tyoli Á̱niet Nzwang Ma A̱gwaza Tswazwa wa ku bwat zi̱t kwai bah, si̱ á̱ bwuk ma̱ng a̱nzi̱t nang á̱niet Sodom a̱ni. A̱wot á̱ si̱ lyang zi̱t nang á̱niet Goma̱ra a̱ni.”
45009030	Yihwa nang si̱ huni fa? Ku fa ku nang Nnwap na̱ nwai yet A̱yahudawa a̱ni ndak kwan ba̱ yet á̱tsotswat a̱zaghyi A̱gwaza a̱ni; a̱wot mat nwuak fwuo mba hu di̱ Kristi hwa, nang A̱gwaza ntak kpa̱sai nang gu nkyiak ba ba̱ yet á̱tsotswat á̱niet ma̱ng sang a̱bun a̱zaghyi nggu.
45009031	A̱wot á̱niet Isi̱rela ba, si̱ kwan ba̱t ba̱ yet á̱tsotswat a̱zaghyi A̱gwaza, mat nang ba̱ nkhwi doka mba ji a̱ni. Ba̱ si̱ shya̱ a̱wat a̱kya bah.
45009032	Yihwa ku mbyia̱ á̱niet Isi̱rela ba si̱ ndyin a̱wat a̱kya? Mat ba̱ ku ta̱yuk di̱ nyia̱ a̱tan nta̱m, da̱nian ba̱ ka yet á̱tsotswat á̱niet a̱zaghyi A̱gwaza, da̱ a̱kwonu ka nang ba̱ na nnwuak fwuo da̱ A̱gwaza a̱ni. Ba̱ si̱ tuk tak da̱ a̱fang ka, ka̱ tyei á̱niet ma̱ a̱di̱di̱t á̱ga̱u a̱ni.
45009033	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “N na kpaat a̱fang mi̱ Si̱hiyona; a̱fang ka̱ tyei á̱niet ma̱ a̱di̱di̱t ba̱ ga̱u a̱ni. A̱wot a̱fang kani na tyia̱ á̱niet ma̱ a̱di̱di̱t ba̱ kwa. A̱wot konyan a̱ nwuak fwuo da̱ nggu a̱ni, a̱tyu a̱wa na swuo nsum bah.”
45010001	Mat a̱nia, á̱na̱nyiuk nung ba ba̱ yet á̱niet khwi Yesu ba nang n chat a̱ni, kyang nyiung hwa nang n chat mi̱ fwuo nung. A̱wot n bu naai A̱gwaza da̱nian huu; huhwa yet á̱niet Isi̱rela ba, ba̱ yet kwai nung ji a̱ni, ba̱ shya̱ san.
45010002	N nwuak sheda di̱ si̱sak nang á̱niet Isi̱rela ba mbyia̱ kwi swam ba̱t di̱ chat A̱gwaza a̱ni. A̱wot da̱ mba, ba̱ lyen a̱tsak nvak nang ba̱ na nkhwi nggu shansham a̱ni bah.
45010003	A̱wot á̱niet Isi̱rela ba fi̱k vak hu nang A̱gwaza ni̱ ntak kpa̱sai nang gu nkyiak á̱niet ba̱ yet á̱tsotswat ma̱ng sang a̱bun a̱zaghyi nggu a̱ni bah. Da̱ a̱kwonu a̱kya, ba̱ si̱ ta̱yuk di̱n vak á̱pyia̱ mba hwa nang ba̱ na ngyet á̱tsotswat á̱niet ma̱ng sang a̱bun a̱zaghyi A̱gwaza a̱ni. Vak mba hu hwa yet kwan khwi doka. A̱wot ba̱ si̱ lak san vak nang A̱gwaza ntyei á̱niet tsotswat ma̱ng sang a̱bun a̱zaghyi nggu a̱ni.
45010004	Mat Kristi wa tyia̱ doka ji si̱ ntyak ta̱m tyei á̱niet tsotswat hu. Mat a̱nia, konyan wa nwuak fwuo di̱ Kristi, A̱gwaza na tak kpa̱sai nang gu nkyiak gu a̱tsotswat ma̱ng sang a̱bun a̱zaghyi nggu.
45010005	A̱wot Musa ku lyuut nyia̱ vak khwi doka hwa ntyei a̱yin yet a̱tsotswat ma̱ng sang a̱bun a̱zaghyi A̱gwaza. A̱wot mi̱ vak a̱hwa, ku yet ta hwa a̱nyuu a̱ khwi a̱mgba̱m doká ji cha̱chaat.
45010006	A̱wot a̱tyu a̱ khwi vak nwuak fwuo da̱ A̱gwaza a̱ ka yet a̱tsotswat ma̱ng sang a̱bun a̱zaghyi nggu a̱ni, na nyia̱, “Yok nyia̱ mi̱ fwuo ang hu ‘A̱nyan wa na nyeak a̱ nat Ma A̱gwaza tswazwa ka?’ Da̱nian a̱ ka si̱ chyok ma̱ng Kristi a̱ bai ndyo mi̱ swanta.
45010007	“Ma a̱nia wa, yok nyia̱, ‘A̱nyan wa na chyok a̱ nwuo a̱byin da̱ a̱vwuo á̱niet ba̱ ka̱n kwi a̱ni?’ ” (Da̱nian gu ka ta̱ngam Kristi ma̱ng swuan ma̱ á̱niet ba̱ ka̱n kwi a̱ni).
45010008	A̱tsak a̱lyiat, ka̱ doot tangka̱i a̱tyu a̱ khwi vak nwuak fwuo da̱ A̱gwaza a̱ nyia̱, “A̱lyiat A̱gwaza na shya̱ kpa̱mkpaan ma̱ng a̱nwan, na̱ shya̱ a̱bwonu ang ka, ma̱ng mami fwuo ang ka.” A̱wot a̱lyiat a̱nia, ni̱nia yet a̱lyiat nwuak fwuo da̱ A̱gwaza nang zi̱ shei a̱ni nyia̱:
45010009	Ka̱ a tak kpa̱sai ma̱ng a̱nu ang ka nang Yesu wa ngyet A̱tyoli ang; a̱wot a si̱ nwuak a̱chuchuk mi̱ fwuo ang hu, nang A̱gwaza nta̱ngam gu ma̱ng swuan ma̱ á̱niet ba̱ ka̱n kwi a̱ni, a na shya̱ san.
45010010	Mat nwuak fwuo ang hwa di̱ Yesu yet vak nang A̱gwaza na ntak kpa̱sai nang gu nkyiak ang a̱tsotswat ma̱ng sang a̱bun a̱zaghyi nggu. A̱wot tak kpa̱sai ma̱ng a̱nu ang hwa yet vak shya̱ san hu.
45010011	Ma̱nang A̱lyiat A̱gwaza na nhyia̱ a̱ni, “Kuzang a̱yin wa nwuak fwuo da̱ A̱gwaza, a̱ si̱ mi̱n mak swuo nsum bah.”
45010012	A̱wot A̱yahudawa ba ma̱ng Nnwap na̱ nwai yet A̱yahudawa a̱ni, ba̱ yet kyang nyiung di̱n vak huni. Ba̱ byia̱ A̱gwaza a̱nyiung wa. Nggu wa yet A̱tyoli konyan. Nggu wa bu ni̱ san a̱mgba̱m á̱niet ba mi̱ fwuo nyiung ba̱ yei a̱lyoot nggu ka, da̱nian gu ka san ba a̱ni.
45010013	Ma̱nang á̱ ndyuut ma̱ A̱lyiat A̱gwaza na a̱ni nyia̱, “Ka̱ a̱yin yei a̱lyoot A̱gwaza ka di̱ chat san, A̱gwaza na san gu za̱m.”
45010014	A̱wot ba̱ na nyia̱ ni ba̱ ngyorong Kristi a̱ san mbaa; da̱ mba, ba̱ ka̱n nwuak fwuo da̱ nggu bah? Ma a̱nia wa, ba̱ na nyia̱ ni wa ba̱ nnwuak fwuo di̱ Kristi; da̱ mba, ba̱ ka̱n fa̱k nkhang nggu na bah? A̱wot ba̱ na nyia̱ ni wa ba̱ nfa̱k nkhang nggu na; da̱ a̱yin, a̱ ka̱n tak ma̱ng a̱mba bah?
45010015	A̱wot á̱ na nyia̱ ni wa a̱yin a̱ nat a̱ si̱ tak ma̱ng a̱mba; da̱ mba, á̱ ta̱m nggu da̱ a̱vwuo mba bah? Mat a̱nia, á̱ lyuut ma̱ A̱lyiat A̱gwaza na nyia̱, “A̱ti̱tak a̱yaata̱m ba̱ na bai shei A̱sham nkhang ka a̱ni, ba̱ yet a̱sham ba̱t!”
45010016	A̱wot a̱mgba̱m á̱niet swanta bibya san A̱sham Nkhang ka mi̱ nfwuo mba na bah! Ma̱nang Ishaya a̱ta̱m a̱kwonu A̱gwaza wu nhyia̱ nyia̱, “A̱gwaza, a̱nyan wa nwuak a̱chuchuk da̱ a̱lyiat nzi̱t na?”
45010017	Mat a̱nia, si̱ huni fa, á̱ shyat nwuak fwuo di̱ Kristi di̱n vak fwuong a̱lyiat hwa. Huhwa yet; fwuong A̱sham Nkhang tazwa Kristi.
45010018	A̱wot n si̱ ndyip, a̱tsak a̱lyiat á̱niet Isi̱rela ba ka̱n fa̱k a̱lyiat A̱gwaza ni̱nia bah kee? A̱tsak a̱lyiat, ba̱ ka̱n fa̱k na za̱m! Ma̱nang A̱lyiat A̱gwaza na nhyia̱ a̱ni, nyia̱, “A̱mgba̱m á̱niet mi̱ swanta ba fwuong nwunwuat a̱yaata̱m shei a̱lyiat A̱gwaza hu. Swáng á̱lyiat nang ba̱ shei mi̱ chet mi̱ nunu mba hu a̱ni, kai a̱mgba̱m swanta hu.”
45010019	A̱wot n si̱ bu ndyip, a̱tsak a̱lyiat, á̱niet Isi̱rela ba fi̱k a̱lyiat A̱gwaza naa? A̱tsak a̱lyiat ba̱ fi̱k na za̱m, mat ku mi̱ njen Musa ji, A̱gwaza ku nyia̱, “N na fuut nyin nyi kwi swam da̱ á̱niet ba̱ yet Nnwap na̱ nwai yet A̱yahudawa na̱ swan ma̱ a̱tai a̱ni! N na shwaat nyin, nyi mwai lyen ma̱ng Nnwap na̱ chyi A̱gwaza nang nyi kyiak na̱ sang mumwang a̱ni.”
45010020	A̱wot Ishaya a̱ta̱m a̱kwonu A̱gwaza, si̱ bu gbang a̱lyia̱, a̱ si̱ hyia̱ kyang nang A̱gwaza hyia̱ ma̱ a̱pyia̱ nggu, nyia̱, “Á̱niet ba di̱ ba̱ ku chat nung á̱ shya̱ a̱ni bah, bibya si̱ wa shya̱ nung. N ku tyai a̱pyia̱ nung kpa̱sai da̱ a̱vwuo á̱niet da̱ ba̱ lyip nung a̱ni bah.”
45010021	A̱wot tazwa á̱niet Isi̱rela ba, A̱gwaza si̱ bu nyia̱, “N ni̱ kwa mam nang n chat n san mba mbwak nfeang. A̱wot ba̱ ni̱ lak khwi nung hu, ba̱ tyia̱ zat.”
45011001	N nyia̱ a̱ni oo! A̱gwaza ka̱n dak á̱niet nggu ba ba̱ yet nwap Isi̱rela hu a̱ni a? Kaai, ku ma̱ chunchwiit! Nung ma̱ a̱pyia̱ nung n gyet a̱tyu Isi̱rela wa. N si̱ ngyet a̱ka̱mbwon Ibrahim. N neet mi̱ kwai Benyamin ja.
45011002	Kaai, A̱gwaza ka̱n dak á̱niet nggu ba nang gu khai neet gbangbang a̱ni bah. Nyi fi̱k kyang hu nang á̱ lyuut ma̱ A̱lyiat A̱gwaza na tazwa si̱ huni a̱ni a? Iliya a̱ta̱m a̱kwonu A̱gwaza si̱ kwop a̱dyii̱ng da̱ a̱vwuo A̱gwaza tazwa á̱niet Isi̱rela. A̱wot a̱ si̱ nyia̱,
45011003	“A̱gwaza, á̱niet Isi̱rela ba hyaai a̱yaata̱m a̱kwonu ang ba! Ba̱ si̱ bi̱ri̱m a̱yaatyii nwuat za̱nang ang ba! Ma̱ nung gwa ma̱nyin nung bwat! A̱wot ma̱ninika, nung gwa meang, nang ba̱ kwan ba̱ hyat!”
45011004	A̱wot A̱gwaza si̱ nwuak Iliya shim nyia̱, “Kaai, n byia̱ sot á̱niet chyikwop a̱natat, da̱ ba̱ ka̱n mak kpaat a̱khwukhwut ba̱ si̱ kyuak ntong a̱zaghyi nghwughwu Baal a̱ni bah.”
45011005	Ma a̱nia wa ku ndi a̱fwun. A̱gwaza ku khai a̱bada̱dei sot á̱niet Isi̱rela, ba̱ ni̱ yet á̱tsotswat á̱niet, mat nang A̱gwaza nfa̱k shok mba gba̱mgbam a̱ni. A̱gwaza khai mba a̱nia, ku nang ba̱ mmaai a̱ni bah.
45011006	A̱wot mat shok A̱gwaza ja nang gu nkhai mbaa. Si̱ a̱hwa yet si̱ a̱tan nta̱m wa nang ba̱ nyia̱ a̱ni bah. Ka̱ A̱gwaza khai á̱niet mat a̱tan nta̱m mba wu wa, si̱ a̱hwa na yet a̱tsatsak fa̱k shok wa bah.
45011007	A̱ni wa nang a̱lyiat na ndi; á̱niet Isi̱rela ma̱ a̱di̱di̱t ba̱ shya̱ shok A̱gwaza ji nang ba̱ tyia̱ a̱lyia̱ á̱ chat a̱ni bah. A̱wot a̱bada̱dei sot á̱niet kya ma̱ mba si̱ shya̱, á̱si̱ ba nang A̱gwaza khai a̱ni. A̱wot á̱kum á̱niet Isi̱rela ka, A̱gwaza si̱ tyia̱ mba gba̱p a̱pyia̱.
45011008	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱gwaza tyia̱ ba̱ si̱ kai nda bubwut. Ba̱ng ba̱ tat a̱fwun, a̱ si̱ nyim mba á̱ghyi ba, da̱nian ba̱ ka nwai nwuan á̱vwuo. A̱wot a̱ si̱ nyim mba a̱fufwuo ba, da̱nian ba̱ ka nwai fwuong á̱vwuo.”
45011009	Ma a̱nia wa, a̱gwam Da̱wuda ku nhyia̱ nyia̱, “Yok a̱di̱di̱t nkyayak mba wu a̱ yet mba a̱tsi̱ntsat, ma̱ng a̱kwi ntswam na̱ laai mba ba̱ dam nyia̱ kuzang kyang yet. Yok a̱li̱ba̱rka mba wu a̱ tyia̱ mba ba̱ ga̱u. A̱wot yok ba̱ swuo a̱bung cha̱chaat ma̱ng a̱bun mba wu.
45011010	Yok á̱ghyi mba ba ba̱ kwa a̱fi̱fan, ki̱ di̱ ba̱ du nwuan á̱vwuo. A̱wot yok mi̱ma mba hu ku ghwap di̱ nyia̱ khwo si̱ nat sang sangba̱p.”
45011011	N bu na ndyip, nang á̱niet Isi̱rela ba ntuk tak ba̱ si̱ kwa a̱ni, ba̱ bu na doot wa ba kee? A̱tsak a̱lyiat, ba̱ bu na doot. Mat a̱kwa mba ka di̱ lak khwi Yesu, kikya mbyia̱ A̱gwaza si̱ nwuak Nnwap na̱ nwai yet A̱yahudawa a̱ni a̱wat ba̱ shya̱ san hu; da̱nian á̱niet Isi̱rela ba̱ ka kwi swam san Nnwap na̱ nwai yet A̱yahudawa a̱ni, a̱wot mba á̱niet Isi̱rela ba meang, ba̱ ka shya̱ san hu.
45011012	Ka̱nang á̱niet Isi̱rela ba lak A̱gwaza a̱ san mbaa, ku tyia̱ A̱gwaza si̱ nang Nnwap na̱ nwai yet A̱yahudawa a̱ni a̱li̱ba̱rka gba̱mgbam mi̱ swanta hu. Si̱ huni fa, jen ji nang a̱mgba̱m á̱niet Isi̱rela na nsan A̱sham Nkhang di̱ ngaan a̱ni, swanta hu na shya̱ a̱li̱ba̱rka a̱ swak.
45011013	Ma̱ninika n dyiat ma̱ng a̱nyin Nnwap na̱ nwai yet A̱yahudawa a̱ni, mat nang A̱gwaza nkhai nung n gyet a̱ta̱m Yesu da̱ a̱vwuo nyin a̱ni. Huhwa n tam di̱ ta̱m nung hu.
45011014	Mat n tyia̱ fwuo n na fuut nfwuo á̱niet nung na Isi̱rela ba̱ kwi swam san Nnwap na̱ nwai yet A̱yahudawa a̱ni, da̱nian á̱ghyang mba ba̱ ka shya̱ san.
45011015	Jen nang A̱gwaza ku ndak á̱niet ma̱ a̱di̱di̱t mami á̱niet Isi̱rela ba a̱ni, ku fa nang A̱gwaza jhyi swat nggu hu di̱ yet á̱kpa̱ndang ma̱ng a̱mgba̱m Nnwap na̱ nwai yet A̱yahudawa a̱ni mi̱ swanta hu. Ka̱ a̱nia wa, jen ji A̱gwaza bu nsan á̱niet Isi̱rela ba a̱ni, ku na li ni wa? Ku na yet a̱sham a̱ swak za̱m! Ku na li á ngyei A̱gwaza ta̱ngam ba ma̱ng swuan ma̱ á̱niet ba̱ ka̱n kwi a̱ni!
45011016	Kidee, ka̱ á̱kum a̱sunsun ka yet a̱za̱za̱rak, mat nang á̱ nneap ka ka̱ yet a̱za̱za̱rak za̱nang a̱ni; ku tak nang a̱jhyem a̱kwang a̱sunsun wu meang mun a̱ yet a̱za̱za̱rak. A̱wot ma a̱nia wa, ka̱ á̱ni̱nan a̱kwon ba yet a̱za̱za̱rak, mbwak a̱kwon na mun a̱ yet a̱za̱za̱rak.
45011017	Á̱ ku tyap bwak ghyang da̱ a̱tsatsak a̱kwon za̱itun nang á̱ chyui a̱ni. A̱wot nyin Nnwap na̱ nwai yet A̱yahudawa a̱ni, nyin bya yet kidee mbwak a̱kwon za̱itun a̱yit na, nang á̱ fwuop di̱ mbwak nkwon a̱tsatsak a̱kwon za̱itun wu a̱ni. Mat a̱nia, ma̱ninika, nyi na shya̱ a̱li̱ba̱rka Ibrahim wu ma̱nang mbwak a̱kwon nang á̱ fwuop da̱ a̱tsatsak za̱itun a̱ni, ni̱ nshya̱ a̱nwai neet da̱ á̱ni̱nan a̱tsatsak a̱kwon ba a̱ni.
45011018	A̱wot nyi yok tam bah. Nyi jhyung nang nyi ngyet mi̱ mbwak a̱kwon nia nang á̱ fwuop a̱ni. A̱wot nyin bya yet á̱tsatsak a̱ni̱nan wu bah.
45011019	A̱wot shimba nyi na nyia̱, “Ii, á̱ ku tyap mbwak a̱tsatsak a̱kwon za̱itun na, da̱nian á̱ ka fwuop zi̱t da̱ a̱kwon kikya.”
45011020	A̱wot, a̱nia wa za̱m. A̱mgba̱m ma̱ng a̱nia, nyi jhyung nang á̱ ku ntyap mbwak a̱tsatsak a̱kwon na mat nang ba̱ ndak nwuak fwuo di̱ Kristi a̱ni. A̱wot á̱ si̱ nfwuop nyin, mat nang nyi nnwuak fwuo da̱ nggu a̱ni. Mat a̱nia, nyi yok tam bah. Da̱ a̱kwonu a̱kya, nyi ta̱bam ma̱ng kyang huni:
45011021	Da̱nang A̱gwaza nghwon a̱tsatsak mbwak a̱kwon na a̱ni bah, nyi fa a̱ na ghwon nyin mbwak a̱kwon nang á̱ nfwuop a̱ni a?
45011022	A̱ji, zi̱ li si̱sak ji nang A̱gwaza wu ngyet a̱tyu fwuong kunak, a̱ si̱ bu yet a̱tyu a̱ ni̱ ba̱ng á̱niet mi̱ chet a̱ni: A̱ ni̱ ba̱ng á̱niet ba̱ lak khwi nggu a̱ni mi̱ chet. A̱wot a̱ ni̱ fwuong kunak nyin ka̱nang nyi ya a̱son di̱ nwuak fwuo di̱n shok nggu ji. Ka̱ nyi ma ngya a̱son bah, nyin mameang á̱ na tyam nyin á̱ weam.
45011023	A̱wot mba á̱niet Isi̱rela ba, ka̱ ba̱ ghwon a̱ka̱tuk mba wu ba̱ si̱ nwuak fwuo di̱ Yesu, á̱ na bwuok ma̱ng a̱mba, á̱ fwuop baa da̱ a̱tyin a̱tsatsak a̱kwon nang ba̱ za nshya̱ a̱ni. Mat A̱gwaza byia̱ chet nang gu bu na nfwuop ba da̱ a̱tyin a̱tsatsak a̱kwon ka a̱ni.
45011024	Nyin Nnwap na̱ nwai yet A̱yahudawa a̱ni, nyi li nang mbwak a̱kwon za̱itun a̱yit na a̱ni, nang á̱ fwuop nyin da̱ a̱tyin a̱tsatsak a̱kwon za̱itun nang á̱ chyui a̱ni. A̱wot fwuop a̱hwa vwuon ma̱ng za̱kwa swanta ji. Ka̱ A̱gwaza shim a̱ si̱ nyia̱ si̱ a̱hwa, ku fa nang gu mbyia̱ fwuo za̱m a̱ bu bwuok ma̱ng á̱niet Isi̱rela ba, a̱ nfwuop da̱ a̱tyin a̱tsatsak a̱kwon za̱itun ka.
45011025	Á̱na̱nyiuk nung ba ba̱ yet á̱niet khwi Yesu ba nang n chat a̱ni, n chat nyi chyi kyang huni ku shya̱ di̱ niat a̱ni bah, kalak nyi na kyiak á̱pyia̱ nyin nang á̱niet mumwang a̱ni. Á̱niet Isi̱rela ma̱ a̱di̱di̱t na ya a̱son ma̱ng gba̱p á̱pyia̱ mba, si̱ nang á̱ shya̱ a̱jhyem sot Nnwap na̱ nwai yet A̱yahudawa nang A̱gwaza khai ba̱ nwuak fwuo di̱ Kristi a̱ni.
45011026	A̱nia wa nang á̱ na nsan a̱mgba̱m á̱niet Isi̱rela ba. Ma̱nang á̱ ndyuut a̱ni nyia̱, “A̱tyusan wu na ghwut mi̱ Si̱hiyona, a̱ ba̱ ti̱n gba̱p a̱pyia̱ hu di̱n kwai Yakubu ji.
45011027	Si̱ huni hwa yet a̱li̱ka̱uli nung wu nang n da̱p ma̱ng a̱mba a̱ni; n na chi a̱ka̱tuk nyia̱ mba wu.”
45011028	Nang á̱niet Isi̱rela ba ma̱ a̱di̱di̱t ndak san A̱sham Nkhang ka a̱ni, ba̱ si̱ tyia̱ á̱niet lak li A̱gwaza. A̱wot si̱ a̱hwa si̱ yet kpangti̱n da̱ a̱vwuo Nnwap na̱ nwai yet A̱yahudawa a̱ni. A̱mgba̱m ma̱ng a̱nia, mat nang A̱gwaza ku nkhai mba neet gbangbang a̱ni, a̱ ni̱ chat baa, mat a̱yaatyia̱ a̱khwop mba ba.
45011029	Mat A̱gwaza ni̱ shai fwuo nggu hu da̱ á̱niet nang gu nang mba a̱ka̱wat ma̱ng si̱sak ji nang gu nkhai mba ba̱ yet á̱niet nggu a̱ni bah.
45011030	Gbangbang, nyin Nnwap na̱ nwai yet A̱yahudawa a̱ni, nyi ku yet á̱niet lak khwi A̱gwaza bya. A̱wot ma̱ninika, A̱gwaza fa̱k kunak nyin da̱ a̱kwonu á̱niet Isi̱rela ka, mat nang ba̱ ndak khwi nggu a̱ni.
45011031	Ma a̱nia wa, mat nang á̱niet Isi̱rela ba ndak khwi A̱gwaza a̱ni, huhwa si̱ mbyia̱ gu si̱ nfa̱k kunak nyin, nyi yet Nwap na̱ nwai yet A̱yahudawa a̱ni; da̱nian A̱gwaza a̱ ka fa̱k kunak á̱niet Isi̱rela ba meang.
45011032	A̱gwaza tyia̱ konyan mi̱ khwo, mat si̱sak ji nang ba̱ ndak khwi nggu a̱ni. A̱ ni̱ nyia̱ a̱nia da̱nian gu ka tak nang gu nfwuong kunak konyan.
45011033	A̱tsak a̱lyiat! A̱kyenkyai shi A̱gwaza wu, mumwang nggu hu, ma̱ng lyen nggu hu swak zop ma̱ng fi̱k! A̱nyan wa si̱ mi̱n fi̱k a̱di̱dam nggu wu? Nvak nggu na swak lyen konyan!
45011034	Ma̱nang á̱ nhyia̱ ma̱ A̱lyiat A̱gwaza na a̱ni nyia̱, “A̱nyan wa lyen a̱di̱dam A̱gwaza wu? A̱nyan wa si̱ mi̱n tak gu kyang hu ku myim a̱ni?
45011035	A̱nyan wa ka̱n mak nwuak A̱gwaza kyang gba̱mgbam, nang ku ngyet ta hwa A̱gwaza a̱ tan gu?”
45011036	A̱tsak a̱lyiat, nggu wa nyia̱ kuzang kyang, a̱wot a̱mgba̱m nkyang nani nshya̱ mat chet nggu hu, da̱nian konyan a̱ ka nwuak gu shi. Yok dyep ku yet si̱ A̱gwaza si̱ nat sang sangba̱p! Samba̱rka!
45012001	Mat a̱nia, nyin á̱na̱nyiuk nung ba, nyi yet á̱niet khwi Yesu nang n chat a̱ni, n naai nyin, mat nang A̱gwaza ka̱n fa̱k kunak nyin ba̱t a̱ni, nyi neap nvam nyin na nang a̱chet ma̱ng a̱za̱za̱rak za̱nang ji̱ myim A̱gwaza a̱ni. Tangka̱i neap za̱nang huni hwa yet a̱tsatsak nvak wu nang nyi na nkyuak A̱gwaza ntong a̱ni.
45012002	Nyi yok khwi a̱ka̱tuk za̱kwa ma̱ng taada nang á̱niet swanta ba ni̱ khwi a̱ni bah. Da̱ a̱kwonu a̱kya, nyi yok A̱gwaza a̱ shyak nfwuo nyin na; nyi yet á̱niet á̱fai di̱ si̱sak nang nyi na nshyak a̱di̱dam nyin wu a̱ni. A̱ni wa nang nyi na nfi̱k kyang nang A̱gwaza chat a̱ni, huhwa yet si̱ ku yet a̱tan a̱zaghyi nggu, ma̱ng kyang ku yet a̱tsatsak ku myim gu a̱ni.
45012003	Mat nang A̱gwaza ka̱n fa̱k shok nung a̱ si̱ nwuak nung a̱wat n gyet a̱ta̱m nggu a̱ni, n gba konyan ma̱ nyin, a̱yin gu yok kyiak a̱pyia̱ nggu a̱ swak shya̱ nggu hu bah. Yok konyan a̱ dam shansham di̱ si̱sak ji nang gu nkyiak a̱pyia̱ nggu a̱ni. Konyan gu kyiak a̱pyia̱ nggu cha̱chaat ma̱ng za̱nang chet nang A̱gwaza nang nggu a̱ni, di̱ si̱sak nang nyi nnwuak fwuo da̱ A̱gwaza a̱ni.
45012004	Ma̱nang nvam nzi̱t na mbyia̱ nkap ma̱ a̱di̱di̱t a̱ni; ma a̱nia wa kuzang kap nyia̱ tangka̱i ta̱m nhu.
45012005	Ma a̱nia wa, zi̱ yet á̱niet ma̱ a̱di̱di̱t bya zi̱ yet vam nyiung mami Kristi a̱ni. A̱wot kuzang a̱yin ma̱ nzi̱t yet kap a̱ghyang nggu hwa.
45012006	A̱gwaza nyia̱ konyan shok ma̱ a̱nzi̱t, a̱wot a̱ si̱ nang nzi̱t za̱náng chet A̱za̱za̱rak Ntswa, zi̱ ka nnyia̱ nta̱m jhyang. Ki̱ za̱nang chet shei á̱zanson ja nang A̱gwaza tyai nyin ndyo; ku myim nyi shei a̱lyiat na ma̱ cha̱chaat nang nyi nwuak a̱chuchuk A̱gwaza wa tak ma̱ng a̱nyin na a̱ni.
45012007	Ka̱ A̱gwaza nang ang za̱nang chet A̱za̱za̱rak Ntswa a ka mbeang á̱niet khwi á̱ghyang bya; a ni̱ mbeang mba shansham. Ka̱ a yet a̱tyu tyiet á̱niet khwi wa; a ni̱ ntyiet ba shansham.
45012008	Ki̱ za̱nang chet ang ji yet si̱ tyei á̱niet gba̱gbak ja; a ni̱ ntyei mba gba̱gbak shansham ba̱t. Ka̱ ji̱ yet si̱ ka̱u á̱niet nkyang ja; a ni̱ nka̱u mba ma̱ng fwuo ang nyiung. Ma a̱nia wa, ki̱ za̱nang chet ang ji yet si̱ kwak a̱son á̱niet ja; a ni̱ ntyia̱ a̱lyia̱ di̱ kwak á̱niet ba a̱son ka. Ka̱ ji̱ yet si̱ fwuong kunak á̱niet ja, a ni̱ nfa̱k kunak mba ma̱ng fwuo sai.
45012009	Nyi chat á̱ghyang nyin ma̱ng fwuo nyiung. Nyi yok yet á̱bubuk á̱niet di̱ chat á̱ghyang bah. Nyi lak nkyang na̱ yet a̱ka̱tuk a̱ni ma̱ng a̱mgba̱m chet nyin hu. Nyi ba̱ng kyang ku yet a̱tan a̱ni gi̱ngi̱ng.
45012010	Nyi chat á̱ghyang nyin ma̱ng fwuo nyiung nang á̱na̱nyiuk mi̱ khwi Kristi a̱ni. A̱wot nyi fwuong di̱dang di̱ nwuat á̱ghyang nyin shi swak á̱pyia̱ nyin.
45012011	Nyi yok yet á̱niet a̱ka̱li̱t bah. Da̱ a̱kwonu a̱kya, nyi tyia̱ a̱lyia̱ di̱ nyia̱ nta̱m A̱gwaza na ma̱ng fwuo nyiung.
45012012	Nyi gwai di̱ si̱sak nang nyi ngbang a̱lyia̱, nyi si̱ tyia̱ fwuo di̱ nkyang nang nyi nwuak a̱chuchuk tazwa na a̱ni. Nyi nyap fwuo mami swuo a̱bung nyin hu. A̱wot nyi yong mi̱ di̱ naai A̱gwaza nchi̱ri̱ng.
45012013	Nyi ka̱u nkyang nang nyi byia̱ a̱ni ma̱ng á̱niet khwi A̱gwaza ba̱ sang a̱ni. A̱wot nyi yet á̱niet saai á̱nietchen mbwak nfeang ma̱ a̱ka̱sa nyin na kuzang jen.
45012014	Á̱niet ba̱ ya̱shuk nyin a̱ni, nyi naai A̱gwaza da̱nian mbaa. Nyi yok shyi mba bah. Da̱ a̱kwonu a̱kya, nyi naai A̱gwaza a̱ nang mba a̱li̱ba̱rka.
45012015	Nyi gwai dundung ma̱ á̱niet ba̱ shya̱ ma̱ gwai a̱ni. A̱wot á̱niet ba̱ twei a̱ni, nyi twei dundung ma̱ng a̱mba.
45012016	Nyi swan swat mun á̱pyia̱ ma̱ng á̱ghyang. Nyi yok gba̱p a̱pyia̱. Nyi shim nyi nyia̱ á̱ghyang á̱niet nta̱m nang nyi wa yet á̱khwo mba bya a̱ni. Nyi nyia̱ kpa̱ndang ma̱ng á̱niet ba̱ yet á̱kunak, nang á̱ghyang á̱niet jhyuai a̱ni. A̱wot nyi yok dam nyi yet á̱niet mumwang, nyi si̱ lyen kuzang kyang bah.
45012017	Nyi yok tan a̱ka̱tuk ma̱ng a̱ka̱tuk bah. Da̱ a̱kwonu a̱kya, nyi kwan nyi nyia̱ á̱niet ma̱ a̱di̱di̱t a̱tan nkyang nang ba̱ na nchyin nyin a̱ni.
45012018	Nyi kwan nyi nyia̱ a̱mgba̱m kuzang kyang ku na tyia̱ nyin swat nyinyang ma̱ng konyan a̱ni.
45012019	Nyin á̱kpa̱ndang nung ba nang n chat a̱ni, nyi yok mak tan a̱ka̱tuk nang á̱ nyia̱ nyin dyo a̱ni bah. Da̱ a̱kwonu a̱kya, nyi ghwon kuzang kyang bwak a̱tsotswat mwai lyen A̱gwaza. Mat á̱ lyuut nyia̱, “A̱gwaza tak nyia̱, ‘Nung gwa na tan a̱ka̱tuk tazwa á̱niet ba̱ nyia̱ a̱ka̱tuk a̱ni. N na tan mba di̱ si̱sak nang ba̱ ntyia̱ á̱ghyang á̱niet swuo a̱bung a̱ni.’ ”
45012020	Da̱ a̱kwonu a̱kya, á̱ lyuut nyia̱, “Ka̱ á̱niet ba̱ lak li ang a̱ni fwuong zong, nang mba kyayak, ba̱ ya. Ka̱ ba̱ ma nfwuong mashyi, a nang mba a̱sa̱khwot, ba̱ swuo. Ka̱ a nyia̱ a̱nia, a na tung mba a̱chi̱chan ndong á̱pyia̱, ba̱ ka fa̱k nsum.”
45012021	Nyi yok ghwon a̱ka̱tuk a̱ swuo chet nyin bah. Da̱ a̱kwonu a̱kya, nyi kwan nyi swuo chet a̱ka̱tuk di̱ nyia̱ a̱tan nta̱m.
45013001	Ku yet ta hwa, konyan ma̱ nyin gu nwuak á̱niet ba̱ nyia̱ tyok tazwa nggu a̱ni shi. Mat kuzang tyok, A̱gwaza wa nwuat huu. A̱wot á̱niet ba̱ ba̱ng ntyok na a̱ni, A̱gwaza wa nsak ba.
45013002	Mat a̱nia, konyan wa lak khwi a̱tyu a̱ nyia̱ tyok a̱ni, a̱ si̱ tyia̱ zat, a̱ tyia̱ zat ji di̱ kyang nang A̱gwaza wa kpaat a̱ni. A̱wot á̱ na nyia̱ tangka̱i a̱yin a̱hwa shi̱ri̱ya.
45013003	A̱wot á̱niet ba̱ nyia̱ a̱tan nta̱m a̱ni, ba̱ si̱ mi̱n fa̱k a̱wun á̱niet ba̱ nyia̱ tyok a̱ni bah. Á̱niet ba̱ nyia̱ a̱ka̱tuk a̱ni, bibya na fa̱k a̱wun na. A chat a swan di̱ mi̱ fwuong a̱wun tyok a? Ka̱ a̱nia wa, nyia̱ a̱tan nta̱m, mat á̱niet ba̱ nyia̱ tyok a̱ni na chyin ang.
45013004	A̱wot á̱niet ba̱ nyia̱ tyok a̱ni yet á̱khwo A̱gwaza bya. Ba̱ ni̱ nyia̱ a̱tan nta̱m da̱nian nyin. A̱wot ka̱ nyi nyia̱ a̱ka̱tuk, a̱tsak a̱lyiat, ku myim nyi fa̱k a̱wun. Mat á̱niet ba̱ nyia̱ tyok a̱ni, ba̱ byia̱ a̱wat nang ba̱ na nnyia̱ nyin shi̱ri̱ya a̱ni. Ba̱ yet á̱niet nta̱m A̱gwaza bya nang á̱ ta̱m mba, da̱nian ba̱ ka nyia̱ á̱niet shi̱ri̱ya ji cha̱chaat tazwa a̱ka̱tuk nyia̱ mba wu.
45013005	Mat a̱nia, ku yet ta hwa, nyi tyia̱ á̱pyia̱ nyin mbwak tyok mba hu, da̱nian nyi ka tyong swuo a̱bung hwa ma̱nyin hu bah, a̱wot mat nyi bu lyen á̱tsotswat nkyang nang nyi na nyia̱ a̱ni.
45013006	Ku yet ta hwa nyi teang kurum ga̱ndu hu meang, da̱nian ntangka̱i nta̱m ntyok a̱gwomna̱ti nang ba̱ nyia̱ a̱ni. Mat ku myim á̱ teang á̱niet nta̱m a̱gwomna̱ti ba, da̱nian ba̱ nyia̱ A̱gwaza wa nta̱m na.
45013007	Nyi tan konyan ta hu nang gu khwi nyin a̱ni. Nyi tan kurum ga̱ndu ma̱ng a̱ka̱kurum á̱ghyang nang á̱gwam ba tyei nyin a̱ni. A̱wot nyi fa̱k a̱wun, nyi bu nwuak a̱mgba̱m á̱gwam ba shi.
45013008	Nyi yok ba̱ng ta a̱yin bah. Mi̱ ta ku myim á̱ khwi nyin a̱ni, huhwa yet nyi chat á̱ghyang nyin. Ki̱ nyi chat á̱kpa̱ndang swat nyin ba, nyi na nyia̱ kyang nang doka A̱gwaza ji chat a̱ni.
45013009	Mat doká ji nyia̱, “Ku yet ta hwa, nyi yok katnaan, nyi yok hyat a̱yin bah, nyi yok nyiin bah, a̱wot nyi yok kwi swam di̱ kyang a̱yin bah.” Doká jini ma̱ng a̱mgba̱m á̱kum doká A̱gwaza ka, á̱ tung ji mi̱ doka jhyung ja, jija yet, “Chat a̱kpa̱ndang swat ang wu, ma̱nang a nchat a̱pyia̱ ang a̱ni.”
45013010	A̱tyu a̱ chat a̱kpa̱ndang swat gu a̱ni, a̱ si̱ mi̱n nyia̱ nggu a̱ka̱tuk bah. Mat a̱nia, chat á̱ghyang hu yet khwi kyang nang doka A̱gwaza ji chat wa a̱ni.
45013011	Ku myim nyi nyia̱ nkyang nani ma a̱nggang, mat nyi lyen nang jen ji ntyiai. Nyi shyip, mat jen nang á̱ na nsan nzi̱t a̱ni bai kpa̱mkpaan; a̱ lan jen nang zi̱ ku ntsa nwuo khwi Yesu hu a̱ni.
45013012	A̱tyetuk ka shim tyak. A̱tsotson nang zi̱ na nshya̱ san da̱ a̱vwuo A̱gwaza a̱ni si̱ shim tat. Mat a̱nia, si̱ nyi ghwon a̱ka̱tuk nta̱m nyin wu, na̱ li nang a̱yaatoot ba̱ byia̱ a̱lyuk a̱ni. Da̱ a̱kwonu a̱kya, si̱ nyi swan a̱tan swat a̱ na chok nyin nang nyi ni̱ nkup nkyang nzwang na̱ ya á̱ghyi ma̱ mya̱myat a̱myat a̱ta̱mam a̱ni.
45013013	Mat nang zi̱ ngyet á̱niet zi̱ swan mi̱ sai hwa ba̱ nwai swan mi̱n dyin a̱ni, ku yet ta hwa zi̱ swan a̱tan swat, da̱nian a̱mgba̱m á̱niet ba ba̱ ka li tangka̱i swat nzi̱t hu. Nyi yok mun á̱pyia̱ ma̱ng á̱niet ba̱ swan mi̱ ndyin a̱ni bah. Ntangka̱i á̱niet nani nia yet; á̱niet tsot wun, á̱niet hyeng a̱kan, ku á̱niet katnaan ma̱ng á̱niet a̱shi̱shi̱k nyia̱ nang a̱ka̱la̱m a̱ni, ku á̱niet fwuon zok ma̱ng kwi swam ma̱ng á̱ghyang.
45013014	Da̱ a̱kwonu a̱kya, nyi kwan nyi swan a̱tan swat, da̱nian nyi ka tai za̱kwa Yesu Kristi a̱ yet A̱tyoli nyin wu, nang á̱niet swanta ba na li a̱ni. A̱wot nyi yok shim nyi nyia̱ a̱di̱dam tazwa nvak nang nyi na nyia̱ a̱ka̱tuk nshyuo nang nvam nyin na chat a̱ni bah.
45014001	Á̱niet khwi ba̱ but mi̱ fwuo ku Kristi shim mba ndyo ba̱ nyia̱ nkyang njhyang a̱ni, nyi san mbaa. A̱wot nyi yok ya fwuang ma̱ng a̱mba di̱ kyang nang ba̱ dam ku yet a̱tan ku hu yet a̱ka̱tuk a̱ni bah.
45014002	Kidee, a̱tyu khwi a̱ghyang nwuak a̱chuchuk nang á̱ nshim gu ya kuzang tangka̱i kyayak. A̱wot a̱tyu khwi a̱ghyang but mi̱ fwuo ku nang á̱ nshim gu ndyo a̱ ya kuzang tangka̱i kyayak a̱ni. Mat a̱nia, a̱ ni̱ ya kwon hwa ma̱nyin hu.
45014003	A̱tyu khwi a̱ ni̱ ya kuzang tangka̱i kyayak a̱ni, gu yok jhyuai a̱tyu a̱ nwai ya kuzang tangka̱i kyayak a̱ni bah. Ma a̱nia wa, a̱tyu a̱ ni̱ ya tangka̱i kyayak nyiung ma̱nyin hu a̱ni, gu yok bat a̱tyu a̱ ya kuzang tangka̱i kyayak a̱ni a̱bun bah. Mat A̱gwaza wa ka̱n san tangka̱i a̱tyu a̱wa.
45014004	Nwan wa yet a̱nyan nang a mbat a̱khwo a̱yin a̱bun? Ma̱ a̱tyoli nggu wu wa ma̱nyin nggu na bat gu a̱bun wu. Nggu wa na mak a̱ lii ka̱ a̱khwo nggu wu nyia̱ a̱tan ku a̱ nyia̱ a̱ka̱tuk. A̱wot A̱gwaza na beang nggu, gu yong di̱ sang a̱bun nggu hu.
45014005	Ma a̱nia wa, á̱ghyang á̱niet dam mam ghyang yet a̱za̱za̱rak a̱ swak ghyang. A̱wot á̱ghyang á̱niet si̱ dam kuzang mam tai ghyang. Ku myim konyan ma̱ nyin a̱ gbang a̱lyia̱ a̱ nwuak a̱chuchuk nang kuzang mam yet mam ku myim á̱ nkwok ntong a̱zaghyi A̱gwaza a̱ni.
45014006	Á̱niet ba ba̱ kwok ntong a̱zaghyi A̱gwaza da̱ a̱tsatsak mam a̱ni, ba̱ nyia̱ a̱nia da̱nian ba̱ ka nwuak A̱gwaza shi hwa. Á̱niet ba̱ ya kuzang tangka̱i nkyayak a̱ni, ba̱ ni̱ ya nhu da̱nian ba̱ ka nwuak A̱gwaza wu shi hwa; mat si̱sak nang ba̱ ni̱ ngwai A̱gwaza, ba̱ sii du ya kyayak hu a̱ni. Ma a̱nia wa, á̱niet ba̱ laai nkyayak njhyang a̱ni, mba meang ba̱ ni̱ chat ba̱ gwai A̱gwaza, a̱wot gu fa̱k nyinyang mba.
45014007	Mat a̱mgba̱m nzi̱t, zi̱ swuan da̱nian fa̱k nyinyang á̱pyia̱ nzi̱t hwa bah. Da̱ nzi̱t, zi̱ kwi da̱nian á̱pyia̱ nzi̱t kya bah.
45014008	Ki̱ zi̱ swuan, zi̱ swuan da̱nian zi̱ ka nwuak A̱gwaza wa shi. A̱wot ki̱ zi̱ kwi, zi̱ kwi da̱nian zi̱ ka nwuak A̱gwaza wa shi. Mat a̱nia, ku zi̱ swuan wa, ku zi̱ kwi wa, zi̱ yet á̱niet A̱gwaza bya.
45014009	Huhwa mbyia̱ nang Kristi ku nkhwu, a̱wot a̱ si̱ bu doot ma̱ng swuan ma̱ á̱niet ba̱ ka̱n kwi a̱ni; da̱nian a̱ ka yet A̱tyoli á̱niet nswuan ma̱ng á̱niet ba̱ ka̱n kwi a̱ni.
45014010	Mat a̱nia, yihwa mbyia̱ nang a mbat a̱tyu khwi a̱ghyang a̱bun wu? A̱wot nwan meang, yihwa mbyia̱ nang a njhyuai a̱tyu khwi a̱ghyang? Nyi yok bwung bah. A̱gwaza wa na tak ka̱ zi̱ nyia̱ a̱tan ku a̱ka̱tuk mi̱ nkyang nani, di̱n jen nang zi̱ bye ngyong a̱zaghyi a̱gba̱ndang chuk tyok nang A̱gwaza na nnyia̱ nzi̱t shi̱ri̱ya ji a̱ni.
45014011	Ma̱nang á̱ ndyuut ma̱ A̱lyiat A̱gwaza na nyia̱, “A̱gwaza tak nyia̱, ‘A̱tsak a̱lyiat, nang n shya̱ a̱chet a̱ni, konyan na kpaat a̱khwukhwut a̱zaghyi nung. A̱wot konyan bu na shim ma̱ng a̱nu nggu ka, a̱wot a̱ bu dyep A̱gwaza.’ ”
45014012	A̱tsak a̱lyiat, konyan ma̱ nzi̱t na fang nkyang nang gu nyia̱ a̱ni a̱zaghyi A̱gwaza.
45014013	Mat a̱nia, nyi yok bat á̱ghyang nyin a̱bun bah. Da̱ a̱kwonu a̱kya, nyi kwan nyi swan di̱ si̱sak nang nyi na nnwai yet jat nang a̱tyu khwi a̱ghyang na nyia̱ a̱ka̱tuk nyia̱ a̱ni.
45014014	N dyen, n si̱ bu nwuak a̱chuchuk di̱ tyok A̱tyoli Yesu, nang á̱ mbyia̱ tangka̱i kyayak nang á̱ na ya ku yet a̱ka̱tuk ma̱ a̱pyia̱ nhu a̱ni bah. A̱wot ki̱ a̱yin ma nwuak a̱chuchuk nyia̱ tangka̱i kyayak nang gu na ya a̱ni yet a̱ka̱tuk, a̱wot da̱ a̱vwuo a̱tyu a̱kya, kyayak hu yet a̱ka̱tuk wa.
45014015	A̱wot ki̱ kyayak nang a na ya a̱ni na tyia̱ a̱tyu khwi a̱ghyang a̱ ga̱u a̱ but mi̱ fwuo, a tak nang a nchat gu bah. Mat a̱nia, yok shim tangka̱i kyayak nang a na ya, nang a̱tyu khwi a̱ghyang kyiak á̱ nwai ya a̱ni, ku tyia̱ a̱tyu khwi nang Kristi khwu da̱nian nggu a̱ni, a̱ kwa bah.
45014016	Yok shim á̱ bat ang a̱bun di̱ kyang nang a nwuan ku yet a̱tan a̱ni bah.
45014017	Mat Tyok A̱gwaza hu yet a̱lyiat tazwa kyayak nang á̱ na ya ma̱ng swuo hwa a̱ni bah. Da̱ a̱kwonu a̱kya, ku yet tsotswat nswat, swat nyinyang ma̱ng á̱ghyang, ma̱ng a̱lyia̱ sai mami A̱za̱za̱rak Ntswa.
45014018	Ki̱ a nyia̱ Kristi ta̱m ma̱ng tangka̱i za̱kwa huni, a na tyia̱ A̱gwaza a̱ fa̱k nyinyang ang. A̱wot á̱ghyang á̱niet na shim kyang nang a nyia̱ a̱ni.
45014019	Mat a̱nia, ku yet ta hwa kuzang jen zi̱ kwan zi̱ nyia̱ nkyang na̱ na tyia̱ nzi̱t á̱niet khwi ba swat nyinyang ma̱ng á̱ghyang. A̱wot na̱ bu beang zi̱t zi̱ tyia̱ á̱ghyang nzi̱t, zi̱ tat á̱ghyi di̱ mun á̱pyia̱ nzi̱t ma̱ng Kristi.
45014020	Yok bi̱ri̱m ta̱m nang A̱gwaza ka̱n nyia̱ mi̱ nfwuo á̱niet khwi á̱ghyang, mat ya kuzang tangka̱i kyayak nang ba̱ nwai ya a̱ni bah. Kuzang tangka̱i kyayak nang á̱ ya a̱ni, yet a̱za̱za̱rak wa. A̱wot ka̱ a ya kyayak ku na tyia̱ a̱tyu khwi a̱ghyang a̱ ma ngya a̱ kwa, ku na tyia̱ fwuo nggu hu ku kpaat gu a̱ni; ku na yet a̱ka̱tuk wa.
45014021	Ku na yet a̱sham a yok ya kuzang tangka̱i nam, ku a swuo a̱kan, ku kuzang tangka̱i kyayak ku na tyia̱ a̱tyu khwi a̱ghyang a̱ kwa di̱ nyia̱ kyang nang fwuo nggu hu kpaat gu a̱ni.
45014022	Shimba, a nwuak a̱chuchuk nyia̱ da̱ a li kyang ku yet a̱ka̱tuk mi̱ ntangka̱i nkyang nang a nyia̱ a̱ni bah. Si̱ a̱hwa bwat ang ma̱ng A̱gwaza. A̱gwaza fwuong nyinyang á̱niet ba̱ khai ba̱ nyia̱ kyang nang ba̱ lyen ku yet a̱tan nang nfwuo mba na nwai nkpaat ba a̱ni.
45014023	A̱wot a̱tyu a̱ but mi̱ fwuo di̱ kuzang tangka̱i kyayak nang á̱ shim gu ya a̱ni, a̱wot a̱mgba̱m ma̱ng a̱nia, a̱ si̱ ya a̱son di̱ ya nhu; á̱ na nyia̱ nggu shi̱ri̱ya. Mat a̱tyu a̱wa nyia̱ kyang nang gu nwuak a̱chuchuk ku yet a̱tan a̱ni bah. A̱wot jen nang a̱yin nnyia̱ kyang nang gu but mi̱ fwuo ku yet a̱tan a̱zaghyi A̱gwaza a̱ni, a̱ nyia̱ a̱ka̱tuk nyia̱ wa.
45015001	Nzi̱t á̱niet khwi zi̱ nwuak a̱chuchuk nang Kristi shim nzi̱t ndyo zi̱ nyia̱ nkyang njhyang a̱ni, ku myim zi̱ nyap fwuo ma̱ng á̱niet khwi ba̱ but mi̱ fwuo di̱ nkyang njhyang nang Yesu shim mba ndyo a̱ni. Zi̱ yok nyia̱ mi̱ nkyang na̱ myim nzi̱t wa a̱ni bah.
45015002	Ku myim zi̱ beang á̱niet khwi á̱ghyang ba̱ tat á̱ghyi di̱ nyia̱ kyang ku yet a̱tan a̱ni, a̱wot zi̱ bu tyia̱ mba gba̱gbak mi̱ khwi A̱tyoli Yesu hu.
45015003	Mat ku nggu Kristi ma̱ a̱pyia̱ nggu, a̱ ku nyia̱ kyang ku myim nggu wa a̱ni bah. Á̱ lyuut ma̱ A̱lyiat A̱gwaza kyang nang gu hyia̱ ma̱ng A̱gwaza a̱ni, nyia̱, “Ma̱nang á̱ nfwoi ang a̱ni, ma a̱nia wa nang fwoi nang á̱ fwoi ang a̱ni, ku kwa da̱ nung mameang.”
45015004	Kuzang kyang nang á̱ ku lyuut gbangbang ma̱ A̱lyiat A̱gwaza na a̱ni, á̱ ku lyuut wa da̱nian á̱ ka tyiet zi̱t, zi̱ mban si̱sak ji nang zi̱ na ntyia̱ fwuo a̱ni. A̱lyiat A̱gwaza na si̱ bu tyei nzi̱t gba̱gbak nang zi̱ nswan ma̱ng nyap fwuo fwuong a̱li̱ka̱uli A̱gwaza a̱ na bai da̱ a̱nu ka a̱ni.
45015005	Yok A̱gwaza a̱ tyei nzi̱t zi̱ nyap fwuo a̱ni. A̱wot a̱ si̱ bu tyei nzi̱t gba̱gbak gba̱mgbam a̱ni, gu beang nyin nyi swan swat mun á̱pyia̱ ma̱ng á̱ghyang nyin, ma̱nang ku mmyim á̱niet khwi Yesu Kristi ba a̱ni.
45015006	A̱jawa a̱mgba̱m nyin na mbai dundung ma̱ng a̱nwuat a̱nyiung. Nyi dyep A̱gwaza dundung. Nyi bu nwuak gu shi. Nggu wa yet A̱tyia̱ A̱tyoli nzi̱t wu, Yesu Kristi.
45015007	Mat a̱nia, nyi san á̱ghyang nyin mbwak nfeang ma̱nang Yesu Kristi nsan nyin a̱ni, da̱nian á̱ ka nwuak A̱gwaza shi.
45015008	Nyi jhyung nang Kristi ku mbai nang a̱khwo a̱ni da̱ a̱vwuo A̱yahudawa, gu ka tak ba nang A̱gwaza ni̱ mba̱ng a̱li̱ka̱uli nang gu ku nyia̱ a̱yaatyia̱ a̱khwop mba ba ndyo a̱ni.
45015009	Ma a̱nia wa, Kristi bu ku bai da̱nian Nnwap na̱ nwai yet A̱yahudawa a̱ni, na̱ ka nwuak A̱gwaza shi. Mat A̱gwaza yet a̱tyu fwuong kunak mba wa. Ma̱nang a̱tyu lyuut Za̱bura wu ku nfa, a̱ si̱ ndyuut a̱ni nyia̱, “Mat si̱ huni, n na tyia̱ Nnwap na̱ nwai yet A̱yahudawa a̱ni na̱ dyep ang. A̱wot n bu na bwom a̱bwom n dyep a̱lyoot ang ka.”
45015010	A̱wot á̱ bu lyuut da̱ a̱vwuo á̱ghyang nyia̱, “A̱mgba̱m nyin Nnwap na̱ nwai yet A̱yahudawa a̱ni, nyi gwai dundung ma̱ng á̱niet A̱gwaza ba!”
45015011	A̱wot á̱ bu lyuut mi̱ Za̱bura a̱ghyang nyia̱, “A̱mgba̱m nyin Nnwap na̱ nwai yet A̱yahudawa a̱ni, nyi dyep A̱gwaza! A̱mgba̱m nnwap mi̱ bibyin swanta na nyi dyep guu!”
45015012	A̱wot Ishaya a̱ta̱m a̱kwonu A̱gwaza si̱ bu hyia̱ nyia̱, “A̱ka̱mbwon ka̱ na ya gado tyok a̱gwam Da̱wuda a̱ni, na bai. Ka̱ na nyia̱ tyok tazwa Nnwap na̱ nwai yet A̱yahudawa a̱ni. A̱wot na̱ na tyia̱ fwuo da̱ a̱ka̱mbwon a̱kya.”
45015013	N naai A̱gwaza, a̱ yet a̱tyin tyia̱ fwuo a̱ni, gu nang nyin a̱lyia̱ sai ma̱ng swat nyinyang gba̱mgbam, mat nang nyi nnwuak fwuo da̱ nggu a̱ni. A̱jawa nyi na mbeang gbang a̱lyia̱ ma̱ng tyia̱ fwuo nyin hu gba̱mgbam da̱ nggu, mat nang A̱za̱za̱rak Ntswa wu ntyia̱ nyin chet a̱ni.
45015014	Á̱niet khwi Yesu ba nang n chat a̱ni, a̱tsak a̱lyiat, nyi ya a̱son ma̱ng swan a̱tan swat nyin wu. Nyi bu lyen nkyang nani ba̱t. A̱wot nyi maai nyi tyiet á̱ghyang nyin naa.
45015015	A̱mgba̱m ma̱ng a̱nia, n ku ndyuut nyin nkyang jhyang. N si̱ ghwut kpa̱sai n si̱ njhyung nyin naa. N ku nyia̱ a̱nia, mat shok nang A̱gwaza nyia̱ nung ndyo wa a̱ni.
45015016	Shok jini tyia̱ n si̱ ngyet a̱ta̱m nang Kristi Yesu ta̱m nggu da̱ a̱vwuo nyin, nyi yet Nnwap na̱ nwai yet A̱yahudawa a̱ni. N shei nyin A̱sham Nkhang ka, da̱nian n ka neap nyin nang za̱nang a̱ni da̱ a̱vwuo A̱gwaza; nang A̱za̱za̱rak Ntswa wu njaat nyin nyi si̱ tyia̱ za̱za̱rak a̱ni.
45015017	Mat a̱nia, ka̱ doot n tam tazwa a̱mgba̱m nkyang nang Yesu Kristi nyia̱ nung ndyo, di̱ nta̱m nang n nyia̱ A̱gwaza ndyo a̱ni.
45015018	A̱mgba̱m ma̱ng a̱nia, n si̱ mi̱n mak tam tazwa kyang bah; si̱ mi̱ kyang nang Yesu Kristi tyia̱ n si̱ nyia̱ a̱ni. Nang gu ntyia̱ n si̱ nshei Nnwap na̱ nwai yet A̱yahudawa A̱sham nkhang ka a̱ni, n si̱ mbai ma̱ng a̱mba da̱ a̱vwuo A̱gwaza. A̱ si̱ tyia̱ ba̱ si̱ fa̱k, da̱nian ba̱ ka nwuak fwuo da̱ A̱gwaza.
45015019	Chet a̱ga̱de ma̱ng nkyang a̱ri̱bi̱di, ma̱ng chet A̱za̱za̱rak Ntswa nang Nnwap na̱ nwai yet A̱yahudawa ku li a̱ni, ku tyia̱ na̱ si̱ nwuak a̱chuchuk da̱ A̱sham Nkhang ka. Di̱ nvak huni hwa, n si̱ nshei A̱sham Nkhang Kristi ka, neet Urusha̱lima ba̱ng si̱ nat fam a̱byin Ili̱rikum.
45015020	Kyang nang n ku ntyia̱ á̱zanson n na nyia̱ a̱ni, huhwa yet; n shei A̱sham Nkhang Yesu ka da̱ a̱vwuo á̱niet ba̱ ka̱ nwai fa̱k nkhang a̱lyoot Kristi na a̱ni. Mat n ku nchat n kpaat sot á̱niet khwi da̱ a̱vwuo nang á̱ghyang á̱niet ka̱n kpaat a̱ni bah.
45015021	Si̱ huni bai cha̱chaat ma̱nang A̱lyiat A̱gwaza na nhyia̱ a̱ni, nyia̱, “Á̱niet ba nang á̱ ka̱n bwuo mba nkhang nggu na a̱ni bah, ba̱ na li. A̱wot á̱niet ba ba̱ ka̱n mak fa̱k a̱lyiat nggu na a̱ni bah, ba̱ na fi̱k na.”
45015022	A̱tsak a̱lyiat, jen ma̱ a̱di̱di̱t n ku nchat n bai n byiat nyin, a̱wot n si̱ shya̱ a̱wat ka bah. Mat, n ku shya̱ di̱ shei a̱lyiat A̱gwaza na mi̱ ntangka̱i nfam bibyin nani.
45015023	A̱wot ma̱ninika, nang n tyak ta̱m shei a̱lyiat A̱gwaza hu mi̱ nfam bibyin nani a̱ni; a̱wot n si̱ nyia̱ ndyia̱ ma̱ a̱di̱di̱t nang n swan fwuong a̱ni. N byia̱ di̱dang ba̱t n bai n byiat nyin.
45015024	N da̱p sak n nat a̱byin A̱si̱paniya, a̱wot jen nang n shya̱ di̱ naat hu a̱ni, n na ngyong ma̱ a̱keang Rom ka, n teap n byiat nyin. A̱wot ki̱ zi̱ labeang nang zi̱ swan dundung, n bu shya̱ beang da̱ a̱vwuo nyin, da̱nian a̱chyet ka̱ shya̱ nung á̱zanson a̱ni.
45015025	A̱wot ki̱ n na bai da̱ a̱vwuo nyin, ku yet nung ta hwa n ya nat ma̱ng za̱nang da̱ a̱vwuo á̱za̱za̱rak á̱niet khwi A̱gwaza ba̱ shya̱ ma̱ a̱keang Urusha̱lima ka a̱ni.
45015026	Mat susot á̱niet khwi ba̱ shya̱ mi̱ nfam bibyin Ma̱kidoniya ma̱ng A̱ka̱ya a̱ni, ba̱ ku tung za̱náng kurum ma̱ng fwuo nyiung ba̱ chat á̱ mbeang á̱kunak na na̱ yet á̱niet khwi A̱gwaza na̱ shya̱ mi̱ Urusha̱lima a̱ni.
45015027	Á̱niet khwi ba̱ nwai yet A̱yahudawa a̱ni, ku fa̱k nyinyang ba̱t nang ba̱ ku mbeang á̱niet khwi A̱yahudawa ba mi̱ Urusha̱lima ba̱ yet á̱kunak na a̱ni. Ba̱ si̱ kyiak beang hu. Ku si̱ li mba nang ta hwa á̱ khwi mba a̱ni. Ba̱ dam ki̱ mba á̱niet khwi ba̱ shya̱ Urusha̱lima a̱ni beang Nnwap na̱ nwai yet A̱yahudawa ma̱ng a̱li̱ba̱rka A̱za̱za̱rak Ntswa, a̱ yet A̱sham Nkhang ka a̱ni; ma a̱nia wa, ku ma ngyet mba ta hwa ba̱ beang á̱niet khwi A̱yahudawa ba̱ shya̱ Urusha̱lima hu a̱ni ma̱ng kurum.
45015028	Ki̱ n si̱ tyak a̱tan ta̱m wuni, nang á̱niet khwi bani nyia̱ a̱ni, a̱wot n si̱ nwuak á̱niet khwi ba̱ yet á̱kunak na a̱ni kurum hu, n sii na bai n byiat nyin, n sii swak nat A̱si̱paniya.
45015029	A̱wot n nwuak a̱chuchuk, jen nang n na mbai da̱ a̱vwuo nyin ka a̱ni, Kristi na tyia̱ nzi̱t a̱li̱ba̱rka gba̱mgbam dundung ma̱ng a̱nyin.
45015030	Nyin á̱niet khwi Yesu ba nang n chat a̱ni, n naai nyin mami a̱lyoot A̱tyoli nzi̱t ka Yesu Kristi; nyi mun á̱pyia̱ ma̱ng a̱nung di̱ kwan shei A̱sham Nkhang nung hu, di̱ si̱sak nyi nnaai A̱gwaza da̱nian nung a̱ni. Nyi nyia̱ a̱nia, mat si̱sak nang A̱za̱za̱rak Ntswa wu ntyia̱ nyi chat nung a̱ni.
45015031	Nyi naai A̱gwaza da̱nian nung, gu ka ti̱n nung mbwak á̱ka̱tuk á̱niet ba̱ shya̱ mi̱ fam a̱byin Yahudiya, ba̱ lak khwi A̱gwaza wu a̱ni. Nyi bu naai A̱gwaza da̱nian á̱niet khwi Yesu ba nang n naat ma̱ng mba za̱nang kurum ji mi̱ Urusha̱lima a̱ni, ba̱ ka san jii ma̱ng fwuo nyiung.
45015032	A̱jawa, ki̱ A̱gwaza shim, n na bwuok mbai da̱ a̱vwuo nyin ma̱ng a̱lyia̱ sai, a̱wot zi̱ ka tyia̱ á̱ghyang nzi̱t gba̱gbak.
45015033	A̱wot ma̱ninika, yok A̱gwaza a̱ nwuat zi̱t swat nyinyang a̱ni, gu shya̱ dundung ma̱ng a̱mgba̱m nyin. [[Samba̱rka!]]
45016001	N chat n chyin Fibi, a̱na̱nyiuk a̱nap nzi̱t wu, a̱ yet a̱tyu khwi Kristi dundung ma̱ng a̱nzi̱t. A̱ si̱ yet a̱tyu beang mi̱ sot á̱niet khwi ba̱ shya̱ ma̱ a̱keang Ka̱nkiriya ka a̱ni.
45016002	Nyi san Fibi mbwak nfeang mami a̱lyoot A̱tyoli Yesu. A̱ maai á̱ nwuak gu shi ma̱ á̱niet khwi A̱gwaza ba. A̱wot nyi beang nggu ma̱ng kuzang tangka̱i beang nang gu chat da̱ a̱vwuo nyin a̱ni. Mat nggu meang a̱ ka̱n beang á̱ghyang á̱niet ma̱ a̱di̱di̱t, bi̱ri̱ng ma̱ng a̱nung.
45016003	Nyi byiat nung Biriskila mbeang a̱tyok nggu wu A̱kila. Ba̱ yet á̱kpa̱ndang ta̱m nung bya mi̱ nta̱m Kristi Yesu.
45016004	A̱tsak a̱lyiat, bibya ku nwuak á̱pyia̱ mba ma̱ng swuan mba ji da̱nian nung. N gwai mba ba̱t, ma̱ng a̱mgba̱m susot á̱niet khwi ba̱ nwai yet A̱yahudawa ba a̱ni.
45016005	A̱wot nyi mun byiat nung á̱niet khwi ba ba̱ ni̱ tung a̱gbang A̱kila ma̱ng Biriskila a̱ni. A̱wot nyi mun byiat nung A̱banitut, a̱gi̱ngi̱ng a̱kpa̱ndang nung wu. Nggu wa yet a̱son nwuo khwi Kristi, mi̱ fam a̱byin A̱siya hu.
45016006	Nyi mun byiat nung Ma̱ryamu, a̱ ku hyai nta̱m ba̱t, da̱nian nyi ka shya̱ beang.
45016007	Nyi mun byiat A̱nda̱ranikut ma̱ng Yuniyat, zi̱ mun yet A̱yahudawa bya; á̱ ku tyia̱ mba mi̱ jaru ji ndung ma̱ng a̱nung. Mami a̱yaata̱m Yesu ba, á̱ ku chyin mba ba̱t. A̱wot ba̱ ku shya̱ a̱son nung di̱ nwuo khwi Kristi hu.
45016008	Nyi mun byiat A̱mifilitut, nggu wa yet a̱gi̱ngi̱ng a̱kpa̱ndang nung wu, di̱ mun á̱pyia̱ mi̱ khwi A̱tyoli Yesu.
45016009	Nyi mun byiat A̱banut, a̱ yet a̱kpa̱ndang nzi̱t mi̱ nta̱m Kristi, ma̱ng Istaki, a̱gi̱ngi̱ng a̱kpa̱ndang nung a̱ghyang.
45016010	A̱wot nyi mun byiat A̱folit, a̱ yet a̱tsatsak a̱tyu khwi Kristi wa. Nyi mun byiat á̱niet khwi ba, ba̱ yet kyang mbwak A̱ri̱tobulut a̱ni.
45016011	Nyi mun byiat Hirudiyan, a̱na̱nyiuk nung wu nang zi̱ mun yet A̱yahudawa ba ndung a̱ni. Nyi mun byiat á̱niet khwi A̱tyoli Yesu ba, ba̱ yet kyang mbwak Na̱kisut hu a̱ni.
45016012	Nyi mun byiat nung Ta̱ra̱finat, ma̱ng Ta̱ra̱fusat, ba̱ yet á̱niet nta̱m A̱tyoli Yesu bya; a̱wot ma̱ng Ba̱risa nang n fa̱k da̱ nggu a̱ni, a̱ ka̱n nyia̱ ta̱m ba̱t da̱nian A̱tyoli Yesu.
45016013	Nyi mun byiat Rufot, a̱tyu nang A̱gwaza ku kyiak gu yet a̱tsatsak a̱tyu khwi nggu a̱ni. Mbeang a̱yang byin nggu wu nang n fa̱k da̱ nggu a̱ni, a̱ bu yet a̱yang wa da̱ a̱vwuo nung.
45016014	Nyi mun byiat A̱si̱ki̱ri̱ta, Fi̱liguna, Ha̱rmit, Fa̱turubat, Hamat, ma̱ng a̱mgba̱m á̱niet khwi ba̱ ni̱ tung dundung ma̱ng a̱mba a̱ni.
45016015	Nyi mun byiat Filugusa, Yuliya, A̱lumfat, Na̱riyut mbeang a̱na̱nyiuk nggu wu a̱nap, ma̱ng a̱mgba̱m á̱niet khwi Yesu ba̱ ni̱ tung dundung ma̱ng a̱mba a̱ni.
45016016	Nyi ni̱ mbyiat á̱ghyang nyin kuzang jen. Nyi vwuk á̱ghyang nang á̱niet khwi ba̱ chat á̱ghyang a̱ni. A̱mgba̱m susot á̱niet khwi Kristi ji a̱ji, byat nyin.
45016017	A̱wot ma̱ninika, á̱niet khwi Yesu ba nang n chat a̱ni, kyang nyiung hwa nang n chat n bu naai nyin. Nyi cham, nyi bu ta̱bam ma̱ng á̱niet ba̱ tyei nang nyi nghai pyipyia̱ nyin di̱ susot a̱ni. A̱wot ba̱ si̱ bu chat ba̱ tyia̱ nyin á̱ga̱u di̱ nwuak fwuo nyin hu di̱ Yesu. Mat tyiet mba hu ku vwuon ma̱ng si̱ nang á̱ ka̱n tyiet nyin a̱ni. Nyi yok khwi mba bah.
45016018	Tangka̱i á̱niet tyiet a̱ka̱laa bani nyia̱ Kristi A̱tyoli nzi̱t wu ta̱m hwa bah, ba̱ nyia̱ á̱pyia̱ mba kya ta̱m hu. Ba̱ ni̱ myiai nunu, ba̱ fak a̱ka̱laa. A̱ni wa ba̱ ndaai á̱niet ba ba̱ byia̱ a̱di̱dam nang mman a̱ni.
45016019	A̱wot nyi yok bwung bah, konyan ka̱n dyen si̱sak nang nyi nkhwi A̱sham Nkhang A̱tyoli Yesu ka ma̱ cha̱chaat a̱ni. Mat a̱nia, n byia̱ a̱lyia̱ sai ba̱t. N chat nyi yet á̱niet mumwang di̱ nyia̱ a̱tan nkyang, a̱wot nyi yok byia̱ a̱ka̱ta di̱ nyia̱ nkyang na̱ yet a̱ka̱tuk a̱ni bah.
45016020	A̱gwaza a̱ nwuat swat nyinyang a̱ni, na tyia̱ nyi shai A̱ta̱nyeang ka ma̱ng a̱ti̱tak nyin ba. Yok A̱tyoli nzi̱t wu Yesu Kristi, a̱ fa̱k shok nyin.
45016021	Timoti, a̱kpa̱ndang ta̱m nung wu byat nyin ba̱t. Ma a̱nia wa, Lukiyat, Yason, ma̱ng Sosiba̱ta̱ra, ba̱ mun á̱ yet A̱yahudawa ba ndung ma̱ng a̱nung a̱ni.
45016022	(Nung Tatiyut, nung gwa n dyuut nyin wusika jini da̱ a̱kwonu Bulut. N mun byat nyin. N mun ngyet a̱tyo nyiung wa ma̱ á̱niet khwi Yesu Kristi ba.)
45016023	Gayut, a̱tyu a̱ ku san nung mbwak nfeang a̱ si̱ nwuak nung a̱vwuo kwai; a̱wot a̱ si̱ bu nwuak á̱kum sot á̱niet khwi ka tutu nang ba̱ ntung a̱ni, mun a̱ byat nyin. A̱rastut, a̱tyu a̱ ni̱ sak kurum a̱keang hu a̱ni, mbeang Ka̱watut a̱na̱nyiuk nzi̱t a̱ghyang, ba̱ mun á̱ byat nyin.
45016025	Ma̱ninika, yok zi̱ dyep A̱gwaza, a̱wot zi̱ bu nwuak gu shi! Mat nggu wa maai a̱ tyia̱ nzi̱t chet ma̱nang A̱sham Nkhang ka nhyia̱ a̱ni. A̱lyiat nani tazwa Yesu Kristi, na̱ tyai kpa̱sai la̱p sak A̱gwaza hu da̱nian nyin Nnwap na̱ nwai yet A̱yahudawa a̱ni. La̱p sak huni nshya̱ di̱ niat neet di̱n jen ntsa ji.
45016026	A̱wot ma̱ninika, A̱sham Nkhang kani, á̱ tyai nka kpa̱sai ma̱nang a̱yaata̱m a̱kwonu A̱gwaza ba ntak á̱zanson ka a̱ni; ma̱ng si̱sak nang A̱gwaza a̱ swuan si̱ nat sang sangba̱p nkam a̱ni. A̱wot á̱ tyai nka da̱ a̱vwuo a̱mgba̱m nnwap mi̱ bibyin swanta hu, da̱nian mba meang ba̱ ka nwuak fwuo di̱ Kristi, ba̱ khwi ngguu.
45016027	Yok a̱kyenkyai shi a̱ yet a̱si̱ A̱gwaza a̱nyiung, a̱ byia̱ mumwang ma̱nyin nggu a̱ni, mat chet a̱lyoot Yesu Kristi si̱ nat sang sangba̱p. Samba̱rka!
46001001	Nung Bulut, nang á̱ khai mat shim A̱gwaza n gyet a̱ta̱m Kristi Yesu a̱ni, nung gwa ndyuut nyin wusika jini ndung ma̱ng a̱na̱nyiuk nzi̱t wu Sa̱stanit.
46001002	N dyuut sot á̱niet khwi A̱gwaza ba̱ shya̱ Korinti a̱ni wusika jini; nyin bya yet á̱niet ba nang A̱gwaza yorong ba̱ yet á̱za̱za̱rak á̱niet nggu a̱ni. A̱gwaza tyia̱ nyin nyi si̱ yet á̱za̱za̱rak á̱niet di̱ mun á̱pyia̱ nyin ma̱ng Kristi Yesu; ma̱nang gu ku nnyia̱ ma̱ng a̱mgba̱m á̱niet ba̱ shya̱ koji á̱ dyep a̱lyoot Yesu Kristi, a̱ yet A̱tyoli nzi̱t wu, ma̱ng á̱si̱ mba wu a̱ni.
46001003	Yok A̱gwaza a̱ yet A̱tyia̱ nzi̱t wu a̱ni, ma̱ng A̱tyoli Yesu Kristi gu fa̱k shok nyin, gu tyia̱ nyi swan swat nyinyang ma̱ng á̱ghyang nyin.
46001004	Kuzang jen n ni̱ gwai A̱gwaza nung wu da̱nian nyin, ma̱ng a̱di̱di̱t za̱náng chet A̱za̱za̱rak Ntswa A̱gwaza nang gu ka̱u nyin, mat shok nggu ji, nang nyi ngyet á̱si̱ Kristi Yesu ma̱nini a̱ni.
46001005	Di̱ mun á̱pyia̱ nyin ma̱ng Yesu Kristi hwa nang A̱gwaza ntyia̱ nyi si̱ yet á̱niet nzwá di̱ kuzang vak, ma̱ng lyen tak a̱lyiat nggu na tí̱tak ma̱ng a̱mgba̱m mumwang nang nyi byia̱ a̱ni.
46001006	Si̱ huni tak za̱m nang a̱lyiat n ku ntak nyin tazwa Yesu Kristi a̱ni, yet a̱chuchuk wa.
46001007	Ma̱ninika, nyi byia̱ a̱mgba̱m kuzang tangka̱i za̱nang chet a̱za̱za̱rak Ntswa nang nyi chat a̱ni, nang nyi nswan ma̱ng di̱dang fwuong bwuok bai Yesu Kristi A̱tyoli nzi̱t wu a̱ni.
46001008	A̱ na tyia̱ nyin nyi yong mi̱ chet nang á̱niet khwi a̱ni si̱ nat sangba̱p. Da̱nian nyi ka yet á̱niet sang a̱bun a̱tuk nang Yesu Kristi A̱tyoli nzi̱t wu na mbwuok a̱ bai a̱ni.
46001009	A̱gwaza na nyia̱ si̱ huni, mat a̱ yet a̱tsotswat wa. A̱ na nyia̱ kyang nang gu hyia̱ a̱ni. A̱wot a̱ ka̱n gyorong nyin nyi mun á̱pyia̱ ma̱ng Nggwon nggu ka, Yesu Kristi A̱tyoli nzi̱t wu.
46001010	N naai nyin á̱niet khwi Yesu ba nang n chat a̱ni, mami tyok a̱lyoot A̱tyoli nzi̱t Yesu Kristi, nyi swan swat nyinyang ma̱ng á̱ghyang nyin. Nyi yok ghai di̱ susot bah. Da̱ a̱kwonu a̱kya, nyi swan ma̱ng mun á̱pyia̱, nyi yok a̱di̱dam nyin wu ma̱ng kyang nang nyi chat a̱ni, ku yet nyiung.
46001011	Nyin á̱niet khwi Yesu ba nang n chat a̱ni, mat á̱niet mali Kuluwi hyia̱ ma̱ng a̱nung nyia̱ nyi ya fwuang ma̱ng á̱ghyang nyin.
46001012	Á̱ghyang á̱niet ma̱ nyin ghai á̱pyia̱ mba di̱ susot nyia̱, “N khwi Bulut wa.” Á̱ghyang á̱niet si̱ nyia̱, “N khwi A̱folot wa,” ku “N khwi Bitut wa,” ku “N khwi Kristi wa ma̱nyin gu.”
46001013	Kristi wu ghai a̱pyia̱ nggu di̱ susot a? Nung Bulut wa á̱ ku kpang da̱ a̱team a̱khwu wu da̱nian nyin a? Ke á̱ ku nyia̱ a̱yin ma̱ nyin ba̱ptisman ji da̱ a̱lyoot Bulut kya? A̱tsak a̱lyiat, a̱nia wa bah!
46001014	N gwai A̱gwaza mat n nyia̱ a̱yin ba̱ptisman ma̱ nyin bah; mi̱ Ki̱ri̱but wa ma̱ng Gayut nang n ku nyia̱ mba ndyo.
46001015	Mat a̱nia, ma̱nini a̱yin si̱ mi̱n nyia̱ á̱ nyia̱ nggu ba̱ptisman da̱ a̱lyoot nung bah.
46001016	(Ma̱ng a̱nia, a̱tsak a̱lyiat, n ku nyia̱ kyang bwak Itifanat ba̱ptisman meang. A̱wot kang ma̱ng ba̱ptisman jini, n bu njhyung a̱ghyang a̱niet nang n nyia̱ gu ba̱ptisman a̱ni bah).
46001017	Mat Kristi ku ta̱m nung da̱nian n ka nyia̱ á̱niet ba̱ptisman ja bah. A̱ ku ta̱m nung mat n shei A̱sham Nkhang kya. A̱wot n shei ka ma̱ng lyen tak a̱lyiat tí̱tak hwa bah, kalak a̱team a̱khwu Kristi wu na yet a̱buk kyang wa.
46001018	A̱lyiat a̱team a̱khwu Yesu na yet bwuon hwa da̱ a̱vwuo á̱niet ba̱ swan a̱khwu sang sangba̱p a̱ni! A̱wot da̱ a̱vwuo nzi̱t zi̱ shyat swuan sang sangba̱p ji a̱ni, a̱team a̱khwu Yesu wu yet a̱tsak nchet A̱gwaza wa.
46001019	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “N na byian mumwang á̱niet ba̱ fa nyia̱ ba̱ byia̱ mumwang a̱ni. N bu tyia̱ tat á̱ghyi á̱niet ku tyia̱ tai.”
46001020	A̱tyu mumwang wu shya̱ a̱ji wa? A̱yaagwak tyiet doka ba shya̱ a̱ji wa? Á̱niet ba̱ fa ba̱ lyen kuzang kyang mi̱ jen a̱fwun ji a̱ni, shya̱ a̱ji wa? A̱gwaza tyia̱ mumwang swanta huni li nang bwuon hwa a̱ni.
46001021	Nang A̱gwaza mami mumwang nggu hu ntyia̱ swanta hu ku lyen gu mat mumwang a̱tyubishyi hwa a̱ni bah; huhwa mbyia̱ A̱gwaza khai gu san á̱niet ba̱ nwuak fwuo da̱ a̱nggu, mat shei a̱lyiat nang á̱ nwuan nang bwuon hwa a̱ni.
46001022	A̱lyiat a̱team a̱khwu Yesu na yet bwuon hwa da̱ a̱vwuo A̱yahudawa ba̱ chat li nkyang a̱ga̱de na̱ neet Ma A̱gwaza tswazwa a̱ni. A̱wot na̱ si̱ yet bwuon hwa da̱ a̱vwuo A̱helenawa, ba̱ chat mumwang a̱tyubishyi a̱ni.
46001023	A̱wot ka̱ zi̱ shei a̱lyiat Yesu Kristi nang á̱ ku kpang da̱ a̱team a̱khwu wu a̱ni, na̱ ni̱ yet A̱yahudawa ba a̱lyiat nang ba̱ lak fa̱k a̱ni. A̱wot A̱helenawa ni̱ nyia̱, na̱ yet a̱buk a̱lyiat wa.
46001024	A̱wot da̱ a̱vwuo á̱niet nang A̱gwaza yorong ba̱ shya̱ swuan sang sangba̱p a̱ni, a̱mgba̱m A̱yahudawa ba ma̱ng Nnwap na̱ nwai yet A̱yahudawa a̱ni; A̱sham Nkhang kani yet Yesu Kristi wa, a̱ yet chet ma̱ng mumwang A̱gwaza hu a̱ni.
46001025	Mat kyang nang a̱tyubishyi nwuan nang bwuon hwa A̱gwaza nyia̱ a̱ni, ku swak mumwang nang a̱tyubishyi byia̱ a̱ni. A̱wot kyang nang a̱tyubishyi nwuan nang sang chet A̱gwaza hwa a̱ni, ku swak a̱mgba̱m chet a̱tyubishyi.
46001026	Nyin á̱niet khwi Yesu ba nang n chat a̱ni, nyi jhyung si̱sak ji nang A̱gwaza ku ngyorong nyin a̱ni. Á̱ghyang á̱niet ma̱ nyin ku byia̱ mumwang, ku nyi yet a̱cha̱chet á̱niet, ku á̱niet nzwá, nang á̱niet mi̱ swanta ba a̱ni bah.
46001027	Da̱ a̱kwonu a̱kya, A̱gwaza ku khai á̱niet nang swanta hu fa nyia̱ ba̱ yet á̱bwuon bya a̱ni, da̱nian gu ka tyia̱ á̱niet swanta ba, ba̱ fa nyia̱ ba̱ byia̱ mumwang a̱ni, ba̱ swuo nsum. A̱wot A̱gwaza si̱ khai á̱niet ba̱ sang chet a̱ni, da̱nian gu ka tyia̱ á̱niet ba̱ byia̱ chet a̱ni, ba̱ swuo nsum.
46001028	A̱gwaza ku khai á̱niet nang á̱niet swanta ba kyiak ba̱ yet kyang a̱ni bah. A̱wot A̱gwaza si̱ nyia̱ ta̱m ma̱ng a̱mba ba̱ si̱ nyia̱ kyang tswá, nang á̱niet mi̱ swanta ba fa ku byia̱ tswá a̱ni bah.
46001029	Nang ku ndi a̱nia a̱ni, a̱yin si̱ mi̱n mak tam a̱zaghyi A̱gwaza bah.
46001030	A̱gwaza wa tyia̱ nyi si̱ mun á̱pyia̱ ndung ma̱ng Kristi Yesu. A̱gwaza si̱ bwuak Kristi a̱ ntyia̱ mumwang nggu nang a̱tyubishyi a̱ni, da̱nian zi̱ ka shya̱ kpangti̱n. Kristi si̱ tyia̱ zi̱ yet á̱tsotswat ma̱ng A̱gwaza. A̱ si̱ jaat zi̱t zi̱ yet a̱za̱za̱rak. A̱wot a̱ si̱ ti̱n zi̱t ma̱ a̱ka̱tuk nyia̱.
46001031	Mat a̱nia, ma̱nang á̱ ndyuut ma̱ A̱lyiat A̱gwaza na a̱ni, nyia̱, “Ka a chat tam, a tam da̱ A̱gwaza wa ma̱nyin gu.”
46002001	Nyin á̱niet khwi Yesu ba nang n chat a̱ni, nang n ku ntsa bai hu da̱ a̱vwuo nyin, n tyai ma̱ng a̱nyin kyang nang A̱gwaza jhyi a̱ sak di̱ niat a̱ni. N ku bai ma̱ng a̱nyin n si̱ ntak a̱lyiat A̱gwaza na tí̱tak ma̱ng mumwang a̱tyubishyi hwa bah.
46002002	Mat jen nang n ku nshya̱ ma̱ng a̱nyin a̱ni, n ku kyiak mi̱ fwuo nung hu n bwung kuzang kyang, da̱nian n shei á̱lyiat tazwa Yesu Kristi ma̱nyin gu; nggu wa nang á̱ ku kpang da̱ a̱team a̱khwu wu.
46002003	Nang n ku mbai da̱ a̱vwuo nyin a̱ni, vam hu si̱ khwu nung. N si̱ nfa̱k a̱wun ma̱ng tyi̱ri̱m vam.
46002004	A̱wot a̱lyiat nung na ma̱ng shei A̱lyiat A̱gwaza nung hu ku shya̱ kpa̱sai ba̱t. Da̱ nung, n tak nyin lyen a̱nu ma̱ng mumwang hwa bah. A̱wot n si̱ nta̱yuk di̱ chet A̱za̱za̱rak Ntswa A̱gwaza hwa ma̱nyin hu.
46002005	N ku nyia̱ a̱nia, da̱nian nyi nwuak a̱chuchuk di̱ mumwang a̱tyubishyi hwa bah. Da̱ a̱kwonu a̱kya, nyi ka nwuak a̱chuchuk wu di̱ chet A̱gwaza hwa.
46002006	A̱mgba̱m ma̱ng a̱nia, jen nang n shya̱ ma̱ á̱niet ba̱ ka̱n tyia̱ chet mi̱ khwi hu a̱ni, n ni̱ ndyiat swáng a̱lyiat mumwang; a̱wot tangka̱i mumwang ku yet si̱ swanta huni hwa, ku mumwang á̱niet ba̱ nyia̱ tyok swanta huni hwa a̱ni bah, mat ba̱ na kwi á̱ bwung ba di̱ a̱bada̱dei njen.
46002007	Kaai, mumwang hu zi̱ lyiat a̱ni, si̱ A̱gwaza hwa ku shya̱ di̱ niat a̱ni; mumwang hu A̱gwaza jhyi a̱ sak neet gbangbang a̱ si̱ niat a̱ni, neet nang gu ka̱n mat swanta hu bah. A̱ si̱ nyia̱ nhu da̱nian zi̱ ka shya̱ a̱mgba̱m shi.
46002008	A̱wot á̱niet nyia̱ tyok swanta bani ka̱n fi̱k mumwang a̱hwa bah. Ka̱ ba̱ wa ku fi̱k hu, si̱ ba̱ ku hyat A̱tyoli nzi̱t wu a̱ byia̱ shi a̱ni, di̱ kpang gu da̱ a̱team a̱khwu wu bah.
46002009	Ma a̱nia wa A̱lyiat A̱gwaza nang á̱ lyuut a̱ni nhyia̱, nyia̱, “Á̱ ka̱n di ma̱ng á̱ghyi bah, da̱ mba, á̱ ka̱n fa̱k ma̱ng a̱fufwuo bah; a̱wot a̱yin ka̱n dam mi̱ fwuo nggu hu kyang nang A̱gwaza jhyi a̱ sak da̱nian á̱niet ba̱ chat gu a̱ni bah.”
46002010	A̱wot nzi̱t bya nang A̱gwaza tak nzi̱t nkyang nani kpa̱sai mat A̱za̱za̱rak Ntswa nggu wu. Da̱nian Tswa nggu ji zop nzi̱t a̱mgba̱m kuzang nkyang. A̱wot ji̱ si̱ tyai nzi̱t a̱tsatsak a̱chuchuk nang A̱gwaza niat a̱ni.
46002011	Á̱ mbyia̱ a̱tyu a̱ maai a̱ lyen a̱di̱dam a̱ghyang a̱niet a̱ni bah, si̱ mi̱ tswa a̱tyu a̱ja. A̱wot á̱ mbyia̱ a̱tyu a̱ maai a̱ lyen a̱di̱dam A̱gwaza a̱ni bah, si̱ mi̱ Tswa A̱gwaza ji ma̱nyin ji.
46002012	A̱wot zi̱ ka̱n san a̱di̱dam á̱niet swanta wuni bah. Da̱ a̱kwonu a̱kya, zi̱ ka̱n san A̱za̱za̱rak Ntswa A̱gwaza wa. Ku tak zi̱t a̱sham nkyang nang A̱gwaza ka̱n nang zi̱t ma̱ sa̱t mat shok nggu ji a̱ni.
46002013	Nang zi̱ nshei ma̱ng a̱nyin a̱lyiat nani a̱ni, zi̱ shei nyin swáng á̱lyiat ji̱ neet di̱ mumwang nang a̱tyubishyi tyiet wa a̱ni bah. Da̱ a̱kwonu a̱kya, zi̱ shei nyin swáng á̱lyiat nang A̱za̱za̱rak Ntswa wa tyai nzi̱t ndyo a̱ni. Zi̱ lyiat ma̱ng swáng á̱lyiat A̱za̱za̱rak Ntswa, zi̱ ka tyia̱ nyi fi̱k a̱chuchuk a̱ yet a̱si̱ A̱za̱za̱rak Ntswa a̱ni.
46002014	A̱wot á̱niet ba̱ sang A̱za̱za̱rak Ntswa wu a̱ni, ba̱ si̱ mi̱n san a̱chuchuk wuni a̱ neet da̱ a̱vwuo A̱za̱za̱rak Ntswa A̱gwaza a̱ni bah. Mat da̱ a̱vwuo mba a̱chuchuk wu yet bwuon hwa. Da̱ mba, ba̱ si̱ mi̱n fi̱k gu bah. Mat ma̱ á̱niet ba̱ byia̱ A̱za̱za̱rak Ntswa wu a̱ni, bibya ni̱ fi̱k a̱chuchuk A̱gwaza wu nang A̱za̱za̱rak Ntswa wu ni̱ tyai a̱ni.
46002015	Á̱niet ba ba̱ byia̱ A̱za̱za̱rak Ntswa wu a̱ni, ba̱ ni̱ byia̱ mumwang nang ba̱ ni̱ nfi̱k ba̱ mak a̱mgba̱m nkyang nang A̱za̱za̱rak Ntswa wu fa a̱ni. A̱wot mba ma̱ á̱pyia̱ mba, á̱ mbyia̱ a̱yin ma̱ á̱niet swanta ba, a̱ si̱ mi̱n fi̱k ku a̱ mak á̱niet ba̱ byia̱ A̱za̱za̱rak Ntswa wu a̱ni bah.
46002016	Mat, á̱ nyia̱, “A̱nyan wa maai a̱ lyen a̱di̱dam A̱gwaza wu? A̱nyan wa lyen kyang shansham, a̱ maai a̱ tyiet A̱gwaza?” A̱wot nzi̱t, zi̱ fi̱k a̱mgba̱m nkyang nani, mat zi̱ nyia̱ a̱di̱dam ma̱nang Kristi ni̱ nnyia̱ a̱ni.
46003001	Nyin á̱niet khwi Yesu ba nang n chat a̱ni, jen ji nang n ku nshya̱ ndung ma̱ng a̱nyin a̱ni, n ku ndyiat ma̱ng a̱nyin nang á̱niet nang A̱za̱za̱rak Ntswa nyia̱ nta̱m da̱ mba a̱ni bah. N si̱ ndi ku myim n dyiat ma̱ng a̱nyin nang nyi wa ni̱ yet á̱niet swanta bani bya a̱ni, ku a̱chyuang mman mi̱ khwi Kristi hu.
46003002	N ku nang nyin a̱baan nia nyi si̱ swuo, kang ma̱ng a̱kpa̱u kyayak, mat nang nyi ka̱n maai ya a̱kpa̱u kyayak wu bah. A̱wot ku ma̱nini, nyi ka̱n maai bah.
46003003	Mat ba̱ng ba̱ tat a̱fwun, za̱kwa a̱ka̱tuk nyia̱ nyin ji ni̱ nyia̱ tyok da̱ nyin. Ka̱ nyi kwi swam á̱ghyang, nyi si̱ bu ya fwuang ma̱ng á̱ghyang nyin; si̱ huni tak nang za̱kwa a̱ka̱tuk nyia̱ nyin ji nnyia̱ tyok da̱ nyin baa? Nyi si̱ bu swan nang á̱niet swanta bya a̱ni baa?
46003004	Mat ka̱ a̱yin ma̱ nyin nyia̱, “Nung n khwi sot Bulut ja!” A̱wot a̱ghyang a̱niet si̱ nyia̱, “Nung n khwi sot A̱folot ja!” Mee nyi ghai pyipyia̱ nyin di̱ susot nang á̱niet swanta bya a̱ni aa?
46003005	Zang tangka̱i a̱yin hwa nang A̱folot wu yet? Zang tangka̱i a̱yin hwa nang nung Bulut wu yet? Zi̱ yet ma̱ á̱khwo A̱gwaza bya, ba̱ beang nyin nyi si̱ nwuak a̱chuchuk da̱ A̱sham Nkhang ka a̱ni. Konyan ma̱ a̱nzi̱t si̱ nyia̱ ta̱m hu nang A̱gwaza nwuak guu a̱ nyia̱ a̱ni.
46003006	Nung gwa ku nchyui zwá yak ji mi̱ fwuo nyin na. A̱folot wa si̱ ntyei a̱sa̱khwot na. A̱wot A̱gwaza wa si̱ tyia̱ yak hu si̱ laai.
46003007	Mat a̱nia, a̱tyu a̱ chyui zwá yak ji a̱ni, ma̱ng a̱tyu a̱ ntyei a̱sa̱khwot na a̱ni, ta̱m mba hu tyak kyang bah. A̱tyu a̱ nyia̱ ta̱m hu a̱ swak a̱ni, nggu wa yet, A̱gwaza a̱ tyia̱ zwá yak ji si̱ laai a̱ni.
46003008	A̱tyu chyui zwá yak wu ma̱ng a̱tyu tyei a̱sa̱khwot wu, ba̱ nyia̱ ta̱m hu ndung ma̱ng a̱di̱dam a̱nyiung. A̱wot konyan ma̱ a̱mba na san zang ma̱ cha̱chaat ma̱ng ta̱m hu nang gu nyia̱ a̱ni.
46003009	Mat a̱mgba̱m nzi̱t a̱feang zi̱ yet á̱kpa̱ndang ta̱m A̱gwaza bya. A̱wot nyin bya li nang a̱byin khap A̱gwaza ka a̱ni. Nyi si̱ bu li nang nok A̱gwaza a̱ni.
46003010	Mat shok nang A̱gwaza nyia̱ nung ndyo a̱ni, n tsa kuntyin nok hu nang a̱gwak a̱tyu lyen nok a̱ni. Ma̱ninika, á̱ghyang á̱niet ya a̱son di̱ nok tazwa kuntyin hu. A̱wot konyan wa na nok tazwa kuntyin huni, ku yet ta hwa gu ta̱bam ma̱ng si̱sak gu nnok a̱ni.
46003011	Mat á̱ mbyia̱ a̱tyu a̱ maai a̱ kpaat kuntyin ghyang ku vwuon ma̱ng si̱ nang zi̱ ka̱n kpaat a̱ni bah. Kuntyin huhwa yet, Yesu Kristi.
46003012	A̱tyu a̱ nyia̱ nok di̱ kuntyin a̱hwa, a̱ si̱ nyia̱ nta̱m ma̱ng kuzang tangka̱i nkyang nok, na̱ yet zi̱nariya, a̱zurfa, a̱tsatsak nfang, nkwon, a̱ga̱faat, ma̱ng chyat a̱ni.
46003013	A̱wot a̱tuk fak shi̱ri̱ya A̱gwaza ka, a̱nga̱ngak ndong a̱wa na tyai kpa̱sai kuzang tangka̱i nta̱m nang kuzang a̱tyu nok nok di̱ kuntyin hu a̱ni. Long huhwa na mak ku tak tangka̱i ta̱m nok nang konyan nyia̱ a̱ni.
46003014	Ki̱ ta̱m nok hu nang gu nyia̱ a̱ni yong mi̱ chet di̱ kuntyin hu, a̱tyu nok a̱wa na shya̱ zang.
46003015	A̱wot ki̱ ta̱m nok hu fwui, a̱tyu nok wu na swuo a̱bung, gu nwai a̱gba̱ndang zang. A̱wot nggu a̱tyu nok wu ma̱ a̱pyia̱ nggu a̱ na shot. A̱wot ku na li nang a̱tyu a̱ shot a̱ ghwut ma̱ a̱lya̱ra̱p ndong a̱ni.
46003016	Nyi lyen nang nyi ngyet A̱li Nwuat Za̱nang A̱gwaza kyaa? A̱wot A̱za̱za̱rak Ntswa A̱gwaza wu si̱ shya̱ ma̱ nyin a?
46003017	Mat a̱nia, ka̱ a̱yin bi̱ri̱m A̱li Nwuat Za̱nang A̱gwaza ka, A̱gwaza meang na bi̱ri̱m ngguu. Mat A̱li Nwuat Za̱nang A̱gwaza ka yet a̱za̱za̱rak wa. A̱wot nyin bya yet A̱li Nwuat Za̱nang A̱gwaza ka.
46003018	Nyi yok laai pyipyia̱ nyin bah. Ki̱ nyi fa nyi byia̱ mumwang swanta huni, ku myim nyi bwuak pyipyia̱ nyin ntyia̱ á̱bwuon, da̱nian nyi ka byia̱ mumwang ba̱t.
46003019	Mat mumwang swanta huni, ku yet bwuon hwa da̱ a̱vwuo A̱gwaza. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱gwaza na tya̱ra̱m á̱niet mumwang, ma̱ng a̱kwi ntswam mumwang lyen swanta mba hu”
46003020	A̱wot á̱ bu lyuut ma̱ A̱lyiat A̱gwaza na nyia̱, “A̱gwaza lyen a̱di̱dam á̱niet mumwang wu; a̱ lyen nang mumwang mba hu ngyet a̱buk kyang wa.”
46003021	Mat a̱nia, nyi yok tam di̱ khwi a̱tyu a̱ yet a̱kwak a̱son á̱nietbishyi a̱ni bah. Mat kuzang kyang A̱gwaza wa nang nyin huu:
46003022	ku nung Bulut, ku A̱folot, ku Bitut, ku swanta, ku swuan ma̱ng a̱khwu, ku swat ma̱nini ma̱ng á̱zanson. Kuzang kyang yet si̱ nyin hwa.
46003023	A̱wot nyin, nyi yet á̱si̱ Kristi bya. A̱wot Kristi si̱ yet a̱si̱ A̱gwaza.
46004001	Mat a̱nia, nyi kyiak á̱niet kwak a̱son nang A̱folot ma̱ng a̱nung nang a̱khwo Kristi bya a̱ni. Nzi̱t bya, nang A̱gwaza wu tyia̱ nzi̱t ta̱m huni mbwak. Zi̱ wa̱i á̱niet ba á̱lyiat da̱ a̱chuchuk wu nang A̱gwaza niat a̱ni.
46004002	A̱tyu nang á̱ kyiak, á̱ si̱ tyia̱ nggu ta̱m mbwak a̱ni, ku yet ta hwa, gu nyia̱ ta̱m hu tsotswat.
46004003	Da̱ a̱vwuo nung, ku yet a̱bada̱dei kyang kya ba̱t, ki̱ nyin ku tyok a̱tyubishyi, ku mak a̱wot ku fi̱k ta̱m nung hu. Ku nung, n nwuak a̱chuchuk di̱ mak ta̱m a̱pyia̱ nung hu bah.
46004004	A̱di̱dam nung wu kpaat nung mi̱ fwuo bah. A̱wot si̱ a̱hwa tak nang n sang a̱bun di̱ ta̱m nung hu bah. A̱gwaza wa ma̱ a̱pyia̱ nggu na mak nung, a̱ bu fi̱k ta̱m hu nang n nyia̱ a̱ni.
46004005	Mat a̱nia, nyi yok mak nyi nyia̱ shi̱ri̱ya di̱ nta̱m a̱yin a̱nggang neet nang Kristi A̱tyoli nzi̱t wu ka̱n bwuok bah. Mat nggu wa na tyai kpa̱sai nkyang nang zi̱ nyia̱ na̱ shya̱ mi̱ dyin a̱ni, a̱wot gu bu tyai a̱di̱dam mi̱ nfwuo nzi̱t wu kpa̱sai. A̱wot A̱gwaza na dyep konyan ma̱ cha̱chaat ma̱ng ta̱m hu nang gu nyia̱ a̱ni.
46004006	Ma̱ninika nyin á̱niet khwi Yesu ba nang n chat a̱ni, n nwuak kidee jini tazwa a̱pyia̱ nung ma̱ng A̱folot, mat nyi ka fi̱k kyang nang n dyiat tazwa nzi̱t a̱ni. Ki̱ nyi fi̱k a̱ma ntyap nang á̱ ni̱ hyia̱ a̱ni, nyia̱, “A̱yin gu yok swak gak kyang nang á̱ lyuut a̱ni bah.” Nyi na tam di̱ khwi sot a̱tyu tyiet, ku nyi lak khwi á̱ghyang á̱niet bah.
46004007	Yihwa nwuak nyin a̱wat ka nyi khai nyi ntam da̱ a̱yaakwak a̱son nyin ba? Yihwa nang nyi byia̱ da̱nang A̱gwaza wa nang nyin bah? A̱wot ka̱ A̱gwaza wa nang nyin kuzang kyang nang nyi byia̱ a̱ni, yihwa mbyia̱ nyi ntam á ngyei di̱ za̱nang ja bah.
46004008	Nyi fa nyi wa ka̱n shya̱ kuzang kyang nang nyi chat a̱ni. Nyi fa nyi yet á̱niet nzwá bya! Nyi fa nyi wa ka̱n shya̱ Tyok A̱gwaza hu da̱ mi̱n zi̱t! N chat si̱ nyi ka̱n nwuo nyia̱ tyok hu, mat a̱jawa zi̱ na nnyia̱ tyok hu ndung ma̱ng a̱nyin.
46004009	Da̱ a̱kwonu a̱kya, di̱n jen jhyang, n ni̱ ndam A̱gwaza wa ka̱n tyai nzi̱t kpa̱sai, nzi̱t zi̱ yet a̱yaata̱m Yesu Kristi bya, nang á̱khwo nang á̱ ya̱baat mi̱ nzwang a̱ni. A̱wot á̱ si̱ tyia̱ zi̱ si̱ ta lang khwi a̱kwak a̱son á̱niet nzwang wu lilyim, di̱ tak a̱gwai tyak zwang a̱ni; nang zi̱ nfwuong á̱ faat zi̱t shi̱ri̱ya a̱khwu a̱ni. Zi̱ bu yet kyang nang a̱mgba̱m á̱niet swanta ba mai di̱ lihyat a̱ni.
46004010	Nwuak fwuo nzi̱t hu di̱ Kristi, ku tyia̱ zi̱ li nang á̱bwuon bya a̱ni. A̱wot nyi kyiak pyipyia̱ nyin nyi yet á̱niet mumwang di̱ khwi Kristi! Nzi̱t, zi̱ byia̱ chet bah. A̱wot nyin, nyi byia̱ chet ba̱t! Á̱ nwuat nyin shi! A̱wot nzi̱t, á̱ si̱ jhyuai nzi̱t.
46004011	Ku ma̱ninika, zi̱ fwuong zong ma̱ng mashyi a̱sa̱khwot. A̱wot zi̱ byia̱ a̱yaatoot khwi shansham ba̱ na kup zi̱t shyishyim a̱ni bah. Á̱ ni̱ tsot zi̱t kuzang jen. A̱wot da̱ nzi̱t, zi̱ byia̱ a̱li bah.
46004012	Zi̱ ni̱ van ma̱ng nyia̱ ta̱m ma̱ng mbwak nzi̱t na, zi̱ ka shya̱ kyayak zi̱ ya. Á̱niet ba ba̱ ni̱ fwoi nzi̱t a̱ni, zi̱ ni̱ nang mba a̱nu. Ka̱ á̱ ya̱shuk zi̱t, zi̱ ni̱ gbang a̱lyia̱.
46004013	Ka̱nang á̱nietbishyi tyam nzi̱t, zi̱ ni̱ nyap fwuo, zi̱ lyiat ma̱ng a̱mba di̱n shok. A̱mgba̱m ma̱ng a̱nia, á̱ ni̱ nyia̱ ma̱ng a̱nzi̱t nang zi̱ bya yet a̱tong swanta ka a̱ni. Zi̱ yet kyang hu nang konyan fwuong shushyuk a̱ni, ba̱ng ba̱ tat a̱fwun kani, a̱nia wa ku ndi.
46004014	N dyuut nyin dyo, da̱nian n ka tyia̱ nyin nsum nia bah. A̱wot n gba nyin wa nang mman nung nang n chat a̱ni.
46004015	Ku nyi byia̱ á̱niet tyiet chyikwop swak bya ba̱ tyiet nyin tazwa Kristi a̱ni, nyi byia̱ a̱tyia̱ a̱nyiung wa mami A̱za̱za̱rak Ntswa. Mat, n ku ngyet a̱tyia̱ nyin mami Kristi Yesu, jen nang n ku nshei nyin A̱sham Nkhang ka a̱ni.
46004016	Mat a̱nia, n naai nyin nyi maat nung.
46004017	Huhwa mbyia̱, n ku nta̱m ma̱ng a̱nyin Timoti, a̱tyu a̱ yet nggwon nung nang n chat mami A̱tyoli Yesu a̱ni, a̱ bu yet a̱tsotswat a̱yin wa di̱ khwi A̱gwaza. Nggu wa na jhyung nyin si̱sak ji nang n nkhwi Kristi Yesu a̱ni; ma̱nang n tyiet a̱mgba̱m susot á̱niet khwi ji mi̱ kuzang a̱keang nang n nat a̱ni.
46004018	A̱wot á̱ghyang á̱niet ma̱ nyin wa ka̱n nwuo gba̱p a̱pyia̱. Ba̱ fa nyia̱ da̱ n bu na mbwuok mbai da̱ a̱vwuo nyin bah.
46004019	A̱wot ka̱ A̱gwaza shim, n na mbai da̱ a̱vwuo nyin di̱ mi̱n byian jen. A̱jawa n na nzop si̱sak nang á̱niet gba̱p a̱pyia̱ bani ndyiat di̱ lyen a̱nu hwa ma̱nyin hu, ku ba̱ ma ndyiat ma̱ng chet A̱gwaza hwa.
46004020	Mat Tyok A̱gwaza hu yet tsot a̱nu hwa bah. Ku yet swat mami chet A̱gwaza hwa.
46004021	Yihwa nang nyi khai? N bai da̱ a̱vwuo nyin ma̱ng chyong ja, n ntsot nyin a? Kee n mbai n tak ma̱ng a̱nyin chat mami shyim fwuo?
46005001	Ku yet nung kyang nsum hwa di̱ si̱sak nang n nfa̱k nkhang nyi naat mbwuot da̱ a̱shi̱shi̱k nyia̱ a̱ni; kyang nang ku nnwap na̱ chyi A̱gwaza a̱ni si̱ mi̱n nyia̱ a̱ni bah! Á̱ tak ma̱ng a̱nung nang a̱tyo nyiung ma̱ á̱niet khwi nyin ba nkhwat a̱yang a̱feang nggu!
46005002	A̱wot nyi tam! Ku myim nyi byian nfwuo nyin na, nyi bu fa̱k nsum. A̱wot ku myim nyi ti̱n a̱tyu a̱wa á̱ ghwut ndyo ma̱ a̱tung sot á̱niet khwi ka.
46005003	Ku nang n nwai shya̱ dundung ma̱ng a̱nyin mi̱ vam a̱ni, fwuo nung hu shya̱ dundung ma̱ng a̱nyin. A̱wot n wa ka̱n faat a̱tyu a̱ nyia̱ a̱shi̱shi̱k nyia̱ a̱wa a̱ni shi̱ri̱ya; á ngyei n shya̱ dundung ma̱ng a̱nyin ma̱ a̱pyia̱ nung mami tyok a̱lyoot Yesu Kristi.
46005004	Ku yet ta hwa nyi yorong a̱tung sot á̱niet khwi. A̱wot fwuo nung hu ma̱ng chet A̱tyoli Yesu nzi̱t hu, na shya̱ dundung ma̱ng a̱nyin.
46005005	Di̱n jen a̱jaja, nyi na mvwuong nggu ghwut ndyo. A̱wot nyi tyia̱ nggu mbwak A̱ta̱nyeang ka, da̱nian á̱ ka hyat za̱kwa a̱ka̱tuk nyia̱ nggu ji, a̱wot á̱ ka san tswa nggu ji a̱tuk nang A̱tyoli Yesu na mbwuok a̱ni.
46005006	Tam hu nyi tam a̱ni, ku yet a̱sham bah. Nyi lyen nang nkyuo yit nia ma̱ a̱da̱dei ni̱ nteak na̱ tyia̱ a̱mgba̱m a̱nwai a̱lka̱ma na, na̱ mwai baa?
46005007	Nyi weam nkyuo a̱khwukhwop yit a̱nia na̱ yet kidee a̱ka̱tuk nyia̱ a̱ni, di̱ vwuong a̱ka̱tuk a̱yin a̱wa ghwut ndyo mami nyin. A̱wot nyi na li nang a̱nwai a̱lka̱ma na̱ yet nfai nang á̱ nuu da̱ mi̱n yit a̱ni; a̱nia wa za̱m nang nyi na ndi. Mat Kristi, nggu wa yet Fi̱ng A̱nfwuk A̱yet Ghwut Mman Isi̱rela mi̱ Khwo wu, nang á̱ nneap za̱nang da̱nian nzi̱t a̱ni.
46005008	Mat a̱nia, zi̱ song A̱yet Ghwut mi̱ Khwo wu, ma̱ng a̱khwukhwop burodi nang á̱ nyia̱ ma̱ng yit á̱ka̱tuk ma̱ng a̱ka̱kpa̱t a̱ni bah. Da̱ a̱kwonu a̱kya, nyi ya burodi a̱fai a̱ sang yit a̱ni; a̱si̱ a̱ yet a̱tsatsak ma̱ng a̱chuchuk a̱ni.
46005009	Mami wusika nang n ku ntsa lyuut nyin ndyo a̱ni, n ku ntak ma̱ng a̱nyin, nyi yok mun á̱pyia̱ ma̱ng á̱niet nyia̱ a̱shi̱shi̱k nyia̱ bah.
46005010	A̱wot n ku ndyiat tazwa á̱niet nwai khwi A̱gwaza, ba̱ yet á̱niet a̱shi̱shi̱k nyia̱ bya a̱ni bah; ku á̱niet nyia̱ wuwok bya bah, ku á̱niet shyuo á̱niet bya bah, ku á̱niet khwi nghwughwu a̱yaagwaza sang swuan bya a̱ni bah. Ka̱ ku li a̱nia, ku na yet ta hwa nyi ghwon swanta huni, nyi ka khap á̱pyia̱ nyin ma̱ng ntangka̱i á̱niet a̱nia.
46005011	A̱wot ma̱ninika, n dyuut nyin wusika jini nyi khap pyipyia̱ nyin ma̱ng konyan a̱ yei a̱pyia̱ nggu a̱tyu khwi Yesu, a̱wot a̱ ni̱ nyia̱ a̱shi̱shi̱k nyia̱ a̱ni; ku a̱tyu wuwok, ku a̱tyu a̱ khwi nghwughwu a̱yaagwaza sang swuan a̱ni, ku a̱tyu a̱ fwoi á̱niet, ku a̱tyu a̱ hyeng a̱kan, ku a̱tyu a̱ shyuo á̱niet a̱ni. Nyi yok mak ya kyayak mi̱ kham jhyung ma̱ng ntangka̱i á̱niet a̱nia bah.
46005012	Yihwa yet a̱ka̱ta nung ka, di̱ nyia̱ á̱niet ba̱ nwai yet á̱niet khwi a̱ni shi̱ri̱ya? A̱wot ku yet ta hwa za̱m, nyi nyia̱ á̱niet khwi ba̱ nyia̱ a̱ka̱tuk nyia̱ a̱ni shi̱ri̱ya ji baa?
46005013	A̱gwaza wa na nyia̱ á̱niet ba̱ nwai yet á̱niet khwi ba a̱ni shi̱ri̱ya. A̱wot da̱ á̱niet khwi ba, nyi nyia̱ ma̱nang á̱ ndyuut ma̱ A̱lyiat A̱gwaza na a̱ni nyia̱, “Ku yet ta hwa, nyi vwuong a̱ka̱tuk a̱yin a̱wa ghwut ndyo mami nyin.”
46006001	Ka̱ a̱yin ma̱ nyin ya fwuang ma̱ng a̱tyu khwi Yesu a̱ghyang, yihwa mbyia̱ gu na nnat mi̱ tutu shi̱ri̱ya á̱niet nwai khwi Yesu, da̱nian ba̱ ka nyia̱ nggu shi̱ri̱ya. Da̱ a̱kwonu a̱kya, ku myim ba̱ nat da̱ a̱vwuo a̱tung á̱niet khwi Yesu bya, ba̱ nyia̱ mba shi̱ri̱ya ji!
46006002	A̱wot, nyi lyen nang á̱niet khwi Yesu bya na nyia̱ á̱niet swanta ba shi̱ri̱ya ji baa? A̱wot ki̱ nyin bya na nyia̱ á̱niet swanta ba shi̱ri̱ya ji, ku myim nyi nyia̱ shi̱ri̱ya a̱bachyuang nkyang nani na̱ shya̱ mami nyin a̱ni baa?
46006003	Nyi lyen nang zi̱ na nnyia̱ a̱yaata̱m tswá A̱gwaza ba shi̱ri̱ya baa? Ka̱ a̱nia wa, mami a̱chuchuk ku myim nyi kwan nyi nyia̱ shi̱ri̱ya a̱bachyuang nkyang na̱ yet á̱si̱ swanta nani a̱ni.
46006004	Ka̱ nyi byia̱ fwuang tazwa ntangka̱i á̱lyiat nani nang nyi nchong shi̱ri̱ya a̱ni, yihwa mbyia̱ nyi nchong da̱ a̱vwuo á̱niet shi̱ri̱ya ba̱ nwai yet á̱niet khwi a̱ni?
46006005	N hyia̱ ma̱ng a̱nyin a̱lyiat nani da̱nian n ka tyia̱ nyin nsum nia. Á̱ mbyia̱ a̱yin mami a̱mgba̱m nyin á̱niet khwi ba, a̱ byia̱ mumwang ku maai a̱ faat shi̱ri̱ya ma̱ nyin a̱ni baa?
46006006	A̱wot da̱ a̱kwonu a̱kya, a̱tyu khwi Yesu ni̱ nat ma̱ng a̱na̱nyiuk gu a̱tyu khwi mi̱ tutu shi̱ri̱ya, a̱ ka̱ tyia̱ nggu á̱tan a̱zaghyi á̱niet ba̱ nwai yet á̱niet khwi Yesu a̱ni!
46006007	Nang nyi nchong ma̱ng á̱ghyang nyin da̱ a̱vwuo shi̱ri̱ya á̱niet ba̱ nwai yet á̱niet khwi a̱ni, ku tak nang nyi ngyet á̱niet lat bya mi̱ khwi Yesu hu. Yihwa mbyia̱ nyi na nnwai nyap fwuo hu, nyi ghwon á̱ tyia̱ nyin a̱bun, a̱wot nyi bu bwung kuzang kyang? Yihwa mbyia̱ nyi si̱ mi̱n ghwon á̱ shyok nyin bah?
46006008	Da̱ a̱kwonu a̱kya, nyin bya ma̱ á̱pyia̱ nyin ni̱ bwuo a̱bun wu. Nyi bu shyuo á̱na̱nyiuk nyin ba, ba̱ yet á̱niet khwi dundung ma̱ng a̱nyin a̱ni.
46006009	Nyi lyen da̱nang á̱ka̱tuk á̱niet na nshya̱ gado mi̱ Tyok A̱gwaza hu bah, ka̱ni? Nyi yok laai pyipyia̱ nyin bah: Á̱niet ba̱ nyia̱ a̱shi̱shi̱k nyia̱ a̱ni; ku á̱niet khwi nghwughwu a̱yaagwaza sang swuan; ku á̱niet katnaan; ku á̱tyok ba̱ lyiai pyipyia̱ mba nang khám a̱ni da̱ a̱vwuo á̱tyok á̱ghyang; ku á̱tyok ba khwat ma̱ng á̱tyok mbeang á̱nyiuk ba̱ khwat ma̱ng á̱nyiuk a̱ni;
46006010	ku á̱tang; ku á̱niet wuwok di̱ chat nkyang swanta; ku á̱niet hyeng a̱kan; ku á̱niet fwoi á̱niet; ku á̱niet ba̱ shyuo á̱ghyang a̱ni; á̱ mbyia̱ a̱yin ma̱ mba a̱ na shya̱ gado mi̱ Tyok A̱gwaza hu a̱ni bah.
46006011	Á̱ghyang á̱niet ma̱ nyin ku nyia̱ a̱nia mi̱ njen nang nyi ku nwai yet á̱niet khwi a̱ni. A̱wot á̱ si̱ kwi nyin. Á̱ si̱ jaat nyin, nyi si̱ tyia̱ za̱za̱rak. A̱gwaza si̱ bu tak kpa̱sai nang gu nkyiak nyin nyi yet á̱tsotswat á̱niet sang a̱bun a̱zaghyi nggu. Mat nyi yei a̱lyoot A̱tyoli Yesu Kristi, ma̱ng chet A̱za̱za̱rak Ntswa hu.
46006012	Á̱ ni̱ nyia̱, “Á̱ shim zi̱t ndyo, zi̱ nyia̱ kuzang kyang.” A̱wot nung n nyia̱ kuzang kyang hwa na yet nyin a̱tan bah. Ku nang á̱ ni̱ nnyia̱, “Á̱ shim zi̱t ndyo, zi̱ nyia̱ kuzang kyang a̱ni.” Nung, n nyia̱ n si̱ mi̱n mak yet a̱khwo kuzang kyang bah.
46006013	Á̱ ni̱ nyia̱, “Á̱ nyia̱ kyayak da̱nian a̱fa kya. A̱fa ka meang, á̱ nyia̱ nka da̱nian kyayak hwa.” (Si̱ huni yet a̱tsak a̱lyiat wa. A̱mgba̱m ma̱ng a̱nia, A̱gwaza na bwuk ma̱ng kyayak hu ma̱ng a̱fa ka). A̱wot nyi si̱ mi̱n fa nyia̱, A̱gwaza nyia̱ nvam nzi̱t na da̱nian a̱shi̱shi̱k nyia̱ bah. Nvam nzi̱t na á̱ nyia̱ naa da̱nian zi̱ ka nwuak A̱gwaza shi hwa. A̱wot A̱gwaza wa chok nvam nzi̱t na.
46006014	A̱wot A̱gwaza na ta̱ngam nvam nzi̱t na ma̱ng swuan ma̱ á̱niet ba̱ ka̱n kwi a̱ni, ma̱nang gu ku nta̱ngam A̱tyoli nzi̱t wu Yesu ma̱ng swuan ma̱ á̱niet ba̱ ka̱n kwi a̱ni.
46006015	Nyi lyen nang nvam nyin na ngyet nkap nvam Kristi niaa? Ku myim a̱yin a̱ kyiak vam nggu hu ku yet nkap Kristi a̱ni, a̱wot a̱ si̱ ta̱mak hu ma̱ng vam kham a? Kaai, ku ma̱ chunchwiit, ku myim bah!
46006016	A̱wot nyi lyen ka̱ a̱tyok ta̱mak vam nggu hu ma̱ng kham, a̱ na yet vam nyiung hwa ma̱ng kham ji baa? Mat A̱lyiat A̱gwaza na nyia̱, “Á̱niet a̱feang a̱bya na mun, ba̱ yet vam nyiung.”
46006017	A̱wot a̱tyu a̱ mun a̱pyia̱ nggu ma̱ng A̱gwaza a̱ni, a̱ yet tswa jhyung ja ma̱ng a̱nggu.
46006018	Nyi tyong nyi ghwon a̱shi̱shi̱k nyia̱! Á̱ mbyia̱ a̱ka̱tuk nyia̱ a̱ghyang a̱ byian vam a̱tyubishyi nang a̱shi̱shi̱k nyia̱ a̱ni bah. Mat a̱shi̱shi̱k nyia̱ yet a̱ka̱tuk nyia̱ wa tazwa vam a̱tyubishyi.
46006019	Nyi ka̱n fi̱k nang nvam nyin na ngyet a̱li A̱za̱za̱rak Ntswa kya baa? A̱za̱za̱rak Ntswa wu swan mami nyin, a̱wot A̱gwaza wa nang nyin nggu baa? A̱wot nyin bya, byia̱ á̱pyia̱ nyin bah,
46006020	mat A̱gwaza wa san nyin, a̱ si̱ tan ma̱ng a̱tsatsak nzang. Mat a̱nia, ku yet ta hwa nyi tyei nvam nyin na na̱ nwuak A̱gwaza shi.
46007001	Ma̱ninika, n na nwuak nyin shim tazwa lyip nang nyi lyuut mi̱ wusika nyin ji a̱ni: “Ku yet a̱sham a̱tyok a̱ swan da̱ mi̱ a̱byii̱k a?”
46007002	A̱tsak a̱lyiat, a̱mgba̱m ma̱ng a̱nia, mat nang á̱niet nda̱u a̱shi̱shi̱k nyia̱ a̱ni, ku myim kuzang a̱tyok a̱ bwuo a̱byii̱k gu; ma a̱nia wa kuzang a̱byii̱k a̱ nyeang a̱tyok gu.
46007003	Ku myim a̱tyok wu gu ni̱ nnwuak vam nggu hu da̱ a̱vwuo a̱byii̱k nggu ka; ma a̱nia wa a̱byii̱k wu, nggu meang, gu ni̱ nwuak vam nggu hu da̱ a̱vwuo a̱tyok nggu ka.
46007004	A̱byii̱k wu byia̱ tyok tazwa vam nggu hu bah, si̱ a̱tyok wu. Ma a̱nia wa, a̱tyok wu byia̱ tyok tazwa vam nggu hu bah, si̱ a̱byii̱k wu.
46007005	Nyi yok lak myian ma̱ng á̱ghyang nang a̱tyok ma̱ng a̱byii̱k a̱ni bah, si̱ nang nyin a̱feang shim nyi ghwon myian hu ma̱ng á̱ghyang da̱ a̱banjen ma̱ a̱da̱dei; da̱nian nyi ka nwuak á̱pyia̱ nyin di̱ naai A̱gwaza. A̱wot jen jhyang nyi bu myia̱ ma̱ng á̱ghyang, kalak A̱ta̱nyeang ka̱ du mak nyin, nyi kwa mat nwai ta̱bat á̱pyia̱ nyin hu.
46007006	N dyiat á̱lyiat nani mat n tyei nyin á̱lyiat nia, doka ja nang n nwuat nyin bah.
46007007	Ki̱ chat hwa wa yet shya̱, si̱ á̱niet ba swan di̱ mi̱n nyeang ma̱nang a̱nung a̱ni. A̱wot konyan byia̱ tangka̱i za̱nang chet nang A̱gwaza nang gu a̱ni; a̱ghyang a̱niet byia̱ tangka̱i za̱nang chet jini, a̱ghyang a̱niet si̱ byia̱ tangka̱i za̱nang chet jhyang ji̱ vwuon a̱ni.
46007008	Ma̱ninika, n dyiat ma̱ng a̱nyin, nyin nyi ka̱n nwai nyia̱ nyeang a̱ni, ma̱ng á̱nyiuk ba nang á̱tyok mba ba ka̱n kwi a̱ni: Ku yet a̱sham nyi swan di̱ mi̱n nyeang, ma̱nang nung n swan a̱ni.
46007009	A̱wot ka̱ ba̱ byia̱ chet nang ba̱ na nta̱bat á̱pyia̱ mba a̱ni bah, ku myim ba̱ nyia̱ nyeang. Mat ku lan á̱ nyia̱ nyeang nang shyuo vam na nswuo chet a̱tyubishyi a̱ni.
46007010	A̱wot tazwa á̱niet ba̱ ka̱n nyia̱ nyeang hu a̱ni, n byia̱ doka ji neet da̱ a̱vwuo nung a̱ni bah, ji̱ neet da̱ a̱vwuo A̱gwaza kya. Ku yet ta hwa, a̱byii̱k nyeang a̱ swan nyeang ma̱ng a̱tyok gu, a̱ yok tyat hu bah.
46007011	A̱wot ka̱ a̱ ma tyat nyeang nhu, yok gu swan a̱pyia̱ nggu di̱ mi̱n nyeang. Ka̱ a̱ ma si̱ mi̱n swan a̱nia bah, si̱ gu bwuok a̱ jhyi swat nyeang nggu hu ma̱ng a̱tyok nggu wu. Ma a̱nia wa a̱tyok wu, ku yet ta hwa gu swan nyeang ma̱ng a̱byii̱k nggu wu, gu yok tyat hu bah.
46007012	Ma̱ninika, nyin á̱kum á̱niet ka, n na ndyiat ma̱ng a̱nyin, ku nang n san doka jini da̱ a̱vwuo A̱gwaza a̱ni bah. Ka̱ a̱tyok a̱ khwi Yesu a̱ni byia̱ a̱byii̱k a̱ nwai khwi Yesu a̱ni, a̱wot a̱byii̱k wu si̱ shim a̱ ya a̱son ma̱ng swat nyeang ma̱ng a̱tyok a̱wa; a̱tyok wu gu yok tyat nyeang hu bah.
46007013	A̱wot ka̱ a̱byii̱k a̱ khwi Yesu a̱ni byia̱ a̱tyok a̱ nwai khwi Yesu a̱ni, a̱wot a̱tyok wu si̱ shim a̱ ya a̱son a̱ swan nyeang ma̱ng a̱nggu; ku yet ta hwa a̱byii̱k wu a̱ swan nyeang hu ma̱ng a̱tyok a̱wa, gu yok tyat nyeang hu bah.
46007014	Mat a̱tyok a̱ nwai khwi Yesu a̱ni, na shya̱ kpa̱mkpaan ma̱ng A̱gwaza, mat a̱byii̱k nggu wu a̱ khwi Yesu a̱ni. Ma a̱nia wa, a̱byii̱k a̱ nwai khwi Yesu a̱ni, na shya̱ kpa̱mkpaan ma̱ng A̱gwaza mameang. Ki̱ a̱nia wa bah, si̱ mman mba na shya̱ kpa̱mkpaan ma̱ng A̱gwaza bah. A̱wot ma̱ninika na̱ shya̱ kpa̱mkpaan ma̱ng A̱gwaza.
46007015	A̱wot ka̱ a̱tyok ku a̱byii̱k a̱ nwai khwi Yesu a̱ni, yong mi̱ chet a̱ chat tyat nyeang, á̱ yok gu gu tyat nyeang hu. Ka̱ ku li a̱nia, a̱tyok ku a̱byii̱k a̱ yet a̱tyu khwi Yesu a̱ni, byia̱ a̱ka̱ta ma̱ng a̱tyu a̱ nwai khwi Yesu a̱ni bah. Mat A̱gwaza ka̱n gyorong nyin nyi swan swat nyinyang.
46007016	A̱wot nyin á̱tyok, nyi lyen shimba da̱nian nyin kya nang á̱nyiuk nyin ba ba̱ nwai khwi Yesu a̱ni, na shya̱ swuan sang sangba̱p ji baa? Ma a̱nia wa nyin á̱nyiuk, nyi lyen shimba da̱nian nyin kya nang á̱tyok nyin ba ba̱ nwai khwi Yesu a̱ni na shya̱ swuan sang sangba̱p ji baa?
46007017	A̱mgba̱m ma̱ng a̱nia, konyan ma̱ nyin gu ya a̱son mi̱ swat di̱ si̱sak nang A̱gwaza nsak gu a̱ni. A̱wot nyi swan ma̱nang nyi ku nswan A̱gwaza si̱ ntsa yorong nyin a̱ni. Doka jini ja nang nung Bulut n nwuak a̱mgba̱m susot á̱niet khwi ji.
46007018	Kidee, a̱tyok nang á̱ tyia̱ mi̱ chen, neet nang gu ka̱n nwuo khwi Yesu a̱ni bah, gu yok chat a̱ niat nyan tyia̱ mi̱ chen ji bah. Ma a̱nia wa, a̱tyok a̱ nwuo khwi Yesu nang á̱ ka̱n tyia̱ nggu mi̱ chen a̱ni bah, gu yok chat á̱ tyia̱ nggu mi̱ chen bah.
46007019	Tyia̱ mi̱ chen ku nwai tyia̱ mi̱ chen ku shyak kyang bah. Kyang ku yet a̱ swak a̱ni, huhwa yet; á̱ khwi doká A̱gwaza ji.
46007020	A̱tsak a̱lyiat, yok konyan ma̱ nyin gu swan di̱ si̱sak ji nang gu ku nswan A̱gwaza si̱ ngyorong gu a̱ni.
46007021	A yet a̱khwo waa? Nyi yok ghwon si̱ a̱hwa ku tyia̱ nyin a̱fi̱fa nang nyi na nwai khwi Yesu a̱ni bah. A̱wot ka̱ nyi shya̱ a̱wat shot di̱ yet a̱khwo hu, nyi san.
46007022	Nyi yok bwung bah; ka̱ nyi ku yet á̱khwo bya, di̱n jen nang A̱gwaza ku ngyorong nyin a̱ni, ma̱ninika, mami a̱lyoot Yesu, nyi yet á̱khwo bya bah. Ma a̱nia wa, ka̱ nyi ku swan di̱ mi̱n khwo nang A̱gwaza ku ngyorong nyin a̱ni, ma̱ninika, nyi yet á̱khwo Kristi bya.
46007023	A̱gwaza san nyin, a̱ si̱ tan a̱gba̱ndang zang wa da̱nian nyin. Mat a̱nia, nyi yok yet á̱khwo á̱niet swanta ba bah.
46007024	Nyin á̱niet khwi Yesu ba nang n chat a̱ni, yok konyan ma̱ nyin, gu swan ma̱nang gu ku nswan, A̱gwaza si̱ ntsa yorong gu a̱ni.
46007025	Ma̱ninika, n dyuut nyin ndyo tazwa lyip nyin hu da̱ a̱ka̱neam na̱ ka̱n nwai nyeang a̱ni. A̱gwaza nwuak nung doka da̱nian mba bah. A̱mgba̱m ma̱ng a̱nia, A̱gwaza si̱ nwuak nung mumwang ku yet a̱tsatsak a̱ni, mat shok nggu ji.
46007026	Di̱ li nung hu, ku na lan ka̱ a̱yin swan di̱ mi̱n nyeang, mat swuo a̱bung hu ku nshya̱ a̱ni.
46007027	Ka̱ a ka̱n nyia̱ nyeang, yok tyat hu bah. Ma a̱nia wa, ka̱ a ma ka̱n nyia̱ nyeang bah, yok chat a nyia̱ nyeang hu bah.
46007028	A̱wot ka̱ a̱tyok ma ka̱n nyia̱ nyeang, ku yet a̱ka̱tuk nyia̱ bah. Ma a̱nia wa, ka̱ nggwon neam ka̱n nyia̱ nyeang, ku yet a̱ka̱tuk nyia̱ bah. A̱mgba̱m ma̱ng a̱nia, nyin á̱niet ba ba̱ ka̱n nyia̱ nyeang mi̱ jen jini a̱ni, nyi na nwuo a̱fi̱fa swanta wuni mat kyang bwak nyin hu. A̱wot n kwan wa n ti̱n nyin mi̱ tangka̱i a̱fi̱fa a̱wa.
46007029	Nyin á̱niet khwi Yesu ba nang n chat a̱ni, kyang nang n fa nhyia̱ ma̱ng a̱nyin a̱ni, huhwa yet; jen ji bwat a̱ni, ji̱ shi bah. Mat a̱nia, di̱ yong huni si̱ nat á̱zanson, á̱niet ba̱ ka̱n nyia̱ nyeang a̱ni, ba̱ yok ntyia̱ nfwuo di̱ nyeang hwa ma̱nyin hu bah.
46007030	Á̱niet ba̱ shya̱ mi̱ nfwuo byian, ku á̱si̱ ba ba̱ byia̱ fwuo sai a̱ni, ku á̱si̱ ba ba̱ kwai nkyang a̱ni; ba̱ yok shim nkyang nani na̱ swuo chet mba bah, ku byian nfwuo, ku fwuo sai, ku byia̱ zwá.
46007031	Á̱niet ba̱ nyia̱ nta̱m da̱nian swanta huni a̱ni, ba̱ yok sak fwuo da̱ ná bah. Mat swanta huni ma̱nang zi̱ ndyen a̱ni, á̱ na labeang bah, ku na swak.
46007032	N chat nyi khap pyipyia̱ nyin da̱ a̱fi̱fa nkyang swanta nani. A̱tyu a̱ ka̱n nyia̱ nyeang a̱ni bah, a̱ ni̱ kyiak jen nggu ji a̱ nyia̱ A̱gwaza ta̱m. A̱wot a̱ bu nyia̱ a̱di̱dam di̱ si̱sak gu na ntyia̱ A̱gwaza a̱ fa̱k nyinyang gu a̱ni.
46007033	A̱wot a̱tyok a̱ ka̱n nyia̱ nyeang a̱ni, ku yet ta hwa, a̱ nyia̱ a̱di̱dam di̱ nkyang swanta, ma̱ng si̱sak ji nang gu na ntyia̱ a̱byii̱k nggu wu a̱ fa̱k nyinyang a̱ni.
46007034	A̱wot fwuo a̱tyok hu ni̱ ka̱u a̱ka̱feang. Ma a̱nia wa, a̱byii̱k a̱ ka̱n nyeang, a̱wot a̱ si̱ doot a̱ swan da̱ ma̱ a̱tyok, ku a̱byii̱k a̱ ka̱n mak nyia̱ nyeang a̱ni bah; ka̱ a̱ doot a̱ nwuak a̱pyia̱ nggu di̱ nta̱m A̱gwaza. A̱wot a̱ bu swan a̱za̱za̱rak nswat mi̱ vam ma̱ng tswa. A̱wot a̱byii̱k nyeang, ku yet ta hwa gu nyia̱ a̱di̱dam di̱ nkyang swanta, ma̱ng si̱sak ji nang gu na ntyia̱ a̱tyok nggu wu a̱ fa̱k nyinyang a̱ni.
46007035	N dyuut a̱lyiat nani da̱nian n ka beang nyin wa. N dyuut naa da̱nian n ka nvwuong nyin nyia̱ kyang hu nang nfwuo nyin na kyiak a̱ni bah. N chat nyi nyia̱ kuzang kyang ku na beang nyin nyi nyia̱ ta̱m A̱gwaza hu shansham swak a̱ni, di̱ mi̱n nkyang ma̱ a̱da̱dei na̱ na tyia̱ nyin ndyem di̱ nyia̱ nta̱m A̱gwaza na a̱ni.
46007036	A̱wot ka̱ a̱tyok dam nyia̱ a̱ nyia̱ nggwon neam ka̱ yet a̱sak gu a̱ni shansham bah, a̱wot a̱ si̱ chat a̱ myian ma̱ng a̱nka; ku myim a̱ bwuo nka, ka̱ yet a̱kyuo gu ma̱nang fwuo nggu hu nkyiak a̱ni. Ku yet a̱ka̱tuk nyia̱ wa bah.
46007037	A̱wot ka̱ a̱tyok ka̱n kyiak mi̱ fwuo gu nyia̱ a̱ na nyia̱ nyeang bah, a̱wot a̱ si̱ khwi shonshyon, a̱ si̱ ta̱bat a̱pyia̱ nggu di̱ di̱dang a̱byii̱k; a̱ nyia̱ shansham, ka̱ a̱ swan di̱ mi̱n nyeang hu.
46007038	Mat a̱nia, di̱ li nung hu, a̱tyok a̱ nyia̱ nyeang ma̱ng nggwon neam ka̱ yet a̱sak gu a̱ni, a̱ nyia̱ shansham. A̱wot a̱tyu a̱ swan di̱ mi̱n nyeang a̱ni, a̱ nyia̱ shansham a̱ swaak.
46007039	Ka̱ a̱tyok a̱byii̱k ni̱ shya̱ ma̱ng swuan, ku myim a̱byii̱k wu a̱ tyat nyeang ma̱ng a̱tyok wu bah. Ka̱ a̱tyok wu ma ka̱n khwu, á̱ shim a̱byii̱k wu ndyo gu nyeang a̱tyok a̱ghyang nang fwuo nggu hu chat a̱ni. A̱wot ku yet ta hwa a̱tyok wu a̱ yet a̱tyu khwi A̱gwaza.
46007040	A̱wot di̱ li nung hu, ku na lan ka̱ a̱byii̱k wu swan di̱ mi̱n nyeang. A̱wot n nyia̱ a̱di̱dam n tyia̱ nyin a̱lyiat nani na̱ neet da̱ a̱vwuo A̱za̱za̱rak Ntswa A̱gwaza a̱ni.
46008001	Ma̱ninika, tazwa lyip di̱ ya kyayak ku yet za̱nang nang á̱ neap nghwughwu a̱yaagwaza sang swuan a̱ni; a̱tsak a̱lyiat, zi̱ lyen nang á̱ ni̱ nyia̱, “A̱mgba̱m nzi̱t, zi̱ byia̱ mumwang” tazwa a̱lyiat nani. A̱wot nung, ku nang á̱ nyia̱ mumwang nzi̱t hu ntyei nzi̱t tam a̱ni, chat á̱ghyang hu hwa tyei á̱niet khwi ba gba̱gbak.
46008002	A̱tyu a̱ fa nyia̱ a̱ lyen a̱mgba̱m kuzang kyang a̱ni, a̱tsak a̱lyiat, a̱tyu a̱wa lyen kyang shansham bah.
46008003	A̱wot a̱tyu a̱ chat A̱gwaza a̱ni, nggu wa nang A̱gwaza wu lyen.
46008004	Ka̱ a̱nia wa, yihwa hwa nang ya kyayak ku yet za̱nang nang á̱ neap nghwughwu a̱yaagwaza sang swuan a̱ni fa? A̱tsak a̱lyiat, a̱mgba̱m zi̱t, zi̱ lyen nang nghwughwu a̱yaagwaza sang swuan na ngyet a̱tsatsak A̱gwaza wa bah. Ba̱ yet nghwughwu nia. A̱wot ma̱ A̱gwaza a̱nyiung wa nshya̱.
46008005	Ku nang á̱ mbyia̱ nghwughwu a̱yaagwaza sang swuan tswazwa ma̱ng a̱byin a̱ni, a̱wot á̱ghyang á̱niet kwok ntong a̱zaghyi a̱yaagwaza sang swuan a̱bya, ma̱ng a̱yaatyoli ma̱ a̱di̱di̱t.
46008006	A̱mgba̱m ma̱ng a̱nia, zi̱ lyen nang A̱gwaza a̱nyiung wa ma̱nyin gu nshya̱, a̱ yet A̱tyia̱ wu a̱ni. Nggu wa mat kuzang kyang mi̱ swanta hu. A̱wot zi̱ swuan da̱nian gu kya. A̱tyoli wu bu yet a̱nyiung wa, nggu wa yet Yesu Kristi. Mat nggu wa yet vak nang A̱gwaza mmat kuzang kyang a̱ni. A̱wot nggu wa bu yet vak nang A̱gwaza nnwuak nzi̱t swuan a̱ni.
46008007	A̱mgba̱m ma̱ng a̱nia, á̱niet khwi bibya a̱mgba̱m fi̱k si̱ huni bah. Á̱ghyang á̱niet ma̱ mba fa nghwughwu a̱yaagwaza sang swuan na yet á̱tsatsak a̱yaagwaza bya. Mat a̱nia, ka̱ ba̱ ya kyayak ku yet za̱nang nang á̱ neap nghwughwu a̱yaagwaza sang swuan na a̱ni, ba̱ ni̱ kyiak nyia̱ ba̱ kwok ntong nia a̱zaghyi á̱tsatsak a̱yaagwaza. A̱wot ku si̱ vwuo mba a̱khwu ba̱ khai kyang ku yet a̱tan ma̱ng kyang ku yet a̱ka̱tuk a̱ni. Mat a̱nia, a̱di̱dam mba wu si̱ kpaat ba mi̱ fwuo mba na.
46008008	A̱tsak a̱lyiat wa, nang á̱ nyia̱, “Ya kyayak zi̱t, si̱ mi̱n tyia̱ A̱gwaza a̱ chat zi̱t bah.” Ka̱ zi̱ ya kyayak bah, zi̱ na ghyuai bah. Ma a̱nia wa, ka̱ zi̱ ma ngya kyayak, ku na tyia̱ zi̱ mbeang kyang bah.
46008009	A̱wot ku yet ta hwa, nyi ta̱bam kalak swat sa̱t nyin hu di̱ ya kyayak nang á̱ neap a̱yaagwaza sang swuan a̱ni, ku tyia̱ á̱niet khwi á̱ghyang nang a̱di̱dam mba wu ni̱ kpaat ba mi̱ fwuo a̱ni, ba̱ ga̱u di̱n vak khwi Yesu hu, ba̱ kwa.
46008010	Mat a̱nia, ka̱ á̱niet khwi á̱ghyang li ang, nwan a̱tyu a̱ lyen kyang ba̱t da̱ nghwughwu a̱yaagwaza sang swuan, nang a swan ya kyayak mi̱ tutu nang á̱ nneap za̱nang nghwughwu a̱yaagwaza sang swuan a̱ni; a̱wot si̱ a̱hwa na tyia̱ mba meang, ba̱ ya kyayak mi̱ tutu nang á̱ nneap za̱nang a̱yaagwaza sang swuan a̱ni. Ka̱ ba̱ li a̱nia, ku na tyia̱ a̱di̱dam mba wu a̱ kpaat ba mi̱ fwuo, a̱wot ba̱ teap ba̱ ya kyayak mi̱ tutu nang á̱ nneap za̱nang a̱zaghyi nghwughwu a̱yaagwaza sang swuan a̱ni.
46008011	Mat a̱nia, ya kyayak ang hu nang á̱ neap a̱yaagwaza sang swuan a̱ni, na tyia̱ a̱tyu khwi a̱ but mi̱ fwuo di̱ nkyang nang á̱ shim gu ndyo a̱ni, gu ghwon khwi Yesu wu, a̱tyu a̱ ku khwu da̱nian gu a̱ni.
46008012	A̱wot ka̱ nyi tyei á̱niet khwi Yesu á̱ghyang nyia̱ a̱ka̱tuk nyia̱ wu, di̱ tyei mba gba̱gbak ba̱ nyia̱ kyang nang ba̱ nwuak a̱chuchuk ku yet a̱ka̱tuk a̱ni, Kristi wa nang nyi nyia̱ nggu a̱ka̱tuk nyia̱ wu.
46008013	Mat a̱nia, ki̱ kyayak nang n na ngya a̱ni, na tyia̱ a̱tyu khwi a̱ghyang a̱ nyia̱ a̱ka̱tuk, n bu na mak ngya ku nam mi̱ swat nung hu bah; kalak n du tyia̱ a̱tyu khwi a̱ghyang gu ga̱u gu kwa di̱ khwi Yesu hu.
46009001	Nung Bulut, n byia̱ sa̱t nang á̱ghyang á̱niet a̱ni baa? N gyet a̱ta̱m Yesu wa baa? N ku ndi Yesu A̱tyoli nzi̱t wu ma̱ng á̱ghyi nung ba baa? Mee ta̱m nung hu hwa mbyia̱ nang nyi ngyet á̱niet khwi Yesu baa?
46009002	Ku nang á̱ghyang á̱niet nfa, n ngyet a̱ta̱m Yesu wa a̱ni bah, a̱tsatsak a̱lyiat n gyet a̱ta̱m Yesu wa da̱ a̱vwuo nyin. Nyin bya tak kpa̱sai nang n gyet a̱ta̱m A̱tyoli Yesu wu.
46009003	Si̱ huni hwa yet shim nang n nwuat á̱niet ba̱ jhyuai tyok yet a̱ta̱m nung hu a̱ni.
46009004	Nzi̱t a̱yaata̱m Yesu ba, zi̱ byia̱ sa̱t zi̱ swan a̱chi̱chen ma̱ a̱ka̱sa nyin na, a̱wot zi̱ bu ya kyayak dundung ma̱ng a̱nyin baa?
46009005	Zi̱ byia̱ sa̱t zi̱ nyia̱ nyeang zi̱ chong ma̱ng á̱nyiuk nzi̱t ba, ba̱ yet á̱niet khwi ma̱nang a̱yaata̱m á̱ghyang ma̱ng á̱na̱nyiuk A̱tyoli nzi̱t ba, a̱wot ma̱nang Bitut nnyia̱ a̱ni baa?
46009006	Kee nyi li, ma̱ nung gwa ma̱ng Ba̱nabat ma̱nyin zi̱t, myim zi̱ nyia̱ ta̱m zi̱ mbeang pyipyia̱ nzi̱t a?
46009007	A̱nyan wa yet a̱tyu nzwang a̱wot gu bu tan a̱pyia̱ nggu kurum nta̱m? A̱nyan wa na kap a̱byin a̱na̱p, a̱wot gu lyin a̱wat nang gu na nswuo sum a̱na̱p hu a̱ni? A̱nyan wa na chok a̱sorong nyak, a̱wot gu lyin a̱wat nang gu na nswuo a̱baan na a̱ni?
46009008	N dyiat a̱ni di̱ tyok a̱tyubishyi hwaa? Kee di̱ doka Musa ji hyia̱ a̱nia wa la?
46009009	Mat á̱ lyuut mi̱ doka Musa ji nyia̱, “Yok tyia̱ nyak khap swom di̱n jen nang ji̱ nshai yak a̱sunsong di̱ beang swuai hu a̱ni bah.” Nyak khap ja ma̱nyin ji nang A̱gwaza wu faa?
46009010	Mee nzi̱t bya gu lyiat tazwa nzi̱t a? A̱tsak a̱lyiat, da̱nian nzi̱t kya nang á̱ ndyuut a̱lyiat nani, nyia̱ ku myim a̱tyu khap ma̱ng a̱tyu swuai yak, ba̱ ntyia̱ nfwuo shya̱ a̱kwonu mbaa, di̱ yak nang ba̱ kap a̱ni.
46009011	Nang zi̱ ka̱n chyui zwá A̱za̱za̱rak Ntswa mi̱ nfwuo nyin na a̱ni, mee ku myim zi̱ shya̱ kyayak swanta da̱ a̱vwuo nyin nang zi̱ na ya, a̱wot zi̱ swuo a̱ni a?
46009012	Ka̱nang á̱ghyang á̱niet byia̱ a̱wat nang nyi na mbeang mba a̱ni, nzi̱t, ku myim nyi beang zi̱t swak a̱nia baa? A̱mgba̱m ma̱ng a̱nia, zi̱ nyia̱ ta̱m ma̱ng a̱wat a̱kya bah. Zi̱ li ku myim zi̱ gbang a̱lyia̱ ma̱ng kuzang kyang, kalak zi̱ du yet jat ji̱ na tyei dyem di̱ shei A̱sham Nkhang tazwa Kristi a̱ni.
46009013	A̱wot nyi lyen nang á̱niet fwui za̱náng A̱mali Nwuat Za̱nang A̱gwaza ba nshyat nkyayak mba na mi̱ za̱nang nang á̱ chong ndyo Mali Nwuat Za̱nang A̱gwaza ka a̱ni baa? Ma a̱nia wa, á̱niet ba ba̱ nyia̱ ta̱m da̱ a̱tyii A̱gwaza wu a̱ni meang, nshyat a̱kwonu mbaa di̱ kyang nang á̱ nneap za̱nang ji a̱ni.
46009014	Ma a̱nia wa, A̱gwaza kam nyia̱, á̱niet ba ba̱ shei A̱sham Nkhang Yesu ka a̱ni, ku yet ta hwa ba̱ shya̱ beang da̱ a̱vwuo á̱niet nang ba̱ shei mba A̱sham Nkhang ka a̱ni.
46009015	A̱wot ma̱ng a̱nia, n ka̱n mak nyia̱ ta̱m ma̱ng a̱wat a̱nyiung mami a̱ka̱wat nani bah. A̱wot n dyuut nyin a̱lyiat nani, da̱nian n chat á̱ nyia̱ nung ndyo a̱nia wa bah. A̱tsak a̱lyiat, ku na lan nung n khwu, nang á̱ na mvwuong nung n tam di̱ shei A̱sham Nkhang ka di̱ ma̱ á̱tan a̱ni.
46009016	A̱mgba̱m ma̱ng a̱nia, ka̱ n shei A̱sham Nkhang ka, ku yet nung a̱wat nang n na ntam wa a̱ni bah. Mat ku yet nung ta hwa n nyia̱ ta̱m a̱hwa nang A̱gwaza tyia̱ nung a̱ni. Ku swan nung, ki̱ n dak nyia̱ ta̱m shei A̱sham Nkhang hu!
46009017	Ka̱ nung gwa ma̱ a̱pyia̱ nung, wa khai ta̱m shei A̱sham Nkhang huni na nyia̱, si̱ ku myim á̱ tan nung zang. A̱wot di̱ si̱sak ku nnwai yet khai nung hwa a̱ni, A̱gwaza wa tyia̱ nung a̱za̱za̱rak ta̱m wuni mbwak.
46009018	Ka̱ a̱nia wa, yihwa yet á̱tan nung ka? Á̱tan nung kikya yet shei A̱sham Nkhang ka, da̱nian n chat á̱ tan nung zang bah. Huhwa mbyia̱, n ni̱ ndak tyia̱ á̱ nwuak nung a̱tsatsak a̱ka̱wat di̱n jen nang n shei A̱sham Nkhang ka a̱ni.
46009019	Ku da̱nang n gyet a̱khwo a̱yin a̱ni bah, n bwuak a̱pyia̱ nung ntyia̱ a̱khwo konyan, da̱nian n ka khwat á̱niet ma̱ a̱di̱di̱t n bai ndyo ba̱ nwuak fwuo di̱ Yesu.
46009020	Jen nang n ku nshya̱ ndung ma̱ng A̱yahudawa ba a̱ni, n ni̱ swan nang a̱tyu A̱yahudawa a̱ni, da̱nian n ka khwat A̱yahudawa ba bai ndyo da̱ a̱vwuo Kristi. A̱wot jen n ku nshya̱ ndung ma̱ng á̱niet ba̱ ku khwi doká A̱yahudawa ji a̱ni, nung meang, n ni̱ khwi doká Musa ji. Ku nang ku ngyet ta hwa n khwi doká ji a̱ni bah, n ni̱ khwi doká ji da̱nian n ka khwat á̱niet ba ba̱ khwi doká ji a̱ni, bai ndyo da̱ a̱vwuo Kristi.
46009021	Ma a̱nia wa, jen nang n nshya̱ ndung ma̱ng nnwap na̱ nwai khwi doká Musa ji a̱ni, nung meang, n ni̱ khwi doká Musa ji bah, da̱nian n ka khwat ba bai ndyo da̱ a̱vwuo Kristi. A̱mgba̱m ma̱ng a̱nia, n ni̱ ndak khwi doká A̱gwaza ji bah. N ni̱ mun khwi doká Kristi ji.
46009022	Jen nang n shya̱ ma̱ng á̱niet ba̱ ni̱ but mi̱ fwuo di̱ nkyang nang á̱ shim ba ndyo a̱ni, nung meang, n ni̱ ta̱bam n ba̱ng baa nang á̱niet ba̱ but mi̱ fwuo di̱ nkyang nang á̱ shim ba ndyo a̱ni. Mat n chat n khwat ba mbai ndyo da̱ a̱vwuo Kristi. A̱tsak a̱lyiat, n ni̱ kwan n tai kuzang tangka̱i á̱niet, a̱wot n si̱ nyia̱ kuzang tangka̱i nkyang, da̱nian n ka nsan á̱ghyang á̱niet.
46009023	N ni̱ nyia̱ kuzang kyang, mat shei A̱sham Nkhang hwa, da̱nian n ka nshya̱ a̱kwonu nung mami a̱li̱ba̱rka shei nka hu.
46009024	A̱wot nyi lyen baa? Di̱n jen a̱yaaka̱nan tyong chung, a̱mgba̱m á̱niet tyong chung ba ni̱ kwan ba̱ tyong á̱ sweap á̱ghyang, a̱wot a̱tyo nyiung wa ni̱ ya zang ji ma̱nyin gu baa? Mat a̱nia, si̱ nyi tyong chung ji, da̱nian nyi ka ya zang ji!
46009025	A̱mgba̱m á̱niet tyong chung ba ni̱ gba á̱pyia̱ mba mi̱ kuzang kyang. Ba̱ ni̱ nyia̱ a̱nia da̱nian ba̱ ka shya̱ zang ji̱ na byian wa a̱ni. A̱wot nzi̱t, zi̱ tyong chung da̱nian zi̱ ka shya̱ zang sang sangba̱p ja.
46009026	Mat a̱nia, a̱tai chung wa nang n tyong bah. A̱wot a̱yaat ka nang n kwan a̱ni, ka̱ yet a̱si̱ tuu wun kya ma̱ tai bah.
46009027	Da̱ a̱kwonu a̱kya, n gba vam nung hu nang a̱tyu tyong chung a̱ni. N nyia̱ vam nung hu khwo, da̱nian ki̱ da̱ n du shei á̱ghyang á̱niet a̱lyiat A̱gwaza na, a̱wot nung ma̱ a̱pyia̱ nung, á̱ ba̱ kai nung á̱ ghwon n dyin nwuo mi̱ Tyok A̱gwaza hu.
46010001	Nyin á̱niet khwi Yesu ba nang n chat a̱ni, nyi yok bwung bah. A̱yaatyia̱ a̱khwop nzi̱t ba ku chong mi̱ tswa a̱yit gbangbang. A̱mgba̱m ba, A̱gwaza ku tyia̱ ni̱nian hwa si̱ kwak ba a̱son ka. Ba̱ si̱ byia̱k kyai a̱sa̱khwot hu, ma̱ a̱khwot a̱byin.
46010002	Ni̱nian hwa ma̱ng kyai a̱sa̱khwot, ku yet kidee nang á̱ ku nyia̱ mba ba̱ptisman nang á̱niet ba̱ mun á̱pyia̱ ma̱ng Musa ba̱ si̱ khwi nggu a̱ni.
46010003	A̱mgba̱m ba, ba̱ si̱ ya tangka̱i kyayak A̱za̱za̱rak Ntswa nyiung hwa.
46010004	A̱wot a̱mgba̱m ba si̱ swuo tangka̱i a̱sa̱khwot A̱za̱za̱rak Ntswa nyiung wa. A̱wot a̱mgba̱m ba si̱ swuo a̱sa̱khwot na̱ ku neet ma̱ a̱za̱za̱rak a̱fang a̱wa a̱ ku chong ndung ma̱ng a̱mba a̱ni. A̱fang a̱kya ku yet kidee Kristi ja ma̱ a̱pyia̱ nggu.
46010005	A̱mgba̱m ma̱ng a̱nia, A̱gwaza si̱ fa̱k nyinyang á̱ghyang á̱niet ma mba bah. A̱ si̱ hyaai mba, a̱ si̱ seang nvam mba na mi̱ tswa a̱yit.
46010006	Nkyang nani na̱ ku shya̱ mba a̱ni, na̱ yet nzi̱t kidee ja. Na̱ si̱ bu gba nzi̱t zi̱ yok shyuo a̱ka̱tuk nkyang, ma̱nang ba̱ ku nnyia̱ shyuo ji a̱ni.
46010007	Nyi yok kwok nghwughwu a̱yaagwaza sang swuan ntong ma̱nang á̱ghyang mba ku nnyia̱ a̱ni bah. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Á̱niet ba si̱ swan, ba̱ si̱ ya á̱ ntsa nswuo. A̱wot ba̱ si̱ doot ba̱ si̱ song song sang nsum di̱ dyep a̱yaagwaza sang swuan.”
46010008	A̱wot ku yet ta hwa, zi̱ yok tyia̱ á̱pyia̱ nzi̱t ma̱ a̱shi̱shi̱k nyia̱ bah, ma̱nang á̱ghyang á̱niet ma̱ mba ku nnyia̱ a̱ni. Mat a̱ka̱tuk nyia̱ mba wu, á̱niet chyikwop swak nfeang ma̱ a̱tat si̱ kwi a̱tuk a̱nyiung.
46010009	Ma a̱nia wa, zi̱ yok mak A̱gwaza bah, ma̱nang á̱ghyang á̱niet ma̱ a̱mba ku nyia̱ a̱ni. A̱ si̱ tyia̱ zwák si̱ tyam mba, ba̱ si̱ kwi.
46010010	A̱wot zi̱ yok kwop a̱dyii̱ng, ma̱nang á̱ghyang á̱niet ma̱ a̱mba ku nnyia̱ a̱ni bah. A̱wot a̱ta̱m tswa hyaai á̱niet, si̱ hyaai mbaa.
46010011	Nkyang nani na̱ ku shya̱ mba a̱ni, yet nzi̱t kidee ja. Á̱ si̱ bu lyuut naa da̱nian á̱ ka gba nzi̱t, nzi̱t á̱niet zi̱ shya̱ ma̱ ngaan jen wuni a̱ni.
46010012	Mat a̱nia, ka̱ a̱yin fa a̱ yong mi̱ chet, si̱ a̱ ta̱bam a̱ du ba̱ kwa.
46010013	Mai ku shyat nyin a̱ni, ku vwuon ma̱ng si̱ nang á̱ghyang á̱niet shyat a̱ni bah. A̱wot A̱gwaza yet a̱tsotswat wa. A̱ na ghwon á̱ mak nyin ma̱ng kyang ku swuo chet nyin nyi kwa a̱ni bah. A̱wot di̱ mak a̱hwa hwa, nang gu na nkhwuk nyin vak nang nyi na nghwut a̱ni, da̱nian nyi ka gbang a̱lyia̱ di̱n jen mak ji.
46010014	Mat a̱nia, nyin á̱niet khwi Yesu ba nang n chat a̱ni, nyi tyong, nyi yok kwok nghwughwu a̱yaagwaza sang swuan ntong bah.
46010015	N dyiat ma̱ng a̱nyin nang á̱niet ba̱ byia̱ a̱tsak a̱di̱dam a̱ni. Nyi zop a̱lyiat nung na ma̱ á̱pyia̱ nyin shansham nyi lii, ki̱ na̱ yet a̱tsatsak a̱lyiat wa.
46010016	Di̱n jen ya kyayak a̱di̱dam a̱khwu Yesu ji, nang zi̱ ni̱ ntyia̱ a̱li̱ba̱rka wu ma̱ a̱kashyi da̱ A̱tyii A̱tyoli Yesu wu a̱ni, mee ku yet kidee di̱ mun á̱pyia̱ hwa ma̱ a̱sok Yesu Kristi naa? Ma a̱nia wa, jen ji nang zi̱ ni̱ nkpa̱ra̱m burodi sang yit wu a̱ni, mee ku yet kidee mun á̱pyia̱ nzi̱t ja mi̱ vam Yesu Kristi hu a?
46010017	A̱wot ku nang zi̱ nshi á̱kpa a̱ni, a̱mgba̱m nzi̱t zi̱ ni̱ ya burodi a̱nyiung wa, si̱ a̱hwa tak nang zi̱ ngyet vam nyiung hwa.
46010018	Nyi nwuan á̱niet Isi̱rela ba, nyi lii. N wa ngyei ba̱ ku mun á̱pyia̱ kya ma̱ng A̱gwaza di̱ ya za̱náng ji nang á̱ ku neap A̱gwaza wu da̱ a̱tyii za̱nang wu a̱ni a?
46010019	Yihwa nang n fa a̱ji? Kyayak nang á̱ neap nghwughwu a̱yaagwaza sang swuan na a̱ni yet a̱tsatsak kyang wa a? Kee nghwughwu a̱yaagwaza ni̱nia yet a̱tsatsak kyang wu?
46010020	Kaai, ku ma̱ chunchwiit! N fa kyayak nang á̱ neap a̱yaagwaza sang swuan a̱ni, ba̱ neap A̱gwaza wa bah. Ba̱ neap á̱ka̱tuk ntswá bya. A̱wot n chat nyi mun á̱pyia̱ ma̱ng á̱ka̱tuk ntswá bah.
46010021	Nyi si̱ mi̱n swuo ma̱ a̱kashyi A̱tyoli Yesu, nyi bu swuo ma̱ á̱si̱ á̱ka̱tuk ntswá bah. Da̱ nyin, nyi si̱ mi̱n ngya kyayak ma̱ a̱tyii A̱tyoli Yesu, nyi bu ya ma̱ si̱ á̱ka̱tuk ntswá bah.
46010022	Zi̱ shwaat A̱gwaza wu gu nyia̱ na̱nvan hwa a? Nyi fa nyi byia̱ chet lan A̱gwaza wu a?
46010023	Á̱ nyia̱, “Á̱ shim nung ndyo, n nyia̱ kuzang kyang.” A̱wot nung, n nyia̱ kuzang kyang hwa yet a̱tan da̱ a̱vwuo ang bah. Á̱ nyia̱, “Á̱ shim nung ndyo, n nyia̱ kuzang kyang.” A̱wot n nyia̱ kuzang kyang hwa yet si̱ beang ang bah.
46010024	A̱yin gu yok chat kyang ku na myim nggu wa a̱ni ma̱nyin nggu bah. Da̱ a̱kwonu a̱kya, gu chat kyang ku bu na myim á̱ghyang á̱niet a̱ni.
46010025	Mat a̱nia, ka̱ nyi doot nyi ya kuzang tangka̱i nam nang á̱ lyiai mi̱ tungga a̱ni, nyi yok zop a̱vwuo ka nang nam hu nneet a̱ni bah, kalak a̱di̱dam nfwuo nyin wu na kpaat nyin.
46010026	Mat A̱lyiat A̱gwaza na nyia̱, “Swanta hu ma̱ng a̱mgba̱m nkyang na̱ shya̱ ma nhu a̱ni, yet si̱ A̱gwaza nia.”
46010027	Ka̱ a̱tyu nwai khwi Yesu yei nyin ya kyayak, nyi si̱ shim nyi si̱ nat. Nyi si̱ ya kuzang tangka̱i kyayak nang á̱ ka̱u nyin a̱ni. Nyi yok zop bah, kalak a̱di̱dam fwuo nyin wu na kpaat nyin.
46010028	A̱wot ka̱ a̱yin nyia̱ ma̱ng a̱nyin, “Nam huni, za̱nang ja nang á̱ neap nghwughwu a̱yaagwaza a̱ni.” Nyi yok ya bah, mat nggu a̱tyu a̱ tak ma̱ng a̱nyin a̱ni, kalak a̱di̱dam fwuo nggu wu na kpaat guu.
46010029	Shimba ya nam a̱hwa ku na tyia̱ a̱di̱dam fwuo ang a̱ kpaat ang bah. A̱wot ku na tyia̱ nggu a̱tyu a̱nia̱u a̱ tak ma̱ng a̱nwan a̱lyiat nam na a̱ni, a̱di̱dam fwuo nggu wu a̱ kpaat guu. Di̱ nvak ghyang, yihwa na mbyia̱ a̱fi̱fa fwuo a̱ghyang a̱niet na nvwuong nung shya̱ a̱wat nyia̱ kyang hu nang n dyen ku nwai yet a̱ka̱tuk a̱ni?
46010030	Ki̱ n na gwai A̱gwaza da̱nian kyayak hu nang n gya fwuong nyinyang a̱ni, yihwa na mbyia̱ á̱ mbat nung a̱bun di̱ ya kyayak a̱hwa?
46010031	Mat a̱nia, ku nyi ya ku nyi swuo wa, kuzang kyang nang nyi nyia̱ a̱ni, nyi ni̱ nyia̱ nhu da̱nian nyi ka nwuak A̱gwaza shi.
46010032	Nyi yok yet jat a̱kwa A̱yahudawa ku Nnwap na̱ nwai yet A̱yahudawa a̱ni, ku susot á̱niet khwi A̱gwaza ji bah.
46010033	Nung meang, n ni̱ nkwan n tyia̱ konyan gu fa̱k nyinyang mami kuzang kyang nang n nyia̱ a̱ni. Nung, n ni̱ nyia̱ kyang ku myim nung wa a̱ni ma̱nyin nung bah. N ni̱ nyia̱ á̱ghyang á̱niet nkyang na̱ swak mi̱ yet a̱ni, da̱nian á̱niet ma̱ a̱di̱di̱t ba̱ ka shya̱ san.
46011001	Ku myim nyi khwi kidee swat nung ji, ma̱nang n khwi kidee swat Yesu Kristi ji a̱ni.
46011002	N chyin nyin, mat nyi bwung nung ma̱ a̱di̱dam nyin wu bah, a̱wot nyi si̱ khwi tyiet nung hu nang n tyiet nyin a̱ni ma̱ cha̱chaat.
46011003	A̱wot kyang nyiung hwa n chat nyi lyen; a̱kwak a̱son kuzang a̱tyok yet Kristi wa, a̱kwak a̱son a̱byii̱k si̱ yet a̱tyok wa, a̱wot a̱kwak a̱son Kristi si̱ yet A̱gwaza wa.
46011004	Kuzang a̱tyok a̱ naai A̱gwaza ku a̱ shei a̱lyiat A̱gwaza mami á̱kpa á̱niet ma̱ng bung a̱pyia̱ a̱ni, a̱ jhyuai a̱kwak a̱son nggu wu wa a̱wa.
46011005	A̱wot kuzang a̱byii̱k a̱ naai A̱gwaza ku a̱ shei a̱lyiat A̱gwaza mami á̱kpa á̱niet di̱ mi̱ la̱p a̱pyia̱ a̱ni, a̱ jhyuai a̱kwak a̱son nggu wu wa, mat ku li ma̱nang á̱ kwat gu kpankuruk ja a̱ni.
46011006	Mat a̱nia, a̱tsak a̱lyiat, ka̱ a̱byii̱k lak la̱p a̱pyia̱, si̱ gu kwat a̱pyia̱ nggu ka kpankuruk! A̱wot nang ku ngyet kyang nsum hwa a̱byii̱k a̱ fak pyia̱ ku a̱ kwat a̱pyia̱ nggu kpankuruk a̱ni. Mat a̱nia, si̱ a̱ la̱p a̱pyia̱ nggu ka ma̱ng fa̱ta̱la.
46011007	Ma a̱nia wa a̱tyok meang, ku myim a̱ kup bung di̱n jen kwok A̱gwaza ntong bah. Mat á̱ nyia̱ a̱tyok mi̱ ghwughwu ma̱ng shi A̱gwaza hwa. A̱wot a̱byii̱k si̱ ma nshei shi a̱tyok hwa.
46011008	Mat, a̱tyok nang A̱gwaza tsa mat mi̱ swanta hu a̱ni. A̱ ku ghwut mi̱ vam a̱byii̱k hwa bah. A̱wot a̱byii̱k wu wa ku ghwut mi̱ vam a̱tyok hu.
46011009	A̱wot á̱ bu nyia̱ a̱tyok da̱nian a̱byii̱k bah. A̱byii̱k wa nang á̱ nyia̱ da̱nian a̱tyok.
46011010	Mat a̱nia, nang a̱yaata̱m tswá A̱gwaza ba nswan á̱ cham a̱ni, ku yet ta hwa a̱byii̱k a̱ la̱p a̱pyia̱ nggu ka ma̱ng fa̱ta̱la. Ku ka tak nang a̱tyok wa nnyia̱ tyok tazwa a̱byii̱k.
46011011	A̱mgba̱m ma̱ng a̱nia, mami á̱niet khwi Kristi ba, á̱nyiuk swan á̱pyia̱ mba da̱ ma̱ á̱tyok bah. A̱wot á̱tyok meang, da̱ mba ba̱ swan á̱pyia̱ mba da̱ ma̱ á̱nyiuk bah.
46011012	Ku nang A̱da̱mu wa ngyet a̱tyin A̱wa a̱ni, kuzang a̱tyok, a̱byii̱k wa byin guu. A̱wot kuzang kyang neet da̱ a̱vwuo A̱gwaza kya.
46011013	Nyi zop ma̱ á̱pyia̱ nyin nyi li. Ku myim a̱byii̱k a̱ naai A̱gwaza di̱ mi̱ la̱p a̱pyia̱ a?
46011014	Mami a̱chuchuk, mee ku yet kyang nsum hwa, a̱tyok a̱ ghwon pyia̱ nggu hu junjung di̱ mi̱ kwat a?
46011015	A̱wot a̱byii̱k a̱ byia̱ a̱junjung pyia̱ a̱ni, da̱ a̱vwuo nggu, ku yet kyang tam hwa ma̱ng a̱sai a̱lyia̱. Mat á̱ nyia̱ pyia̱ nggu hu, gu ka nkup a̱pyia̱ nggu kya.
46011016	A̱wot ka̱ a̱yin ma̱ nyin byia̱ fwuang di̱ si̱ huni, nzi̱t zi̱ byia̱ taada jhyang ji swak si̱ jini a̱ni bah, a̱wot ma a̱nia wa á̱kum susot á̱niet khwi A̱gwaza ka.
46011017	A̱wot da̱ a̱lyiat n na ndyiat a̱ni, n si̱ mi̱n chyin nyin bah. Mat a̱ka̱tung nyin na yet á̱si̱ beang á̱ghyang bah. Na̱ yet a̱si̱ bi̱ri̱m á̱ghyang nia.
46011018	Mat, di̱n tsa hu, n fa̱k nyia̱ ka̱ nyi tung nang sot á̱niet khwi a̱ni, nyi ni̱ ghai ma̱ng á̱ghyang nyin. A̱wot mami a̱tsatsak a̱lyiat, n nwuak a̱chuchuk a̱nia wa ku ndi.
46011019	A̱wot ku li nang ku yet ta hwa, á̱ shya̱ ghai mami nyin, da̱nian á̱ ka fi̱k á̱niet ba̱ yet á̱si̱ A̱gwaza ma̱ nyin a̱ni!
46011020	Mat a̱nia, jen nang nyi ni̱ ntung ndung a̱ni, mi̱ Ya Kyayak A̱di̱dam A̱khwu Yesu hu hwa nang nyi ni̱ chat ya hu za̱m bah.
46011021	Á̱ghyang á̱niet ma̱ nyin ni̱ ya nkyayak mba na di̱ wuwok. Da̱ mba, ba̱ ni̱ nang á̱kum á̱niet ka bah. Nang ku ndi a̱nia a̱ni, á̱ghyang á̱niet ni̱ fwuong zong, nang á̱ghyang á̱niet hyeng.
46011022	Yihwa mbyia̱ nyi nyia̱ a̱nia? Nyi byia̱ a̱ka̱sa nang nyi na ngya tsa nswuo a̱ni baa? Kee nyi chat jhyuai sot á̱niet khwi A̱gwaza jija, a̱wot nyi tyia̱ á̱kunak na nsum a? Mat a̱nia, yihwa nang n na hyia̱ ma̱ng a̱nyin? Nyi fa n chyin nyin wa kee? Kaai, ku ma̱ chunchwiit, n na chyin nyin za̱m di̱ si̱ huni bah!
46011023	Mat n tak nyin tyiet nang A̱tyoli Yesu ma̱ a̱pyia̱ nggu nwuak nung a̱ni. Da̱ a̱tyetuk ka nang á̱ ku ndyap gu a̱ni, a̱ si̱ kyiak burodi sang yit wu,
46011024	a̱wot a̱ si̱ gwai A̱gwaza. A̱jawa gu si̱ kpa̱ra̱m burodi wu di̱ gbi̱ngba̱ra̱m, a̱ si̱ nyia̱, “Burodi wuni yet kidee vam nung ja, nang á̱ nwuak da̱nian nyin a̱ni. Nyi ni̱ ngya burodi wuni, da̱nian nyi ka nyia̱ a̱di̱dam da̱ nung.”
46011025	Ma a̱nia wa, nang ba̱ ntyak ya kyayak hu a̱ni, Yesu si̱ kyiak a̱kashyi a̱sa̱khwot a̱na̱p na, a̱ si̱ nyia̱, “A̱kashyi wuni wa yet kidee a̱li̱ka̱uli a̱fai nang A̱gwaza la̱p ma̱ng á̱niet nggu ba a̱ni, mat a̱sok nung na nang á̱ nwuak na̱ yet zang ji a̱ni. Kuzang jen nang nyi nswuo a̱ni, nyi ni̱ nswuo da̱nian nyi ka nyia̱ a̱di̱dam da̱ nung.”
46011026	Mat kuzang jen nang nyi ngya burodi wu tsa nswuo ma̱ a̱kashyi a̱na̱p wu a̱ni, nyi shei a̱khwu A̱tyoli Yesu kya, si̱ nat jen nang gu na mbwuok a̱ bai a̱ni.
46011027	Mat a̱nia, konyan wa ya burodi wu, ku a̱ swuo ma̱ a̱kashyi A̱tyoli Yesu wu di̱n vak di̱ ku myim A̱gwaza a̱ni bah, a̱ bwuo a̱bun. A̱ si̱ nyia̱ vam Yesu hu ma̱ng a̱sok nggu na lihyat.
46011028	Huhwa mbyia̱, ku myim konyan a̱ zop a̱pyia̱ nggu, a̱wot a̱ sii ya burodi wu, a̱wot a̱ bu swuo ma̱ a̱kashyi A̱tyoli Yesu wu.
46011029	Mat konyan wa ya burodi wu ku a̱ swuo ma̱ a̱kashyi a̱na̱p wu, da̱nang gu nwuak vam Yesu hu shi bah; a̱tyu a̱wa ya a̱ tsa a̱ nswuo shi̱ri̱ya A̱gwaza ja tazwa a̱pyia̱ nggu.
46011030	Huhwa mbyia̱ nang á̱ghyang á̱niet ma̱ a̱di̱di̱t ma̱ nyin nsang chet na, ba̱ si̱ yet á̱niet nzwán, a̱wot á̱ghyang á̱niet ka̱n kwi.
46011031	A̱wot ka̱ zi̱ zop á̱pyia̱ nzi̱t da̱ a̱lyiat nani, A̱gwaza na nyia̱ nzi̱t shi̱ri̱ya bah.
46011032	A̱wot ka̱ A̱gwaza wa meang nyia̱ nzi̱t shi̱ri̱ya ji, a̱ nyep nzi̱t wa kalak á̱ du faat nzi̱t shi̱ri̱ya ndung ma̱ng swanta hu.
46011033	Mat a̱nia, nyin á̱niet khwi Yesu ba nang n chat a̱ni, ka̱ nyi ni̱ ntung da̱nian ya kyayak a̱di̱dam a̱khwu Yesu hu, nyi ni̱ nfwuong á̱ghyang.
46011034	Ka̱ a̱yin ma̱ nyin fwuong zong ba̱t, gu ya kyayak a̱mali a̱ sii bai; kalak nyi khwat á̱pyia̱ nyin shi̱ri̱ya A̱gwaza di̱n jen nang nyi ntung ndung a̱ni. Tazwa nkyang jhyang ma̱ a̱di̱di̱t, ki̱ n ba̱ mbai, n na tyiet nyin naa.
46012001	Ma̱ninika, nyin á̱niet khwi Yesu ba nang n chat a̱ni, da̱ a̱lyiat nang nyi lyip tazwa za̱náng chet nang A̱za̱za̱rak Ntswa wu ka̱u zi̱t a̱ni. N chat nyi fi̱k a̱lyiat za̱náng nchet nani shansham.
46012002	Nyi lyen di̱n jen nang nyi ku ngyet á̱niet chyi A̱gwaza a̱ni, á̱ ku laai nyin á̱ tyei zan. Nyi si̱ kwok ntong a̱zaghyi nghwughwu a̱yaagwaza sang swuan ba̱ nwai lyiat a̱ni.
46012003	Mat a̱nia, n chat nyi lyen nang á̱ mbyia̱ a̱tyu nang A̱za̱za̱rak Ntswa A̱gwaza na tyia̱ gu gu shyi Yesu a̱ni bah. A̱tyu a̱ na hyia̱ nang Yesu wa ngyet A̱tyoli wu a̱ni; nggu wa ma̱ nyin gu yet a̱tyu nang A̱za̱za̱rak Ntswa A̱gwaza wu shya̱ ndung ma̱ng a̱nggu a̱ni.
46012004	Za̱náng chet A̱za̱za̱rak Ntswa nshya̱ ma̱ a̱di̱di̱t ji̱ vwuon a̱ni. A̱wot A̱za̱za̱rak Ntswa a̱nyiung wa ka̱u nji a̱mgba̱m.
46012005	Nta̱m A̱gwaza nshya̱ ma̱ a̱di̱di̱t na̱ vwuon a̱ni. A̱wot A̱gwaza a̱nyiung wa nang zi̱ nyia̱ nggu kuzang tangka̱i nta̱m.
46012006	A̱gwaza nyia̱ nta̱m di̱ nvak ma̱ a̱di̱di̱t. A̱wot ma̱ A̱gwaza a̱nyiung wa nyia̱ kuzang tangka̱i nta̱m mi̱ konyan ma̱ nzi̱t.
46012007	Á̱ nang konyan ma̱ nzi̱t kuzang ntangka̱i za̱náng chet A̱za̱za̱rak Ntswa, da̱nian zi̱ ka mbeang á̱ghyang.
46012008	A̱ghyang a̱niet, A̱za̱za̱rak Ntswa wu nang gu chet nang gu na nshei a̱lyiat A̱gwaza na ma̱ng a̱tsatsak mumwang nang á̱ tyai nggu ndyo a̱ni. A̱ghyang a̱niet mameang, A̱za̱za̱rak Ntswa wu si̱ nang nggu chet nang gu na ndyiat nang a̱tyu lyen a̱lyiat A̱gwaza nang A̱za̱za̱rak Ntswa wu tyai nggu ndyo a̱ni.
46012009	A̱ghyang a̱niet, A̱za̱za̱rak Ntswa wu si̱ nang nggu chet nang gu na nwuak fwuo gba̱mgbam, A̱gwaza a̱ tyai a̱tsatsak nchet nggu wu da̱ a̱nggu a̱tyu a̱ nwuak fwuo hu a̱ni. A̱ghyang a̱niet meang, A̱za̱za̱rak Ntswa wu si̱ nang nggu chet kuzang jen a̱ choot kuzang tangka̱i nzwan.
46012010	A̱ghyang a̱niet, A̱za̱za̱rak Ntswa wu si̱ nang nggu chet kuzang jen gu ni̱ nnyia̱ nta̱m a̱ga̱de njhyang ma̱ a̱di̱di̱t. A̱wot a̱ghyang a̱niet meang, á̱ si̱ nang nggu chet shei a̱lyiat A̱gwaza nang A̱za̱za̱rak Ntswa wu ni̱ tyai gu kpa̱sai gu shei susot á̱niet khwi ji a̱ni. A̱ghyang a̱niet byia̱ chet khap A̱za̱za̱rak Ntswa ma̱ng a̱ka̱tuk ntswa a̱ni. Ma a̱nia wa, a̱ghyang a̱niet á̱ nang nggu chet a̱ lyiat di̱ lilyem A̱za̱za̱rak Ntswa ma̱ a̱di̱di̱t nang á̱ghyang á̱niet chyi a̱ni. A̱wot a̱ghyang a̱niet, á̱ si̱ nang nggu chet bwan a̱lyiat neet di̱ lilyem A̱za̱za̱rak Ntswa nat ndyo di̱ swáng a̱lyiat lilyem susot á̱niet khwi.
46012011	A̱mgba̱m za̱náng chet jini A̱za̱za̱rak Ntswa A̱gwaza wa ma̱nyin gu ka̱u njii. Nggu wa ma̱nyin gu bu khai za̱náng chet nang gu na nang konyan a̱ni.
46012012	Vam a̱tyubishyi hu byia̱ nkap ma̱ a̱di̱di̱t. A̱wot a̱mgba̱m nkap a̱nia yet vam nyiung hwa. Ma a̱nia wa, nzi̱t zi̱ yet kidee vam Yesu Kristi hu a̱ni ndi.
46012013	Á̱niet khwi á̱ghyang ma̱ nzi̱t yet A̱yahudawa bya. Á̱ghyang á̱niet si̱ yet Nnwap na̱ nwai yet A̱yahudawa a̱ni. Á̱ghyang si̱ yet á̱khwo bya. Á̱ghyang si̱ yet mman a̱li nia. A̱wot A̱za̱za̱rak Ntswa wu wa nyia̱ a̱mgba̱m nzi̱t ba̱ptisman ji, zi̱ si̱ yet vam nyiung. A̱wot a̱mgba̱m nzi̱t, zi̱ byia̱ A̱za̱za̱rak Ntswa a̱nyiung wa.
46012014	A̱tsak a̱lyiat, vam hu byia̱ nkap ma̱ a̱di̱di̱t, ku yet kap nyiung hwa bah.
46012015	Ki̱ tak hu ku shya̱ mi̱ vam hu a̱ni nyia̱, “N gyet bwak bah. Mat a̱nia, n gyet kap vam bah.” Si̱ a̱hwa vwuong hu yet kap vam bah.
46012016	Ma a̱nia wa, ki̱ fufwuo ma nyia̱, “Nung, ngyet tswa a̱li bah. Mat a̱nia, n gyet kap vam bah.” Si̱ a̱hwa na vwuong hu yet kap vam a?
46012017	Ka̱ a̱mgba̱m vam hu wa yet tswa a̱li ja, si̱ yihwa zi̱ na nfwuong a̱vwuo na? Ma a̱nia wa, ka a̱mgba̱m vam hu wa yet fufwuo hwa, si̱ yihwa zi̱ na nfwuong swam nkyang hu?
46012018	Mat a̱nia, nvam nzi̱t na byia̱ nkap ma̱ a̱di̱di̱t. A̱wot A̱gwaza si̱ tyia̱ kuzang kap di̱ tyan nang nggu n chat hu a̱ni.
46012019	Ka̱ a̱mgba̱m vam hu wa yet kap nyiung hwa, si̱ ku li kang!
46012020	A̱tsak a̱lyiat, á̱ mbyia̱ nkap ma̱ a̱di̱di̱t. A̱mgba̱m ma̱ng a̱nia, vam hu yet nyiung hwa.
46012021	Mat a̱nia, tswa a̱li si̱ mi̱n nyia̱ ma̱ng bwak, “N byia̱ a̱ka̱ta ma̱ng a̱nwan bah.” Ma a̱nia wa, ku a̱pyia̱ meang ka̱ nyia̱ ma̱ng a̱ti̱tak, “N byia̱ a̱ka̱ta ma̱ng a̱nyin bah.”
46012022	Mami a̱tsak a̱lyiat, nkap na nang á̱ nwuan na sang chet, á̱ si̱ bu kyiak na nang kyang a̱ni bah, na̱ yet kyang chat hwa mi̱ vam hu.
46012023	Ma a̱nia wa, nkap vam na na̱ shya̱ di̱ niat a̱ni, zi̱ ni̱ chok na a̱tsatsak chok. Zi̱ ni̱ ta̱bam zi̱ kup nkap na di̱ na̱ myim á̱ li a̱ni bah.
46012024	Ku nang a̱cha̱chet nkap wu n chat á̱ ta̱bam á̱ kup naa a̱ni bah. Huhwa mbyia̱ A̱gwaza ntung vam hu ndung, da̱nian á̱ bu mbeang shi hu. A̱wot á̱ kup nkap na̱ shya̱ di̱ niat a̱ni, ma̱ng a̱yaatoot.
46012025	Si̱ huni na tyia̱ nkap na na̱ mun á̱pyia̱ mi̱ vam hu, mat a̱mgba̱m nkap na na̱ ka beang jhyang.
46012026	Ki̱ kap nyiung swuo a̱bung, a̱mgba̱m á̱kum nkap ka na mun á̱ swuo a̱bung ka dundung ma̱ng a̱nhu. Ma a̱nia wa, ka̱ á̱ ma nwuak kap nyiung shi, a̱mgba̱m á̱kum nkap ka na gwai dundung ma̱ng a̱nhu.
46012027	Ma a̱nia wa, a̱mgba̱m nyin sot á̱niet khwi ji, nyi yet vam Kristi hwa. A̱wot konyan ma̱ nyin yet kap nyiung hwa mi̱ vam nggu hu.
46012028	A̱wot A̱gwaza si̱ khai á̱ghyang á̱niet mi̱ sot á̱niet khwi ji: a̱nyiung, a̱yaata̱m Yesu; a̱feang, a̱yaata̱m a̱kwonu A̱gwaza; a̱tat, á̱niet tyiet; a̱wot ma̱ng á̱niet nyia̱ nkyang a̱ga̱de, ma̱ng á̱niet ba̱ byia̱ za̱náng chet choot á̱niet nzwán a̱ni; ma̱ng á̱niet ba̱ byia̱ za̱náng chet beang á̱ghyang a̱ni; ma̱ng á̱niet byia̱ za̱náng chet yet a̱yaakwak a̱son a̱ni; ma̱ng á̱niet ba̱ lyiat di̱ lilyem A̱za̱za̱rak Ntswa nang á̱ chyi a̱ni.
46012029	A̱mgba̱m á̱niet khwi ba yet a̱yaata̱m Yesu byaa? A̱mgba̱m á̱niet khwi ba yet a̱yaata̱m a̱kwonu A̱gwaza bya mami susot á̱niet khwi ji a? A̱mgba̱m á̱niet khwi ba yet á̱niet tyiet byaa? Kee, a̱mgba̱m á̱niet khwi ba yet á̱niet nyia̱ nta̱m a̱ga̱de byaa?
46012030	A̱mgba̱m á̱niet khwi bibya byia̱ za̱náng chet choot á̱niet nzwán baa? A̱mgba̱m á̱niet khwi bibya byia̱ za̱náng chet lyiat di̱ lilyem A̱za̱za̱rak Ntswa ghyang nang á̱ chyi a̱ni a? Kee, a̱mgba̱m mba wa byia̱ za̱náng chet bwan lilyem A̱za̱za̱rak Ntswa ghyang hu? Kaai!
46012031	Mat a̱nia, ku myim nyi byia̱ di̱dang za̱náng chet ji̱ na beang a̱ swak a̱ni. A̱wot a̱mgba̱m ma̱ng a̱nia, n na ntyai nyin vak ku yet a̱ swak a̱ni.
46013001	Ki̱ n si̱ mi̱n dyiat a̱mgba̱m lilyem swanta hu, mbeang lilyem a̱yaata̱m tswá A̱gwaza hu, a̱wot nang n chat a̱yin bah; n di nang li̱lak ji̱ shyui a̱fufwuo, ku byin ji̱ byia̱ a̱gba̱ndang a̱nwuat a̱ni.
46013002	Ma a̱nia wa, ki̱ n byia̱ za̱nang chet shei a̱lyiat A̱gwaza, n si̱ bu nfi̱k a̱mgba̱m nkyang nang A̱gwaza la̱p a̱ sak di̱ niat a̱ni; a̱wot n si̱ mbyia̱ a̱mgba̱m mumwang, n si̱ bu nwuak a̱chuchuk ba̱t nang n na nshya̱i a̱ka̱fan a̱ni; a̱wot da̱nang n chat a̱yin bah, n gyet kyang bah.
46013003	Ki̱ n na nwuak á̱kunak a̱mgba̱m zwá nang n byia̱ a̱ni, a̱wot n bu nwuak vam nung hu nang za̱nang a̱ni, da̱nian n ka ntam; a̱wot nang n chat a̱yin bah, n byia̱ kpangti̱n bah.
46013004	A̱tyu chat á̱niet ni̱ nyap fwuo nggu hu, a̱tyu chat á̱niet ni̱ fwuong kunak, a̱tyu chat á̱niet ni̱ nyia̱ fi̱p bah, da̱ nggu a̱ ni̱ tam ku a̱ nyia̱ a̱dung a̱pyia̱ bah,
46013005	A̱tyu chat á̱niet ni̱ jhyuai á̱niet bah, da̱ nggu, a̱ ni̱ chat a̱pyia̱ bah. A̱tyu chat á̱niet ni̱ tsaai jhya̱ bah, da̱ nggu, a̱ ni̱ ba̱ng a̱yin mi̱ fwuo bah.
46013006	A̱tyu chat á̱niet ni̱ fwuong nyinyang nwai nyia̱ tsotswat bah. Da̱ a̱kwonu a̱kya, a̱ ni̱ fa̱k nyinyang ka̱ á̱ nyia̱ a̱chuchuk wu.
46013007	A̱tyu chat á̱niet ni̱ nti̱n fwuo bah, da̱ nggu, a̱ ni̱ but mi̱ fwuo di̱ nwuak a̱chuchuk di̱ kuzang kyang bah. Da̱ a̱kwonu a̱kya, a̱ ni̱ ntyia̱ nfwuo kuzang jen, a̱wot a̱ ni̱ gbang a̱lyia̱ mami kuzang kyang.
46013008	Tangka̱i chat á̱niet huni si̱ mi̱n mak tyak bah, ku na nshya̱ ba̱ng si̱ nat sang sangba̱p! Shei a̱lyiat a̱kwonu A̱gwaza, lyiat di̱ lilyem A̱za̱za̱rak Ntswa nang á̱ chyi a̱ni, ma̱ng a̱tsatsak mumwang á̱ tyai a̱ni, a̱mgba̱m nkyang nani na tyak. A̱wot chat á̱ghyang hu na nshya̱ si̱ nat sang sangba̱p!
46013009	Mat ma̱ninika, za̱nang chet lyen kyang zi̱t ji yet á̱kum kya da̱ a̱jhyem wu. A̱wot za̱nang chet shei a̱lyiat a̱kwonu A̱gwaza nzi̱t hu ni̱ tyai kuzang kyang jhyem bah.
46013010	A̱wot ka̱ a̱jhyem lyen wu ba̱ bai, á̱kum za̱nang chet kani na yet a̱buk kyang wa.
46013011	Jen nang n ku ngyet nggwon a̱ni, n ni̱ ndyiat, n nyia̱ a̱di̱dam nang nggwon a̱ni. A̱wot n si̱ mbyia̱ ta̱fwat nang nggwon a̱ni. A̱wot nang n shi a̱ni, n si̱ ghwon nyia̱ nta̱m da̱won.
46013012	Ma̱ninika, zi̱ nwuan ghyughyui nang ghwughwu mi̱ ma̱dubi a̱ni. A̱wot jen chobai, zi̱ na li kuzang kyang kpa̱sai, á̱ghyi ma̱ng á̱ghyi. Ma a̱nia wa, a̱mgba̱m nkyang nang n dyen ma̱nini a̱ni, na̱ yet a̱jhyem wa bah. A̱wot jen chobai, n na ndyen kuzang kyang cha̱chaat, di̱ si̱sak ji nang A̱gwaza ndyen nung cha̱chaat a̱ni.
46013013	Mat a̱nia, nkyang ntat nia na nshya̱ si̱ nat sang sangba̱p hu, ni̱nia yet; nwuak fwuo, tyia̱ fwuo, ma̱ng chat á̱ghyang nzi̱t. A̱wot a̱gba̱ndang za̱nang chet wu a̱ swak mi̱ nkyang ntat nani a̱ni, nggu wa yet chat á̱ghyang hu.
46014001	Nyi tyia̱ a̱lyia̱ di̱ chat á̱ghyang. Nyi bu fwuong di̱dang za̱náng chet A̱za̱za̱rak Ntswa, a̱wot za̱náng chet ji̱ swak á̱kum ka a̱mgba̱m a̱ni, jija yet shei a̱lyiat da̱ a̱kwonu A̱gwaza nang A̱za̱za̱rak Ntswa wu tyai nggu ndyo a̱ni.
46014002	Mat a̱tyu a̱ lyen lyiat di̱ lilyem A̱za̱za̱rak Ntswa ghyang nang á̱ chyi a̱ni, A̱gwaza wa nang gu lyiat ma̱ng a̱nggu. Á̱niet bya nang gu lyiat ma̱ng a̱mba bah. Mat á̱ mbyia̱ a̱tyu a̱ fi̱k a̱lyem ka nang gu lyiat a̱ni bah. Kyang ku mbyia̱ a̱ni, A̱za̱za̱rak Ntswa wa na nang gu chet a̱lyiat hu, a̱wot a̱ tyai a̱tsatsak a̱lyiat A̱gwaza a̱ shya̱ di̱ niat a̱ni.
46014003	A̱wot di̱n vak ghyang, a̱tyu a̱ ni̱ shei á̱niet khwi ba a̱lyiat da̱ a̱kwonu A̱gwaza nang A̱za̱za̱rak Ntswa tyai nggu ndyo a̱ni; a̱ ni̱ tyei mba chet hwa. A̱ si̱ tyei mba gba̱gbak. A̱wot a̱ si̱ bu shyim mba nfwuo na.
46014004	A̱tyu a̱ ni̱ lyiat di̱ lilyem A̱za̱za̱rak Ntswa ghyang a̱ni, a̱ ni̱ tyei nwuak a̱chuchuk nggu hu mban chet. A̱wot a̱tyu a̱ ni̱ shei a̱lyiat A̱gwaza na nang A̱za̱za̱rak Ntswa wu tyai nggu ndyo a̱ni; a̱ ni̱ tyei a̱mgba̱m nwuak a̱chuchuk á̱niet khwi hu ku mban chet.
46014005	N chat a̱mgba̱m nyin nyi lyiat di̱ lilyem A̱za̱za̱rak Ntswa ghyang. A̱wot kyang hu n chat swak a̱ni, nyi shei a̱lyiat A̱gwaza nang A̱za̱za̱rak Ntswa tyai nyin dyo a̱ni. Mat shei a̱lyiat A̱gwaza nang A̱za̱za̱rak Ntswa tyai nyin dyo a̱ni; ku yet a̱ swak lyiat di̱ lilyem A̱za̱za̱rak Ntswa ghyang hu. Si̱ nang á̱ mbyia̱ a̱tyu a̱ na bwan á̱niet khwi ba a̱lyem A̱za̱za̱rak Ntswa ka nang a lyiat a̱ni; da̱nian á̱ ka tyei a̱mgba̱m nwuak a̱chuchuk á̱niet khwi hu ku mban chet.
46014006	Mat a̱nia, nyin á̱niet khwi Yesu ba nang n chat a̱ni, ki̱ n bai n si̱ ndyiat ma̱ng a̱nyin da̱ a̱lyem A̱za̱za̱rak Ntswa ghyang nang nyi lyen a̱ni bah; zang kpangti̱n ja nyi na shya̱? A̱wot ki̱ n hyia̱ ma̱ng a̱nyin a̱tsatsak ta̱m wu nang A̱za̱za̱rak Ntswa tyai nung ndyo a̱ni, ku a̱tsatsak mumwang nang á̱ tyai nung dyo a̱ni; ku shei A̱lyiat A̱gwaza nang A̱za̱za̱rak Ntswa wu tyai nung dyo a̱ni, ku n tyiet nyin kyang, si̱ nani na beang nyin.
46014007	Ma a̱nia wa, nkyang sang swuan nang a̱gwa ku zunzom a̱ni, ki̱ a̱nak mba ka ghwut shansham bah; á̱ na nyia̱ ni wa a̱yin a̱ nfi̱k a̱bwom nang ba̱ bwom a̱ni.
46014008	Ka̱ á̱ tyiap a̱gwa ka shansham di̱ si̱sak ji nang a̱tyu nzwang na nfa̱k yorong hu a̱ni bah; a̱ na nyia̱ ni wa gu nda̱p vam da̱nian zwang ji?
46014009	Ma a̱nia wa, ku ndi ma̱ng a̱nyin. Ki̱ nyi lyiat ma̱ng á̱niet ma̱ng swáng á̱lyiat da̱ a̱lyem nang ba̱ fi̱k a̱ni bah, ba̱ na nyia̱ ni wa ba̱ ndyen kyang hu nang nyi shei a̱ni? Nyi na gba̱ra̱m a̱lyiat na ma̱ tai wa.
46014010	Á̱ mbyia̱ lilyem ma̱ a̱di̱di̱t ku vwuon mi̱ swanta hu a̱ni. A̱wot kuzang a̱lyem byia̱ swáng á̱lyiat ji fa kyang a̱ni.
46014011	Ki̱ n fi̱k a̱lyem a̱kya bah, n ngyet á̱nietchen wa da̱ a̱vwuo a̱tyu a̱ lyiat a̱lyem a̱kya a̱ni. Nggu a̱tyu lyiat wu meang, a̱ ma na yet á̱nietchen wa da̱ a̱vwuo nung.
46014012	A̱nia wa ku ndi da̱ a̱vwuo nyin. Nang nyi mbyia̱ di̱dang shya̱ za̱náng chet A̱za̱za̱rak Ntswa A̱gwaza ji a̱ni; si̱ nyi chat za̱náng chet ji nang nyi na ntyei a̱mgba̱m á̱niet khwi ba, ba̱ mban chet di̱ khwi hu a̱ni.
46014013	Mat a̱nia, konyan wa lyiat di̱ lilyem A̱za̱za̱rak Ntswa nang á̱ chyi a̱ni, si̱ gu naai A̱gwaza a̱ nang gu za̱nang chet ji gu na mbwuak a̱lyem ka nang gu lyiat a̱ni.
46014014	Mat ki̱ n naai A̱gwaza di̱ lilyem A̱za̱za̱rak Ntswa ghyang, tswa nung jija naai. A̱wot nung, n si̱ mi̱n fi̱k kyang hu nang n dyiat mi̱ fwuo nung hu a̱ni bah.
46014015	Ka̱ a̱nia wa, yihwa n na nyia̱? N na naai A̱gwaza mi̱ tswa nung ji. A̱wot n bu na naai A̱gwaza mi̱ fwuo nung ma̱ng swáng á̱lyiat nang n na nfi̱k a̱ni. N na bwom mi̱ tswa nung ji. A̱wot n bu na bwom mi̱ fwuo nung ma̱ng swáng á̱lyiat nang n na fi̱k a̱ni.
46014016	Mat, ka̱ a dyep A̱gwaza wu mi̱ tswa ang ja ma̱nyin ji, á̱ na nyia̱ ni wa á̱niet ba di̱ ba̱ fi̱k swáng a̱lyiat nang a lyiat a̱ni bah, ba̱ ndyep A̱gwaza ndung ma̱ng a̱nwan? Ba̱ na nyia̱ ni wa ba̱ ngwai A̱gwaza wu ndung ma̱ng a̱nwan, ki̱ ba̱ fi̱k swáng a̱lyiat nang a lyiat a̱ni bah?
46014017	A̱wot nwan ma̱ a̱pyia̱ ang a gwai A̱gwaza wu shansham. A̱wot a̱lyiat nang a lyiat a̱ni, na tyei á̱niet ba̱ fwuong ang a̱ni, ba̱ mban chet mi̱ khwi hu bah.
46014018	N gwai A̱gwaza, nang n dyiat di̱ lilyem A̱za̱za̱rak Ntswa swak konyan ma̱ nyin.
46014019	A̱mgba̱m ma̱ng a̱nia, ma̱ a̱tung sot á̱niet khwi, kyang hu n chat swak a̱ni, hu hwa yet; n dyiat swáng á̱lyiat tsuon nang konyan na fi̱k ji beang nggu a̱ni; ku lan nang n na ndyiat swáng a̱lyiat chyikwop swak da̱ a̱lyem A̱za̱za̱rak Ntswa a̱ghyang nang a̱yin chyi a̱ni.
46014020	Nyin á̱niet khwi Yesu ba nang n chat a̱ni, nyi yok nyia̱ a̱di̱dam nang mman a̱ni di̱ kyang nani bah. (Nyi yet á̱niet sang a̱bun nang a̱bachyuang a̱bamman a̱ni, di̱n vak a̱ka̱tuk). A̱wot nyi byia̱ a̱di̱dam tat a̱ghyi, nyi fi̱k ntangka̱i nkyang nani.
46014021	Á̱ lyuut mami A̱lyiat A̱gwaza na nyia̱, “A̱gwaza wa hyia̱ nyia̱, ‘N na ndyiat ma̱ng á̱niet nung ba di̱ lilyem ghyáng ku yet fai a̱ni, a̱wot mami nunu á̱nietchen. A̱mgba̱m ma̱ng a̱nia, ba̱ na fa̱k nung bah.’ ”
46014022	Mat a̱nia, za̱náng chet lyiat di̱ lilyem A̱za̱za̱rak Ntswa ghyang nang á̱ chyi a̱ni, ji̱ yet kyang a̱ga̱de ku na tak, nang á̱ nkhap á̱niet nwai khwi Yesu ba zan ma̱ng á̱niet khwi nggu ba a̱ni. A̱wot za̱nang chet shei a̱lyiat A̱gwaza nang A̱za̱za̱rak Ntswa ni̱ tyai a̱ni, ji̱ yet kpangti̱n ji̱ na beang á̱niet khwi Yesu bya a̱ni, kang ma̱ng á̱niet nwai khwi nggu ba.
46014023	Mat a̱nia, ka̱ á̱niet ba̱ nwai yet á̱niet khwi Yesu a̱ni, ku á̱niet ba̱ nwai fi̱k nkyang nani a̱ni, bai ma̱ a̱tung sot nyin á̱niet khwi, a̱wot ba̱ si̱ fa̱k konyan lyiat da̱ a̱lyem da̱nang ba̱ fi̱k a̱ni bah; mee ba̱ na fa̱k nang nyi lyiat di̱ lilyem ma̱ tai, nang pyipyia̱ nyin hu bwuak wa a̱ni a?
46014024	A̱wot ka̱ a̱mgba̱m nyin sot á̱niet khwi Yesu shya̱ di̱ shei a̱lyiat A̱gwaza na nang A̱za̱za̱rak Ntswa tyai nyin ndyo a̱ni, a̱wot á̱niet nwai khwi Yesu, ku á̱niet ba̱ nwai fi̱k nkyang nani a̱ni, si̱ bai ma̱ a̱tung sot á̱niet khwi nyin ka; a̱lyiat A̱gwaza na na kpaat mbaa mi̱ nfwuo mba na mat a̱ka̱tuk nyia̱ mba wu. A̱wot na̱ nyia̱ mba shi̱ri̱ya mat kyang nang nyi shei a̱ni.
46014025	Nang ba̱ mmyiai a̱fufwuo á̱ fwuong a̱lyiat A̱gwaza na a̱ni, a̱di̱dam mi̱ nfwuo mba wu a̱ shya̱ di̱ niat a̱ni, á̱ na ghwut ma̱ng a̱di̱dam wu kpa̱sai. A̱wot ba̱ na kpaat a̱khwukhwut ba̱ kyuak ntong a̱zaghyi A̱gwaza, ba̱ nyia̱, “A̱tsatsak a̱lyiat, A̱gwaza shya̱ a̱ji mami nyin!”
46014026	Mat a̱nia, nyin á̱niet khwi Yesu ba nang n chat a̱ni, yihwa zi̱ na nyia̱? Ka̱ nyi ni̱ ntung ndung, a̱ghyang a̱niet na bwom. A̱ghyang a̱niet a̱ tyiet, a̱ghyang a̱niet na tak kpa̱sai a̱tsatsak ta̱m ji nang A̱gwaza tyai nggu ndyo a̱ni, a̱ghyang a̱niet na lyiat di̱ lilyem A̱za̱za̱rak Ntswa ghyang nang á̱ chyi a̱ni. A̱wot a̱ghyang a̱niet a̱ bwan lilyem A̱za̱za̱rak Ntswa nang á̱ lyiat a̱ni. Ku myim nyi nyia̱ kuzang kyang, da̱nian nyi ka tyei á̱ghyang nyin nyi mban chet mi̱ khwi hu.
46014027	Ka̱ á̱ghyang á̱niet na lyiat di̱ lilyem A̱za̱za̱rak Ntswa ghyang nang á̱ chyi a̱ni, ba̱ yok swak á̱niet a̱feang ku á̱niet a̱tat bah. Ku yet ta hwa, ba̱ lyiat a̱nyanyin. A̱wot nang a̱ghyang a̱niet ma̱ mba bwan a̱lyem nang ba̱ lyiat a̱ni.
46014028	A̱wot ka̱ á̱ ma mbyia̱ a̱tyu a̱ nshya̱ ma̱ a̱tung sot á̱niet khwi ka a̱ na bwan a̱lyem A̱za̱za̱rak Ntswa ka nang á̱ lyiat a̱ni bah; ku yet ta hwa konyan ma̱ mba a̱ swan nyonywang mami a̱tung sot á̱niet khwi nyin ka. A̱wot ba̱ lyiat ma̱ng A̱gwaza di̱ lilyem A̱za̱za̱rak Ntswa ghyang nang á̱ chyi hu a̱ni ma̱nyin mba.
46014029	Á̱niet shei a̱lyiat A̱gwaza nang A̱za̱za̱rak Ntswa tyai mba ndyo a̱ni meang, ba̱ yok swak á̱niet a̱feang ku á̱niet a̱tat bah. A̱wot ba̱ ghwon á̱ghyang á̱niet bya ba̱ mak a̱lyiat mba na.
46014030	A̱wot ka̱ a̱ghyang a̱niet shya̱ di̱ shei a̱lyiat A̱gwaza nang A̱za̱za̱rak Ntswa tyai nggu ndyo a̱ni, a̱wot a̱ghyang a̱niet si̱ san a̱tsatsak ta̱m nang A̱gwaza tyai nggu ndyo a̱ni; a̱tyu a̱ shya̱ di̱ shei a̱lyiat A̱gwaza na a̱ni, ku yet ta hwa, a̱ yok, a̱wot gu tyia̱ nywang.
46014031	Ka̱ nyi nyia̱ a̱nia, a̱mgba̱m á̱niet ba ba̱ shei a̱lyiat A̱gwaza nang A̱za̱za̱rak Ntswa tyai mba ndyo a̱ni, na shya̱ a̱wat nang ba̱ na ndyiat a̱nyanyin a̱ni. Mat a̱nia, konyan ma̱ nyin a̱ ka myiam, a̱wot á̱ bu tyia̱ nggu a̱ mban chet di̱ khwi Yesu hu.
46014032	Nyi yok bwung bah; á̱niet ba ba̱ byia̱ za̱nang chet shei a̱lyiat A̱gwaza nang A̱za̱za̱rak Ntswa tyai mba ndyo a̱ni, ku myim ba̱ ta̱bat pyipyia̱ mba, a̱wot ba̱ lyiat a̱nyanyin.
46014033	Mat A̱gwaza wu yet A̱gwaza kyiai swat hwa bah. A̱wot a̱ yet A̱gwaza swat nyinyang wa. A̱nia ku ndi da̱ a̱vwuo a̱ka̱tung susot a̱mgba̱m á̱za̱za̱rak á̱niet khwi A̱gwaza ba.
46014034	Ku yet ta hwa á̱nyiuk ba̱ swan nyonywang di̱n jen a̱ka̱tung á̱niet khwi ji. Mat á̱ shim mba ndyo ba̱ lyiat bah. Ku myim á̱nyiuk ba̱ tyei pyipyia̱ mba mbwak tyok á̱tyok mba ba ma̱ a̱ka̱tung susot á̱niet khwi; ma̱nang á̱ ndyuut mi̱ doka Musa ji a̱ni.
46014035	Ka̱ á̱nyiuk byia̱ kyang lyip, si̱ ba̱ lyip á̱tyok mba ba ma̱ a̱ka̱sa. Mat ku myim a̱byii̱k a̱ lyiat kpa̱sai ma̱ a̱ka̱tung susot á̱niet khwi bah.
46014036	Kee nyin á̱niet khwi A̱korontiyawa ba, nyi fa a̱lyiat A̱gwaza na tsa neet da̱ a̱vwuo nyin kyaa? Kee ma̱ nyin bya nang á̱ nwuak nyin na ma̱nyin nyin?
46014037	Ka̱ a̱yin fa nyia̱ a̱ yet a̱tyu shei a̱lyiat a̱kwonu A̱gwaza wa, ku a̱ nyia̱ a̱di̱dam A̱za̱za̱rak Ntswa wa nang gu chet hu; ku myim gu shim a̱lyiat na nang n dyiat a̱ni. Na̱ yet kam hwa, ku neet da̱ a̱vwuo A̱tyoli Yesu ma̱ a̱pyia̱ nggu a̱ni.
46014038	A̱wot ka̱ a̱yin ma ndak shim kam huni, nggu meang A̱gwaza ma na lak shim nggu hu.
46014039	Mat a̱nia, nyin á̱niet khwi Yesu ba nang n chat a̱ni, nyi tyia̱ fwuo di̱ shei a̱tsatsak a̱lyiat A̱gwaza nang A̱za̱za̱rak Ntswa tyai nyin dyo a̱ni. A̱wot nyi bu yok vwuong á̱niet khwi ba̱ lyiat di̱ lilyem A̱za̱za̱rak Ntswa ghyang nang á̱ chyi a̱ni bah.
46014040	A̱wot ku yet ta hwa, nyi nyia̱ kuzang kyang ku myim a̱ni a̱nyanyin, a̱wot nyi nyia̱ nhu shansham.
46015001	Ma̱ninika, nyin á̱niet khwi Yesu ba nang n chat a̱ni, nyi jhyung A̱sham Nkhang ka nang n ku nshei ma̱ng a̱nyin di̱n jen jhyang a̱ni. Nyi ku san ka mbwak nfeang di̱n jen a̱ja. A̱wot nyi ni̱ yong di̱ kuntyin a̱hwa mi̱ chet.
46015002	Da̱ A̱sham Nkhang kani kya nang nyi na nshya̱ san hu da̱ a̱vwuo A̱gwaza; ka̱nang nyi ba̱ng ka mi̱ chet ma̱nang n ku ntak ma̱ng a̱nyin ka a̱ni. Kalak nwuak fwuo nyin hu da̱ nka di̱n tsa hu, ku yet a̱tsatsak wa bah.
46015003	A̱sham Nkhang ka ka̱ yet a̱tsatsak nang n san a̱ni, kikya nang n shei nyin nyia̱: Kristi khwu da̱nian a̱ka̱tuk nyia̱ nzi̱t wu, ma̱nang á̱ ndyuut ma̱ A̱lyiat A̱gwaza na a̱ni.
46015004	Á̱ ku niat gu, a̱wot a̱ si̱ doot ma̱ng swuan ma̱ á̱niet ba̱ ka̱n kwi a̱ni a̱tuk mam tat ka, ma̱nang á̱ ndyuut ma̱ A̱lyiat A̱gwaza na a̱ni.
46015005	A̱ si̱ tyai a̱pyia̱ nggu kpa̱sai da̱ a̱vwuo Bitut ma̱ng á̱kum mman ta̱m swak ma̱ a̱feang ka.
46015006	A̱wot a̱ si̱ bu tyai a̱pyia̱ nggu di̱n jen jhyung da̱ a̱vwuo á̱niet khwi ba̱ swak chyi tsuon a̱ni. Á̱ghyang ma̱ a̱mba ni̱ shya̱ a̱chet, a̱wot á̱ghyang á̱niet ka̱n kwi.
46015007	A̱jawa a̱ si̱ tyai a̱pyia̱ nggu kpa̱sai da̱ a̱vwuo Yakubu, a̱wot ma̱ng a̱mgba̱m á̱kum a̱yaata̱m nggu ba.
46015008	Di̱ ngaan hu, a̱ si̱ tyai a̱pyia̱ nggu kpa̱sai da̱ a̱vwuo nung. N si̱ ndi nggu, ku nang á̱ nyia̱ á̱ ku byin nung ma̱ a̱bya̱bya̱ njen a̱ni.
46015009	Mat, nung gwa ngyet a̱tsak a̱bada̱dei wu mami a̱mgba̱m a̱yaata̱m Yesu ba. N maai á̱ yei nung a̱ta̱m Yesu bah, mat n ku ya̱shuk á̱niet khwi Yesu ba, n si̱ nyia̱ mba a̱ka̱kpa̱t.
46015010	A̱wot tangka̱i a̱ta̱m wu nang n gyet a̱fwun a̱ni, n gyet gu mat shok A̱gwaza ja. A̱wot shok nang A̱gwaza nyia̱ nung dyo a̱ni, ji̱ yet a̱buk kyang wa bah. Da̱ a̱kwonu a̱kya, n nyia̱ ta̱m shei a̱lyiat A̱gwaza hu swak á̱kum a̱yaata̱m Yesu ka. A̱mgba̱m ma̱ng a̱nia, chet shei a̱lyiat A̱gwaza a̱hwa yet si̱ nung hwa bah. A̱wot A̱gwaza wa nyia̱ ta̱m ma̱ng a̱nung mat shok nggu ji.
46015011	Mat a̱nia, ku nung gwa n shei a̱lyiat A̱gwaza na, ku a̱yaata̱m á̱ghyang bya ma nshei naa, ku shyak bah. Mat a̱mgba̱m nzi̱t, zi̱ shei A̱sham Nkhang a̱nyiung kya, nang nyi san nyi si̱ nwuak a̱chuchuk da̱ nka a̱ni.
46015012	Ma̱ninika, ki̱ zi̱ shei a̱lyiat A̱gwaza na nyia̱ Kristi ku khwu, a̱ si̱ doot ma̱ng swuan ma̱ á̱niet ba̱ ka̱n kwi a̱ni; yihwa mbyia̱ nang á̱ghyang ma̱ nyin nnyia̱ di̱ á̱niet ba̱ ka̱n kwi a̱ni, na doot ma̱ng swuan bah?
46015013	Mat ka̱ á̱ mbyia̱ doot ma̱ng swuan ma̱ á̱niet ba̱ ka̱n kwi a̱ni bah, a̱wot ku tak da̱nang Kristi meang ku ndoot ma̱ng swuan ma̱ á̱niet ba̱ ka̱n khwi a̱ni bah.
46015014	A̱wot ki̱ Kristi ma ndoot ma̱ng swuan ma̱ á̱niet ba̱ ka̱n kwi a̱ni bah, a̱mgba̱m shei a̱lyiat A̱gwaza nzi̱t hu yet kyang bah, a̱wot nwuak fwuo nyin hu di̱ Kristi yet a̱buk kyang wa.
46015015	A̱wot ka̱ a̱nia wa, nzi̱t a̱yaata̱m Yesu ba zi̱ bwoi A̱gwaza a̱ka̱laa nia. Mat zi̱ tak nang A̱gwaza ka̱n ta̱ngam Yesu ma̱ng swuan ma̱ á̱niet ba̱ ka̱n kwi a̱ni. A̱wot da̱ mba, á̱ ta̱ngam gu ma̱ng swuan ma̱ á̱niet ba̱ ka̱n kwi a̱ni bah. Ka̱ a̱nia wa ku ndi bah, á̱niet ba̱ ka̱n kwi a̱ni, ba̱ na doot ma̱ng swuan ma̱ á̱niet ba̱ ka̱n kwi a̱ni bah.
46015016	A̱wot ka̱nang á̱niet ba̱ ka̱n kwi a̱ni, na doot ma̱ng swuan ma̱ á̱niet ba̱ ka̱n kwi a̱ni bah; ku tak da̱nang Kristi meang ndoot ma̱ng swuan ma̱ á̱niet ba̱ ka̱n kwi a̱ni bah.
46015017	A̱wot ka̱ á̱ ma ta̱ngam Kristi ma̱ng swuan ma̱ á̱niet ba̱ ka̱n kwi a̱ni bah, nyi nwuak fwuo da̱ a̱buk kyang wa, a̱wot á̱ ka̱n chi a̱ka̱tuk nyia̱ nyin wu bah.
46015018	Ka̱ ku li a̱nia, ku tak nang a̱mgba̱m á̱niet ba̱ nwuak fwuo di̱ Kristi a̱ni, ba̱ bwuk wa ba̱ng si̱ nat sang sangba̱p!
46015019	Ma a̱nia wa, ki̱ zi̱ ba̱ng fwuo di̱ Kristi da̱nian swat mi̱ swanta huni hwa ma̱nyin hu, zi̱ yet á̱niet bya á̱ na fa̱k kunak ba swak konyan mi̱ swanta hu a̱ni!
46015020	A̱wot a̱tsatsak a̱lyiat wu wa yet, A̱gwaza ta̱ngam Yesu Kristi ma̱ng swuan ma̱ á̱niet ba̱ ka̱n kwi a̱ni. Nggu wa yet a̱son mami á̱kpa á̱niet ba̱ tai a̱gba̱ndang chak yak a̱mgba̱m á̱niet nang A̱gwaza na ta̱ngam ma̱ng swuan ma̱ á̱niet ba̱ ka̱n kwi a̱ni.
46015021	Mat a̱nia, ma̱nang á̱niet swanta ba nkwi mat a̱ka̱tuk nyia̱ A̱da̱mu a̱ni; ma̱ a̱nia wa, á̱niet swanta ba na ndoot ma̱ng swuan ma̱ á̱niet ba̱ ka̱n kwi a̱ni mat Yesu Kristi.
46015022	Ma̱nang konyan nkwi mat a̱mgba̱m nzi̱t zi̱ mun á̱pyia̱ ma̱ng A̱da̱mu a̱ni; ma a̱nia wa, konyan wa mun á̱pyia̱ ma̱ng Kristi, á̱ na nang nggu swuan swai.
46015023	A̱jawa A̱gwaza na ta̱ngam á̱niet ba̱ ka̱n kwi a̱ni ma̱ng swuan, konyan mi̱ njen nggu: Kristi wa ku yet a̱son doot ma̱ng swuan mami á̱kpa á̱niet, ba̱ tai a̱gba̱ndang chak yak á̱niet ba̱ kan kwi a̱ni. A̱wot a̱mgba̱m á̱niet ba̱ khwi nggu a̱ni, á̱ na ta̱ngam mba ma̱ng swuan di̱n jen bwuok nggu ji.
46015024	Ki̱ si̱ a̱hwa swak, á̱ngaan swanta ka ka̱ sii bai. Di̱n jen a̱jaja nang Kristi na mbi̱ri̱m kuzang a̱kwak a̱son, tyok, ma̱ng chet. A̱wot a̱ sii bwuok ma̱ng Tyok hu a̱ nwuak A̱gwaza a̱ yet A̱tyia̱ wu a̱ni.
46015025	Mat ku yet ta hwa Kristi a̱ nyia̱ tyok, si̱ nang gu swuo chet a̱mgba̱m á̱niet lak li nggu ba, a̱ sii tyia̱ mba a̱tafa á̱tai a̱ti̱tak nggu ba.
46015026	A̱wot a̱tyu lak li ngaan wu nang á̱ na swuo chet guu á̱ tyak ma̱ng a̱nggu a̱ni, nggu wa yet a̱khwu.
46015027	Mat á̱ lyuut ma̱ A̱lyiat A̱gwaza na nyia̱, “A̱gwaza ka̱n tyia̱ a̱mgba̱m kuzang kyang mbwak tyok gu.” (A̱wot nang á̱ nhyia̱ a̱ni, “A̱mgba̱m kuzang kyang shya̱ mbwak tyok gu,” ku tak kpa̱sai nang A̱gwaza ma̱ a̱pyia̱ nggu a̱ nwuak Kristi tyok hu a̱ni, mun a̱ shya̱ mbwak Kristi ka bah.)
46015028	Mat a̱nia, jen nang A̱gwaza ntyia̱ a̱mgba̱m kuzang kyang mbwak tyok Kristi, a̱ yet Nggwon A̱gwaza ka a̱ni; a̱jawa Nggwon ka meang na tyia̱ a̱pyia̱ nka mbwak Tyok A̱gwaza hu. Da̱nian A̱gwaza, a̱ tyia̱ a̱mgba̱m kuzang kyang mbwak tyok Nggwon nggu ka a̱ni, a̱ ka yet a̱gba̱ndang a̱gwam tazwa a̱mgba̱m kuzang kyang mi̱ kuzang a̱vwuo.
46015029	Ka̱nang á̱ na ta̱ngam á̱niet ba̱ ka̱n kwi a̱ni ma̱ng swuan bah, yihwa mbyia̱ nang á̱ nyia̱ á̱ghyang á̱niet ba̱ ni̱ swuan a̱ni ba̱ptisman da̱ a̱kwonu á̱niet ba̱ ka̱n kwi a̱ni? Ka̱ á̱ na ta̱ngam á̱niet ba̱ ka̱n kwi a̱ni ma̱ng swuan bah, yihwa mbyia̱ nang á̱ nyia̱ á̱ghyang á̱niet ba̱ ni̱ swuan a̱ni ba̱ptisman ji, da̱ a̱kwonu mbaa?
46015030	Ma a̱nia wa da̱ a̱vwuo nzi̱t, yihwa mbyia̱ nang zi̱ ntyei á̱pyia̱ nzi̱t di̱n vak a̱khwu kuzang jen?
46015031	Nyin á̱niet khwi Yesu ba nang n chat a̱ni, ma̱nang n tam di̱ kyang nang Kristi Yesu A̱tyoli nzi̱t wu nyia̱ nyin dyo a̱ni; ma a̱nia wa, a̱tsak a̱lyiat n shyi, n nwuan a̱khwu kuzang a̱tuk.
46015032	A̱wot ka̱ á̱niet ba̱ ka̱n kwi a̱ni na doot ma̱ng swuan bah, zang kpangti̱n ja n na shya̱ da̱ a̱yaat nung ka ma̱ng nyam a̱yit ji; jija yet á̱niet A̱fisut a̱bya? A̱wot ka̱nang á̱ na mbyia̱ doot ma̱ng swuan ma̱ á̱niet ba̱ ka̱n kwi a̱ni bah, si̱ zi̱ nyia̱, “Yok zi̱ ya tsa nswuo, mat a̱tson zi̱ wu kwi!”
46015033	Nyi yok shim á̱niet ba̱ laai nyin ma̱ng tangka̱i a̱lyiat huni bah, mat á̱ ni̱ nyia̱, “Swat ma̱ng á̱ka̱tuk á̱niet ni̱ byian a̱tan swat.”
46015034	Nyi nyia̱ á̱tsatsak a̱di̱dam di̱ kyang ku yet a̱tan a̱ni. A̱wot nyi ghwon a̱ka̱tuk nyia̱. Mat á̱ghyang á̱niet ma̱ nyin lyen A̱gwaza bah, ku yet kyang nsum hwa.
46015035	A̱wot shimba a̱ghyang a̱niet na lyip nyia̱, “Á̱ na nyia̱ ni wa á̱ nta̱ngam á̱niet ba̱ ka̱n kwi a̱ni? Zang ntangka̱i nvam nia nang á̱niet ba̱ ka̱n kwi a̱ni na ndoot ma̱ng swuan?”
46015036	Lyip huni yet si̱ mbwuon hwa! Ka a ti̱p zwá yak a̱byin, ji̱ si̱ mi̱n ta ji̱ laai bah, si̱ nang ji̱ bwui.
46015037	Zwa yak ji nang a ti̱p a̱ni, jija yet a̱dung ka ka̱ ni̱ tyia̱ tswá ji a̱ni bah, a̱wot mi̱ zwá a̱lka̱ma jija ma̱nyin ji, ku kuzang tangka̱i zwá yak nang a chyui a̱ni.
46015038	A̱wot A̱gwaza ni̱ nwuak zwá yak ji vam fai nang gu chat ji̱ byia̱ a̱ni. Kuzang tangka̱i zwá yak ji̱ ta a̱ni, ni̱ laai a̱ neet mi̱ kuzang tangka̱i zwá yak nang ji̱ yet a̱ni.
46015039	Ma a̱nia wa, kuzang tangka̱i vam vwuon; vam á̱nietbishyi vwuon, nam nyam si̱ vwuon, nam a̱ka̱man si̱ vwuon, a̱wot fa̱n si̱ vwuon nam nhuu.
46015040	Á̱ mbyia̱ ntangka̱i nvam na̱ yet si̱ kyai tswazwa a̱ni, ma̱ng ntangka̱i nvam na̱ yet si̱ swanta a̱ni. A̱kyenkyai shi nvam kyai tswazwa na vwuon ma̱ng shi nvam swanta na.
46015041	A̱nu mam ka byia̱ tangka̱i a̱kyenkyai shi nka, ma a̱nia wa zwat ji ma̱ng á̱ta̱ngwat na mbyia̱ ntangka̱i a̱kyenkyai shi na. A̱wot a̱kyenkyai shi á̱ta̱ngwat na vwuon shyit hu ma̱ng á̱ghyang na.
46015042	Ma a̱nia wa ku ndi ma̱ng á̱niet ba̱ na doot ma̱ng swuan ma̱ á̱niet ba̱ ka̱n kwi a̱ni. Jen nang zi̱ na nkwi a̱ni: á̱ na tyia̱ nvam swanta nzi̱t na a̱byin na̱ bwui. A̱wot á̱ ta̱ngam na ma̱ng swuan si̱ nat sang sangba̱p.
46015043	Á̱ ni̱ niat nvam nzi̱t na nang á̱ jhyuai a̱ni. A̱wot á̱ ba̱ ta̱ngam na ma̱ng swuan mami shi. Á̱ ni̱ niat nvam nzi̱t na na̱ yet á̱bobwot a̱ni. A̱wot á̱ ta̱ngam na ma̱ng swuan mami chet.
46015044	Á̱ ni̱ niat nvam na nang nkwom á̱nietbishyi a̱ni. A̱wot á̱ na ta̱ngam na ma̱ng swuan nang nvam na̱ yet á̱si̱ Ma A̱gwaza tswazwa a̱ni. Ma̱nang á̱ mbyia̱ nvam á̱nietbishyi a̱ni, ma a̱nia wa á̱ mbyia̱ nvam na̱ yet si̱ Ma A̱gwaza tswazwa a̱ni.
46015045	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱da̱mu wa nang á̱ ku tsa mat mi̱ swanta hu. A̱ ku yet a̱tyu swuan nang á̱ ku nyia̱ ma̱ng mbyin a̱ni.” A̱wot A̱da̱mu a̱ngaan wu meang, nggu wa yet Yesu Kristi, a̱ si̱ yet tswa ja, ji̱ nwuat swuan a̱ni.
46015046	A̱tyu a̱ tsa bai hu a̱ni, ku bai mi̱ vam mbyin hwa. A̱wot a̱tyu a̱ si̱ bai a̱ngaan a̱ni, a̱ ku bai mi̱ vam ku yet si̱ Ma A̱gwaza tswazwa a̱ni.
46015047	A̱da̱mu, a̱ ku yet a̱son ka a̱ni, yet mbyin nia. A̱wot Kristi, a̱ yet ngaan wu a̱ni, si̱ neet Ma A̱gwaza tswazwa kya.
46015048	Ma̱nang á̱ nyia̱ a̱tyubishyi ma̱ng nkyuo mbyin a̱ni; ma a̱nia wa, á̱si̱ ba ba̱ yet mbyin a̱ni na ndi. Ma̱nang a̱tyu a̱ neet Ma A̱gwaza tswazwa ka ndi a̱ni; ma a̱nia wa, á̱si̱ ba ba̱ yet á̱si̱ Ma A̱gwaza tswazwa ba a̱ni, na ndi.
46015049	Ma̱nang zi̱ ngyet ghwughwu a̱tyu nang á̱ nyia̱ ma̱ng mbyin a̱ni; ma a̱nia wa, zi̱ ngyet ghwughwu a̱tyu a̱ neet Ma A̱gwaza tswazwa ka a̱ni.
46015050	Nyin á̱niet khwi Yesu ba nang n chat a̱ni, kyang hu nang n shei nyin a̱ni, huhwa yet: nvam nzi̱t na na̱ yet nam ma̱ng a̱sok a̱ni, si̱ mi̱n shya̱ gado mi̱ Tyok A̱gwaza hu bah. Ma a̱nia wa, nvam nzi̱t na na̱ tyiai a̱ni, na̱ si̱ mi̱n shya̱ gado da̱ a̱vwuo a̱tyu nang vam hu nwai tyiai a̱ni bah.
46015051	Nyi fa̱k la! Yok n tyai nyin kyang a̱ga̱de ku shya̱ di̱ niat a̱ni. A̱mgba̱m nzi̱t bya na kwi bah. A̱wot a̱mgba̱m nzi̱t á̱ na shyak nvam nzi̱t na, á̱ ka̱u nzi̱t nvam fai na̱ nwai kwi a̱ni!
46015052	Mi̱ da̱ ka̱ a̱nyiung, ma̱nang but á̱ghyi a̱ni, nang á̱ na ntyiap a̱gwa ngaan ka a̱ni. Mat jen nang á̱ na ntyiap a̱gwa ka a̱ni, á̱niet ba̱ ka̱n kwi a̱ni na doot, ba̱ swuan si̱ nat sang sangba̱p. A̱wot nzi̱t zi̱ shya̱ ma̱ng swuan di̱n jen a̱ja a̱ni, á̱ na kin shyak nvam nzi̱t na meang, mi̱ di̱ tyiap a̱gwa ngaan hu.
46015053	Mat ku yet ta hwa, á̱ shyak nvam nzi̱t na na̱ tyiai a̱ni, na̱ yet nvam na̱ nwai tyiai a̱ni. A̱wot ku yet ta hwa, á̱ shyak nvam nzi̱t na na̱ kwi a̱ni, na̱ bwuak á̱ tyia̱ nvam na̱ nwai kwi a̱ni.
46015054	Jen ji nang á̱ nshyak nvam nzi̱t na na̱ bwui na̱ si̱ tyia̱ nvam na̱ nwai bwui a̱ni; a̱jawa nang A̱lyiat A̱gwaza nang á̱ lyuut a̱ni, na mbai cha̱chaat da̱ a̱nu ka nyia̱, “Á̱ tyak ma̱ng a̱khwu, á̱ si̱ swuo chet nka.
46015055	Nwan a̱khwu, chet ang hu shya̱ ji wa? Nwan a̱khwu, ta̱p a̱khwu nang a nchyui á̱niet ba a̱ni, ku shya̱ ji wa?”
46015056	Mat a̱ka̱tuk nyia̱ wa yet ta̱p hu ku chong ma̱ng a̱khwu a̱ni. A̱wot doka ja nwuat a̱ka̱tuk nyia̱ chet.
46015057	A̱wot zi̱ gwai A̱gwaza! A̱ nwuak zi̱t chet zi̱ swuo chet a̱ka̱tuk nyia̱ ma̱ng a̱khwu, mami a̱lyoot A̱tyoli nzi̱t wu Yesu Kristi.
46015058	Mat a̱nia, nyin á̱niet khwi Yesu ba nang n chat a̱ni, nyi yong mi̱ chet. Nyi yok shyei bah. Kuzang jen, nyi ni̱ mbyia̱ di̱dang nyia̱ nta̱m A̱gwaza na ma̱ng fwuo nyiung. Mat nyi lyen á̱ mbyia̱ ta̱m nang nyi nyia̱ da̱nian A̱gwaza, ku na yet a̱buk kyang a̱ni bah.
46016001	Ma̱ninika, di̱ lyip nyin hu tazwa a̱lyiat tung a̱ka̱kurum nang á̱ na mbeang á̱niet khwi ba̱ shya̱ mi̱ Urusha̱lima a̱ni; ku yet a̱sham nyi khwi si̱sak ji nang n ku ntak ma̱ng susot á̱niet khwi ba̱ shya̱ mi̱ fam a̱byin Ga̱la̱tiya a̱ni.
46016002	Kuzang mam Ladi mi̱ sati, konyan ma̱ nyin gu ni̱ nkwan a̱ ti̱n kyang a̱ sak mi̱ kurum nang gu shyat a̱ni cha̱chaat mi̱ chet gu. Nyi yok fwuong si̱ nang n bai nyi sii tung huu da̱ a̱ka̱nyiung bah.
46016003	Ka̱ n ba̱ mbai, n na ndyuut wusika n chyin a̱yaata̱m nang nyi khai a̱ni, ba̱ nat ma̱ng a̱ka̱kurum na nang nyi tung a̱ni, mi̱ Urusha̱lima.
46016004	A̱wot ka̱ á̱ li ku myim n nat, si̱ ba̱ nat ndung ma̱ng a̱nung.
46016005	Nung Bulut, n ni̱ ya nat fam a̱byin Ma̱kidoniya. Ka̱ n doot a̱ja, n na mbai n byiat nyin, mat n sak n kai ghwut Ma̱kidoniya.
46016006	Shimba n dabeang da̱ a̱vwuo nyin, kalyem n tyak seam hu a̱ja, a̱wot nyi ba̱ tyei nung a̱ta̱lyen n nat a̱vwuo a̱ghyang.
46016007	Mi̱ jen jini, n chat n byiat nyin di̱ a̱bada̱dei njen n sii du swak bah. Ka̱ A̱gwaza shim, n na nchat n bai n bwuo mam da̱ a̱vwuo nyin.
46016008	A̱wot n ni̱ nshya̱ a̱ji ma̱ a̱keang A̱fisut, si̱ nang á̱ tat A̱yet Pentikot wu.
46016009	Mat á̱ nwuak nung a̱gba̱ndang a̱wat di̱ nyia̱ á̱tsatsak nta̱m shei A̱lyiat A̱gwaza a̱ji, ku nang á̱niet ma̱ a̱di̱di̱t nyia̱ fi̱p ma̱ng a̱nung a̱ni.
46016010	Ki̱ Timoti bai da̱ a̱vwuo nyin mi̱ Korinti, nyi yok tyia̱ gu fa̱k a̱wun di̱ nyia̱ ta̱m nggu hu bah. Mat a̱ nyia̱ ta̱m A̱gwaza hwa ma̱nang n nyia̱ a̱ni.
46016011	Nyi yok shim a̱yin ma̱ nyin a̱ jhyuai nggu bah. Ku yet ta hwa, nyi beang ngguu ma̱ng kyang hu nang gu chat a̱ni. Nyi tyia̱ nggu a̱ta̱lyen shansham, di̱n jen gu na mbwuok a̱ bai da̱ a̱vwuo nung a̱ni. N tyia̱ fwuo a̱ na bai dundung ma̱ng á̱niet khwi á̱ghyang.
46016012	Tazwa a̱na̱nyiuk nzi̱t wu A̱folot, n naai gu ba̱t gu bai a̱ byiat nyin dundung ma̱ng á̱kum á̱niet khwi ka. A̱wot a̱ kyiak mi̱ fwuo, a̱ na bai ma̱nini bah. A̱ na bai a̱ li nyin di̱n jen nang gu nshya̱ a̱wat a̱ni.
46016013	Nyi chok á̱pyia̱ nyin, nyi bu yong mi̱ chet mami nwuak fwuo nyin hu di̱ Yesu. Nyi gbang a̱lyia̱.
46016014	A̱wot ku yet ta hwa, nyi nyia̱ kuzang kyang mami chat á̱ghyang nyin.
46016015	Ma̱ninika, nyin á̱niet khwi Yesu ba nang n chat a̱ni, nyi lyen á̱niet a̱mali Itifanat ba, bibya yet a̱son ka ba̱ ku san a̱lyiat A̱gwaza na mi̱ fam a̱byin A̱ka̱ya hu a̱ni. Ba̱ si̱ bu nwuak pyipyia̱ mba, ba̱ si̱ nyia̱ á̱niet khwi ba nta̱m.
46016016	N naai nyin nyi khwi a̱lyiat ntangka̱i á̱niet nani, mbeang á̱ghyang á̱niet ba̱ nwuak pyipyia̱ mba di̱ nta̱m nang ba̱ nyia̱ a̱ni.
46016017	N gwai ba̱t ma̱ng bai á̱niet Itifanat, Fa̱tunatut, ma̱ng A̱kaikut. Bibya ku beang nung, di̱n jen nang nyi ku nsaan, n si̱ ndyin beang nyin hu a̱ni.
46016018	Ba̱ tyia̱ nung gba̱gbak ba̱t, ma̱nang ba̱ ku ntyei nyin ndyo a̱ni. Ntangka̱i á̱niet nani ba̱ nyia̱ ta̱m shansham a̱ni, ku myim á̱ tak ba a̱gwai.
46016019	A̱mgba̱m susot á̱niet khwi ba mi̱ fam a̱byin A̱siya hu byat nyin. A̱kila ma̱ng Biriskila, mbeang a̱mgba̱m sot á̱niet khwi ji ba̱ tung a̱mali mba ka a̱ni, byat nyin ba̱t mami a̱lyoot A̱tyoli Yesu.
46016020	A̱mgba̱m á̱niet khwi ba mun á̱ byat nyin. Nyi vwuk, a̱wot nyi byat á̱ghyang mami chat ku yet si̱ á̱niet khwi a̱ni.
46016021	Nung Bulut, nung gwa n dyuut nyin byat huni ma̱ng bwak nung.
46016022	Konyan wa da̱ a̱ chat A̱tyoli Yesu a̱ni bah, yok á̱ shyi ngguu. Yok A̱tyoli nzi̱t wu, a̱ bai!
46016023	Yok A̱tyoli Yesu a̱ fa̱k shok nyin.
46016024	N chat nyin a̱mgba̱m nyi yet á̱niet khwi Yesu Kristi a̱ni. [[Samba̱rka!]]
47001001	Nung Bulut, n dyuut nyin wusika jini. Nung nang á̱ khai mami shim A̱gwaza n gyet a̱ta̱m Yesu Kristi. N shya̱ ndung ma̱ng a̱na̱nyiuk nzi̱t wu Timoti. N dyuut á̱niet khwi A̱gwaza ba̱ shya̱ ma̱ a̱keang Korinti a̱ni, mbeang a̱mgba̱m á̱za̱za̱rak á̱niet khwi A̱gwaza, ba̱ shya̱ mi̱ fam a̱byin A̱ka̱ya a̱ni.
47001002	Yok A̱gwaza a̱ yet A̱tyia̱ nzi̱t wu a̱ni, ma̱ng A̱tyoli Yesu Kristi, ba̱ fa̱k shok nyin, ba̱ tyia̱ nyi swan swat nyinyang.
47001003	Dyep a̱mgba̱m yet si̱ A̱gwaza a̱ yet A̱tyia̱ A̱tyoli nzi̱t wu Yesu Kristi a̱ni. A̱gwaza wa yet A̱tyia̱ a̱ fwuong kunak nzi̱t a̱ni, ma̱ng a̱tyu a̱ yet a̱tyin a̱mgba̱m shyim fwuo a̱ni.
47001004	A̱gwaza wa yet a̱tyu shyim fwuo nzi̱t na mami a̱mgba̱m swuo a̱bung nzi̱t hu; da̱nian nzi̱t meang zi̱ ka shyim á̱ghyang á̱niet nfwuo. Jen nang á̱ghyang á̱niet nshya̱ di̱ byian nfwuo á̱ swuo a̱bung a̱ni, zi̱ na shya̱ chet nang zi̱ na ntyei mba shyim fwuo a̱ni; ma̱nang A̱gwaza ka̱n ntyei nzi̱t shyim fwuo a̱ni.
47001005	Mat nang zi̱ nswuo a̱bung ba̱t da̱nian Kristi a̱ni, ma a̱nia wa A̱gwaza ma na nnwuak nzi̱t shyim fwuo gba̱mgbam di̱ mun á̱pyia̱ nzi̱t hu ma̱ng Kristi.
47001006	Ku nang á̱ nyiak zi̱t ma̱ng swuo a̱bung, ku ni̱ yet da̱nian zi̱ ka tyia̱ nyin shyim fwuo nyi bu shya̱ san hwa mi̱ swanta hu. Jen ji nang zi̱ nshya̱ mi̱ shyim fwuo a̱ni, ku na yet nzi̱t ta hwa zi̱ tyia̱ nyin shyim fwuo mameang. Huhwa na mbyia̱, nyi na shya̱ chet nyi nyap nfwuo, nyi gbang a̱lyia̱ di̱ tangka̱i swuo a̱bung nang zi̱ swuo a̱ni.
47001007	A̱wot zi̱ ba̱ng fwuo da̱ nyin, ma̱nang nyi nswuo a̱bung ndung ma̱ng a̱nzi̱t a̱ni, a̱wot ma a̱nia wa nyi bu na shya̱ shyim fwuo nang A̱gwaza nwuat nzi̱t a̱ni.
47001008	Á̱na̱nyiuk nzi̱t ba mi̱ khwi Yesu nang zi̱ chat a̱ni, zi̱ chat nyi lyen tangka̱i swuo a̱bung hu nang zi̱ nswuo mi̱ fam a̱byin A̱siya hu a̱ni. Zi̱ ku swuo a̱bung ba̱t, ka̱ si̱ swak chet nzi̱t. Zi̱ si̱ lyin si̱sak zi̱ na ngbang a̱lyia̱ a̱ni. A̱wot zi̱ si̱ nti̱n fwuo, zi̱ si̱ ngyei di̱ zi̱ na swuan bah.
47001009	A̱tsak a̱lyiat, zi̱ ku ngyei jen a̱khwu nzi̱t ja bai. A̱mgba̱m ma̱ng a̱nia, zi̱ si̱ ta̱yuk di̱n chet á̱pyia̱ nzi̱t bah. A̱wot zi̱ si̱ myiam zi̱ ta̱yuk da̱ A̱gwaza wa ma̱nyin nggu. Nggu wa ni̱ ta̱ngam á̱niet ba ba̱ ka nkwi a̱ni, ma̱ng swuan.
47001010	A̱gwaza wu a̱ ku ti̱n zi̱t ma̱ a̱ka̱tuk a̱khwu wu mi̱ jen ji swak a̱ni, nggu wa bu na ti̱n nzi̱t mi̱ jen jhyang. Nggu wa zi̱ mba̱ng fwuo hu, a̱ na ya a̱son ma̱ng turung nzi̱t hu.
47001011	A̱wot nyin meang, si̱ nyi beang nzi̱t ma̱ng naai A̱gwaza, da̱nian A̱gwaza mat shok nggu ji, a̱ ka fa̱k naai nyin hu gu chok zi̱t. A̱wot á̱ghyang á̱niet ma̱ a̱di̱di̱t na gwai A̱gwaza da̱nian nzi̱t.
47001012	Ka̱ zi̱ doot zi̱ gbang a̱lyia̱ zi̱ hyia̱ ma̱ng a̱di̱dam a̱ nwai kpaat zi̱t mi̱ fwuo a̱ni, nang zi̱ nswan a̱za̱za̱rak nswat nang A̱gwaza nwuat a̱ni. Zi̱ bu ni̱ nyia̱ a̱chuchuk mami a̱mgba̱m nkyang nang zi̱ nyia̱ a̱ni. Zi̱ ka̱n ta̱yuk di̱n shok A̱gwaza ja, kang ma̱ng mumwang a̱tyubishyi. A̱nia wa zi̱ ni̱ nswan a̱zaghyi á̱niet swanta ba, a̱wot a̱zaghyi nyin ma̱ á̱pyia̱ nyin.
47001013	Mat, wusiká nang zi̱ lyuut nyin dyo a̱ni, á̱ mbyia̱ swáng á̱lyiat ji̱ shya̱ di̱ niat mami ji, ji̱ na kaat nyin fi̱k a̱ni bah. N ba̱ng fwuo á̱ghyang á̱tuk, nyi na fi̱k zi̱t shansham,
47001014	ku nang nyi nwai fi̱k zi̱t ma̱nini a̱ni. A̱wot a̱tuk ka nang A̱tyoli Yesu na mbwuok a̱ bai a̱ni, nyi na tam da̱ nzi̱t ma̱nang nzi̱t meang ntam da̱ nyin a̱ni.
47001015	Mat nang n nwuak a̱chuchuk di̱ si̱sak nang nyi nfi̱k a̱wot nyi si̱ nwuak fwuo da̱ nung a̱ni; n ku chat n tyia̱ nyin a̱li̱ba̱rka a̱ka̱feang di̱ bai byiat nyin hu a̱ka̱feang.
47001016	Di̱ ntsa hu, n ku nchat n byiat nyin di̱n jen nang n naat fam a̱byin Ma̱kidoniya a̱ni. A̱wot n bu nchat n byiat nyin di̱n jen nang n na mbwuok neet a̱ja a̱ni. Di̱n jen a̱ja ja, n kyiak nyia̱ nyi na ntyia̱ nung a̱ta̱lyen ki̱ ndoot naat fam a̱byin Yahudiya hu.
47001017	Shimba nyi ka̱n dyi̱ri̱m kyang hu ku mbyia̱ nang n shyak a̱di̱dam a̱chyet nung wu a̱ni. Nyi fa n nyia̱ a̱di̱dam chyet nung wu ma̱ tai a? Nyi fa nyia̱, n di nang á̱niet mi̱ swanta ba a̱ni a? Bibya ni̱ tyia̱, “Ii,” da̱ a̱cha̱chaat njen nang ba̱ nfa za̱m ba̱ tyia̱, “Kaai,” a̱ni.
47001018	Ma̱nang A̱gwaza ngyet a̱tsotswat za̱m a̱ni, ma a̱nia wa a̱lyiat nang zi̱ shei nyin a̱ni, na̱ shai na̱ yet, “Ii,” ma̱ng “Kaai,” bah.
47001019	Mat Yesu Kristi, a̱ yet Nggwon A̱gwaza ka a̱ni, a̱ ni̱ shai a̱ nyia̱, “Ii,” a̱wot da̱ a̱cha̱chaat njen a̱wa a̱ bu nyia̱, “Kaai,” bah. Nggu wa yet a̱tyu nang nzi̱t a̱tat, Sila, Timoti, mbeang nung nang zi̱ ku shei nyin a̱lyiat nggu na a̱ni. A̱wot nang nggu wa ngyet “Ii” A̱gwaza wu a̱ni, kuzang jen a̱ ni̱ nyia̱ kyang hu nang gu hyia̱ a̱ni.
47001020	Mat mun á̱pyia̱ ma̱ng Kristi hwa nang a̱mgba̱m a̱li̱ka̱uli A̱gwaza wu mbai da̱ a̱nu ka, ma̱ng shim “Ii!” A̱wot nang Kristi wa ngyet “Ii,” a̱ yet “Samba̱rka” nzi̱t wu a̱ni. Nggu wa nyeak a̱ nat da̱ a̱vwuo A̱gwaza mat a̱kyenkyai shi nggu wu.
47001021	Ma̱ninika, A̱gwaza wa tyia̱ nang nzi̱t ma̱ng a̱nyin ngyong mi̱ chet da̱nian Kristi. Nggu wa khai nzi̱t. A̱ si̱ ta̱m zi̱t zi̱ nyia̱ ta̱m nggu hu.
47001022	A̱wot a̱ si̱ kpaat nzi̱t a̱timi nang zi̱ ngyet á̱niet guu a̱ni, mat nang gu nnang nzi̱t A̱za̱za̱rak Ntswa wu mi̱ nfwuo nzi̱t na a̱ni. A̱za̱za̱rak Ntswa wu wa yet a̱kwonu nang gu ntsa a̱ nwuat zi̱t a̱ni; ku tak nang nggu na nka̱u nzi̱t á̱kum nkyang nang gu la̱p a̱ sak nzi̱t ndyo a̱ni.
47001023	Ma̱ninika, n gyorong A̱gwaza, nggu wa yet sheda nung hu nang n shei a̱tsatsak a̱lyiat a̱ni. Kyang hu ku mbyia̱ nang n ku ndak bwuok bai Korinti a̱ni, huhwa yet; ki̱ di̱ n du ngai ma̱ng a̱nyin mi̱ chet.
47001024	A̱wot si̱ a̱hwa fa zi̱ chat zi̱ nyia̱ nyin tyok di̱ tak ma̱ng a̱nyin si̱sak nyi na nnyia̱ nta̱m ma̱ng nwuak a̱chuchuk nyin hu a̱ni bah. Kaai, zi̱ chat zi̱ nyia̱ nta̱m na dundung ma̱ng a̱nyin, da̱nian nyi ka shya̱ nfwuo sai. Mat nwuak a̱chuchuk nyin hu hwa mbyia̱ nang nyi ngyong mi̱ chet.
47002001	Mat a̱nia, n kyiak mi̱ fwuo nung n bu mbwuok bai da̱ a̱vwuo nyin, n ba̱ tyia̱ nyin byian fwuo bah.
47002002	Mat ka̱ n tyia̱ nyin byian fwuo, a̱nyan wa ma̱ nyin na tyia̱ nung fwuo sai hu? A̱tsatsak a̱lyiat, a̱tyu nang n sii byian gu fwuo hwa a̱ni bah.
47002003	Mat n ku chat nfwuo nyin na na̱ byian bah. Huhwa si̱ mbyia̱ n ku ndyuut nyin wusika ntsa ji. Mat ki̱ n bai, a̱tyu a̱ myim a̱ tyia̱ nung a̱gba̱ndang a̱gwai a̱ni, n chat nggu wa a̱ byian nung fwuo bah. A̱tsak a̱lyiat, nyi lyen ki̱ n shya̱ ma̱ng a̱gwai, nyin meang, nyi na gwai.
47002004	N ku ndyuut nyin wusika ntsa ji ma̱ng a̱lyia̱ ya, ma̱ng a̱gba̱ndang byian fwuo, ma̱ng ndang a̱ghyi ma̱ wa̱wat a̱wat. Mat n chat n byian nyin fwuo bah. N ku chat nyi lyen tangka̱i chat nang n chat nyin wa a̱ni.
47002005	N tak ma̱ng a̱nyin, mi̱ jen ji̱ swak a̱ni, a̱yin ku byian nzi̱t nfwuo ba̱t. A̱tyu a̱wa a̱ ku byian nyin fwuo a̱ swak si̱sak nggu mbyian nung fwuo a̱ni.
47002006	Á̱niet ma̱ a̱di̱di̱t ma̱ nyin si̱ nyia̱ fi̱p ma̱ng a̱nggu. A̱wot nyep nyin hu maai a̱nia.
47002007	Mat a̱nia, ma̱ninika jen ji nyia̱ nang nyi na nchi ngguu, a̱wot nyi tyia̱ nggu gba̱gbak a̱ni. Kalak byian fwuo nggu ji ji̱ swuo chet gu.
47002008	Mat a̱nia, n naai nyin nyi tak gu nang nyi ni̱ nchat gu ba̱t.
47002009	N dyuut nyin dyo wa, n ka mak nyin n di ki̱ nyi na khwi tyiet nung hu.
47002010	Ka̱ a̱mgba̱m nyin chi a̱tyu a̱wa a̱bun nggu wu, nung meang, n chi nggu ndyo. A̱wot ki̱ n chi a̱bun a̱ myim n chi a̱ni, n nyia̱ a̱nia ma̱ng tyok Yesu Kristi hwa da̱nian kpangti̱n nyin ja.
47002011	Da̱nian ki̱ di̱ A̱ta̱nyeang ka ka̱ du laai nzi̱t zi̱ nwai nyia̱ kyang hu nang A̱gwaza chat a̱ni. Mat zi̱ ka̱n dyen a̱mgba̱m vwuoi a̱ka̱shuk nka hu.
47002012	Jen ji nang n bai a̱keang Ta̱rowasa da̱nian n ka nshei A̱sham Nkhang Kristi ka a̱ni, A̱gwaza si̱ khwuk nung vak n si̱ nshya̱ a̱wat n shei nkaa.
47002013	A̱mgba̱m ma̱ng a̱nia, fwuo nung hu si̱ myia̱ bah. Mat di̱n jen a̱ja nang Titut a̱na̱nyiuk nung wu mi̱ khwi Kristi ka̱n bwuok a̱ neet ma̱ng a̱nyin, a̱ si̱ bwuo nung nkhang nyin na bah. Mat a̱nia, n si̱ mbyiat sak, n si̱ nswak nat fam a̱byin Ma̱kidoniya n si̱ nshya̱ nggu a̱ja.
47002014	A̱wot zi̱ gwai A̱gwaza! A̱ tyia̱ zi̱ si̱ yet a̱khwo Yesu, a̱wot Yesu wa yet a̱gwam nzwang a̱ kwak nzi̱t a̱son di̱ ta lang swuo chet nggu hu. Ma̱ninika, a̱ tyei nzi̱t zi̱ shei A̱lyiat nggu na kuzang a̱vwuo; ma̱nang á̱ ni̱ nfwui a̱myia̱ na̱ byia̱ swam nyinyang di̱n jen ta lang, konyan a̱ fa̱k swam hu a̱ni.
47002015	Mat a̱nia, A̱sham Nkhang nzi̱t kya yet kidee swam a̱sham a̱myia̱ Kristi a̱hwa nang á̱ fwui, ku vwuot á̱ chong da̱ a̱vwuo A̱gwaza a̱ni. A̱wot á̱niet ba̱ shya̱ san a̱ni, ma̱ng á̱si̱ ba ba̱ shya̱ di̱n vak a̱khwu a̱ni, ba̱ fwuong swam a̱myia̱ a̱hwa di̱ nvak na̱ vwuon ma̱ng jhyang a̱ni.
47002016	Da̱ a̱vwuo á̱niet ba̱ shya̱ di̱n vak a̱khwu a̱ni, swam a̱myia̱ huni nyui a̱bwui swam a̱khwu wa. A̱wot da̱ a̱vwuo á̱niet ba̱ shya̱ san a̱ni, A̱sham Nkhang nzi̱t ka yet swam a̱myia̱ nyinyang na̱ nwuat swuan a̱ni. A̱wot a̱nyan wa maai a̱ nyia̱ tangka̱i ta̱m nang si̱ huni a̱ni?
47002017	Mat a̱nia, zi̱ li nang á̱kum á̱niet ka ba̱ shei a̱lyiat A̱gwaza na di̱n vak a̱bwuang a̱ni bah. A̱wot zi̱ shei a̱lyiat A̱gwaza na mami a̱chuchuk ma̱ng tyok Yesu Kristi, mat zi̱ lyen nang A̱gwaza wa ncham zi̱t.
47003001	Zi̱ bu na nwuo dyep á̱pyia̱ nzi̱t kyaa? Kee zi̱ bu li nang á̱ghyang á̱niet ba̱ chat ba̱ bai ma̱ng a̱nyin wusiká chyin á̱pyia̱ mba a̱ni; ku á̱si̱ ba̱ chat nyi lyuut wusiká chyin da̱nian mba a̱ni a? A̱tsak a̱lyiat, a̱nia wa ku ndi bah.
47003002	Mi̱ wusika chyin jhyung nang zi̱ chat a̱ni, jija yet nyin ma̱ á̱pyia̱ nyin. Swat nyin hu li nang wusika nang á̱ lyuut mi̱ fwuo nzi̱t na a̱ni. Da̱nian konyan wa doot a̱ fang jii, gu ka fi̱k a̱tan nta̱m nang zi̱ nyia̱ mami nyin a̱ni.
47003003	Ku tak kpa̱sai nang nyin bya ngyet kidee wusika ji̱ neet da̱ a̱vwuo Kristi a̱ni, jija tak ntangka̱i nta̱m nang zi̱ nyia̱ mami nyin a̱ni. “Wusika” jini, á̱ lyuut jii ma̱ng ga̱faat lyuut ma̱ng gba̱ndaat bah. Da̱ a̱kwonu a̱kya, á̱ lyuut ji ma̱ng A̱za̱za̱rak Ntswa A̱gwaza swuan wa. Á̱ lyuut ji da̱ a̱kpa̱kpai a̱fang wa bah. Á̱ lyuut ji mi̱ nfwuo á̱nietbishyi nia.
47003004	Zi̱ gbang a̱lyia̱ da̱ á̱lyiat nani mat si̱sak ji nang zi̱ nnwuak fwuo da̱ A̱gwaza di̱ mun á̱pyia̱ ma̱ng Kristi a̱ni.
47003005	Zi̱ nyia̱ a̱di̱dam zi̱ tak kpa̱sai nang zi̱ mmaai zi̱ nyia̱ kyang ma̱ng á̱pyia̱ nzi̱t bah. A̱gwaza wa tyia̱ nzi̱t maai hu.
47003006	A̱gwaza wa nwuak zi̱t chet zi̱ yet a̱yaata̱m la̱p a̱li̱ka̱uli a̱fai nggu ba. La̱p a̱li̱ka̱uli wuni yet doká ja nang á̱ lyuut a̱ni bah. Da̱ a̱kwonu a̱kya, a̱ yet á̱si̱ A̱za̱za̱rak Ntswa A̱gwaza wa. A̱khwukhwop la̱p a̱li̱ka̱uli nang á̱ lyuut a̱ni, ni̱ ngaan ma̱ng a̱khwu. A̱wot mi̱ la̱p a̱li̱ka̱uli a̱fai wu, A̱za̱za̱rak Ntswa A̱gwaza wu wa nwuat swuan ji.
47003007	Ma̱ninika, nta̱m a̱khwukhwop doká Musa nang á̱ lyuut da̱ a̱kpa̱kpai a̱fang a̱ni, ni̱ ngaan ma̱ng a̱khwu. A̱mgba̱m ma̱ng a̱nia, á̱ nwuak Musa njii di̱n vak a̱kyenkyai shi nang á̱niet Isi̱rela ba si̱ mi̱n nwuan a̱ghyi Musa ba a̱ni bah. Mat a̱ghyi nggu ba ku ya á̱ghyi ma̱ mya̱myat a̱myat ma̱ng a̱kyenkyai shi A̱gwaza wu; ku nang ya a̱ghyi hu ku ntyak sai da̱ a̱bada̱dei njen a̱ni.
47003008	Ma a̱nia wa nang A̱za̱za̱rak Ntswa wu nnwuat swuan a̱ni, ku myim zi̱ tyia̱ fwuo da̱ a̱kyenkyai shi A̱gwaza a̱ yet a̱gba̱ndang a̱ swak nang á̱ shyat mi̱ nta̱m a̱li̱ka̱uli a̱fai wu a̱ni baa?
47003009	A̱wot ki̱ nta̱m a̱khwukhwop doka na na̱ shi a̱ni, ni̱ nngaan ma̱ng faat shi̱ri̱ya a̱khwu; ma a̱nia wa, ku fa nta̱m A̱sham Nkhang na na̱ swak a̱khwukhwop doka wu ma̱ng a̱kyenkyai shi a̱ni, A̱gwaza ni̱ nngaan ma̱ng faat shi̱ri̱ya, a̱ kyiak zi̱t, zi̱ yet á̱niet sang a̱bun!
47003010	A̱tsak a̱lyiat, nta̱m a̱khwukhwop doka na shi. A̱mgba̱m ma̱ng a̱nia, á̱ si̱ mi̱n tyan na ma̱ng a̱kyenkyai shi nta̱m A̱sham Nkhang ma̱nini wu bah, ku ma̱ chunchwiit.
47003011	Mat a̱nia, ki̱ a̱kyenkyai shi nta̱m a̱khwukhwop doka a̱wa ku tyak, ma a̱nia wa ku fa a̱kyenkyai shi nta̱m A̱sham Nkhang wu nswak si̱ a̱khwukhwop doka hu ma̱ng shi, ni̱nia ni̱ kyiak a̱junjung jen wu, si̱ nat sang sangba̱p.
47003012	Mat a̱nia, nang zi̱ mbyia̱ tangka̱i tyia̱ fwuo di̱ nta̱m nfai huni a̱ni, huhwa mbyia̱ nang zi̱ mbyia̱ gbang a̱lyia̱ hu za̱m.
47003013	Zi̱ li nang Musa a̱ni bah, nggu wa ku kup a̱ghyi nggu ba ma̱ng a̱toot. Kalak á̱niet Isi̱rela ba ba̱ du li shi A̱gwaza hu, ku nang ku ntyiai a̱ni.
47003014	A̱wot nfwuo á̱niet Isi̱rela na ku tyia̱ gba̱pdok. A̱wot ba̱ng ba̱ tat a̱fwun, kuzang jen nang á̱ ni̱ nfang doka a̱khwukhwop la̱p a̱li̱ka̱uli ji, ku li nang a̱toot a̱wa wa kup nfwuo mba na, kalak ba̱ fi̱k a̱tsatsak a̱lyiat wu. A̱wot mat nwuak fwuo di̱ Kristi hwa ma̱nyin nggu, na tyia̱ á̱ nkhwuk a̱toot a̱wa, ba̱ ka li.
47003015	A̱tsak a̱lyiat, ku a̱fwun, nang ba̱ ni̱ nfang doka nang Musa lyuut a̱ni, ku li nang á̱ ni̱ nkup nfwuo mba na ma̱ng a̱toot a̱wa. A̱wot da̱ mba, ba̱ ni̱ fi̱k a̱ni bah.
47003016	A̱wot ki̱ a̱yin bwuok a̱ si̱ nwuak fwuo di̱ Yesu, ku li nang á̱ khwuk a̱toot a̱wa a̱ni.
47003017	Mat, A̱za̱za̱rak Ntswa wu yet A̱gwaza wa. A̱wot a̱vwuo ka nang A̱za̱za̱rak Ntswa A̱gwaza wu nshya̱ a̱ni, a̱ na nang zi̱t a̱wat zi̱ nwuak a̱chuchuk.
47003018	Mat a̱nia, a̱mgba̱m nzi̱t nang á̱ ka̱n khwuk nzi̱t a̱toot a̱wa ma̱ a̱ghyi nzi̱t ba a̱ni, zi̱ byia̱ a̱wat zi̱ li zi̱ bu tak shi A̱gwaza hu kpa̱sai. A̱wot A̱gwaza wu, a̱ yet A̱za̱za̱rak Ntswa wu a̱ni, a̱ ni̱ tyia̱ zi̱ li nang nggu a̱ni kuzang jen. Mat nang nggu nshai za̱kwa nzi̱t ji zi̱ ka tai nggu ma̱ng a̱kyenkyai shi nggu wu a̱ni.
47004001	Mat a̱nia, nang A̱gwaza nfa̱k shok nzi̱t, a̱ si̱ nwuak nzi̱t ta̱m fai shei A̱sham Nkhang huni a̱ni, zi̱ si̱ mi̱n mak but mi̱ fwuo bah.
47004002	Zi̱ ni̱ lak a̱mgba̱m nta̱m na̱ yet nkyang nsum nang á̱ nyia̱ da̱ bang a̱ni. Zi̱ ni̱ shyok a̱yin bah, ku zi̱ chi̱p a̱lyiat A̱gwaza na zi̱ mbeang á̱si̱ nzi̱t bah. Da̱ a̱kwonu a̱kya, zi̱ ni̱ shei a̱tsatsak a̱lyiat a̱zaghyi A̱gwaza kya. A̱wot a̱mgba̱m á̱niet ba̱ lyen a̱chuchuk a̱ni, fi̱k a̱nia.
47004003	Ka̱ ku li á ngyei á̱ kup A̱sham Nkhang ka nang zi̱ shei a̱ni ma̱ng a̱toot, á̱ kup ka mi̱ fwuo á̱niet ba̱ shya̱ di̱n vak a̱khwu sang sangba̱p a̱ni.
47004004	A̱ta̱nyeang ka ka̱ yet a̱gwaza swanta wuni a̱ni, a̱ tyia̱ lyin mi̱ nfwuo á̱niet ba̱ nwai nwuak a̱chuchuk wu a̱ni. Ba̱ si̱ mi̱n di a̱sai a̱kyenkyai shi A̱sham Nkhang wu bah. Ba̱ si̱ lak fi̱k a̱lyiat nani tazwa a̱kyenkyai shi Kristi, a̱tyu a̱ tai A̱gwaza ma̱ cha̱chaat a̱ni.
47004005	Nyi fa̱k, zi̱ chong kat shei nyin a̱lyiat tazwa á̱pyia̱ nzi̱t bah. Zi̱ shei nang Yesu Kristi wa ngyet A̱tyoli wu, a̱wot nzi̱t ma̱ á̱pyia̱ nzi̱t zi̱ yet á̱khwo nyin bya da̱nian Yesu.
47004006	Mat A̱gwaza wa ku hyia̱ nyia̱, “Yok sai hu, ku sai mi̱ ndyin hu!” Nggu wa bu tyia̱ sai huni ku sai mi̱ nfwuo nzi̱t na, mat zi̱ ka lyen a̱kyenkyai shi A̱gwaza wu ma̱ a̱ghyi Yesu Kristi ba, a̱ ya á̱ghyi ma̱ mya̱myat a̱myat nang á̱ nwuan a̱ni.
47004007	Ma̱ninika, sai huni sai mi̱ nfwuo nzi̱t na. A̱wot nzi̱t ma̱ á̱pyia̱ nzi̱t zi̱ tai li̱la̱n nang á̱ nok ma̱ng lyem ku ni̱ fwuoi a̱nggang a̱ni; nzi̱t bya nang á̱ nkoot a̱gba̱ndang zwá wu. Si̱ huni tak kpa̱sai nang a̱gba̱ndang chet nzi̱t wu neet da̱ a̱vwuo A̱gwaza kya. Nzi̱t ma̱ á̱pyia̱ nzi̱t zi̱ byia̱ chet bah.
47004008	Á̱ ya̱shuk zi̱t ma̱ng swuo a̱bung di̱ kuzang fam. A̱mgba̱m ma̱ng a̱nia, da̱ mba á̱ feap zi̱t bah. Di̱n jen jhyang, zi̱ ni̱ tyia̱ ma̱ tai. A̱mgba̱m ma̱ng a̱nia, da̱ nzi̱t, zi̱ but mi̱ fwuo bah.
47004009	Á̱ ni̱ nyia̱ ma̱ng a̱nzi̱t. A̱mgba̱m ma̱ng a̱nia, A̱gwaza wu ghwon zi̱t bah. Di̱n jen jhyang, á̱ ni̱ tuu nzi̱t á̱ si̱ mat a̱byin. A̱mgba̱m ma̱ng a̱nia, á̱ tyak ma̱ng a̱nzi̱t bah.
47004010	Di̱n jen swuo a̱bung, nvam nzi̱t na ni̱ ya a̱son ma̱ng mun á̱pyia̱ ndung da̱ a̱khwu Yesu ka, mat á̱ ka li tangka̱i nswat Yesu hu mi̱ nvam nzi̱t na mameang.
47004011	A̱tsak a̱lyiat, zi̱ shya̱ kpa̱mkpaan ma̱ng a̱khwu. Mat zi̱ nyia̱ ta̱m Yesu, da̱nian á̱ ka li tangka̱i swat Yesu hu mi̱ nvam nzi̱t na na̱ kwi a̱ni.
47004012	Huhwa mbyia̱ zi̱ ni̱ nwuan a̱khwu, a̱wot si̱ a̱hwa ka̱n tyia̱ nyin nyi shya̱ swuan sang sangba̱p.
47004013	A̱wot zi̱ ya a̱son ma̱ng shei A̱lyiat A̱gwaza na. Mat zi̱ nwuak a̱chuchuk ma̱nang a̱tyu lyuut Za̱bura nhyia̱ a̱ni, nyia̱, “N ku nwuak a̱chuchuk da̱ A̱gwaza, huhwa mbyia̱ nang n si̱ ndyiat.”
47004014	Zi̱ lyen A̱gwaza wu a̱ ta̱ngam Yesu ma̱ng swuan ma̱ á̱niet ba̱ ka̱n kwi a̱ni. Nggu wa bu na ta̱ngam nzi̱t ma̱ng swuan dundung ma̱ng Yesu. A̱wot a̱ na neap zi̱t dundung ma̱ng a̱nyin a̱zaghyi nggu.
47004015	A̱mgba̱m swuo a̱bung huni yet da̱nian kpangti̱n nyin ja. A̱wot ma̱nang A̱gwaza nfa̱k shok á̱niet ma̱ a̱di̱di̱t a̱di̱t a̱ni, ma a̱nia wa, á̱ na ngwai gba̱mgbam. A̱wot á̱ na mbeang nwuak A̱gwaza a̱gba̱ndang kyenkyai shi.
47004016	Huhwa mbyia̱, nzi̱t zi̱ but mi̱ fwuo bah. Ku nang nvam nzi̱t na ntyiai chet a̱ni. A̱mgba̱m ma̱ng a̱nia, á̱ bwan fwuo nzi̱t na á̱ ntyei nfai kuzang jen.
47004017	Mat, a̱bung ka nang zi̱ swuo ma̱nini a̱ni, shii bah. A̱wot ka̱ na labeang bah, ka̱ na̱ tyak. A̱mgba̱m ma̱ng a̱nia, a̱bung kani ka̱ tyei nzi̱t a̱kyenkyai shi wu a̱ni, na swak swuo a̱bung nang zi̱ swuo ma̱nini a̱ni ma̱ za̱nzan. A̱wot a̱kyenkyai shi wu na ba̱ng si̱ nat sang sangba̱p!
47004018	Mat a̱nia, zi̱ yok dam ma̱ng a̱bung ka nang zi̱ swuo ma̱nini a̱ni bah. Da̱ a̱kwonu a̱kya, zi̱ tyia̱ fwuo di̱ nkyang Ma A̱gwaza tswazwa nang zi̱ nwai nwuan a̱ni. Mat nkyang swanta na nang zi̱ nwuan ma̱nini a̱ni, na̱ na tyak ma a̱nggang. A̱wot nkyang Ma A̱gwaza tswazwa nang á̱ nwai nwuan a̱ni, na swan si̱ nat sang sangba̱p.
47005001	Mat a̱nia, zi̱ lyen ka̱ á̱ seang suswak huni nang zi̱ nswan mi̱ swanta hu a̱ni; (huhwa yet kidee nvam nzi̱t na, na̱ kwi mi̱ swanta hu a̱ni); zi̱ na shya̱ tangka̱i a̱li a̱ghyang Ma A̱gwaza tswazwa. Ka̱ yet vam sang sangba̱p nang A̱gwaza wa ma̱ a̱pyia̱ nggu nyia̱ nzi̱t ndyo a̱ni. A̱wot a̱tyubishyi wa nyia̱ nhu bah.
47005002	Ma̱ninika zi̱ veang ma̱ng nvam nani. Zi̱ fwuong di̱dang zi̱ kup nvam Ma A̱gwaza tswazwa nang á̱ ni̱ nkup a̱yaatoot a̱fai a̱ni.
47005003	Mat ka̱ á̱ kup zi̱t ma̱ng nvam Ma A̱gwaza tswazwa na, á̱ bu na ghwon tswá nzi̱t ji, ji̱ sang nvam bah.
47005004	Nang zi̱ nswan mami á̱suswak nvam swanta nani a̱ni, zi̱ tu a̱nwurung, zi̱ si̱ twei ma̱ng a̱khwu tsa bu nshya̱i swuan. A̱wot ku li á ngyei zi̱ chat a̱khwu kya, zi̱ bu ghwon nvam nani na̱ kup zi̱t a̱ni. Da̱ a̱kwonu a̱kya, zi̱ chat zi̱ kup nvam nfai nzi̱t na, da̱nian swuan ji na nwuan nvam nani na̱ kwi a̱ni, da̱ a̱ka̱nyiung.
47005005	A̱gwaza wa ma̱ a̱pyia̱ nggu jhyi nzi̱t a̱ sak da̱nian swuan swai ji. A̱wot a̱ si̱ nang zi̱t A̱za̱za̱rak Ntswa nggu wu, da̱nian A̱za̱za̱rak Ntswa wu wa na yong nzi̱t zi̱ shya̱ swuan swai jini.
47005006	Mat a̱nia, kuzang jen zi̱ ni̱ swan ma̱ng gbang a̱lyia̱. Ku nang zi̱ ndyen nang ki̱ zi̱ ni̱ swuan ma̱ng nvam swanta nani, zi̱ shya̱ a̱mali tswazwa dundung ma̱ng A̱gwaza bah.
47005007	Mat, zi̱ swan di̱ nkyang nang á̱ghyi a̱tyubishyi nwuan mi̱ swanta huni hwa a̱ni bah. Da̱ a̱kwonu a̱kya, zi̱ swan di̱ nwuak fwuo hwa.
47005008	A̱tsak a̱lyiat, zi̱ byia̱ gbang a̱lyia̱ ba̱t. A̱wot zi̱ bu na chat zi̱ shya̱ zan ma̱ng nvam swanta nani, da̱nian zi̱ ka swan a̱mali dundung ma̱ng A̱tyoli nzi̱t wu Yesu.
47005009	Mat a̱nia, ku zi̱ shya̱ mi̱ swanta hu mi̱ suswak vam huni, ku zi̱ ma shya̱ zan mi̱ vam huni, kyang hu zi̱ tyia̱ a̱zanson a̱ni, huhwa yet; A̱tyoli Yesu a̱ fa̱k nyinyang zi̱t.
47005010	Mat a̱mgba̱m nzi̱t, ku yet ta hwa zi̱ yong a̱zaghyi a̱gba̱ndang chuk tyok Kristi wu, da̱nian gu ka nyia̱ nzi̱t shi̱ri̱ya. Konyan ma̱ nzi̱t, na san zang cha̱chaat ma̱ng kyang hu nang gu nyia̱ mi̱ vam swanta huni a̱ni, ku hu yet a̱tan, ku hu yet a̱ka̱tuk.
47005011	Mat nang zi̱ nfi̱k nta̱m fwuong a̱wun A̱gwaza nang zi̱ nyia̱ a̱ni, huhwa mbyia̱ nang zi̱ ni̱ nkwan zi̱ mwang á̱ghyang á̱niet zi̱ ka khwat baa. A̱gwaza lyen nang zi̱ ngyet á̱niet shei a̱tsatsak a̱lyiat bya. A̱wot n tyia̱ fwuo nang nyin meang, nyi lyen a̱nia.
47005012	Zi̱ bu lyiat á̱lyiat nani zi̱ ka chyin á̱pyia̱ nzi̱t da̱ a̱vwuo nyin kyaa? Kaai, zi̱ nwuat nyin a̱wat kya nang nyi na ntam da̱ nzi̱t a̱ni. Da̱nian nyi ka nwuak a̱tan nkhang tazwa nzi̱t da̱ a̱vwuo á̱niet nta̱m ba̱ nwai byia̱ a̱tsatsak a̱lyiat mi̱ nfwuo mba na a̱ni. Ba̱ ni̱ tam tazwa nta̱m nang ba̱ nyia̱ á̱niet ba̱ ka nchyin mba wa a̱ni.
47005013	Ka̱ a̱lyiat nani li á ngyei á̱si̱ tyong jhyiip nia, nyi kyiak naa nang á̱ lyiat na ma̱ng A̱gwaza wa a̱ni. A̱wot ka̱ zi̱ ma tyong jhyiip ja bah, nyi kyiak naa na̱ yet nyin kpangti̱n ja.
47005014	Ku di̱ kuzang vak hwa, chat hu nang Kristi nchat zi̱t a̱ni, huhwa tyia̱ zi̱t gba̱gbak, zi̱ ya a̱son. Mat ma̱nang zi̱ nnwuak a̱chuchuk nang Kristi nkhwu da̱nian a̱mgba̱m á̱niet ba a̱ni; ma a̱nia wa, zi̱ si̱ bu nwuak a̱chuchuk nang a̱mgba̱m nzi̱t ka̱n kwi, zi̱ si̱ ghwon a̱khwukhwop za̱kwa a̱ka̱tuk nyia̱ nzi̱t wu.
47005015	Yesu ku khwu da̱nian a̱mgba̱m á̱niet ba, ba̱ ka san swuan swai nggu ji, a̱wot ba̱ bu na swan swat á̱pyia̱ mba bah. Da̱ a̱kwonu a̱kya, ba̱ na swan swat ku myim Kristi a̱ni. Da̱nian mba kya nang gu ku nkhwu, a̱wot á̱ si̱ bu ta̱ngam guu ma̱ng swuan ma̱ á̱niet ba̱ ka̱n kwi a̱ni.
47005016	Mat a̱nia, zi̱ wa ka̱n ghwon kyiak á̱ghyang á̱niet nang á̱niet swanta ba nkyiak ba a̱ni. Di̱n jen jhyang zi̱ ku kyiak Kristi nang á̱niet swanta ba nkyiak gu a̱ni. A̱wot ma̱ninika si̱sak nang zi̱ nfi̱k gu a̱ni, ji̱ vwuon!
47005017	Si̱ huni fa, kuzang a̱yin a̱ mun a̱pyia̱ ma̱ng Yesu Kristi a̱ni, a̱ yet á̱niet a̱fai wa nang A̱gwaza sii mat a̱ni. A̱khwukhwop nswat nggu wu swak, a̱wot a̱ si̱ nwuo swan swat fai.
47005018	A̱mgba̱m si̱ huni, ku yet za̱nang ja nang A̱gwaza nang zi̱t a̱ni. Nggu wa jhyi nzi̱t zi̱ nyia̱ kpa̱ndang ma̱ng a̱nggu di̱ mun á̱pyia̱ ma̱ng Kristi. A̱wot A̱gwaza si̱ bu nwuak nzi̱t ta̱m jhyi á̱niet ba̱ ka nyia̱ kpa̱ndang ma̱ng a̱nggu.
47005019	Si̱ huni fa, A̱gwaza wa ka̱n jhyi á̱niet swanta ba ba̱ nyia̱ kpa̱ndang ma̱ng a̱nggu di̱n vak Yesu Kristi. A̱ bu ba̱ng a̱ka̱tuk nyia̱ mba wu mi̱ fwuo bah. A̱wot a̱ si̱ nwuak nzi̱t ta̱m ji, nang zi̱ na njhyi á̱niet swanta ba, ba̱ ka nyia̱ kpa̱ndang ma̱ng nggu a̱ni.
47005020	Mat a̱nia, nzi̱t zi̱ yet á̱ghyi Kristi bya. Mat nzi̱t bya yet vak hu nang A̱gwaza ngyei á̱niet ba, ba̱ bai da̱ a̱vwuo nggu a̱ni. Zi̱ lyiat da̱ a̱kwonu Kristi, di̱n jen nang zi̱ nnaai nyin a̱ni nyia̱, “Nyi bai, nyi jhyi swat nyin hu, nyi ka nyia̱ kpa̱ndang ma̱ng A̱gwaza!”
47005021	Mat A̱gwaza tyia̱ Kristi, a̱ ka̱ nwai nyia̱ a̱ka̱tuk nyia̱ a̱ni, gu yet za̱nang a̱ka̱tuk nyia̱ nzi̱t. Da̱nian A̱gwaza a̱ ka tak kpa̱sai nang gu nkyiak nzi̱t á̱tsotswat á̱niet sang a̱bun a̱zaghyi nggu, di̱n vak Kristi.
47006001	Nang zi̱ ngyet á̱kpa̱ndang ta̱m dundung ma̱ng A̱gwaza a̱ni, zi̱ naai nyin nyi yok san za̱nang shok A̱gwaza ji, a̱wot nyi bu kai ji ghwon nang a̱buk kyang a̱ni bah.
47006002	Mat A̱gwaza hyia̱ nyia̱, “N fa̱k nyin, da̱ a̱cha̱chaat jen ji myim a̱ni. N si̱ mbeang nyin, di̱ mam ku yet si̱ san nyin a̱ni.” A̱tsak a̱lyiat, ma̱nini kya yet, “A̱cha̱chaat njen wu” a̱wot a̱fwun kya yet “mam á̱ na san nyin a̱ni.”
47006003	Zí̱ ni̱ swan tangka̱i swat nang zi̱ na ngyet a̱yin a̱fang tuk tak a̱ni bah. A̱wot á̱ mbyia̱ a̱tyu a̱ na tyia̱ nzi̱t a̱bun mi̱ ta̱m shei a̱lyiat A̱gwaza nzi̱t hu a̱ni bah.
47006004	Mami kuzang ta̱m nang zi̱ nyia̱ a̱ni, zi̱ ni̱ tak nang zi̱ ngyet á̱tsatsak á̱niet nta̱m A̱gwaza bya. Zi̱ ni̱ gbang a̱lyia̱ mami swuo a̱bung, ma̱ng kan a̱lahyia̱, ma̱ng kuzang tangka̱i á̱ka̱tuk nkyang.
47006005	Zi̱ ka̱n swuo tsot, á̱ si̱ nyim zi̱t mi̱ jaru, á̱kpa á̱niet si̱ mwai lyen ba̱ si̱ doot jhya̱ ma̱ng a̱nzi̱t, zi̱ si̱ nyia̱ ta̱m zi̱ si̱ tyak chet, zi̱ si̱ swuo a̱bung á̱tyetuk ma̱ a̱di̱di̱t di̱ mi̱n kai nda. A̱wot zi̱ swan di̱ mi̱n ya kyayak.
47006006	Zi̱ ni̱ tak á̱pyia̱ nzi̱t kpa̱sai nang zi̱ mmaai yet á̱tsatsak a̱yaata̱m A̱gwaza a̱ni: di̱ swan á̱za̱za̱rak swát, di̱ fi̱k kuzang kyang, di̱ nyap fwuo, di̱ nyia̱ á̱niet shok, di̱ shya̱ A̱za̱za̱rak Ntswa ma̱ a̱nzi̱t, di̱ chat nyin ma̱ng a̱tsatsak chat
47006007	di̱ shei a̱tsatsak a̱lyiat A̱gwaza wu tsotswat, a̱wot di̱ si̱sak nang A̱gwaza ntyia̱ nzi̱t chet nggu hu a̱ni. Zi̱ ni̱ nyia̱ nta̱m ma̱ng nkyang nzwang na̱ yet a̱tsotswat a̱ni; mi̱ mbwak yak di̱ tsa kwan zwang, a̱wot mi̱ bwak myian di̱ fwun á̱pyia̱ nzi̱t.
47006008	Zi̱ ni̱ nyia̱ ta̱m A̱gwaza hu, ku á̱niet ba nwuak nzi̱t shi, ku ba̱ jhyuai nzi̱t, ku ba̱ chyin zi̱t, ku ba̱ nyia̱ zi̱t lihyat. Zi̱ yet á̱niet a̱tsatsak a̱lyiat bya. A̱mgba̱m ma̱ng a̱nia, á̱niet ba yei nzi̱t á̱niet laai á̱niet.
47006009	Á̱ ni̱ nwuan nzi̱t gbi̱t, á ngyei da̱ á̱ lyen zi̱t bah. A̱mgba̱m ma̱ng a̱nia, á̱ lyen zi̱t shansham ba̱t. Zi̱ ni̱ shim a̱khwu, a̱wot zi̱ ni̱ swuan. Á̱ ni̱ ya̱shuk zi̱t. A̱mgba̱m ma̱ng a̱nia, á̱ hyaai nzi̱t bah.
47006010	A̱wot nfwuo nzi̱t na ni̱ byian. A̱mgba̱m ma̱ng a̱nia, zi̱ ni̱ shya̱ ma̱ng a̱gwai. Zi̱ yet á̱kunak nia mi̱ swanta huni. A̱mgba̱m ma̱ng a̱nia, zi̱ ni̱ tyia̱ á̱niet ba̱ shya̱ a̱li̱ba̱rka á̱ neet da̱ a̱vwuo A̱gwaza a̱ni. Zi̱ byia̱ kyang mi̱ swanta huni bah. A̱wot a̱mgba̱m ma̱ng a̱nia, zi̱ byia̱ kuzang kyang Ma A̱gwaza tswazwa.
47006011	Nyin A̱korontiyawa, á̱kpa̱ndang nzi̱t ba nang zi̱ chat a̱ni, zi̱ ka̱n tak nyin a̱tsak a̱lyiat, a̱wot zi̱ ba̱ng nyin mi̱ fwuo bah.
47006012	Da̱ a̱vwuo nzi̱t, zi̱ chat nyin ba̱t. A̱wot nyin bya, di̱ chat zi̱t bah.
47006013	N tyei nyin gba̱gbak nang a̱tan a̱tyia̱ ni̱ ntyei mman nggu na̱ swan swat shansham a̱ni. Nyi yok ba̱ng zi̱t mi̱ nfwuo nyin na bah, ma̱nang zi̱ nnwai ba̱ng nyin mi̱ nfwuo nzi̱t na a̱ni.
47006014	Nyi yok mak mun á̱pyia̱ ma̱ng á̱niet ba̱ nwai nwuak a̱chuchuk da̱ A̱sham Nkhang Yesu ka a̱ni bah. Ka̱ doot, nyia̱ a̱tsotswat ku mun ma̱ng nyia̱ a̱ka̱tuk a? Á̱ na nyia̱ ni wa sai ku mun swat ma̱ng lyin?
47006015	Ma a̱nia wa, Kristi byia̱ mun a̱pyia̱ ma̱ng A̱ta̱nyeang a? Yihwa mun a̱tyu khwi Yesu ma̱ng a̱tyu nwai khwi Yesu?
47006016	Yihwa mun A̱li Nwuat Za̱nang A̱gwaza ma̱ng tutu ghwughwu a̱gwaza sang swuan? Mat zi̱ bya yet A̱li Nwuat Za̱nang A̱gwaza ka. Ma̱nang A̱gwaza wu nhyia̱ a̱ni, nyia̱, “Nung, A̱gwaza, n nyia̱ ‘N na swan dundung ma̱ng a̱mba, a̱wot n chong ma̱ a̱ka̱wa̱tyia̱ mba. N na gyet A̱gwaza mba. A̱wot mba meang, ba̱ na yet á̱niet nung.’
47006017	Mat a̱nia, nung A̱gwaza, n si̱ bu nyia̱, ‘Nyi ghwut nyi ghwon á̱niet nwai khwi ba. A̱wot nyi khap á̱pyia̱ nyin zan ma̱ng a̱mba. Nyi yok byiam nkyang na̱ na tyia̱ nyin a̱na̱ndyung a̱ni bah. A̱wot nung meang, n na san nyin mbwak feang.’
47006018	“A̱jawa nung, A̱gwaza n swak ma̱ng chet a̱ni, si̱ bu nyia̱, ‘Nung, n bu na ngyet A̱tyia̱ nyin. A̱wot nyin nyi yet mman nung, á̱sam ma̱ng á̱nap.’ ”
47007001	Nyin á̱niet khwi Yesu ba nang n chat a̱ni, mat nang A̱gwaza ka̱n nda̱p nkyang nani a̱ sak a̱ni, si̱ zi̱ ghwon a̱ka̱tuk nyia̱ a̱ tyei nzi̱t a̱na̱ndyung mi̱ nvam nzi̱t na ma̱ng tswá nzi̱t ji a̱ni. A̱wot yok zi̱ ntyia̱ a̱lyia̱, zi̱ yet á̱za̱za̱rak á̱niet, mat zi̱ fwuong a̱wun A̱gwaza.
47007002	Ma̱sa̱kut, nyi yok ba̱ng nzi̱t mi̱ nfwuo nyin na bah. Mat zi̱ ka̱n bwuo a̱yin a̱bun, ku zi̱ tyia̱ a̱yin teap di̱ khwi hu, ku zi̱ shyok a̱yin bah.
47007003	N dyiat a̱ni da̱nian n ka tyia̱ nyin a̱bun wa bah. Ma̱nang n ka̱n hyia̱ ma̱ng a̱nyin a̱ni, zi̱ chat nyin mi̱ nfwuo nzi̱t na. A̱wot zi̱ na swan zi̱ kwi dundung ma̱ng a̱nyin.
47007004	N ba̱ng fwuo da̱ nyin ba̱t, n si̱ bu ntam ba̱t da̱ nyin. Nyi tyia̱ nung gba̱gbak ba̱t. A̱wot a̱mgba̱m ma̱ng swuo a̱bung nang zi̱ swuo a̱ni, nyi si̱ tyia̱ nung fwuo sai.
47007005	Jen nang zi̱ ku mbai fam a̱byin Ma̱kidoniya a̱ni, zi̱ ku byia̱ fwung bah. Zi̱ ku swuo a̱bung ma̱ng jhya̱ di̱ kuzang fam. Zwang si̱ shya̱ nta. A̱wot mami nfwuo nzi̱t na, zi̱ si̱ fwuong a̱wun.
47007006	A̱wot A̱gwaza wu a̱ yet a̱tyu a̱ ni̱ tyei á̱niet ba̱ but mi̱ fwuo a̱ni gba̱gbak, a̱ si̱ tyia̱ nfwuo nzi̱t na gba̱gbak di̱ bai Titut hu.
47007007	Bai Titut hu tyia̱ nzi̱t a̱gwai; ma a̱nia wa nkhang nang gu bwuo nzi̱t ndyo tazwa si̱sak ji nang nyi ntyia̱ nggu shyim fwuo a̱ni. A̱ si̱ bu hyia̱ ma̱ng a̱nzi̱t si̱sak ji nang nyi mbyia̱ di̱dang ba̱t, nyi chat nyi li nung a̱ni. A̱ si̱ bu hyia̱ si̱sak ji nang nyi mbyia̱ byian fwuo di̱ lyiat nyep a̱tyu khwi, ma̱ng si̱sak ji nang nyi nfa̱k da̱ nung a̱ni. Ni̱nia tyia̱ nung fa̱k nyinyang hu ba̱t.
47007008	Ki̱ wusika ji nang n ku dyuut nyin dyo a̱ni, byian nyin nfwuo, n si̱ mi̱n twei zwá ndyen bah. Di̱ ntsa hu, n ku shya̱ byian fwuo di̱ si̱sak ji nang n byian nyin nfwuo a̱ni. A̱mgba̱m ma̱ng a̱nia, n ku mbyian nyin fwuo da̱ a̱bada̱dei njen kya.
47007009	Ma̱ninika, n gwai nang n ku ndyuut nyin wusika a̱ja a̱ni, mat nang ji̱ ku ntyia̱ nyin twei zwá ndyen, nyi si̱ ghwon a̱ka̱tuk swat nyin wu a̱ni. Ma̱ng a̱nia, n gwai nang wusika ji ku ntyia̱ nyin twei zwá ndyen a̱ni bah. A̱wot tangka̱i twei zwá ndyen huni hwa nang A̱gwaza chat á̱niet nggu ba ba̱ twei. A̱mgba̱m ma̱ng a̱nia, a̱yin ma̱ nzi̱t nyia̱ nyin a̱ka̱tuk bah.
47007010	Tangka̱i twei zwá ndyen nang A̱gwaza ni̱ tyia̱ zi̱ twei a̱ni, ku ni̱ tyia̱ zi̱ ghwon a̱ka̱tuk nyia̱ nzi̱t wu, a̱wot zi̱ bu shya̱ san. Mat a̱nia, zi̱ si̱ mi̱n byian fwuo di̱ tangka̱i twei zwá dyen a̱hwa bah. Da̱ a̱kwonu a̱kya, twei zwá dyen a̱tyubishyi da̱ ku ni̱ tyia̱ ghwon a̱ka̱tuk nyia̱ á̱ khwi A̱gwaza a̱ni bah; ku ni̱ bai ma̱ng a̱khwu ntswa a̱tyubishyi kya.
47007011	Nyi nwuan nyi li tangka̱i twei zwa ndyen nang A̱gwaza tyia̱ mi̱ nfwuo nyin na, si̱ khwat nyin dyo a̱ni! Na̱ si̱ tyia̱ nyin di̱dang jhyi swat nyin hu. Na̱ si̱ bu tak nang nyi nchat nyi kwi á̱pyia̱ nyin. Na̱ si̱ tyia̱ nyin nyi si̱ mwai lyen nyi si̱ fa̱k a̱wun. Na̱ si̱ tyia̱ nyi byia̱ di̱dang li nung. Na̱ si̱ tyia̱ nyi kwan nyi li nang á̱ nyep a̱tyu a̱ka̱tuk nyia̱ a̱wa. Na̱ si̱ tak nang nyi nkai kuzang vak, nyi li nang nyi njhyi kuzang kyang ku nat cha̱chaat.
47007012	Nang n ku ndyuut nyin wusika a̱ja a̱ni, n ku nfa a̱tyu a̱ nyia̱ a̱ka̱tuk ku a̱tyu nang a̱ nyia̱ gu dyo wa a̱ni bah. Da̱ a̱kwonu a̱kya, n dyuut wa A̱gwaza a̱ ka tak nyin kpa̱sai nang nyi nfa̱k da̱ nzi̱t za̱m.
47007013	Mat a̱nia, si̱ huni tyia̱ nzi̱t gba̱gbak. Kyang ku mbeang nfwuo nzi̱t na tyia̱ gba̱gbak hu a̱ni, zi̱ ku shya̱ fwuo sai ba̱t nang zi̱ ndi si̱sak nang Titut mbyia̱ a̱gwai a̱ni. A̱ ku gwai di̱ si̱sak nang a̱mgba̱m nyin ku nsan nggu mbwak feang, a̱wot nyi si̱ tyia̱ fwuo nggu hu si̱ myia̱ a̱ni.
47007014	A̱tsak a̱lyiat, n ku hyia̱ ma̱ng Titut, nang n tam da̱ nyin ba̱t. A̱wot nyi ku tyia̱ n si̱ nfa̱k nsum bah. Kuzang jen, n ni̱ hyia̱ ma̱ng a̱nyin a̱tsatsak a̱lyiat. A̱wot ma̱ninika, nkyang nang n tam da̱ a̱vwuo Titut tazwa nyin a̱ni meang, na̱ bai da̱ a̱nu ka.
47007015	Ma̱ninika, ka̱ Titut jhyung si̱sak ji nang a̱mgba̱m nyin nkhwi a̱lyiat nggu na, a̱wot nyi si̱ san gu ma̱ng tyi̱ri̱m vam, nyi si̱ nwuak gu shi a̱ni, a̱ chat nyin ba̱t a̱ swak nang gu ku nchat nyin di̱n jen ji ji̱ swak a̱ni.
47007016	N shya̱ ma̱ng a̱gwai ma̱nini, mat di̱ kuzang kyang n ba̱ng fwuo da̱ nyin ba̱t.
47008001	Á̱na̱nyiuk nzi̱t ba nang zi̱ chat a̱ni, ma̱ninika zi̱ chat zi̱ tak ma̱ng a̱nyin shok nang A̱gwaza wu nyia̱ susot á̱niet khwi ji, ji̱ shya̱ mi̱ fam a̱byin Ma̱kidoniya a̱ni.
47008002	A̱mgba̱m ma̱ng si̱sak nang á̱ mmai mba ma̱ a̱di̱di̱t ma̱ng a̱gba̱ndang swuo a̱bung, ma̱ng a̱dodo kunak nang ba̱ byia̱ a̱ni, ba̱ si̱ byia̱ a̱gba̱ndang a̱gwai. Ba̱ si̱ nyia̱ á̱niet shok gba̱mgbam ma̱ng fwuo nyiung.
47008003	N tak ma̱ng a̱nyin a̱tsatsak a̱lyiat, ba̱ ku nwuak mi̱ kyang nang ba̱ byia̱ wa a̱ni ma̱nyin hu bah; a̱wot ba̱ si̱ nwuak a̱ swak kyang hu ba̱ byia̱ a̱ni. Ba̱ si̱ nwuak nang á̱ ntyei mba khwo hwa a̱ni bah.
47008004	Ba̱ si̱ naai nzi̱t, á̱ fat a̱sa̱kut á̱ yok ba, ba̱ shya̱ a̱wat ba̱ ntyia̱ bwak di̱ beang á̱niet khwi A̱gwaza ba, ba̱ shya̱ mi̱ fam a̱byin Yahudiya a̱ni.
47008005	Ba̱ si̱ nwuak a̱ swak kyang hu zi̱ ntyia̱ fwuo ba̱ na nwuak a̱ni. Di̱ ntsa hu, ba̱ si̱ nwuak á̱pyia̱ mba da̱ a̱vwuo Yesu, ba̱ sii bu beang nzi̱t, ma̱nang A̱gwaza nchat á̱ nyia̱ a̱ni.
47008006	Mat a̱nia, zi̱ si̱ naai Titut a̱tyu a̱ ku tsa tyia̱ nyin gba̱gbak nyi nyia̱ ta̱m beang á̱niet khwi hu a̱ni, gu bwuok a̱ bai da̱ a̱vwuo nyin, a̱ bu tyia̱ nyin gba̱gbak nyi ngaan ta̱m shok huni.
47008007	Ma̱nang nyi mbyia̱ kuzang kyang gba̱mgbam a̱ni; nwuak a̱chuchuk, lyen tak a̱lyiat, mumwang, ntyia̱ a̱lyia̱, ma̱ng si̱sak nang nyi nchat zi̱t a̱ni. Ma a̱nia wa n chat nyi byia̱ shok gba̱mgbam meang di̱ beang á̱niet ba̱ swuo a̱bung a̱ni, ma̱ng fwuo nyiung.
47008008	N tyei nyin khwo hwa nyi beang bah. A̱wot n chat n mak n di̱ si̱sak nang chat á̱ghyang nyin hu ngyet a̱tsatsak a̱ni. N tyan hu ma̱ng di̱dang nang susot á̱niet khwi á̱ghyang byia̱ di̱ beang a̱ni.
47008009	Nyi lyen nang A̱tyoli Yesu Kristi nzi̱t wu mbyia̱ shok gba̱mgbam, a̱ ni̱ nwuat mi̱ fwuo nyiung. Ku nang gu ngyet a̱tyu nzwa a̱ni, a̱mgba̱m ma̱ng a̱nia, a̱ si̱ ghwon zwá nggu ji da̱nian nyin, mami kunak nggu hu. A̱ si̱ tyia̱ nyin nyi ka yet á̱niet nzwá.
47008010	Di̱ li nung hu: Ku yet a̱sham nyi tyak beang hu nang nyi ku tsa ma̱ a̱lyia̱ swak ka a̱ni. Nyin bya ku yet a̱son ka di̱ chat beang hu. A̱wot nyi si̱ bu yet a̱son di̱ tsa nwuat hu.
47008011	A̱wot ma̱ninika, ku myim nyi ngaan ta̱m hu nang nyi ka̱n tsa a̱ni. Nyi yok di̱dang hu nang nyi ku tak di̱n tsa hu a̱ni, ku nat cha̱chaat ma̱ng kurum hu nang nyi na nwuak a̱ni. Nyi nwuak cha̱chaat ma̱ng zwá ji nang nyi byia̱ a̱ni.
47008012	Ka̱ nfwuo nyin na byia̱ di̱dang nwuak hu, A̱gwaza na san kyang hu nang nyi byia̱ fwuo na nwuak a̱ni. A̱wot a̱yin si̱ mi̱n nwuak kyang hu nang gu sang a̱ni bah.
47008013	A̱tsak a̱lyiat, n chat nwuat nyin hu ku tyia̱ á̱ghyang á̱niet ba̱ fa̱k nyinyang, a̱wot nyin nyi swuo a̱bung bah. Mi̱ kyang nang n fa a̱ni huhwa yet; ku myim nwuat hu ku nat cha̱chaat ma̱ng nkyang nang nyi shyat a̱ni.
47008014	Nang nyi mbyia̱ zwá gba̱mgbam ma̱nini a̱ni, ku na yet a̱sham nyi beang á̱niet ba, ba̱ sang a̱ni. A̱wot di̱n jen jhyang mba meang, ka̱ ba̱ ma mbyia̱ gba̱mgbam, ba̱ na beang nyin di̱n jen nang nyi nsang a̱ni. Ka̱ nyi nyia̱ a̱nia, kuzang kyang na nat cha̱chaat.
47008015	Ma̱nang á̱ ku ndyuut ma̱ A̱lyiat A̱gwaza na a̱ni, nyia̱, “Á̱niet ba ba̱ ni̱ tung nkyayak gba̱mgbam a̱ni, ba̱ byia̱ á̱si̱ na̱ ku bwat a̱ni bah. A̱wot á̱niet ba ba̱ ni̱ tung ma̱ a̱da̱dei a̱ni, na̱ si̱ maai mbaa.”
47008016	A̱wot zi̱ gwai A̱gwaza nang gu ntyia̱ mi̱ fwuo Titut hu gu chat nyin, ma̱nang zi̱ nchat nyin a̱ni.
47008017	Titut ku shim naai nzi̱t hu nang gu bu na mbai a̱ byiat nyin a̱ni. A̱tsak a̱lyiat, nggu ma̱ a̱pyia̱ nggu, a̱ ku byia̱ di̱dang ba̱t nang gu na mbai a̱ byiat nyin a̱ni.
47008018	Zi̱ bu ta̱m ma̱ng a̱tyu khwi a̱ghyang da̱ a̱vwuo nyin dundung ma̱ng Titut. A̱mgba̱m á̱niet khwi ba chyin gu nang gu ngyet a̱tsatsak a̱tyu shei A̱sham Nkhang Yesu wa.
47008019	Susot á̱niet khwi ji ku mun á̱ khai a̱na̱nyiuk nzi̱t wuni gu chong ma̱ng a̱nzi̱t, zi̱ nat ma̱ng za̱nang kurum ji mi̱ Urusha̱lima. Ta̱m a̱hwa ku nwuat A̱tyoli Yesu shi. Ku si̱ bu tak nang zi̱ mbyia̱ di̱dang ba̱t zi̱ beang.
47008020	Zi̱ naat ma̱ng za̱nang kurum jini dundung, kalak á̱niet ba ba̱ bat zi̱t a̱hyiak di̱ si̱sak zi̱ mba̱ng a̱gba̱mgbam za̱nang kurum ji nang á̱ tyia̱ nzi̱t ndyo mbwak a̱ni.
47008021	Zi̱ ya̱bam kwan wa. Zi̱ nyia̱ kyang ku myim a̱ni a̱zaghyi A̱gwaza ma̱ng á̱niet khwi ba, ba̱ ka fa̱k nyinyang nzi̱t.
47008022	Zi̱ bu na ta̱m ma̱ng a̱tyu khwi a̱ghyang dundung ma̱ng a̱mba, a̱ ka̱n tak di̱n jen ma̱ a̱di̱di̱t nang gu mbyia̱ a̱tan za̱kwa, a̱wot a̱ si̱ bu tak di̱n jen ma̱ a̱di̱di̱t nang gu mbyia̱ di̱dang ba̱t di̱n ta̱m hu. Ma̱ninika, a̱ bu mbeang di̱dang hu mat a̱ ba̱ng fwuo ba̱t da̱ nyin.
47008023	A̱wot tazwa Titut, ka̱ a̱yin byia̱ lyip da̱ nggu, nyi tak ma̱ng a̱tyu a̱wa nang Titut ngyet a̱kpa̱ndang ta̱m nung wa; a̱ nyia̱ ta̱m hu dundung ma̱ng a̱nung zi̱ ka mbeang nyin. A̱wot á̱kum á̱niet khwi ba̱ shya̱ ndung ma̱ng a̱nggu a̱ni, susot á̱niet khwi ja ta̱m mba, a̱wot ta̱m mba hu nwuat Kristi shi.
47008024	Mat a̱nia, nyin á̱niet khwi ba, nyi tak ma̱ng a̱yaata̱m a̱bya nang nyi nchat ba. A̱wot nyi bu tak ma̱ng a̱mgba̱m susot á̱niet khwi ji nang tam hu zi̱ tam da̱ nyin a̱ni, ngyet a̱tsatsak tam wa.
47009001	A̱tsak a̱lyiat, ku yet ta hwa n bu ndyuut nyin wusika jhyang tazwa za̱nang kurum beang á̱niet khwi mi̱ Urusha̱lima bah.
47009002	Mat n dyen si̱sak ji nang nyi mbyia̱ di̱dang ba̱t nyi beang a̱ni. A̱wot n ka̱n tam da̱ nyin da̱ a̱vwuo susot á̱niet khwi ba̱ shya̱ fam a̱byin Ma̱kidoniya a̱ni. N si̱ shei mba nang nyin á̱niet fam a̱byin A̱ka̱ya mi̱n nwuo chat beang hu ma̱ng za̱nang kurum ji neet ma̱ a̱lyia̱ ka̱ swak a̱ni. A̱tsak a̱lyiat, di̱dang beang nyin hu si̱ fuut susot á̱niet khwi ma̱ a̱di̱di̱t mi̱ fam a̱byin Ma̱kidoniya hu, ba̱ si̱ ma nwuo chat beang ma̱ng za̱nang kurum ji.
47009003	A̱mgba̱m ma̱ng a̱nia, n ta̱m ma̱ng Titut ma̱ng á̱kpa̱ndang ta̱m nggu a̱feang, ba̱ li nang nyi tung kurum hu tyak. N wa ka̱n tak ma̱ng a̱mba nang nyi nshya̱ ma̱ng la̱p vam nyi nwuak za̱nang kurum ji. Mat, n chat tam nung hu nang n tam da̱ nyin a̱ni, ku yet a̱buk kyang bah.
47009004	Kalak ka̱ á̱niet khwi Ma̱kidoniya á̱ghyang bai ma̱ng a̱nung, a̱wot ba̱ si̱ shya̱ nang nyi ka̱n tung kurum hu bah, zi̱ na fa̱k nsum. Mat n wa ka̱n tak ma̱ng a̱mba nang nyi wa ka̱n tyak tung kurum hu. A̱wot n si̱ mi̱n tak tangka̱i nsum nang nyi na fa̱k tazwa nwai tyak tung kurum hu a̱ni bah.
47009005	Huhwa mbyia̱, n di ku myim n ta̱m ma̱ng á̱kpa̱ndang ta̱m bani, ba̱ khwat a̱son nung á̱ bai da̱ a̱vwuo nyin, ba̱ ka li nang nyi tyak tung kurum hu nang nyi nyia̱ a̱li̱ka̱uli na nwuak a̱ni. A̱mgba̱m ma̱ng a̱nia, n chat nyi nwuak kurum hu nang fwuo nyin hwa kyiak a̱ni, ku yok yet nyin khwo hwa bah.
47009006	Nyi yok bwung a̱man tyap kani bah; a̱tyu khap a̱ chyui zwá yak ji mi̱ shi̱shi̱p a̱ni, a̱ na chak yak ma̱ a̱da̱dei. A̱wot a̱tyu khap a̱ ma chyui zwá yak ji gba̱mgbam a̱ni, a̱ na bwuo yak gba̱mgbam.
47009007	Si̱ konyan ma̱ nyin a̱ nwuak di̱ si̱sak ji nang fwuo nggu nkyiak a̱ni. A̱wot nyi yok nwuak kurum ma̱ng a̱gi̱n, ku nyi nwuak di̱ khwo bah. Mat á̱ lyuut nyia̱, “A̱gwaza ni̱ fa̱k nyinyang a̱tyu a̱ nwuak ma̱ng fwuo nyiung a̱ni.”
47009008	A̱wot A̱gwaza byia̱ shok a̱ ka̱u nyin kuzang kyang nang nyi chat a̱ni gba̱mgbam ma̱ng fwuo nyiung; da̱nian kuzang jen, nyi ka byia̱ kuzang kyang nang nyi chat a̱ni, a̱wot nyi byia̱ nhu gba̱mgbam, nyi ka̱u á̱ghyang á̱niet ba̱ sang a̱ni.
47009009	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Ba̱ ka̱u á̱kunak na kurum ma̱ a̱sa̱t ma̱ng fwuo nyiung. Á̱ na jhyung a̱tan nta̱m mba wu ba̱ng si̱ nat sang sangba̱p.”
47009010	Mat A̱gwaza wu wa nwuat a̱tyu khap wu zwá yak ji gu chyui. A̱wot a̱ bu nwuak nggu kyayak nang gu na ya a̱ni. Ma a̱nia wa, A̱gwaza bu na nwuak, a̱wot a̱ mbeang nyin bwuo yak gba̱mgbam. Da̱nian nyi ka mbeang á̱ghyang á̱niet ba̱ sang a̱ni gba̱mgbam ma̱ng fwuo nyiung.
47009011	A̱tsak a̱lyiat, A̱gwaza na tyia̱ nyi yet á̱niet nzwá di̱ kuzang vak. Mat nyi ka ka̱u nkyang nang nyi byia̱ a̱ni ma̱ng fwuo nyiung. A̱wot jen nang zi̱ na nnat ma̱ng za̱nang kurum nyin ji da̱ a̱vwuo á̱niet ba̱ sang kyang a̱ni, ku na tyia̱ á̱niet a̱bya ba̱ gwai A̱gwaza ba̱t.
47009012	Mat a̱nia, á̱ na shya̱ nkyang nfeang na̱ yet a̱tan a̱ni mi̱ ta̱m ka̱u za̱nang kurum huni; á̱niet khwi ba̱ shya̱ mi̱ Urusha̱lima a̱ni, ba̱ na shya̱ kyayak, a̱wot ba̱ bu byia̱ fwuo sai ba̱ gwai A̱gwaza.
47009013	Mat ta̱m ka̱u za̱nang kurum hu nang nyi nyia̱ a̱ni, á̱niet khwi mi̱ Urusha̱lima na nwuak A̱gwaza shi. Ma̱nang nyi mbeang mbaa ma̱ng á̱niet khwi á̱ghyang ma̱ng fwuo nyiung a̱ni, ma a̱nia wa ku na ntak nang nyi nkhwi A̱sham Nkhang Yesu Kristi ka.
47009014	A̱wot ba̱ na naai A̱gwaza da̱nian nyin ma̱ng a̱tsatsak chat, mat a̱gba̱ndang shok nang A̱gwaza nyia̱ nyin ndyo a̱ni.
47009015	Zi̱ gwai A̱gwaza wu da̱nian za̱nang nggu jini, ji̱ yet kyang a̱ga̱de hwa da̱nang a̱tyubishyi si̱ mi̱n dyiat a̱ni bah!
47010001	Ma̱ninika, nung Bulut, n naai nyin mami a̱lyoot Kristi, a̱ yet a̱shonshyon a̱ si̱ bu byia̱ shok a̱ni. Ku nang n dyen nyi kyiak nyia̱; n ni̱ ntyia̱ shi̱ri̱ng ki̱ n shya̱ da̱ a̱vwuo nyin a̱ni, a̱wot n ni̱ ngbang a̱lyia̱ ki̱ n shya̱ zan n dyuut nyin dyo.
47010002	N naai nyin, nyi yok tyia̱ ki̱ n bai n gbang a̱lyia̱ n dyiat ma̱ng á̱niet ba ba̱ fa nyia̱ nta̱m swanta nia zi̱ nyia̱ a̱ni.
47010003	Ku yet a̱tsak a̱lyiat wa, zi̱ yet á̱nietbishyi bya. A̱mgba̱m ma̱ng a̱nia, zi̱ kwan zwang nang á̱niet swanta ba a̱ni bah.
47010004	Zi̱ byia̱ a̱cha̱chet nkyang nzwang na̱ yet si̱ A̱gwaza nia a̱ni. Na̱ yet á̱si̱ a̱tyubishyi nia bah. Ni̱nia nang zi̱ mbi̱ri̱m a̱ka̱nka̱ra̱ng mbat a̱di̱dam á̱nietbishyi. Zi̱ si̱ bu nseang ya fwuang bwoi a̱ka̱laa hu.
47010005	Zi̱ bi̱ri̱m kuzang tangka̱i tyiet tsot fi̱ri̱ng, ku vwuong á̱niet ba nwuak fwuo da̱ A̱gwaza a̱ni. A̱wot zi̱ ta̱bat a̱di̱dam á̱nietbishyi wu gu nyia̱ na̱nvan ma̱ng A̱gwaza a̱ni. Zi̱ si̱ tyia̱ nggu mi̱ khwo. A̱wot zi̱ tyia̱ á̱nietbishyi ba̱ khwi Kristi.
47010006	Nang a̱nyin a̱ni, ka̱nang nyi tak za̱m nang nyi ngyet á̱niet khwi a̱lyiat bya, zi̱ na nyep á̱niet ba̱ ya a̱son mi̱ lak fwuong a̱ni.
47010007	Nyi nwuan a̱tsatsak a̱lyiat wu shansham, nyi lii! Ka̱ a̱yin ma̱ nyin kyiak nyia̱ a̱ yet a̱tsatsak a̱tyu khwi Kristi wa, ku yet ta hwa gu fi̱k nang nzi̱t meang, zi̱ ngyet á̱tsatsak á̱niet khwi Kristi bya.
47010008	Shimba nyi na li á ngyei n tam ma̱ sa̱t tazwa tyok nang A̱tyoli Yesu nwuak zi̱t a̱ni. A̱mgba̱m ma̱ng a̱nia, tyok nzi̱t hu yet si̱ ku tyei nyin ya a̱son mi̱ chet mi̱ khwi Yesu hu hwa a̱ni. Ku yet si̱ ku na bwuok ma̱ng a̱nyin lilyim kya a̱ni bah. Mat a̱nia, n na fa̱k nsum di̱ nyia̱ ta̱m ma̱ng tyok nung hu bah.
47010009	N chat n tyia̱ nyin a̱wun nia di̱ wusiká nang n dyuut nyin dyo a̱ni bah.
47010010	A̱wot á̱ghyang á̱niet nyia̱, “Wusiká Bulut ji byia̱ chet, ji̱ si̱ bu vwuo a̱khwu. A̱wot ka̱ nggu ma̱ a̱pyia̱ nggu shya̱ dundung ma̱ng nzi̱t, vam nggu hu yet a̱bobwot, a̱lyiat nggu na si̱ yet a̱buk a̱lyiat wa!”
47010011	Tangka̱i á̱niet ba̱ lyiat a̱nia a̱ni, ku myim ba̱ fi̱k, ki̱ zi̱ bai ma̱ á̱pyia̱ nzi̱t, zi̱ na nyia̱ nta̱m nzi̱t na mi̱ chet cha̱chaat ma̱ng kyang nang zi̱ lyuut mba ndyo mi̱ wusiká nzi̱t ji, di̱n jen nang zi̱ nshya̱ gbang ma̱ng a̱mba a̱ni.
47010012	A̱tsak a̱lyiat, ku li á ngyei di̱ zi̱ si̱ mi̱n mak tyan ku zi̱ kyiak á̱pyia̱ nzi̱t nang á̱ghyang á̱niet ba̱ shei nyia̱ ba̱ yet á̱tsatsak á̱niet a̱ni bah. A̱wot á̱niet bani ni̱ tyan á̱pyia̱ mba ma̱ng á̱ghyang mba bya. Ba̱ bu chat ba̱ mak pyipyia̱ mba ma̱ng á̱ghyang mba bya. A̱wot ba̱ yet a̱yaagbi̱ri̱ng á̱niet bya!
47010013	A̱mgba̱m ma̱ng a̱nia, nzi̱t, zi̱ chat zi̱ tam swak gak tyok nang A̱gwaza nwuak nzi̱t a̱ni bah. Zi̱ na tam wa tazwa nta̱m nang A̱gwaza nwuak zi̱t a̱ni ma̱nyin na. Ni̱nia yet nta̱m nang zi̱ nyia̱ ma̱ nyin a̱ni.
47010014	Zi̱ ka̱n swak gak tyok di̱n jen nang zi̱ nnyia̱ zi̱ byia̱ tyok tazwa nyin a̱ni bah. Ku li á ngyei da̱ zi̱ ka̱n bai da̱ a̱vwuo nyin bah. Mat nzi̱t bya ku tsa a̱chyet shei A̱sham Nkhang Kristi ka, zi̱ si̱ bai ma̱ng á̱na ma̱ a̱keang A̱korontiyawa ka.
47010015	Zi̱ chat zi̱ tam á̱ bu chyin nzi̱t di̱ nta̱m nang á̱ghyang á̱niet ka̱n nyia̱ a̱ni bah. Da̱ a̱kwonu a̱kya, ba̱ng fwuo nzi̱t huhwa yet; nwuak fwuo nyin hu da̱ A̱gwaza na mban. Da̱nian a̱gi̱gak nta̱m nzi̱t ba ma̱ nyin ba̱ ka mbeang á̱kpai ka;
47010016	da̱nian zi̱ ka shei A̱sham Nkhang Yesu ka mi̱ nfam bibyin na̱ shya̱ gbang ma̱ng a̱nyin nang á̱ghyang á̱niet ka̱n nwai nyia̱ ta̱m a̱ni. Huhwa mbyia̱, zi̱ si̱ mi̱n tam di̱ nta̱m nang á̱ghyang á̱niet ka̱n nyia̱ mi̱ nfam bibyin ghyang a̱ni bah.
47010017	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Ka̱ a̱yin na tam, gu tam da̱ A̱gwaza wa ma̱nyin nggu.”
47010018	Mat, ka̱ a̱yin chyin a̱pyia̱ gu, si̱ a̱hwa yet a̱buk kyang wa. Kyang ku yet a̱ swak a̱ni, huhwa yet; A̱tyoli Yesu a̱ chyin ngguu.
47011001	N ba̱ng fwuo nyi na nyap fwuo ma̱ng a̱lyiat nang á̱ kyiak na̱ yet ki̱ngkang a̱ni. Ma̱sa̱kut, nyi shyim nfwuo na!
47011002	N kwi swam da̱ nyin ma̱nang A̱gwaza ma̱ a̱pyia̱ nggu nkwi swam da̱ nyin a̱ni. N nwuan nyin nang fi̱ng nggwon neam ka̱ ka̱n nwai lyen a̱tyok a̱ni, ku li nang n da̱p nyin a̱li̱ka̱uli ma̱ng a̱tyok a̱nyiung nang nyi na nyeang a̱ni; nggu wa yet Kristi ma̱nyin nggu.
47011003	A̱mgba̱m ma̱ng a̱nia, n fwuong a̱wun, ki̱ di̱ A̱ta̱nyeang ka ka̱ du laai nyin, nyi teap di̱ yet a̱za̱za̱rak ma̱ng nwuak á̱pyia̱ nyin hu di̱ Kristi; ma̱nang zwak ji ku ndaai A̱wa mat mumwang nji hu a̱ni.
47011004	Nyi ni̱ san kuzang tangka̱i tyiet nang ba̱ hyia̱ ma̱ng a̱nyin a̱ni mbwak feang. Nyi ni̱ nyia̱ a̱nia, ku nang ba̱ tyiet nyin tangka̱i Yesu a̱ghyang a̱ vwuon ma̱ zan ma̱ng a̱si̱ nang zi̱ ka̱n shei nyin a̱ni; ku nang ba̱ shei nyin tangka̱i A̱za̱za̱rak Ntswa a̱ghyang a̱ vwuon ma̱ng a̱si̱ nang nyi ka̱n san a̱ni; ku nang ba̱ shei nyin A̱sham Nkhang a̱ghyang ka̱ vwuon ma̱ng a̱si̱ nyi nwuak a̱chuchuk da̱ nka a̱ni!
47011005	A̱wot n kyiak a̱pyia̱ nung cha̱chaat ma̱ng á̱niet nang nyi ngyei “Á̱tsatsak a̱yaata̱m Yesu” ba a̱ni. Bibya tyiet nyin a̱ka̱laa a̱nia.
47011006	Ku nang nyi kyiak nung a̱tyu tak a̱lyiat tí̱tak ma̱ á̱kpa á̱niet a̱ni bah. A̱mgba̱m ma̱ng a̱nia, n byia̱ mumwang mameang. Zi̱ ku tyai nyin a̱lyiat nani kpa̱sai di̱ kuzang vak ku myim a̱ni.
47011007	Nyi kyiak n ku mbwuo a̱bun wa nang n ku nkyiak a̱pyia̱ nung kyang a̱ni baa? Kee nyi kyiak n ku mbwuo a̱bun wa, nang n si̱ nwuak nyin shi di̱ shei nyin A̱sham Nkhang A̱gwaza ka di̱ mi̱n san zang da̱ a̱vwuo nyin a?
47011008	Ka̱ a̱nia wa, ku li nang n ku ntsaai susot á̱niet khwi jhyáng ja, nang ba̱ ku nteang nung zang ta̱m, da̱nian n ka nyia̱ nyin ta̱m di̱ mi̱n tan a̱ni.
47011009	A̱wot di̱n jen nang n ku nshya̱ dundung ma̱ng a̱nyin a̱ni, n si̱ mbyia̱ kurum ku maai nung san kyayak a̱ni bah. Da̱ nung, n gyet nyin kpa̱t da̱ a̱lyiat kurum bah. Da̱ a̱kwonu a̱kya, á̱niet khwi ba̱ ku neet mi̱ fam a̱byin Ma̱kidoniya a̱ni, bibya ku nwuat nung a̱mgba̱m kurum nang n chat a̱ni. Mat a̱nia, n ka̱n mak yet nyin kpa̱t bah. Da̱ nung, n na mak yet nyin kpa̱t bah.
47011010	Nang a̱tsatsak a̱lyiat Kristi wu nshya̱ ma̱ nung a̱ni, á̱ mbyia̱ a̱yin mi̱ fam a̱byin A̱ka̱ya huni a̱ maai a̱ nvwuong nung tam huni a̱ni bah.
47011011	Yihwa mbyia̱ n tam a̱nia? Mat n chat nyin wa ba kee? A̱gwaza lyen za̱m, nang n chat nyin!
47011012	A̱wot kyang hu nang n ni̱ nyia̱ a̱ni, huhwa n na gya a̱son ma̱ng nyia̱ hu. Si̱ huni na fwun a̱yaata̱m a̱bya ba̱ shya̱ a̱wat, nang ba̱ na ntam di̱ nyia̱ ta̱m mba hu ku tai si̱ nzi̱t hu a̱ni.
47011013	Á̱niet bani kyiak pyipyia̱ mba nang á̱tsatsak a̱yaata̱m Yesu bya a̱ni. Ba̱ yet á̱niet nta̱m laai á̱niet, ba̱ ni̱ bwuak ba̱ ka tai a̱tsatsak a̱yaata̱m Kristi.
47011014	A̱mgba̱m ma̱ng a̱nia, ku yet nung kyang a̱ga̱de hwa bah! Ku A̱ta̱nyeang ka ma̱ a̱pyia̱ nka, ka ni̱ kyiak a̱pyia̱ nka nang a̱ta̱m tswa a̱ byia̱ sai a̱ni.
47011015	Mat a̱nia, ku yet kyang a̱ga̱de hwa bah, ka̱ á̱khwo A̱ta̱nyeang ba meang, ba̱ ni̱ bwuak ba̱ tai á̱niet ba̱ nyia̱ á̱tsotswat nta̱m a̱ni. Di̱ nngaan hu, á̱ na tyia̱ á̱khwo A̱ta̱nyeang bani swuo a̱bung ku nat ma̱ cha̱chaat ma̱ng á̱ka̱tuk nta̱m nang ba̱ nyia̱ a̱ni.
47011016	N bu na tak ma̱ng a̱nyin, nyi yok fa nyia̱ n gyet a̱bwuon a̱yin wa nang n dyiat a̱nia a̱ni bah. Ku nyi fa n gyet a̱bwuon a̱yin wa, nyi myiai a̱fufwuo nyi fa̱k a̱lyiat nung na; ma̱nang nyi na mmyiai a̱fufwuo nyi fa̱k a̱lyiat a̱bwuon a̱yin a̱ni. Da̱nian nung meang, n ka tam ma̱ a̱da̱dei nang á̱ghyang á̱niet ni̱ ntam a̱ni.
47011017	Tangka̱i tam a̱hwa yet si̱ A̱gwaza hwa bah, a̱wot á̱ kyiak n nnyia̱ nang a̱bwuon a̱ni.
47011018	Ma̱nang a̱yaata̱m ma̱ a̱di̱di̱t ntam di̱ nkyang nang ba̱ ka̱n nyia̱ mi̱ swanta hu a̱ni, nung meang, n mbyia̱ kyang nang n na ntam a̱ni.
47011019	Kang ma̱ng a̱nia, nyi fa nyi byia̱ mumwang ba̱t. A̱wot nyi fwuong nyinyang hu dundung ma̱ng á̱bwuon á̱niet bya.
47011020	Ka̱ a̱yin tyia̱ nyin khwo; ku a̱ ma san kuzang kyang nang nyi byia̱ a̱ni; ku a̱ shyok nyin; ku a̱ ma nyia̱ tyok di̱ kuzang kyang nang nyi byia̱ a̱ni; a̱wot a̱ si̱ lwi nyin ma̱ á̱ghyi, nyi ni̱ sak mi̱ fwuo.
47011021	Ku li á ngyei zi̱ byia̱ luluk ba̱t, zi̱ nyia̱ nyin ntangka̱i nkyang a̱nia! N hyia̱ a̱nia, mat n fwuong nsum a̱pyia̱ nung! A̱wot a̱mgba̱m kyang nang ba̱ na gbang a̱lyia̱ ba̱ tam tazwa hu a̱ni, n ma na gbang a̱lyia̱ n tam da̱ nhu. (Ku li nang nung, n bu ndyiat nang a̱bwuon a̱ni!)
47011022	Ba̱ tam nyia̱ ba̱ yet Ibriniyawa byaa? Nung meang, ma a̱nia wa. Ba̱ tam nyia̱ ba̱ yet Isi̱relawa byaa? Nung meang, ma a̱nia wa. Ba̱ ta̱m nyia̱ ba̱ ghwut mi̱ kwai Ibrahim jaa? Nung meang, jija nang n ghwut.
47011023	Ba̱ tam nyia̱ ba̱ yet á̱khwo Yesu Kristi byaa? A̱wot n ka̱n nyia̱ Kristi ta̱m swak mbaa! (N dyen ku li nang n dyiat ma̱ tai nang a̱pyia̱ nung ka bwuak wa a̱ni!) N ka̱n nyia̱ ta̱m ba̱t, á̱ si̱ nyii nung mi̱ jaru mi̱ njen ma̱ a̱di̱di̱t, n si̱ swuo tsot ba̱t ma̱ng a̱ya̱u a̱ byia̱ pyipyia̱ ntswam a̱ni di̱n jen ma̱ a̱di̱di̱t. A̱wot n si̱ ndi a̱khwu a̱ghyi ma̱ng a̱ghyi di̱n jen ma̱ a̱di̱di̱t.
47011024	A̱yahudawa ba ku bwuo a̱ka̱fwuon nang ba̱ tsot nung ma̱ng chyong nswak ntat ma̱ng a̱kubunyiung.
47011025	A̱ka̱tat kya nang a̱cha̱chet A̱romawa ba ku ntsot nung ma̱ng shán ntswam. Á̱ si̱ mang nung ma̱ng nfang a̱ka̱nyiung. Kukwon a̱wak si̱ fwuoi ma̱ng a̱nung a̱ka̱tat. N ka̱n nyia̱ a̱ta̱mam ma̱ng a̱tyetuk nang n dya̱u mami kyai a̱sa̱khwot.
47011026	N ka̱n chong a̱junjung a̱ka̱chyet ma̱ a̱di̱di̱t. A̱sa̱khwot a̱ri̱giwa ma̱ng á̱niet á̱tsaai si̱ shim hyat nung. A̱yahudawa ba̱ yet á̱niet nung ba a̱ni, si̱ shim hyat nung. Ma a̱nia wa, Nnwap na̱ nwai yet A̱yahudawa a̱ni si̱ ma shim hyat nung. N si̱ ndi a̱khwu ma̱ng á̱ghyi ma̱ a̱ka̱keang, tswá a̱yit, ma̱ng nkyai a̱sa̱khwot. A̱wot á̱niet ba̱ kyiak á̱pyia̱ mba nang á̱tsatsak á̱niet khwi a̱ni, si̱ shim hyat nung.
47011027	N ku nkyiak a̱junjung jen nang n nyia̱ ta̱m ba̱t, n ni̱ mbwuo á̱tyetuk ma̱ a̱di̱di̱t nang nkhat nda bah. N ni̱ nfwuong zong ma̱ng mashyi a̱sa̱khwot. A̱wot n ni̱ nswan kuzang jen di̱ mi̱n kyayak. Vam hu ni̱ tyi̱ri̱m nung ma̱ng shyishyim, mat n ku mbyia̱ a̱yaatoot shansham nang n na kup n fa̱k shut a̱ni bah.
47011028	Kang ma̱ng swuo a̱bung nang n nwai hyia̱ a̱ni, n ku shya̱ ma̱ng a̱kpi̱di̱dyi̱k a̱di̱dam kuzang a̱tuk tazwa a̱mgba̱m susot á̱niet khwi ji.
47011029	Ka̱ a̱yin sang chet di̱ nwuak a̱chuchuk hu, n ni̱ nfa̱k á ngyei nung gwa sang chet hu. Ka̱ á̱ tyia̱ a̱yin si̱ teap di̱ khwi Yesu hu, n ni̱ mwai lyen ba̱t.
47011030	(Ka̱ ku yet nung ta hwa n tam, si̱ n tam di̱ swuo a̱bung ku tak lat nung hu a̱ni.
47011031	A̱gwaza a̱ yet A̱tyia̱ Yesu Kristi, A̱tyoli nzi̱t wu a̱ni, a̱tyu a̱ myim á̱ dyep gu si̱ nat sang sangba̱p a̱ni, a̱ lyen nang n bwoi a̱ka̱laa nia bah.)
47011032	Jen nang n ku nshya̱ ma̱ a̱keang Da̱maskut ka a̱ni, a̱tyu a̱ ku yet gwomna wu mbwak A̱gwam A̱retat nang gu ku nnyia̱ tyok hu a̱ni, a̱ si̱ tyia̱ á̱niet chok si̱ cham á̱na̱nwuai a̱keang na, da̱nian ba̱ ka ta̱bat nung.
47011033	Si̱ nang á̱ ntyia̱ nung ma̱ a̱cheang á̱ si̱ chyok ma̱ng a̱nung á̱ ghwut ndyo mi̱ taga di̱ mbat nang á̱ nok á̱ nfwun a̱keang ka a̱ni, n sii du shot mbwak gwomna wu.
47012001	Ku li á ngyei ku yet nung ta hwa, n gya a̱son ma̱ng tam huni, ku nang ku na nnwuak a̱yin kpangti̱n a̱ni bah. N na ngya a̱son ma̱ng a̱lyiat tazwa a̱ma̱bwoi ma̱ng tá̱m ji̱ shya̱ di̱ niat ji̱ neet da̱ a̱vwuo A̱tyoli Yesu nang á̱ tyai a̱ni.
47012002	Á̱ ku kyiak nung á̱ nat ndyo Ma A̱gwaza tswazwa tsat a̱lyia̱ swak ma̱naai kya ka. Ke á̱ ku kyiak nung á̱ nat ndyo Ma A̱gwaza tswazwa ma̱ng vam hwa oo, ke tswa nung jija ma̱nyin ji oo, n dyen bah. A̱gwaza wa ma̱nyin nggu lyen.
47012003	A̱tsak a̱lyiat, ma̱ A̱gwaza wa ma̱nyin nggu lyen, kee á̱ ku kyiak nung á̱ nat ndyo Ma A̱gwaza tswazwa ma̱ng vam hwa oo, ke da̱ á̱ ma ku kyiak tswa nung jija ma̱nyin ji oo, n dyen bah. A̱wot mi̱ kyang nang n dyen a̱ni,
47012004	huhwa yet; á̱ ku kyiak nung á̱ nat ndyo Ma A̱gwaza tswazwa. A̱wot n si̱ ndi nkyang na̱ yet si̱ a̱ga̱de nang a̱tyubishyi si̱ mi̱n gwa̱i a̱ni bah. A̱wot na̱ si̱ shya̱ di̱ niat ba̱t, nang a̱yin si̱ mi̱n mak shei a̱ni bah.
47012005	Nkyang a̱nia nang n fa̱k a̱ni, na̱ maai nung n tam. A̱mgba̱m ma̱ng a̱nia, n na tam bah. N na tam tazwa lat nung huhwa.
47012006	Ka̱ n wa chat tam hu, si̱ n na ngyet a̱bwuon di̱ tam hu bah, mat n na ntak a̱tsak a̱lyiat wa. A̱wot n na tam bah, mat n chat a̱yin a̱ chyin nung a̱ swak kyang nang gu li mi̱ swat nung huu, ma̱ng a̱lyiat A̱gwaza nang gu fa̱k nang n shei a̱ni bah;
47012007	ku nang n ka̱n san tá̱m ji̱ shya̱ di̱ niat nang á̱ tyai a̱ni. Da̱nian á̱ ka vwuong nung tam hu, á̱ si̱ ta̱m ma̱ng a̱ta̱m a̱ neet da̱ a̱vwuo A̱ta̱nyeang a̱ni, a̱ si̱ tyia̱ nung sa̱kan mi̱ vam, ji̱ chyui nung ba̱t a̱ni. A̱wot a̱ si̱ ya a̱son ma̱ng fwuai nung, n ka ngyok tam hu.
47012008	N si̱ mbwuo a̱ka̱tat nang n naai A̱tyoli Yesu gu ka ti̱n nung sa̱kan ji tyei nung swuo a̱bung a̱hwa mi̱ vam hu a̱ni.
47012009	Kuzang jen ki̱ n naai ngguu, gu nyia̱ ma̱ng a̱nung, “N nyia̱ ang shok gba̱mgbam ji̱ maai ang a̱ni. Mat chet nung hu ni̱ mbeang ba̱t, ku tak kpa̱sai di̱n jen lat ang ji.” Mat a̱nia, ma̱ninika, n gwai, n si̱ ntam tazwa lat nung hu, da̱nian chet Kristi hu ku ka nyia̱ nta̱m mami nung.
47012010	Huhwa mbyia̱, n shya̱ ma̱ng a̱gwai mami lat nung hu; ma̱ng lihyat nang á̱niet nyia̱ nung ndyo a̱ni; ma̱ng a̱lahyia̱ nang n kan a̱ni; ma̱ng ya̱shuk nang á̱niet ya̱shuk nung a̱ni; ma̱ng swuo a̱bung nang n swuo da̱nian Kristi a̱ni. Mat ki̱ n shya̱ ma̱ng lat, jen a̱ja ja nang chet A̱gwaza hu nshya̱ ndung ma̱ng a̱nung.
47012011	Nyi tyia̱ nung n tam nang a̱bwuon a̱ni. A̱wot nyin bya byia̱ a̱bun wu. Nyin bya myim nyi lyuut wusiká nyi nchyin nung. Mat nung meang, n gyet a̱tsatsak a̱ta̱m wa swak a̱yaata̱m bani nang á̱ kyiak ba nang a̱cha̱chet a̱yaata̱m Yesu bya a̱ni. A̱mgba̱m ma̱ng a̱nia, n bu ngyet kyang bah.
47012012	Jen nang n ku nshya̱ ma̱ng a̱nyin a̱ni, n ku ntak nyin za̱m nang n gyet a̱tsatsak a̱ta̱m Yesu wa. N si̱ nyap fwuo di̱n jen nang n ku nshya̱ ma̱ nyin, n si̱ nyia̱ nta̱m a̱lama na̱ tak chet A̱gwaza hu. N si̱ nyia̱ nkyang a̱ga̱de ma̱ng nta̱m a̱ri̱bi̱di jhyang da̱ a̱vwuo nyin.
47012013	Mi̱ kyang nyiung nang n ku nwai nyia̱ nyin ndyo a̱wot n si̱ nyia̱ susot á̱niet khwi jhyáng ndyo a̱ni, huhwa yet; n ku gyet nyin kpa̱t nyi nwuat nung kurum bah. Ma̱sa̱kut, nyi chi nung mat a̱bun nang n bwuo nyin ndyo di̱ nyia̱ a̱tsatsak kyang wuni a̱ni!
47012014	A̱wot ma̱ninika, n shya̱ di̱ la̱p vam n bai da̱ a̱vwuo nyin da̱ a̱ka̱tat ka. A̱wot n chat n gyet nyin kpa̱t nyi nwuat nung kurum bah. N chat zwá nyin jija bah. Nyin bya nang n chat. Mat a̱bachyuang mman nia myim na̱ beang á̱niet mbyin ba bah. Da̱ a̱kwonu a̱kya, á̱niet mbyin bya myim ba̱ beang a̱bachyuang mman mba na.
47012015	N na fa̱k nyinyang n hyat a̱pyia̱ nung ma̱ng a̱mgba̱m kyang nang n byia̱ a̱ni, da̱nian n ka beang nyin; ku nang ku ndi á ngyei n chat nyin ba̱t, a̱wot nyin, nyi chat nung ma̱ chunchwiit.
47012016	Á̱ghyang nyin shim nang n ku ngyet nyin kpa̱t bah. A̱wot á̱ghyang nyin fa n nyia̱ nyin a̱ghyughyui wa, n si̱ shyok nyin.
47012017	N nyia̱ nini wa n si̱ nshyok nyin? Ke a̱yin ma̱ á̱niet ba nang n ku nta̱m ndyo da̱ a̱vwuo nyin a̱ni, ku shyok nyin?
47012018	Jen nang n ku nnaai Titut gu bai a̱ byiat nyin a̱ni, a̱wot n si̱ bu nta̱m á̱kpa̱ndang ta̱m nzi̱t á̱ghyang dundung ma̱ng a̱nggu; Titut ku shyok a̱yin ma̱ nyin a? Kaai! Mat, nung ma̱ng a̱nggu, zi̱ ni̱ byia̱ a̱di̱dam a̱nyiung wa. Zi̱ ni̱ chong dundung, a̱wot zi̱ ni̱ nyia̱ kuzang a̱tan nkyang di̱n vak nyiung.
47012019	Shimba nyi fa zi̱ shei a̱lyiat nani, zi̱ ka kwan zi̱ kwi á̱pyia̱ nzi̱t kya da̱ a̱vwuo nyin. Kaai, a̱nia wa bah. Zi̱ shei nyin á̱si̱ nani nang zi̱ ngyet á̱tsatsak á̱khwo Yesu Kristi bya, ma̱ng A̱gwaza a̱ yet sheda nzi̱t a̱ni. Á̱kpa̱ndang nung ba nang n chat a̱ni, n chat nyi lyen kuzang kyang nang zi̱ nyia̱ a̱ni, zi̱ chat zi̱ tyia̱ nyin gba̱gbak zi̱ mbeang nyin chet hu.
47012020	Mat n fwuong a̱wun, shimba ki̱ n bu mbai, n na nchat nkyang na nyi nyia̱ a̱ni bah. A̱wot nyin, nyi na fa̱k nyinyang nung di̱ si̱sak ji nang n na nnwuak nyin shim a̱ni bah. N fwuong a̱wun, ki̱ n mbai, n na shya̱ nang nyi fwuon zook ma̱ng á̱ghyang nyin, kwi swam, mwuat ndyen, chat a̱pyia̱, tyam á̱ghyang, a̱chyuang, gba̱p a̱pyia̱, mbeang nwai swat nyinyang.
47012021	A̱tsak a̱lyiat, n bu nfwuong a̱wun, mat ki̱ n bu mbai da̱ a̱vwuo nyin, A̱gwaza nung wu na ghyuai nung a̱zaghyi nyin, n fa̱k nsum di̱ kyang nang nyi nyia̱ a̱ni. A̱wot n na nfa̱k a̱lyia̱ ya ba̱t, mat á̱ghyang á̱niet ma̱ a̱di̱di̱t ma̱ nyin ka̱n ghwon a̱khwukhwop a̱ka̱tuk za̱kwa mba wu bah. Nyi ka̱n ghwon a̱na̱ndyung nyin wu, nyi si̱ nwuo khwi A̱gwaza bah. A̱na̱ndyung nyin wu wa yet; a̱shi̱shi̱k nyia̱ sang nsum nyin wu nang a̱ka̱la̱m a̱ni.
47013001	Bai nung huni hwa yet bai a̱ka̱tat hu nang n mbai n byiat nyin a̱ni. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Kuzang bat a̱lyiat, ku yet ta hwa á̱ kpaat hu ma̱ng sheda á̱niet feang ku á̱niet a̱tat, da̱ a̱vwuo á̱niet zop a̱lyiat, á̱ sii nyia̱ shi̱ri̱ya.”
47013002	Di̱ bai a̱ka̱feang nung hu da̱ a̱vwuo nyin, n ka̱n gba á̱niet ba̱ nyia̱ a̱ka̱tuk nyia̱ di̱n jen a̱ja a̱ni. Ma̱ninika, n bu gba mba ma̱ng a̱mgba̱m á̱ghyang á̱niet ba̱ nyia̱ a̱ka̱tuk nyia̱ a̱ni, ma̱nang n ku nyia̱ di̱n jen ji ji̱ swak a̱ni. N gba mba nyia̱ ka̱ n bu mbai da̱ a̱ka̱tat ka, a̱yin ma̱ mba na shot nyep A̱gwaza hu bah.
47013003	Nang nyi chat nyi li kyang ku tak nang Kristi ndyiat ma̱ nung a̱ni, n na tak nyin hu kpa̱sai. Kristi wu sang chet nang nggu na nnyia̱ nta̱m ma̱ng a̱nyin a̱ni bah. A̱ byia̱ chet ba̱t mami nyin á̱niet khwi nggu ba.
47013004	Ku nang á̱ ku nkpang gu da̱ a̱team a̱khwu di̱ sang chet a̱tyubishyi a̱ni. A̱mgba̱m ma̱ng a̱nia, a̱ shya̱ ma̱ng swuan mat chet A̱gwaza hwa. Nzi̱t meang, zi̱ yet á̱niet sang chet bya, ma̱nang Kristi wu ku nsang chet a̱ni. A̱wot jen nang zi̱ na mbai da̱ a̱vwuo nyin a̱ni, nyi na li nang zi̱ nswuan di̱ mun á̱pyia̱ ma̱ng a̱nggu. A̱wot zi̱ na byia̱ chet A̱gwaza hu.
47013005	Nyi mak á̱pyia̱ nyin nyi ka li, ke nwuak a̱chuchuk nyin hu yet a̱tsatsak wa. Nyi mak á̱pyia̱ nyin. A̱tsak a̱lyiat, nyi lyen nang Yesu Kristi nshya̱ ma̱ nyin, ki̱ di̱ a̱nia wa la? Ka̱ a̱nia wa bah, nyi ka̱n kwa di̱ mak a̱tsatsak nwuak a̱chuchuk nyin hu.
47013006	Ma̱nang nyi mmak á̱pyia̱ nyin a̱ni, n tyia̱ fwuo nyi na fi̱k nang zi̱ nkwa di̱ mak tyok yet á̱tsatsak a̱yaata̱m Kristi hu bah.
47013007	A̱mgba̱m ma̱ng a̱nia, zi̱ naai A̱gwaza gu tyia̱ ki̱ di̱ nyi du nyia̱ a̱ka̱tuk nyia̱, di̱ lak jhyuk nang zi̱ jhyuk nyin a̱ni. N tyia̱ fwuo zi̱ na nyia̱ nyin tyok di̱n jen nang zi̱ mbai da̱ a̱vwuo nyin a̱ni bah. Nyi nyia̱ kyang ku yet a̱tan a̱ni, neet nang zi̱ ka̱n bai bah, ku nang ku li á ngyei zi̱ lat zi̱ tak nyin tyok nzi̱t hu.
47013008	Mat zi̱ byia̱ chet nang zi̱ na nnyia̱ fi̱p ma̱ng a̱chuchuk wu a̱ni bah. A̱wot ku yet ta hwa kuzang jen zi̱ yong chi̱k da̱ a̱chuchuk wu.
47013009	Zi̱ ni̱ gwai ka̱ sang chet nzi̱t hu, na beang nyin nyi byia̱ a̱tsatsak nchet ba̱t. Zi̱ ni̱ naai A̱gwaza, gu tyia̱ nyin nyi yet á̱niet tat á̱ghyi di̱ khwi Yesu hu.
47013010	Huhwa mbyia̱ n dyuut nyin wusika jini neet nang n ka̱n bai bah. N ba̱ng fwuo ka̱ n bai, n na nyep nyin mi̱ chet bah. Mat n chat nyia̱ ta̱m ma̱ng tyok nang Kristi nwuak nung a̱ni, n ka mbeang nyin, n tyia̱ nyin chet, ku yet si̱ nang n na mbi̱ri̱m nyin wa a̱ni bah.
47013011	Nyin á̱niet khwi Yesu ba nang n chat a̱ni, n chat n ngaan wusika nung ji ma̱ng swáng á̱lyiat jini: Yok, nyi yet á̱niet a̱gwai, nyi mban di̱ yet á̱niet tat á̱ghyi di̱ khwi Yesu hu. Nyi tyei á̱ghyang nyin gba̱gbak. Nyi swan swat nyinyang ma̱ng mun á̱pyia̱ ma̱ng á̱ghyang nyin. Mat a̱nia, A̱gwaza a̱ yet a̱tyu chat á̱niet ma̱ng a̱tyu a̱ nwuat swat nyinyang a̱ni, na shya̱ dundung ma̱ng a̱nyin.
47013012	Nyi byat á̱ghyang nyin mami chat nang á̱niet khwi Kristi a̱ni.
47013013	A̱mgba̱m á̱niet khwi Kristi ba̱ shya̱ a̱ji a̱ni, ba̱ byat nyin.
47013014	Yok shok A̱tyoli Yesu Kristi ji, ma̱ng chat A̱gwaza hu, ma̱ng mun á̱pyia̱ A̱za̱za̱rak Ntswa hu, ba̱ shya̱ dundung ma̱ng a̱nyin a̱mgba̱m.
48001001	Nung Bulut, nang á̱ ku yorong n gyet a̱ta̱m Yesu a̱ni, nung gwa n dyuut nyin wusika jini, nyin á̱niet khwi nyi shya̱ mi̱ fam a̱byin Ga̱la̱tiya a̱ni. Sot á̱nietbishyi ja ku ma̱ng tyok a̱tyubishyi hwa nang á̱ nkhai nung bah. Da̱ a̱kwonu a̱kya, Yesu Kristi wa ma̱ a̱pyia̱ nggu ma̱ng A̱gwaza a̱ yet A̱tyia̱ a̱ni, a̱ ku ta̱ngam Yesu ma̱ng swuan ma̱ á̱niet ba̱ ka̱n kwi a̱ni; bibya ku khai nung n gyet a̱ta̱m wu.
48001002	A̱mgba̱m á̱niet khwi ba ba̱ shya̱ a̱ji ndung ma̱ng a̱nung a̱ni, ba̱ mun á̱ ta̱m ma̱ng wusika jini da̱ a̱vwuo a̱mgba̱m susot á̱niet khwi ji, ji̱ shya̱ mi̱ fam a̱byin Ga̱la̱tiya a̱ni.
48001003	Yok A̱gwaza a̱ yet A̱tyia̱ nzi̱t wu, ma̱ng Yesu Kristi a̱ yet A̱tyoli nzi̱t wu a̱ni, ba̱ fa̱k shok nyin, a̱wot ba̱ nwuak nyin swat nyinyang.
48001004	Yesu wa ku nwuak swuan nggu ji da̱nian a̱ ka ti̱n nzi̱t a̱ ghwut ndyo ma̱ a̱ka̱tuk nyia̱ nzi̱t wu, ma̱nang A̱gwaza a̱ yet A̱tyia̱ nzi̱t wu ku nda̱p a̱ sak a̱ni. Yesu ku nyia̱ a̱nia, da̱nian a̱ ka san nzi̱t ma̱ a̱ka̱tuk jen wuni nang zi̱ nshya̱ a̱ni.
48001005	Yok dyep ku yet si̱ A̱gwaza ba̱ng si̱ nat sang sangba̱p! Samba̱rka!
48001006	Kwot! Ku yet nung kyang nsum hwa nang nyi mbwuot lilyim ma a̱nggang ghwon A̱gwaza a̱ni! Nggu wa ma̱ a̱pyia̱ nggu ku yorong nyin, mat nang Yesu Kristi nfa̱k kunak nyin, a̱ si̱ chat nyin a̱ni. A̱wot nyi bu bwuot lilyim khwi tyiet ghyang ku vwuon ma̱ zan ma̱ng A̱sham Nkhang ka a̱ni!
48001007	A̱tsak a̱lyiat, ma̱ A̱sham Nkhang a̱nyiung kya nshya̱. A̱wot á̱ghyang á̱niet bya chat ba̱ laai nyin ba̱ chyip a̱tsak tyiet wu a̱ yet a̱si̱ Kristi wu a̱ni ma̱ kpa̱a̱t, á̱ tyia̱ zan.
48001008	A̱wot ku nzi̱t, ku a̱ta̱m tswa A̱gwaza a̱ neet Ma A̱gwaza tswazwa a̱ni; ku a̱ghyang á̱niet bai a̱ shei nyin A̱sham Nkhang á̱ghyang ka̱ vwuon ma̱ zan ma̱ng a̱si̱ ka zi̱ ka̱n shei nyin a̱ni; yok A̱gwaza a̱ tyia̱ nggu swuo a̱bung ma̱ a̱nga̱ngak ndong sang sangba̱p!
48001009	N bu shei ma̱ng a̱nyin ma̱nang zi̱ ka̱n tak ma̱ng a̱nyin a̱ni, ka̱ a̱yin shei A̱sham Nkhang á̱ghyang kang ma̱ng a̱si̱ nang nyi ka̱n san a̱ni, yok A̱gwaza a̱ tyia̱ nggu swuo a̱bung ma̱ a̱nga̱ngak ndong sang sangba̱p!
48001010	A̱tsak a̱lyiat, n chat á̱nietbishyi bya ba̱ chyin nung bah. N chat A̱gwaza wa a̱ fa̱k nyinyang gu chyin nung! Ki̱ n wa chat á̱nietbishyi bya ba̱ chyin nung, si̱ n gyet a̱tsak a̱khwo Kristi bah.
48001011	Nyin á̱niet khwi Yesu ba nang n chat a̱ni, n chat nyi lyen; A̱sham Nkhang ka nang n ni̱ shei nyin a̱ni, a̱tyin ka neet ma̱ a̱di̱dam a̱tyubishyi wa bah.
48001012	N ku nsan ka da̱ a̱vwuo a̱tyubishyi kya bah. A̱wot a̱tyubishyi wa ku tyiet nung ka bah. Da̱ a̱kwonu a̱kya, Yesu Kristi wa ma̱ a̱pyia̱ gu tyai nung kaa.
48001013	Nyi lyen tangka̱i a̱tyu a̱ka̱kpa̱t nang n ku ngyet di̱n jen nang n ku nkhwi A̱gwaza ma̱nang A̱yahudawa ba ni̱ nkhwi A̱gwaza a̱ni. A̱wot nyi si̱ bu lyen si̱sak nang n ku nya̱shuk susot á̱niet khwi A̱gwaza ji di̱ mi̱n fa̱k kunak a̱ni. N si̱ nkwan ba̱t ma̱ng a̱mgba̱m chet nung, n di nang n bwuk ma̱ng a̱mba.
48001014	N ku ngya a̱son swak A̱yahudawa ba̱ yet á̱na̱nyiuk nung ba a̱ni ma̱ za̱nzan. N si̱ ntyia̱ a̱lyia̱ ba̱t di̱ khwi taada a̱yaatyia̱ a̱khwop nzi̱t ji cha̱chaat.
48001015	A̱wot, mat a̱gba̱ndang shok A̱gwaza wu, a̱ si̱ khai nung neet nang á̱ ka̱ byin nung bah, a̱ si̱ yorong nung n nyia̱ nggu ta̱m.
48001016	A̱wot ku si̱ myim A̱gwaza, a̱ si̱ tyai Nggwon nggu ka da̱ a̱vwuo nung, da̱nian n ka shei A̱sham Nkhang Yesu ka da̱ a̱vwuo Nnwap na̱ nwai yet A̱yahudawa a̱ni. Nang ku ndi a̱nia a̱ni, n si̱ nghan chat a̱tyubishyi a̱ beang nung a̱ tyia̱ nung a̱lyiat bah.
48001017	Da̱ nung, n nat Urusha̱lima da̱nian n ka shya̱ a̱yaata̱m Yesu ba, ba̱ bu tyia̱ nung a̱lyiat bah, ku nang ba̱ nshya̱ a̱son nung di̱ yet a̱yaata̱m Yesu ba a̱ni. Da̱ a̱kwonu a̱kya, n ku kin swak nat a̱byin A̱la̱ra̱bawa. Á̱ si̱ labeang bah, n si̱ mbwuok neet a̱ja, n si̱ nat a̱keang Da̱maskut.
48001018	N ku si̱ nyia̱ a̱lyia̱ a̱tat a̱ja, n sii du nat Urusha̱lima, da̱nian n ka fa̱k a̱lyiat da̱ a̱vwuo Siman Bitut. N si̱ nyia̱ mam swak ma̱ a̱fwuon nang n shya̱ ndung ma̱ng a̱nggu nang á̱nietchen a̱ni.
48001019	A̱wot ma̱ a̱ta̱m Yesu nang n ku myim ma̱ng a̱nggu a̱ja a̱ni, nggu wa ku yet Yakubu a̱na̱nyiuk Yesu A̱tyoli nzi̱t wu.
48001020	N shyi a̱zaghyi A̱gwaza, a̱lyiat nani nang n dyuut nyin ndyo mi̱ wusika jini a̱ni, na̱ yet a̱ka̱laa nia bah. A̱tsatsak a̱lyiat wa za̱m.
48001021	Á̱ si̱ labeang bah, n si̱ nat nfam bibyin Suriya ma̱ng Kilikiya.
48001022	Di̱n jen a̱ja, susot á̱niet khwi Yesu ma̱ a̱di̱di̱t ba̱ ku shya̱ mi̱ fam a̱byin Yahudiya hu a̱ni, ba̱ ku lyen nung shansham bah.
48001023	Ba̱ ku fa̱k mi̱ khang nang á̱ghyang á̱niet bwoi tazwa nung kya a̱ni, nyia̱, “Di Bulut, a̱tyu a̱ ku ya̱shuk zi̱t a̱ni; nggu wa ma̱ninika a̱ shei a̱lyiat tazwa nwuak fwuo di̱ Yesu, nang gu ma̱ a̱pyia̱ gu ku kwan a̱ li nang á̱niet khwi ba̱ nwuak fwuo di̱ Yesu a̱ni, bwuk, a̱ si̱ tyak ma̱ng a̱mba.”
48001024	A̱jawa á̱niet khwi ba si̱ kin ta̱bat dyep A̱gwaza, da̱nian kyang nang gu nyia̱ nung dyo a̱ni.
48002001	Nang ndyia̱ swak ma̱ naai nswak a̱ni, n si̱ bu mbwuok nat Urusha̱lima. Da̱ a̱chyet a̱ka̱feang kani, Ba̱nabat ma̱ng Titut ku shya̱ ndung ma̱ng a̱nung.
48002002	N ku nat Urusha̱lima hu, mat A̱gwaza wa ma̱ a̱pyia̱ nggu ku tyai nyia̱, n nat. Jen nang n shya̱ a̱ja a̱ni, á̱ si̱ yorong a̱yaakwak a̱son sot á̱niet khwi Urusha̱lima ba, da̱ a̱gbang a̱nyiung, n si̱ nyia̱ a̱tung ma̱ng a̱mba. A̱wot n si̱ tat mba á̱ghyi tazwa A̱sham Nkhang nang n shei Nnwap na̱ nwai yet A̱yahudawa a̱ni. N ku nchat n di nang á̱ shim a̱lyiat nung na. Kalak ta̱m shei A̱sham Nkhang hu nang n ka̱n nyia̱ di̱n jen ji swak a̱ni, ma̱ng si̱ hu nang n nyia̱ ma̱nini a̱ni, ku yet a̱buk kyang.
48002003	A̱wot a̱yaakwak a̱son ba si̱ li̱n nung a̱ma. Da̱ mba ba̱ yong mi̱ chet nyia̱ á̱ tyia̱ Titut, a̱kpa̱ndang a̱chyet nung wu, mi̱ nchen bah ku nang gu ngyet a̱tyu A̱helenawa a̱ni.
48002004	Á̱ ku doot a̱lyiat tyia̱ mi̱ chen nani, mat á̱niet tyiet bwoi a̱ka̱laa ku nshya̱ dundung ma̱ng a̱nzi̱t. Ba̱ si̱ kyiak á̱pyia̱ mba nang á̱tsatsak á̱niet khwi a̱ni, ba̱ si̱ chat ba̱ ka tyia̱ Titut mi̱ chen. Á̱niet a̱bya ku bang á̱ nwuo ma̱ nzi̱t, da̱nian ba̱ ka chat ba̱ khap zi̱t ma̱ng swat sa̱t hu nang zi̱ byia̱ di̱ khwi Kristi Yesu hu a̱ni. Ba̱ si̱ chat ba̱ bwuak zi̱t, ba̱ nyia̱ nzi̱t khwo zi̱ khwi taada tyei mi̱ chen A̱yahudawa ji.
48002005	A̱wot zi̱ si̱ lak mba ndyo, ku da̱ a̱banjen ma̱ chunchwiit zi̱ ku shim mba ndyo bah. Zi̱ ku nyia̱ a̱nia zi̱ ka chok a̱chuchuk A̱sham Nkhang Yesu wu, da̱nian nyi ka khwi nka shansham.
48002006	A̱wot a̱yaakwak a̱son á̱niet khwi ku byia̱ kyang nang ba̱ na mbeang da̱ A̱sham Nkhang Yesu nang n shei a̱ni bah. (Mat a̱vwuo yong mba ka nang á̱ nkyiak mbaa ba̱ yet a̱cha̱chet a̱yaakwak a̱son a̱ni, ka̱ yet kyang da̱ a̱vwuo nung bah, mat A̱gwaza khai a̱yin bah).
48002007	A̱wot da̱ a̱kwonu a̱kya, ba̱ ku li nang A̱gwaza nnwuak nung ta̱m shei A̱sham Nkhang hu da̱ a̱vwuo Nnwap na̱ nwai yet A̱yahudawa a̱ni; ma̱nang gu nnwuak Bitut ta̱m shei A̱sham Nkhang hu da̱ a̱vwuo A̱yahudawa ba a̱ni.
48002008	Mat A̱gwaza wu a̱ khai nung n gyet a̱ta̱m shei A̱sham Nkhang da̱ a̱vwuo Nnwap na̱ nwai yet A̱yahudawa a̱ni. Ma̱ nggu wa bu khai Bitut gu yet a̱ta̱m shei A̱sham Nkhang wu da̱ a̱vwuo A̱yahudawa ba.
48002009	A̱tsak a̱lyiat, Yakubu, Bitut ma̱ng Yoona, a̱yaata̱m Yesu ba, bibya nang á̱ ku kyiak nang a̱cha̱chet a̱yaakwak a̱son sot á̱niet khwi ji a̱ni; ba̱ si̱ fi̱k nang A̱gwaza wa, mat shok nggu ji, nnang nung za̱nang chet shei A̱sham Nkhang ji. Mat a̱nia, ba̱ si̱ swuo bwak ma̱ng a̱nung mbeang Ba̱nabat, ku tak nang ba̱ nsan nzi̱t, zi̱ yet á̱kpa̱ndang ta̱m mba. Ba̱ si̱ tyia̱ nzi̱t gba̱gbak, zi̱ ka ya a̱son mi̱ shei A̱sham Nkhang ka da̱ a̱vwuo Nnwap na̱ nwai yet A̱yahudawa a̱ni. Mba meang, ba̱ si̱ shim ba̱ nat da̱ a̱vwuo A̱yahudawa ba ba̱ ya a̱son mi̱ shei mba A̱sham Nkhang ka.
48002010	Mi̱ kyang nyiung hwa, nang ba̱ ku nyia̱ zi̱ yok bwung bah, huhwa yet; zi̱ ya a̱son ma̱ng beang á̱kunak na. Nung meang, n si̱ mbyia̱ fwuo za̱m n nyia̱ ta̱m a̱hwa.
48002011	Á̱ghyang á̱tuk, Bitut si̱ bai a̱keang Antakiya, ku si̱ yet nung ta hwa n tak ma̱ng a̱nggu ghyuap nggu hu kpa̱sai a̱zaghyi á̱niet. Mat kyang hu gu ku nyia̱ a̱ni, ku tyia̱ bah.
48002012	Jen nang Bitut ntsa bai Antakiya a̱ni, a̱ si̱ ya kyayak ma̱ng á̱niet khwi á̱ghyang ba̱ yet Nnwap na̱ nwai yet A̱yahudawa nang á̱ ka̱n nwai tyia̱ mba mi̱ chen a̱ni. A̱wot á̱ si̱ labeang bah, nang á̱kpa̱ndang Yakubu á̱ghyang ba̱ yet A̱yahudawa mbai a̱ni, Bitut si̱ kin dak ya a̱son ma̱ng ya nkyayak na ndung ma̱ng á̱niet khwi ba̱ yet Nnwap na̱ nwai yet A̱yahudawa a̱nia a̱ni. Mat Bitut ku fa̱k a̱wun sot A̱yahudawa ba̱ yong nyia̱ ku yet ta hwa á̱ tyei á̱niet khwi ba̱ yet Nnwap na̱ nwai yet A̱yahudawa a̱ni mi̱ chen.
48002013	Nang ku ndi a̱nia a̱ni, A̱yahudawa á̱ghyang ba̱ ku yet á̱niet khwi ba a̱ni, si̱ khwi kidee a̱bubuk nyia̱ nang Bitut nyia̱ a̱ni. Ma a̱nia wa Ba̱nabat meang, ba̱ si̱ tyia̱ a̱ si̱ teap a̱ khwi mbaa di̱ kidee a̱bubuk nyia̱ mba wu.
48002014	Jen nang n di ba̱ nwai khwi a̱chuchuk a̱ shya̱ ma̱ A̱sham Nkhang ka shansham a̱ni, n si̱ ntak ma̱ng Bitut kpa̱sai ghyuap nggu hu a̱zaghyi a̱mgba̱m á̱niet khwi ba nyia̱, “Nang a ngyet a̱tyu A̱yahudawa a̱ni, a̱mgba̱m ma̱ng a̱nia, a khwi doká A̱yahudawa ji bah. A̱wot a swan ya tangka̱i kyayak nang Nnwap na̱ nwai yet A̱yahudawa ya a̱ni. Ka̱ a nyia̱ a̱nia, yihwa mbyia̱ nang a ntyei Nnwap na̱ nwai yet A̱yahudawa a̱ni na̱ khwi doká A̱yahudawa ji?
48002015	“Nzi̱t a̱feang, zi̱ neet mi̱ kwai A̱yahudawa ji a̱ni, zi̱ sang doka ji nang Nnwap na̱ nwai yet A̱yahudawa a̱ni bah, á̱si̱ nang A̱yahudawa ba kyiak nang á̱niet a̱ka̱tuk nyia̱ a̱ni.
48002016	A̱mgba̱m ma̱ng a̱nia, zi̱ fi̱k nang A̱gwaza ntak kpa̱sai nang gu nkyiak a̱tyubishyi a̱tsotswat ma̱ng sang a̱bun a̱zaghyi nggu a̱ni, mat nwuak fwuo di̱ mun á̱pyia̱ ma̱ng Kristi Yesu wa, kang ma̱ng khwi doka. A̱wot zi̱ ka̱n nwuak fwuo di̱ Kristi Yesu, da̱nian A̱gwaza a̱ ka tak kpa̱sai nang gu nkyiak zi̱t zi̱ yet á̱tsotswat á̱niet ma̱ng sang a̱bun a̱zaghyi nggu, mat nwuak fwuo nzi̱t hu di̱ Kristi Yesu, kang ma̱ng khwi doka ji. Mat, á̱ mbyia̱ a̱tyu nang A̱gwaza na kyiak gu yet a̱tsotswat a̱zaghyi nggu di̱ khwi doka Musa ja a̱ni bah.”
48002017	A̱wot ki̱ zi̱ chat vak nang A̱gwaza na nkyiak zi̱t nang á̱tsotswat á̱niet, mat nwuak fwuo di̱ mun á̱pyia̱ ma̱ng Kristi a̱ni, A̱yahudawa á̱ghyang na kyiak zi̱t nang zi̱ ni̱ yet á̱niet a̱ka̱tuk nyia̱ ba̱ nwai khwi doka ji ma̱nang Nnwap na̱ nwai yet A̱yahudawa a̱ni. Si̱ huni fa, Kristi tyia̱ zi̱ yet á̱niet a̱ka̱tuk nyia̱ byaa? Kaai, ku ma̱ chunchwiit!
48002018	Ka̱ nung a̱tyu A̱yahudawa n bu na mbwuok khwi doka nang n ka̱n dak a̱ni, a̱tsak a̱lyiat, n na ngyet a̱tyu a̱ka̱tuk nyia̱ wa za̱m.
48002019	Mat jen nang n kwan khwi doka ji, a̱wot n si̱ ndat a̱ni, ji̱ ni̱ tak nang n gyet a̱tyu a̱ka̱tuk nyia̱ wa. Mat a̱nia, n kyiak a̱pyia̱ nung nang kwom a̱ni da̱ a̱vwuo doka ji. N ghwon kwan khwi kyang hu nang doka ji chat a̱ni, da̱nian n ka swan swat ku myim A̱gwaza a̱ni.
48002020	Á̱ ka̱n kpang za̱kwa a̱ka̱tuk nyia̱ nung ji da̱ a̱team a̱khwu ndung ma̱ng Kristi. Ma̱ninika, n swan swat a̱pyia̱ nung hwa bah. A̱wot n swan swat Kristi hwa. A̱wot n swan mi̱ vam mi̱ swanta huni di̱ nwuak fwuo di̱ khwi Nggwon A̱gwaza. Kikya chat nung, ka̱ si̱ nwuak a̱pyia̱ nka da̱nian nung.
48002021	A̱wot n si̱ mi̱n fwuo nang A̱gwaza nsan zi̱t mat shok nang gu nyia̱ nzi̱t ndyo a̱ni bah. Mat, ka̱ á̱ wa nyia̱ khwi doka hu si̱ mi̱n tyia̱ A̱gwaza a̱ kyiak a̱tyubishyi nang a̱tsotswat a̱tyu sang a̱bun a̱zaghyi nggu a̱ni, si̱ a̱khwu Kristi ka yet a̱buk kyang wa!
48003001	Kwot, nyin A̱ga̱la̱tiyawa, á̱bwuon á̱niet! A̱nyan wa nyia̱ nyin nkut na, a̱ si̱ laai nyin? Mat, á̱ ku tyai kyang nang a̱khwu Kristi ka fa a̱ni da̱ a̱vwuo nyin kpa̱sai, á ngyei nyi wa ku li a̱khwu nggu ka da̱ a̱team a̱khwu wu ma̱ng á̱ghyi nyin.
48003002	N chat n dyip nyin kyang nyiung: Nyi ku san A̱za̱za̱rak Ntswa wu mat khwi doka Musa jaa? Kee da̱nian nwuak a̱chuchuk da̱ A̱sham Nkhang nang nyi ku fa̱k wa a̱ni?
48003003	Yihwa mbyia̱ nang nyi nyia̱ bwuon hu a̱nia? Nyi ku nwuo khwi Kristi hu mat chet A̱za̱za̱rak Ntswa. A̱wot di̱ yong huni, nyi ntyia̱ a̱lyia̱ chat yet á̱tsotswat á̱niet a̱zaghyi A̱gwaza ma̱ng chet vam a̱tyubishyi hwa kee?
48003004	Swuo a̱bung hu nang nyi ka̱n swuo ba̱t a̱ni, ku yet a̱buk kyang waa? A̱tsak a̱lyiat, n ba̱ng fwuo nung hu; swuo a̱bung nyin hu ku yet a̱buk kyang wa da̱ a̱vwuo nyin bah.
48003005	N bu na ndyip nyin, nang A̱gwaza ni̱ nnwuak nyin A̱za̱za̱rak Ntswa nggu wu, a̱wot a̱ si̱ nwuak nyin chet nyia̱ nkyang a̱ri̱bi̱di na a̱ni, mat nyi ni̱ khwi doka jaa? Kaai, ku ma̱ chunchwiit! A̱gwaza ni̱ ka̱u nyin A̱za̱za̱rak Ntswa wu, mat nyi ni̱ nwuak a̱chuchuk da̱ A̱sham Nkhang ka nang nyi ni̱ fa̱k tazwa Kristi kya a̱ni.
48003006	Ma a̱nia wa, nang á̱ ndyuut nyia̱, “Ibrahim ku nwuak fwuo da̱ A̱gwaza, huhwa A̱gwaza si̱ kyiak gu nang a̱tsotswat a̱yin a̱ni.”
48003007	Huhwa mbyia̱, nyi na nfi̱k nang a̱tsatsak mman Ibrahim, bibya yet á̱niet ba̱ nwuak fwuo da̱ A̱gwaza a̱ni.
48003008	A̱wot mbeang a̱nia, A̱lyiat A̱gwaza na ku mi̱ ntak jen nang A̱gwaza na ntak kpa̱sai nang gu nkyiak Nnwap na̱ nwai yet A̱yahudawa a̱ni á̱tsotswat ma̱ng sang a̱bun a̱zaghyi nggu, mat nang ba̱ nnwuak fwuo da̱ A̱gwaza a̱ni. A̱gwaza ku tak ma̱ng Ibrahim A̱sham Nkhang kani neet gbangbang di̱n jen nang gu ku nyia̱ a̱li̱ka̱uli ma̱ng a̱nggu, nyia̱, “A̱mgba̱m Nnwap na̱ nwai yet A̱yahudawa a̱ni, na shya̱ a̱li̱ba̱rka wu da̱nian ang kya.”
48003009	Mat a̱nia, a̱mgba̱m á̱niet ba̱ nwuak fwuo di̱ Kristi a̱ni, ba̱ na shya̱ a̱li̱ba̱rka ma̱ cha̱chaat ma̱ng á̱si̱ Ibrahim wu, mat nang gu nnwuak fwuo da̱ a̱li̱ka̱uli A̱gwaza wu a̱ni.
48003010	A̱wot á̱niet ba ba̱ tyia̱ fwuo di̱ doka Musa ji, ji̱ tyia̱ mba ba̱ yet a̱tsotswat a̱zaghyi A̱gwaza a̱ni, A̱gwaza na shyi mbaa. Á̱ nyia̱ mba shi̱ri̱ya a̱khwu. Mat, á̱ lyuut ma̱ A̱lyiat A̱gwaza na nyia̱, “Konyan wa lak khwi a̱mgba̱m doká nang á̱ lyuut mami Ta̱ka̱da doká Musa hu kuzang jen a̱ni, á̱ na shyi nggu, á̱ nyia̱ nggu shi̱ri̱ya a̱khwu!”
48003011	Mat a̱nia, ku tak kpa̱sai nang á̱ mbyia̱ a̱tyubishyi nang A̱gwaza na kyiak a̱ yet a̱tsotswat a̱ sang a̱bun a̱zaghyi nggu, mat khwi doka hu a̱ni bah. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Mat nwuak fwuo hwa nang A̱gwaza na nkyiak a̱yin a̱tsotswat ma̱ng sang a̱bun a̱zaghyi nggu a̱ni.”
48003012	Vak nwuak fwuo huni vwuon ma̱ zan ma̱ng vak khwi doka hu. Ma̱nang á̱ ndyuut mami doka Musa ji a̱ni, nyia̱, “Khwi doka hwa na tyia̱ a̱yin a̱ nshya̱ swuan.”
48003013	A̱wot Kristi wa tyia̱ zi̱ si̱ shot shyishyi a̱khwu nang doka ji shei a̱ni. Di̱n jen nang á̱ ku kpang Yesu á̱ si̱ lya̱u nggu da̱ a̱team a̱khwu wu a̱ni; a̱ si̱ kyiak shyishyi a̱khwu a̱ka̱tuk nyia̱ nzi̱t wu a̱ sak a̱pyia̱ nggu. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Konyan wa nang á̱ lya̱u ka̱tsak da̱ a̱kwon, ku tak nang shyishyi a̱khwu A̱gwaza ja ya nggu a̱ni.”
48003014	A̱gwaza ku nwuak Nnwap na̱ nwai yet A̱yahudawa a̱ni a̱li̱ba̱rka nang gu ku nyia̱ a̱li̱ka̱uli a̱ na nang Ibrahim a̱ni, mat a̱khwu Kristi Yesu ka. A̱ nyia̱ a̱nia wa, da̱nian nzi̱t zi̱ nwuak fwuo di̱ Kristi a̱ni, zi̱ ka san A̱za̱za̱rak Ntswa nang á̱ nyia̱ a̱li̱ka̱uli á̱ na nang zi̱t a̱ni.
48003015	Nyin á̱niet khwi Yesu ba nang n chat a̱ni, nyi yok n tyan nyin swat a̱tyubishyi kuzang a̱tuk ma̱ng kidee ji nang n fa a̱ji a̱ni. Ka̱ á̱niet a̱feang la̱p a̱li̱ka̱uli ba̱ nyia̱ kyang, a̱wot ba̱ si̱ lyuut ba̱ si̱ ntyia̱ bwak nyia̱ ku na li a̱nia, á̱ mbyia̱ a̱tyu a̱ si̱ mi̱n tyat ku a̱ mbeang kyang di̱ la̱p a̱li̱ka̱uli a̱wa a̱ni bah. A̱nia wa ku ndi ma̱ng A̱gwaza, ka̱ a̱ la̱p a̱li̱ka̱uli wu.
48003016	A̱wot A̱gwaza ku nyia̱ a̱li̱ka̱uli ma̱ng Ibrahim wa ma̱ng nggwon nggu ka. A̱wot da̱ mba, á̱ lyuut nyia̱ ma̱ng mman Ibrahim nia, ku á̱ fa kwai ja ma̱ a̱di̱di̱t nang A̱gwaza nyia̱ a̱li̱ka̱uli wu ma̱ng a̱mba bah. Da̱ a̱kwonu a̱kya, A̱lyiat A̱gwaza na fa, “Mi̱ Nggwon kya mi̱ kwai ang ji,” nang A̱gwaza nnyia̱ a̱li̱ka̱uli wu. Nggwon kani kya fa Kristi.
48003017	Kyang hu nang n fa a̱ji a̱ni, huhwa yet: Doka ji si̱ mi̱n shyak ku ji̱ seang la̱p a̱li̱ka̱uli nang A̱gwaza ku nyia̱ ma̱ng Ibrahim mi̱ ndyia̱ chyi nyaai ma̱ng swak ntat (430) neet nang á̱ ka̱n nwuak Musa doka ji a̱ni bah. Ka̱ A̱gwaza wa nyia̱ a̱nia, si̱ a̱ tyat a̱li̱ka̱uli nang gu nyia̱ ma̱ng Ibrahim a̱ni.
48003018	Ka̱ á̱ wa shyat gado hu mat khwi doka ja, si̱ á̱ shyat gado hu nang á̱ san mat a̱li̱ka̱uli A̱gwaza wa a̱ni bah; a̱wot mat nyia̱ a̱li̱ka̱uli hwa nang A̱gwaza nnwuak Ibrahim gado hu, mat shok nggu ji.
48003019	Yihwa mbyia̱ nang á̱ ku nwuak doka ji di̱n jen a̱ja? Á̱ ku nwuak doka ji ndung ma̱ng a̱li̱ka̱uli wu, da̱nian á̱ ka tak á̱niet ba a̱ka̱tuk nyia̱ mba wu kpa̱sai. Á̱ bu ku chat tyok doka hu, ku ba̱ng a̱ tat jen nang nggwon ka̱ neet mi̱ kwai Ibrahim ji na mbai a̱ni, ku sii tyak. A̱gwaza wa ku tyia̱ doka ji mbwak a̱yaata̱m tswá nggu ba. Ba̱ si̱ bai ndyo á̱ ba̱ nwuak Musa, a̱ ku yong ma̱ a̱ka̱wa̱tyia̱ A̱gwaza ma̱ng á̱niet nggu ba a̱ni.
48003020	A̱wot á̱ ni̱ chat a̱tyu yong ma̱ a̱ka̱wa̱tyia̱ bah, ka̱nang a̱tyo nyiung wa nshya̱ ma̱nyin gu. A̱wot A̱gwaza wu yet a̱nyiung wa. A̱ ku chat a̱tyu yong ma̱ a̱ka̱wa̱tyia̱ di̱n jen nang gu ku nyia̱ a̱li̱ka̱uli wu ma̱ng Ibrahim a̱ni bah.
48003021	Si̱ huni fa kyang hu doka A̱gwaza ji hyia̱ a̱ni, vwuon ma̱ng kyang hu nang A̱gwaza nyia̱ a̱li̱ka̱uli wu a̱ na nyia̱ a̱ni a? Kaai, ku ma̱ chunchwiit! Ka̱ á̱ wa nyia̱ doka ji si̱ mi̱n nwuak a̱tyubishyi swuan; a̱tsak a̱lyiat, si̱ khwi doka Musa ji na tyia̱ A̱gwaza a̱ kyiak a̱tyubishyi nang a̱tsotswat a̱ni a̱zaghyi nggu.
48003022	Da̱ a̱kwonu a̱kya, A̱lyiat A̱gwaza na tak kpa̱sai nang zi̱ ngyet á̱khwo mbwak tyok a̱ka̱tuk nyia̱ mi̱ swanta hu. Mat a̱nia, zi̱ san a̱li̱ka̱uli shya̱ sa̱t da̱ a̱vwuo A̱gwaza mat nwuak fwuo di̱ Yesu Kristi hwa ma̱nyin hu.
48003023	Neet nang vak nwuak fwuo di̱ Yesu hu ka̱n bai bah, doka Musa ji si̱ cham zi̱t. Ji̱ si̱ chok zi̱t si̱ nat jen nang á̱ ntyai vak nwuak fwuo di̱ Kristi hu kpa̱sai a̱ni.
48003024	Mat a̱nia, doka ji ja nang á̱ ku tyia̱ ji̱ si̱ kwak nzi̱t a̱son, si̱ nang Kristi mbai. A̱wot ji̱ si̱ chok zi̱t si̱ nang A̱gwaza na nkyiak zi̱t zi̱ yet á̱tsotswat á̱niet ba̱ sang a̱bun a̱zaghyi nggu a̱ni, mat nang zi̱ nnwuak fwuo di̱ Yesu a̱ni.
48003025	A̱wot ma̱ninika, nang vak nwuak fwuo di̱ Kristi Yesu mbai a̱ni, zi̱ bu chat doka ji, ji̱ bu chok zi̱t bah.
48003026	Si̱sak nang nyi nnwuak fwuo di̱ Yesu a̱ni, tyia̱ nyi yet mman A̱gwaza. Mat nyi mun á̱pyia̱ ma̱ng Yesu Kristi.
48003027	A̱mgba̱m nyin nang á̱ ku nyia̱ nyin ba̱ptisman ji, ji̱ si̱ tyia̱ nyin mun á̱pyia̱ ma̱ng Kristi wu a̱ni; si̱ a̱hwa bu tyia̱ nyi si̱ kyiak za̱kwa gu nggu ji mi̱ swat nyin hu, ma̱nang á̱ ni̱ nkup a̱toot a̱ni.
48003028	Mat a̱nia, á̱ bu nkhap a̱tyu A̱yahudawa ma̱ng a̱tyu Nnwap a̱ nwai yet A̱yahudawa a̱ni zan bah. Da̱ mba, á̱ nkhap a̱khwo ma̱ng nggwon a̱li zan bah. Da̱ mba, á̱ nkhap a̱tyok ma̱ng a̱byii̱k zan bah. A̱mgba̱m nyin, nyi yet kyang nyiung hwa, mat mun á̱pyia̱ nyin hu ma̱ng Yesu Kristi.
48003029	Ka̱nang nyi yet á̱niet khwi Kristi bya, nyi yet a̱tsak kwai Ibrahim wa. A̱wot nyi na yet á̱niet ya gado nang A̱gwaza nyia̱ a̱li̱ka̱uli a̱ na nwuak nyin a̱ni.
48004001	Kyang hu nang n fa a̱ji a̱ni, huhwa yet; ka̱ a̱tyu a̱ na ya gado a̱ni, ni̱ yet a̱banggwon, a̱ vwuon ma̱ng a̱khwo a̱li da̱ a̱lyiat tyok ya gado bah. A̱mgba̱m ma̱ng a̱nia, nggwon kikya byia̱ gado a̱li hu.
48004002	Neet nang nggwon ka ni̱ yet a̱da̱dei, á̱ na tyia̱ á̱niet ba̱ nyia̱ tyok tazwa nka, ba̱ chok ka. Ba̱ bu beang nkaa, si̱ nat jen nang a̱tyia̱ nka wu nsak ka̱ na ngya gado a̱li hu a̱ni.
48004003	Ma a̱nia wa nzi̱t meang, jen ji nang zi̱ ku ngyet mman di̱ khwi Kristi a̱ni, zi̱ ku yet á̱khwo bya di̱ khwi a̱tyin taada ma̱ng doka á̱nietbishyi mi̱ swanta huni.
48004004	A̱wot nang a̱tsatsak njen nang A̱gwaza la̱p a̱ sak nnyia̱ a̱ni, A̱gwaza si̱ ta̱m ma̱ng Nggwon nggu ka. Ka̱ ku byia̱ a̱yang byin, ka̱ si̱ swan ma̱ng á̱niet ba̱ khwi doka Musa ji a̱ni.
48004005	A̱gwaza ku ta̱m ka, mat ka̱ ka san á̱niet ba̱ shya̱ mbwak tyok doka Musa ji a̱ni; da̱nian ka̱ ka kyiak nzi̱t ka̱ tyia̱ nzi̱t zi̱ yet á̱tsatsak mman A̱gwaza.
48004006	Mat nang nyin ma̱ng a̱nzi̱t ngyet mman nia a̱ni, A̱gwaza si̱ ta̱m ma̱ng A̱za̱za̱rak Ntswa Nggwon nggu wu mi̱ nfwuo nzi̱t na. Nggu wa tyei nang zi̱ ngyei A̱gwaza, “Abba, A̱tyia̱!”
48004007	Mat a̱nia, nyi bu yet á̱khwo bah. Nyi yet mman nia. Nang nyi ngyet mman nia a̱ni, A̱gwaza na tyia̱ nyi ya gado nggu hu.
48004008	Di̱n jen jhyang, neet nang nyin Nnwap na̱ nwai yet A̱yahudawa a̱ni ka̱n nwuo khwi Yesu hu bah, nyi ku lyen a̱tsatsak A̱gwaza wu bah. Nyi si̱ yet á̱khwo bya mbwak a̱yaagwaza sang swuan á̱ghyang, ba̱ nwai yet á̱tsatsak a̱ni.
48004009	A̱wot ma̱ninika, nang nyi ndyen A̱gwaza a̱ni, (n fa nang A̱gwaza wa ndyen nyin a̱ni); yihwa mbyia̱ nang nyi nchat bwuok lilyim nyi khwi a̱buk taada ma̱ng doká swanta da̱ ji̱ byia̱ nyin kpangti̱n a̱ni bah?
48004010	Nyi ni̱ khwi mmam a̱yet njhyáng, ku mmam a̱yet yong zwát swai, ku mmam a̱yet jen chak yak, ma̱ng mmam a̱yet ndyia̱ jhyang, di̱ chat khwi A̱gwaza, da̱nian nyi ka shya̱ shok nggu ji.
48004011	Si̱ a̱hwa tyia̱ n byia̱ a̱fi̱fa tazwa nyin! Ku li á ngyei n byian a̱pyia̱ nung kya jen nang n tang a̱lahyia̱ di̱ nyia̱ nta̱m ma̱ng a̱nyin a̱ni!
48004012	Nyin á̱niet khwi Yesu ba nang n chat a̱ni, ma̱sa̱kut, nyi swan swat nyin hu ma̱ sa̱t, di̱ nwai khwi doká A̱yahudawa ma̱nang a̱nung a̱ni. Mat n ka̱n swan tangka̱i swat yet Nnwap na̱ nwai yet A̱yahudawa nang a̱nyin a̱ni. N si̱ ngyet a̱sa̱t a̱yin mi̱ tyok doká a̱hwa. Di̱n jen nang n ku ntsa shei nyin A̱sham Nkhang ka a̱ni, nyi ku bwuo nung a̱bun bah.
48004013	A̱tsak a̱lyiat, n chat nyi jhyung; jen nang n ku tsa shei nyin A̱sham Nkhang ka a̱ni, nang zwan nyia̱ nung.
48004014	Ku nang vam hu ku nnyia̱ nung a̱nia a̱ni, ku si̱ yet a̱wat kya da̱ a̱vwuo nyin, nyi lak nung ku nyi jhyuai nung. A̱wot a̱mgba̱m ma̱ng a̱nia, nyi si̱ nyia̱ a̱nia bah. Da̱ a̱kwonu a̱kya, nyi si̱ san nung mbwak nfeang. Nyi si̱ chok nung nang n wa ngyet a̱ta̱m tswa A̱gwaza, ku Yesu Kristi wa ma̱ a̱pyia̱ nggu a̱ni.
48004015	A̱lyia̱ sai nyin ka ma̱ng a̱gwai nyin na nang nyi ku fa̱k di̱n jen a̱ja a̱ni, shya̱ a̱ji wa? N hyia̱ a̱tsak a̱lyiat, ka̱ nyi wa byia̱ vak, nyi turung tswá a̱ghyi nyin ji, nyi nwuak nung jii!
48004016	Ma̱ninika, nyi kyiak nung nang a̱tyu lak li nyin a̱ni, mat n tak ma̱ng a̱nyin a̱tsak a̱lyiat a?
48004017	Sot á̱niet ba̱ tyiet khwi doka A̱yahudawa a̱ja a̱ni, ku ntyia̱ a̱lyia̱ ba̱t da̱ nyin. Ba̱ si̱ chat nyi mun á̱pyia̱ ma̱ng a̱mba. A̱mgba̱m ma̱ng a̱nia, nkyang nang ba̱ fa mi̱ nfwuo mba na a̱ni, na̱ ku yet a̱ka̱tuk wa. Ba̱ chat ba̱ ghai nyin ma̱ng a̱nzi̱t, da̱nian a̱mgba̱m nyin nyi ka nwuak mba nfwuo nyin na.
48004018	Ka̱ á̱niet byia̱ fwuo di̱ nyia̱ nyin a̱tan kyang, ku yet a̱sham ba̱t. A̱wot ku myim ba̱ nyia̱ nyin dyo kuzang jen. Ba̱ yok chat nyia̱ nyin dyo di̱n jen nang n shya̱ ndung ma̱ng a̱nyin wa a̱ni bah.
48004019	Nyin mman nung na nang n chat a̱ni! Ku li á ngyei n fwuong a̱khwu da̱ nyin, ma̱nang a̱byii̱k a̱fa ni̱ nfwuong a̱khwu ka̱ nggwon ka bwuak ma̱ gbi̱ri̱p di̱n jen twei ma̱ng byin a̱ni! A̱wot fwuong a̱khwu hu na ya a̱son si̱ nang nyi tyia̱ á̱niet khwi ba̱ tat á̱ghyi di̱ mun á̱pyia̱ di̱ khwi Yesu Kristi.
48004020	N chat ba̱t si̱ n shya̱ ndung ma̱ng a̱nyin ma̱ninika, da̱nian n ka shyak a̱nwuat a̱lyiat nung ka, ka̱ nat cha̱chaat ma̱ng a̱di̱dam nyin wu a̱ja. N tyia̱ ma̱ tai. A̱wot n si̱ mbyia̱ a̱fi̱fa tazwa nyin!
48004021	Nyin á̱niet ba nyi chat doka Musa ji ji̱ nyia̱ tyok tazwa nyin a̱ni, nyi hyia̱ ma̱ng a̱nung; nyi fi̱k kyang hu nang á̱ lyuut mi̱ doka ji a̱ni shansham a?
48004022	Á̱ lyuut ma̱ A̱lyiat A̱gwaza na nyia̱, Ibrahim ku byia̱ mman á̱sam a̱feang. Nggwon a̱sam a̱nyiung si̱ yet a̱si̱ a̱byii̱k a̱ yet a̱khwo a̱ni. A̱wot a̱nyiung ka si̱ yet a̱si̱ a̱byii̱k a̱ yet a̱yang a̱li a̱ni.
48004023	Nggwon Ibrahim ka nang a̱byii̱k a̱ yet a̱khwo wu ku byin a̱ni, Ibrahim ku shya̱ nka di̱n vak chet a̱tyubishyi nang á̱ mmeang ma̱ng tyei mman a̱ni. A̱wot nggwon a̱feang ka nang a̱yang a̱li wu ku byin a̱ni, á̱ ku byin kaa di̱n vak nang chet A̱gwaza hwa ntyia̱ a̱li̱ka̱uli wu si̱ mbai da̱ a̱nu ka a̱ni.
48004024	Á̱nyiuk a̱feang bani, yet kidee tangka̱i la̱p a̱li̱ka̱uli a̱feang A̱gwaza wa. A̱byii̱k a̱ yet a̱khwo wu nang á̱ ngyei Aja̱ra wu a̱ni, fa A̱fan Si̱nai kya nang A̱gwaza ku nnwuak mba doka ji. Ji̱ si̱ tyia̱ mba khwo hu a̱ni.
48004025	A̱wot Aja̱ra yet kidee A̱fan Si̱nai kya ka̱ shya̱ ma̱ a̱byin A̱la̱ra̱bawa a̱ni. Nggu wa bu yet kidee a̱keang Urusha̱lima mi̱ swanta hu ma̱ninika. Mat nggu ma̱ng a̱mgba̱m mman nggu na, ba̱ yet á̱khwo bya di̱ khwi doka A̱yahudawa ji.
48004026	A̱wot Sa̱raya, a̱ yet a̱yang a̱li wu a̱ni, yet kidee Urusha̱lima, a̱si̱ Ma A̱gwaza tswazwa hwa. Nggu wa yet a̱yang a̱li a̱ byia̱ sa̱t hu a̱ni. A̱wot nggu wa yet a̱yang byin nzi̱t, zi̱ yet á̱niet khwi ba a̱ni.
48004027	Ma̱nang á̱ ndyuut ma̱ A̱lyiat A̱gwaza na tazwa Sa̱raya a̱ni, nyia̱, “Gwai, nwan a̱byii̱k a yet a̱na̱khwu a̱ni; nwan da̱ a ka̱n mak byin nggwon a̱ni bah! Koot a̱gugwong da̱ a̱gwai, nwan a̱byii̱k a ka̱n nwai twei ma̱ng byin, a si̱ fa̱k a̱khwu a̱ni! Mat a̱byii̱k nang á̱ kai á̱ ghwon a̱ni, mman nggu na shi á̱kpa! Ba̱ shi á̱kpa á̱ swak mman a̱byii̱k a̱ shya̱ ma̱ng a̱tyok nggu wu a̱ni!”
48004028	A̱wot nyin á̱niet khwi Yesu ba nang n chat a̱ni, ma̱ninika, nyin meang nyi yet kidee mman nang á̱ tyei mat a̱li̱ka̱uli nang A̱gwaza ku nyia̱ Ibrahim ndyo, ma̱nang á̱ mbyin Ishaku mat a̱li̱ka̱uli a̱ni.
48004029	A̱wot sot á̱niet ji ji̱ chat nyi khwi doka ji a̱ni, bibya ya̱shuk nyin ma̱nini. Ba̱ nyia̱ a̱nia, ma̱nang Isi̱melu, nggwon ka nang a̱khwo a̱byii̱k wu ku byin di̱n vak chet nang a̱tyubishyi ntyei mman a̱ni. Ka̱ ku doot ka̱ si̱ ya̱shuk Ishaku, nggwon ka nang a̱yang a̱li wu ku byin mat chet A̱za̱za̱rak Ntswa hwa a̱ni.
48004030	A̱wot yihwa nang á̱ lyuut ma̱ A̱lyiat A̱gwaza na? Nyia̱, “Ti̱n a̱khwo a̱byii̱k wu ma̱ng nggwon a̱sam nggu ka ba̱ nkat. Mat nggwon ka nang a̱khwo a̱byii̱k wu byin di̱ khwo a̱ni, ka̱ na ya gado dundung ma̱ng nggwon ka nang a̱yang a̱li wu a̱ byia̱ sa̱t hu byin a̱ni bah.”
48004031	Mat a̱nia, nyin á̱niet khwi Yesu ba nang n chat a̱ni, nzi̱t, zi̱ yet kidee mman a̱byii̱k a̱ yet a̱khwo wa a̱ni bah. Zi̱ yet kidee mman a̱byii̱k a̱ yet a̱sa̱t wa a̱ni.
48005001	A̱tsak a̱lyiat, Kristi tyia̱ zi̱ yet á̱sa̱t á̱niet bya za̱m. Mat a̱nia, ma̱ninika, nyi yong mi̱ chet nang á̱sa̱t á̱niet a̱ni. Nyi yok shim nyi bu yet á̱khwo doka bah.
48005002	Nyi myiai a̱fufwuo nyi fa̱a̱k! Nung Bulut, n chat n tak ma̱ nyin a̱lyiat nani. Ka̱ nyi kyiak tyei mi̱ chen nang huhwa na tyia̱ nyi yet á̱tsotswat a̱zaghyi A̱gwaza, ku na li á ngyei di̱ Kristi byia̱ kpangti̱n da̱ a̱vwuo nyin bah.
48005003	N chat n bu ntak ma̱ng a̱nyin; konyan wa shim a̱ si̱ khwi doka tyei á̱niet mi̱ chen ji, ku yet ta hwa a̱tyu a̱wa a̱ khwi a̱mgba̱m doká Musa ji cha̱chaat.
48005004	Nyin á̱niet nyi kwan nyi yet á̱tsotswat ma̱ng sang a̱bun a̱zaghyi A̱gwaza mat khwi doká Musa ji a̱ni, di̱n vak huni hwa nang nyi wa ka̱n gang á̱pyia̱ nyin ghwut ndyo di̱ khwi Kristi hu! A̱wot nyi si̱ teap. Nyi si̱ ghwon shok A̱gwaza ji!
48005005	A̱wot nzi̱t, zi̱ swan swat A̱za̱za̱rak Ntswa a̱ni, zi̱ swan fwuong, zi̱ si̱ tyia̱ fwuo di̱ tsotswat nang A̱gwaza nyia̱ a̱li̱ka̱uli a̱ na nang nzi̱t mami nwuak fwuo di̱ Yesu a̱ni.
48005006	Mat, jen nang zi̱ nnwuak fwuo di̱ Yesu Kristi a̱ni, tyia̱ mi̱ chen ku nwai tyia̱ mi̱ chen, ku byia̱ nzi̱t kpangti̱n bah. Kyang ku yet a̱ swak a̱ni, huhwa yet; nwuak fwuo nzi̱t hu di̱ Kristi. Ku tyei nzi̱t zi̱ chat A̱gwaza ma̱ng á̱ghyang á̱niet.
48005007	Di̱n jen nang nyi ku nnwuo khwi Kristi hu a̱ni, nyi si̱ ya a̱son shansham ba̱t. A̱wot di̱ yong huni, a̱nyan wa vwuong nyin khwi a̱tsak a̱lyiat wu?
48005008	A̱tsak a̱lyiat, A̱gwaza a̱ ku yorong nyin nyi shya̱ sa̱t hu a̱ni. Nggu wa laai nyin bah.
48005009	Tyiet a̱ka̱laa huni li nang a̱bada̱dei nkyuo yit a̱ni. Kikya á̱ ni̱ tyia̱ ma̱ a̱nwai a̱lka̱ma ka̱ teak a̱ kai a̱mgba̱m a̱nwai na!
48005010	A̱wot n ba̱ng fwuo, A̱tyoli nzi̱t wu Yesu Kristi na tyia̱ nyi nwuak a̱chuchuk di̱ tyiet a̱ka̱laa a̱hwa bah. A̱wot A̱gwaza na faat shi̱ri̱ya tazwa a̱tyu a̱ kwan a̱ tyia̱ nyin, nyi tyia̱ tai, nyi si̱ teap a̱ni.
48005011	Nyin á̱niet khwi Yesu ba nang n chat a̱ni, ka̱ n shei a̱lyiat A̱gwaza na nyia̱ ku yet ta hwa á̱ tyei nyin mi̱ chen, A̱gwaza a̱ ka san nyin, nang á̱ghyang á̱niet nhyia̱ nyia̱ n tyiet a̱ni; yihwa mbyia̱ nang á̱ ni̱ ngya̱shuk nung? Mi̱ kyang hu ku tyia̱ A̱yahudawa ba jat a̱kwa a̱ni, huhwa yet; ka̱ n shei san hu nang á̱ shyat da̱ a̱khwu Kristi da̱ a̱team a̱khwu wu a̱ni.
48005012	N fa, á̱niet a̱bya ba̱ fuut nyin ba̱ chat ba̱ tyei nyin mi̱ chen hu a̱ni, ba̱ ya nfak a̱zanson mba ka á̱ weam!
48005013	Nyin á̱niet khwi Yesu ba nang n chat a̱ni, á̱ yorong nyin nyi swan swat sa̱t. A̱mgba̱m ma̱ng a̱nia, nyi yok shim swat sa̱t nyin hu ma̱ng khwi doká ji, ku yet nyin jat fa̱k nyinyang za̱kwa nyia̱ a̱ka̱tuk nyia̱ bah. Da̱ a̱kwonu a̱kya, nyi yok sa̱t nyin hu ku tyia̱ nyi chat á̱ghyang, nyi nyia̱ á̱ghyang nyin nta̱m.
48005014	Mat a̱mgba̱m doka Musa ji, á̱ tung jii á̱ tyia̱ mi̱ swang a̱lyiat jhyung, jija yet, “Chat a̱kpa̱ndang nswat ang wu nang a nchat a̱pyia̱ ang a̱ni.”
48005015	A̱wot ka̱ nyi nywai á̱ghyang bu tsa mbwoi á̱ghyang nyin kun nang a̱ka̱bwu a̱yit a̱ni, nyi ta̱bam! Kalak a̱mgba̱m nyin, nyi na tyak ma̱ng á̱ghyang nyin!
48005016	Kyang hu n dyiat ma̱ng a̱nyin a̱ni, huhwa yet; nyi yok A̱za̱za̱rak Ntswa wu a̱ kwak nyin a̱son mi̱ swat nyin hu. Ka̱ nyi nyia̱ a̱nia, nyi si̱ mi̱n nyia̱ kyang nang za̱kwa a̱ka̱tuk nyia̱ nyin ji fwuong di̱dang a̱ni bah.
48005017	Mat za̱kwa a̱ka̱tuk nyia̱ nyin ji fwuong di̱dang nyia̱ a̱ka̱tuk. A̱wot ji̱ si̱ nyia̱ na̱nvan ma̱ng kyang hu nang A̱za̱za̱rak Ntswa wu chat a̱ni. Ma a̱nia wa, A̱za̱za̱rak Ntswa wu tyei nzi̱t di̱dang kyang ku nyia̱ na̱nvan ma̱ng kyang nang za̱kwa a̱ka̱tuk nyia̱ nyin ji chat a̱ni. Za̱kwá sweang jini kwan á̱ nchi̱ri̱ng ma̱ng á̱ghyang. Huhwa mbyia̱ nyi byia̱ sa̱t nang nyi na nnyia̱ a̱tan nkyang nang nyi chat nyia̱ hu a̱ni bah.
48005018	A̱wot ka̱nang A̱za̱za̱rak Ntswa wu wa kwak nyin a̱son ka, tyiet doka Musa hu ni̱ nyia̱ tyok tazwa nyin bah.
48005019	Jen nang nyi nkhwi di̱dang za̱kwa a̱ka̱tuk nyia̱ nyin ji a̱ni, nta̱m nji na ni̱ ghwut kpa̱sai, ni̱nia yet: a̱shi̱shi̱k nyia̱ nang a̱ka̱la̱m a̱ tyei a̱yin a̱na̱ndyung a̱ni, ma̱ng shyuo nvam,
48005020	kwok ntong a̱zaghyi nghwughwu a̱yaagwaza sang swuan, la̱tong, na̱nvan, zook, kwi swam, vwuot lyen, chat a̱pyia̱, lak mun á̱pyia̱, á̱niet nyia̱ a̱chi̱nchi̱ri̱ng;
48005021	kwi swam ma̱ng lak li á̱ghyang, hyeng a̱kan, tsot wun, ma̱ng á̱ka̱tuk nyia̱ á̱ghyang ma̱ a̱di̱di̱t nang á̱si̱ nani a̱ni. Yok n gba nyin, ma̱nang n ka̱n gba nyin di̱n jen jhyang a̱ni; konyan wa nyia̱ tangka̱i nkyang a̱hwa mi̱ swat nggu hu, a̱ na ya gado mi̱ Tyok A̱gwaza hu bah.
48005022	A̱wot ntangka̱i za̱kwá nang A̱za̱za̱rak Ntswa wu nnwuat a̱ni, jija yet, chat á̱ghyang, fwuo sai, swat nyinyang, nyap fwuo, fwuong kunak, yet a̱tan, yet a̱tsotswat,
48005023	nyia̱ shonshyon ma̱ng á̱ghyang, ma̱ng ta̱bat a̱pyia̱. A̱mgba̱m á̱niet ba̱ byia̱ ntangka̱i za̱kwá jini a̱ni, doka byia̱ a̱ka̱ta ma̱ng a̱mba bah.
48005024	A̱mgba̱m á̱niet ba̱ mun á̱pyia̱ ma̱ng Kristi Yesu a̱ni, ba̱ ka̱n kpang nta̱m za̱kwa a̱ka̱tuk nyia̱ mba na, ma̱ng a̱di̱di̱t a̱ka̱tuk fwuong di̱dang mba wu, da̱ a̱team a̱khwu Kristi wu.
48005025	Nang zi̱ nswan mami nchet A̱za̱za̱rak Ntswa a̱ni, yok zi̱ khwi A̱za̱za̱rak Ntswa wu cha̱chaat a̱ kwak zi̱t a̱son di̱ kuzang vak mi̱ swat nzi̱t hu.
48005026	Zi̱ yok yet á̱niet gba̱p a̱pyia̱, ku zi̱ tsaai jhya̱ ma̱ng kwi swam da̱ á̱ghyang nzi̱t bah.
48006001	Nyin á̱niet khwi Yesu ba nang n chat a̱ni, ka̱ a̱tyu khwi Kristi a̱ghyang mi̱ sot á̱niet khwi nyin ji ghyuap, a̱ si̱ kwa ma̱ a̱ka̱tuk nyia̱; nyin nyi byia̱ tat á̱ghyi nyi yong mi̱ chet di̱ khwi Kristi a̱ni, ku myim nyi ta̱bam ma̱ shonshyon ma̱ng ghyuai a̱pyia̱, nyi beang, nyi bwuok ma̱ng a̱tyu a̱wa tyia̱ da̱ a̱tsatsak nvak wu. A̱wot ka̱ nyi na bwuok ma̱ng a̱tyu a̱wa, ku myim nyi ta̱bam, kalak nyin meang, nyi kwa di̱ tangka̱i mak ku shya̱ nggu a̱ni.
48006002	Nyi ni̱ mbeang á̱niet ba̱ swuo a̱bung ma̱ng a̱fi̱fa a̱ li nang a̱kpi̱di̱dyi̱k nkpa̱t a̱ni. Di̱ nvak huni hwa nyi na nkhwi doka ji cha̱chaat nang Kristi nwuak nyin a̱ni.
48006003	Ka̱ a dam nyia̱ a yet a̱tsatsak a̱yin swak a beang a̱ghyang ang, a laai a̱pyia̱ ang kya. A yet a̱tsatsak a̱yin nang a dam a yet a̱ni bah.
48006004	Ku myim konyan ma̱ nyin gu mak ta̱m hu nang gu nyia̱ a̱ni. Mat a̱nia wa gu na nfa̱k nyinyang ka̱ a̱ nyia̱ ta̱m hu shansham. A̱wot gu yok tyan ta̱m a̱pyia̱ nggu ma̱ng si̱ á̱ghyang á̱niet bah.
48006005	A̱wot ku yet ta hwa, konyan ma̱ nzi̱t gu kyiak kyang nang gu nyia̱ a̱ni, a̱ kpa̱a̱t.
48006006	A̱mgba̱m á̱niet nang á̱ tyiet ba A̱lyiat A̱gwaza na a̱ni, ku myim mba meang ba̱ beang á̱niet ba ba̱ tyiet ba a̱ni. Ba̱ ka̱u a̱mgba̱m á̱tsatsak nkyang mba wu dundung ma̱ng á̱niet ba̱ tyiet mba a̱ni.
48006007	Nyi yok laai á̱pyia̱ nyin bah, á̱ mbyia̱ a̱tyu a̱ si̱ mi̱n shyok tsotswat A̱gwaza hu a̱ni bah. A̱tyu khap ni̱ chak yak nang gu chyui wa a̱ni.
48006008	Ma̱nang a̱tyu khap ni̱ nchyui yak ma̱ a̱byin a̱ chak a̱ni, ma a̱nia wa á̱nietbishyi ba. A̱wot a̱tyu a̱ chyui da̱nian a̱ ka fa̱k nyinyang a̱ka̱tuk za̱kwa a̱ni, a̱ na chak a̱ bwui. Nggu wa yet a̱khwu ka. A̱wot a̱tyu a̱ chyui da̱nian A̱za̱za̱rak Ntswa a̱ ka fa̱k nyinyang gu a̱ni, a̱ na shya̱ swuan sang sangba̱p ji neet da̱ a̱vwuo A̱za̱za̱rak Ntswa a̱ni.
48006009	Mat a̱nia, zi̱ yok van ma̱ng nyian á̱ghyang a̱tan nta̱m bah. Mat ka̱ zi̱ nti̱n fwuo bah, da̱ a̱cha̱chaat jen chak yak wu, zi̱ na shya̱ kpangti̱n gba̱mgbam.
48006010	Mat a̱nia, kuzang jen ki̱ zi̱ shya̱ a̱wat, ku myim zi̱ nyia̱ a̱mgba̱m á̱niet ba a̱tan nta̱m. Á̱niet ba nang zi̱ na beang swak a̱ni, bibya yet á̱niet khwi Kristi ba.
48006011	Nyi nwuan, nyi li ntangka̱i a̱cha̱chet zwunzwuo nang n dyuut nyin a̱lyiat ngaan nani a̱ni. N dyuut nyin dyo ma̱ng bwak nung hwa.
48006012	Sot á̱niet khwi A̱yahudawa a̱ja ba̱ chat á̱ tyei nyin mi̱ chen di̱ khwo hu a̱ni, ba̱ chat ba̱ tam ba̱ bu tak ma̱ng á̱ghyang á̱niet nang ba̱ ngyet a̱tan á̱niet bya. A̱wot ba̱ tyong á̱ du ya̱shuk baa, mat nang ba̱ ntyiet tazwa a̱team a̱khwu Yesu Kristi wu wa ma̱nyin gu, nang á̱ na nshya̱ san hu.
48006013	A̱wot ku mba á̱niet ba nang á̱ ka̱n tyia̱ mi̱ chen hu. A̱wot ba̱ yong chi̱k á̱ tyiet huu, nyia̱ ku yet ta hwa á̱ tyia̱ konyan mi̱ chen a̱ni. Mba ma̱ á̱pyia̱ mba, ba̱ khwi a̱mgba̱m doká Musa ji bah. Mba, ba̱ chat wa á̱ tyei nyin mi̱ chen hu, da̱nian ba̱ ka tam nang nyi mmun á̱pyia̱ ma̱ng sot tyei mi̱ chen mba ji. A̱wot ba̱ chat kyiak nyin nang mman ta̱m mba a̱ni.
48006014	Nang a̱nung a̱ni, n si̱ mi̱ mak mi̱ mak n tam di̱ nkyang bah, ku ma̱ chunchwiit. Ki̱ n na tam, n na tam da̱ a̱team a̱khwu A̱tyoli nzi̱t wu Yesu Kristi wa ma̱ nyin gu. Mat a̱khwu Yesu kikya da̱ a̱team a̱khwu wu tyia̱ n si̱ nkhwu di̱ fwuong di̱dang nkyang swanta na. A̱wot swanta hu meang, si̱ kyiak nung nang kyang a̱ni bah.
48006015	A̱lyiat doka tyia̱ mi̱ chen, ku nwai tyia̱ mi̱ chen, ku shyak kyang da̱ a̱vwuo nzi̱t bah. A̱tsatsak kyang wu wa yet, ka̱ á̱ ka̱n shyak a̱yin, ku li nang A̱gwaza mat gu a̱ka̱feang a̱ shya̱ swuan swai a̱ni.
48006016	Yok A̱gwaza a̱ fa̱k kunak, a̱wot a̱ nwuak a̱mgba̱m á̱niet ba̱ khwi tyiet huni a̱ni swat nyinyang. N fa á̱niet ba̱ yet a̱tsatsak á̱niet khwi nang A̱gwaza khai a̱ni.
48006017	Doot ma̱nini si̱ nat á̱zanson, a̱yin gu yok tyia̱ nung swuo a̱bung da̱ a̱lyiat nani bah. Mat nung gwa byia̱ nyinyan a̱fi̱fa̱t swuo a̱bung mi̱ vam nung hu. Jija tak kpa̱sai nang n gyet a̱tsak a̱khwo Yesu wa.
48006018	Nyin á̱niet khwi Yesu ba nang n chat a̱ni, yok A̱tyoli Yesu Kristi nzi̱t wu, a̱ nyia̱ nyin shok mi̱ fwuo nyin na. Samba̱rka!
49001001	Nung Bulut, a̱tyu nang á̱ khai mat shim A̱gwaza gu yet a̱ta̱m Kristi Yesu a̱ni. N dyuut wusika jini naat ndyo da̱ a̱vwuo á̱za̱za̱rak á̱niet khwi A̱gwaza ba̱ shya̱ ma̱ a̱keang A̱fisut. Ba̱ si̱ bu yet á̱tsotswat á̱niet khwi Kristi Yesu a̱ni.
49001002	Yok A̱gwaza a̱ yet a̱tyia̱ nzi̱t wu a̱ni, ma̱ng A̱tyoli Yesu Kristi a̱ nyia̱ nyin shok. A̱wot a̱ nang nyin swat nyinyang.
49001003	Yok zi̱ dyep A̱gwaza, a̱ yet A̱tyia̱ A̱tyoli nzi̱t wu Yesu Kristi a̱ni. Nggu wa nang nzi̱t kuzang a̱li̱ba̱rka A̱za̱za̱rak Ntswa a̱ neet ma̱ a̱ka̱vwuo Ma A̱gwaza tswazwa a̱ni, mat zi̱ mun á̱pyia̱ ma̱ng Kristi.
49001004	A̱gwaza ku chat zi̱t, a̱ si̱ khai nzi̱t di̱ mun á̱pyia̱ ma̱ng Kristi, zi̱ yet á̱za̱za̱rak ma̱ng á̱niet sang a̱bun a̱zaghyi nggu, neet nang gu ka̱n mat swanta hu bah.
49001005	A̱gwaza ku mi̱ nda̱p a̱ sak a̱ si̱ kyiak zi̱t nang mman nggu na a̱ni. A̱ si̱ bai ma̱ng a̱nzi̱t da̱ a̱vwuo nggu mat mun á̱pyia̱ nzi̱t hu ma̱ng Yesu Kristi. Ta̱m huni hwa gu ku chat a̱ nyia̱, a̱wot a̱ si̱ fa̱k nyinyang hu ba̱t.
49001006	A̱gwaza ku nyia̱ a̱nia, da̱nian zi̱ ka dyep shok nggu ji. Ji̱ byia̱ a̱kyenkyai shi nang gu nyia̱ nzi̱t dyo; nzi̱t zi̱ yet á̱niet khwi Yesu a̱ yet nggwon nggu ka nang gu chat za̱m a̱ni.
49001007	A̱gwaza fa̱k kunak zi̱t, a̱ si̱ nyia̱ nzi̱t shok gba̱mgbam. A̱ si̱ san nzi̱t ma̱ng a̱sok Nggwon nggu na, zi̱ ka yet á̱sa̱t á̱niet, a̱wot a̱ si̱ chi a̱ka̱tuk nyia̱ nzi̱t wu.
49001008	Nang A̱gwaza nnyia̱ zi̱t shok ma̱ gba̱mgbam a̱mgba̱m a̱ni, a̱ si̱ nang nzi̱t mumwang ma̱ng lyen fi̱k kyang ku sang gak a̱ni.
49001009	Ma̱ninika, A̱gwaza ka̱n tyai nzi̱t kyang ku shya̱ di̱ niat nang gu la̱p a̱ sak tazwa Kristi a̱ni. A̱wot la̱p sak huni ku na bai da̱ a̱nu ka cha̱chaat ma̱nang ku mmyim gu a̱ni.
49001010	A̱wot si̱ huni hwa gu la̱p a̱ sak: Da̱ a̱cha̱chaat njen wu, A̱gwaza na tung a̱mgba̱m nkyang na̱ shya̱ Ma A̱gwaza tswazwa ma̱ng a̱byin a̱ni ndung. A̱ tyia̱ na mbwak tyok Kristi hu.
49001011	Mbeang a̱nia, mat nang zi̱ mmun á̱pyia̱ ma̱ng Kristi a̱ni, A̱gwaza khai nzi̱t zi̱ yet á̱niet nang gado nggu a̱ni, da̱nian a̱ mi̱ nkhai nzi̱t neet nang gu ka̱n nyia̱ swanta hu bah. A̱wot a̱ si̱ tyia̱ kuzang kyang si̱ bai cha̱chaat ma̱ng kyang gu la̱p a̱ sak a̱ni.
49001012	La̱p sak A̱gwaza hu hwa ku yet, nzi̱t A̱yahudawa zi̱ ku tsa tyia̱ fwuo di̱ Kristi a̱ni, da̱nian zi̱ ka dyep A̱gwaza zi̱ nwuak gu shi.
49001013	A̱wot ma̱ninika, nyin Nnwap na̱ nwai yet A̱yahudawa a̱ni meang, nyi ka̱n fa̱k a̱tsatsak a̱lyiat wu, a̱ yet A̱sham Nkhang ka̱ tak si̱sak nang A̱gwaza nsan nyin a̱ni. A̱wot di̱n jen nang nyi nwuak fwuo da̱ Kristi a̱ni, a̱ si̱ tyia̱ nyin a̱timi nyi yet á̱si̱ nggu, a̱ si̱ nang nyin A̱za̱za̱rak Ntswa nang gu nyia̱ a̱li̱ka̱uli a̱ na nang nyin neet gbangbang a̱ni.
49001014	A̱za̱za̱rak Ntswa nang A̱gwaza nang zi̱t a̱ni, nggu wa tak nang A̱gwaza na nnang zi̱t gado nang gu nyia̱ a̱li̱ka̱uli a̱ na nang nzi̱t a̱ni; a̱wot a̱ si̱ san nzi̱t zi̱ yet á̱niet guu. A̱ ku nyia̱ a̱nia, da̱nian zi̱ ka dyep, a̱wot zi̱ bu nwuak gu shi.
49001015	N ku nfa̱k si̱sak nang nwuak fwuo nyin hu da̱ A̱tyoli Yesu mbyia̱ chet, ma̱ng si̱sak nyi bu nchat a̱mgba̱m á̱niet khwi A̱gwaza ba mi̱ kuzang a̱vwuo a̱ni.
49001016	Nang n ku ntsa fa̱k a̱nia a̱ni, n ka̱n ghwon gwai A̱gwaza da̱nian nyin bah. A̱wot n ni̱ naai A̱gwaza nchi̱ri̱ng da̱nian nyin.
49001017	N ni̱ ngya a̱son mi̱ naai A̱gwaza, a̱ yet A̱tyia̱ a̱ byia̱ a̱kyenkyai shi, a̱ si̱ bu yet A̱tyia̱ A̱tyoli nzi̱t wu Yesu Kristi a̱ni; n naai gu nang nyin A̱za̱za̱rak Ntswa. A̱za̱za̱rak Ntswa wu wa na nang nyin mumwang, a̱ bu tyai nyin A̱gwaza wu, da̱nian nyi ka mbeang lyen nggu hu, a̱wot nyi ka fi̱k gu shansham.
49001018	N bu naai A̱gwaza gu khwuk nfwuo nyin na ma̱ng sai nggu hu, da̱nian nyi ka fi̱k gbang a̱lyia̱ di̱ tyia̱ fwuo nang gu nyia̱ a̱li̱ka̱uli a̱ na nang nyin, di̱n jen nang gu ku ngyorong nyin a̱ni. A̱ yorong nyin, nyin á̱niet ba nyi yet á̱za̱za̱rak á̱niet nggu ba, nyi si̱ bu yet zwá nggu ji, ma̱ng a̱kyenkyai shi gado nggu wu a̱ni.
49001019	N bu naai A̱gwaza, gu tyia̱ nyi fi̱k a̱gba̱ndang chet nggu wu, da̱nang á̱ si̱ mi̱n tyan hu ma̱ng kyang a̱ni bah. Chet huni yet si̱ nang gu nnyia̱ ta̱m da̱nian nzi̱t á̱niet zi̱ nwuak fwuo da̱ nggu a̱ni.
49001020	Ma̱ a̱gba̱ndang chet wuni wa, nang A̱gwaza ku nta̱ngam Kristi ma̱ng swuan ma̱ á̱niet ba̱ ka̱n kwi a̱ni; a̱wot a̱ si̱ sak gu da̱ a̱vwuo shi tyok a̱zayak Ma A̱gwaza tswazwa.
49001021	Ma̱ninika, Kristi nyia̱ tyok tazwa a̱mgba̱m a̱tan a̱yaata̱m tswá A̱gwaza, ma̱ng kuzang á̱ka̱tuk ntswá, á̱gwam, ntyok, nchet, a̱yaakwak a̱son, ma̱ng kuzang kyang, Yesu nyia̱ tyok mi̱ swanta huni hwa ma̱nyin hu bah, a̱wot ba̱ng si̱ nat swanta ku chobai a̱ni meang.
49001022	A̱gwaza ka̱n tyia̱ a̱mgba̱m kuzang kyang bwak tyok Kristi. A̱wot a̱ si̱ bu tyia̱ gu yet a̱kwak a̱son tazwa a̱mgba̱m kuzang kyang, a̱ bu yet a̱pyia̱ a̱mgba̱m á̱niet khwi ba ba̱ ka shya̱ a̱li̱ba̱rka.
49001023	A̱wot á̱niet khwi ba yet vam Kristi hwa; nggu wa ma̱ a̱pyia̱ nggu tyia̱ vam hu nshya̱ cha̱chaat ku si̱ yet a̱jhyem. A̱wot Kristi wa yet a̱kwak a̱son di̱ kuzang kyang, mi̱ kuzang a̱vwuo.
49002001	Di̱n jen ji ji̱ swak a̱ni, nyi ku li nang nkwom a̱ni da̱ a̱vwuo A̱gwaza. Mat si̱sak nang nyi ku ndak khwi A̱gwaza, nyi si̱ nyia̱ a̱ka̱tuk nyia̱ a̱ni.
49002002	Nyi ni̱ khwi a̱ka̱tuk nyia̱ swanta wuni ma̱nang á̱kum á̱niet swanta ka a̱ni. Nyi si̱ khwi A̱ta̱nyeang ka̱ yet a̱gwam á̱ka̱tuk ntswá ba̱ nyia̱ tyok mi̱ kyai tswazwa hu a̱ni. Kikya yet a̱ka̱tuk ntswa ji̱ ni̱ nyia̱ nta̱m mi̱ nfwuo á̱niet ba̱ lak khwi A̱gwaza a̱ni.
49002003	A̱mgba̱m zi̱t, zi̱ ku swan tangka̱i a̱ka̱tuk nswat a̱hwa dundung ma̱ng á̱kum á̱niet swanta ba. Zi̱ ni̱ khwi shyuo nvam nzi̱t ji, ma̱ng si̱ a̱di̱dam a̱ka̱tuk za̱kwa nzi̱t wu. Mat za̱kwa a̱ka̱tuk nyia̱ nzi̱t ji, A̱gwaza si̱ mwai lyen ma̱ng a̱nzi̱t, ma̱nang á̱kum á̱niet swanta ba a̱ni.
49002004	A̱mgba̱m ma̱ng a̱nia, A̱gwaza si̱ chat zi̱t ba̱t. A̱wot a̱ si̱ fwuong kunak nzi̱t gba̱mgbam,
49002005	ku nang zi̱ ku ndi nang nkwom a̱ni da̱ a̱vwuo nggu mat a̱ka̱tuk nyia̱ nzi̱t wu a̱ni. A̱ si̱ tyia̱ zi̱ swan swat fai ma̱ A̱za̱za̱rak Ntswa, di̱n jen nang gu ku nta̱ngam Kristi ma̱ng swuan ma̱ á̱niet ba̱ ka̱n kwi a̱ni. (Mat shok A̱gwaza ja ma̱nyin ji, mbyia̱ nang nyi nshya̱ san!)
49002006	A̱wot A̱gwaza si̱ ta̱ngam nzi̱t ma̱ng swuan ma̱ á̱niet ba̱ ka̱n kwi a̱ni dundung ma̱ng Kristi. A̱wot a̱ si̱ nwuak nzi̱t a̱vwuo nswat dundung ma̱ng a̱nggu mi̱ tyok ma̱ a̱ka̱vwuo Ma A̱gwaza tswazwa, mat zi̱ mun á̱pyia̱ ma̱ng Kristi Yesu.
49002007	A̱gwaza nyia̱ a̱nia da̱nian gu ka tak ma̱ng a̱nzi̱t ma̱ng a̱mgba̱m che ji chobai á̱zanson a̱ni, tangka̱i a̱gba̱mgbam shok ma̱ng kunak nang gu fa̱k da̱ nzi̱t, nang á̱ si̱ mi̱n nwai tyan a̱ni. Si̱ huni tak a̱mgba̱m nkyang nang A̱gwaza nyia̱ nzi̱t ndyo, nzi̱t á̱niet zi̱ mun á̱pyia̱ ma̱ng Kristi Yesu a̱ni.
49002008	A̱gwaza ku san nyin mat shok nggu ji, di̱n jen nang nyi nnwuak fwuo di̱ Yesu a̱ni. A̱wot si̱ huni yet kwan ma̱ á̱pyia̱ nyin di̱ nyia̱ a̱tan nta̱m hwa bah. Ku yet za̱nang A̱gwaza ja.
49002009	San sang sangba̱p hu yet zang a̱tan nta̱m ja nang zi̱ nnyia̱ a̱ni bah. Mat a̱nia, á̱ mbyia̱ a̱yin ma̱ nzi̱t a̱ si̱ mi̱n tam da̱ nhu a̱ni bah.
49002010	Mat A̱gwaza wa ma̱ a̱pyia̱ nggu nyia̱ nzi̱t zi̱ yet a̱tan nta̱m bwak gu bya. Zi̱ bu yet á̱niet á̱fai, di̱ mun á̱pyia̱ ma̱ng Yesu Kristi. Da̱nian zi̱ ka nyia̱ a̱tan nta̱m nang gu mi̱ nda̱p a̱ sak neet gbangbang zi̱ nyia̱ a̱ni.
49002011	Mat a̱nia, nyin Nnwap na̱ nwai yet A̱yahudawa a̱ni, nyi yok bwung bah. Nyi ku yet á̱kang á̱niet bya gbangbang. A̱yahudawa ba̱ ku tam da̱ a̱lyiat tyei mi̱ nchen a̱ni, ba̱ si̱ ngyei nyin, “Á̱niet nwai tyei mi̱ chen, ma̱ng á̱niet sang A̱gwaza.” Ba̱ ku hyia̱ a̱nia, ku nang tyei mi̱ chen mba hu ku ngyet si̱ nvam mba nia a̱ni. A̱wot tyei mi̱ chen hu si̱ tat nfwuo mba na bah.
49002012	Nyi jhyung di̱n jen a̱ja, nyi ku mun á̱pyia̱ ma̱ng Kristi bah. Á̱ si̱ gang nyin zan di̱ yet mman a̱byin á̱niet Isi̱rela nang A̱gwaza khai a̱ni. A̱wot nyi ku yet á̱nietchen nyi si̱ lyen a̱yaali̱ka̱uli nang A̱gwaza ku nyia̱ di̱n jen nang gu ku nda̱p a̱li̱ka̱uli ma̱ng a̱yaatyia̱ a̱khwop A̱yahudawa ba a̱ni bah. Nyi ku swan mi̱ swanta huni. Nyi byia̱ kyang tyia̱ fwuo bah, da̱ nyin nyi byia̱ A̱gwaza bah.
49002013	A̱wot ma̱ninika, A̱gwaza mun á̱pyia̱ nyin ka ndung ma̱ng Kristi Yesu. Di̱n jen ji ji̱ swak a̱ni, nyi ku shya̱ ma̱ gbang ma̱ng A̱gwaza. A̱wot ma̱ninika, á̱ bai ma̱ng a̱nyin kpa̱mkpaan ma̱ng A̱gwaza mat a̱sok Kristi na.
49002014	Mat Kristi wa ma̱ a̱pyia̱ nggu jhyi nzi̱t swat hu. A̱ si̱ nwuak zi̱t swat nyinyang. A̱ si̱ mun á̱pyia̱ A̱yahudawa ma̱ng Nnwap na̱ nwai yet A̱yahudawa a̱ni, ba̱ si̱ tyia̱ kyang nyiung. A̱khwu Kristi kya da̱ a̱team a̱khwu, bi̱ri̱m bat na̱nvan hu ku ghai nzi̱t, zi̱ yet susot sweang jini a̱ni.
49002015	Kristi ku nyia̱ si̱ huni, di̱ tyak ma̱ng vak tyok doka A̱yahudawa ma̱ng taada mba ji, da̱nian a̱ ka mun á̱pyia̱ A̱yahudawa ma̱ng Nnwap na̱ nwai yet A̱yahudawa a̱ni dundung ma̱ng a̱nggu. A̱ si̱ bai ma̱ng a̱mba swat nyinyang tsi̱tsak mba, ba̱ si̱ yet sot á̱niet a̱fai ji̱ yet jhyung a̱ni.
49002016	Mat a̱khwu Kristi ka da̱ a̱team a̱khwu wu wa jhyi swat nzi̱t hu zi̱ swan swat nyinyang ma̱ng A̱gwaza. Ka̱ si̱ jhyi swat A̱yahudawa ma̱ng Nnwap na̱ nwai yet A̱yahudawa a̱ni, ba̱ si̱ nyia̱ kpa̱ndang ma̱ng á̱ghyang dundung nang vam nyiung a̱ni. Mat a̱nia, na̱nvan ku shya̱ tsi̱tsak nzi̱t A̱yahudawa ma̱ng Nnwap na̱ nwai yet A̱yahudawa a̱ni, si̱ tyak.
49002017	Kristi si̱ bai a̱ si̱ shei A̱sham Nkhang ka̱ yet a̱ si̱ swat nyinyang a̱ni, da̱ a̱vwuo nyin Nnwap na̱ nwai yet A̱yahudawa nyi ku shya̱ gbang ma̱ng A̱gwaza a̱ni. Ma a̱nia wa, Kristi si̱ bu mbai ma̱ng A̱yahudawa ba swat nyinyang ba̱ shya̱ kpa̱mkpaan ma̱ng A̱gwaza a̱ni.
49002018	Mat kyang hu nang Kristi nyia̱ wa a̱ni, huhwa tyia̱ a̱mgba̱m nzi̱t A̱yahudawa ma̱ng Nnwap na̱ nwai yet A̱yahudawa a̱ni, ka̱ doot zi̱ shya̱ a̱wat zi̱ bai da̱ a̱vwuo A̱gwaza a̱ yet A̱tyia̱ wu a̱ni, mat A̱za̱za̱rak Ntswa wu nang a̱mgba̱m nzi̱t zi̱ mun byia̱ a̱ni.
49002019	Mat a̱nia, ma̱ninika nyin Nnwap na̱ nwai yet A̱yahudawa a̱ni, nyi bu yet á̱nietchen ku á̱kang á̱niet bah. Nyi mun yet mman a̱byin nia dundung ma̱ng á̱za̱za̱rak á̱niet khwi A̱gwaza ba, ba̱ yet kyang mbwak A̱gwaza a̱ni.
49002020	Nyin, nyi li nang a̱li nang á̱ kpaat di̱ kuntyin a̱yaata̱m Yesu ma̱ng a̱yaata̱m a̱kwonu A̱gwaza a̱ni. A̱wot Kristi Yesu wa ma̱ a̱pyia̱ nggu yet a̱tsatsak a̱fang a̱ta̱m kuntyin nok wu.
49002021	Kristi wa yet a̱tyu a̱ ba̱ng nok a̱hwa ndung a̱ni. A̱wot á̱ si̱ mun nok hu da̱ a̱nggu ku yet a̱za̱za̱rak A̱li Nwuat Za̱nang A̱gwaza.
49002022	A̱wot mat Kristi wa nyin Nnwap na̱ nwai yet A̱yahudawa a̱ni, nang á̱ mun á̱ si̱ nok nyin, nyi yet a̱za̱za̱rak a̱vwuo nang A̱za̱za̱rak Ntswa A̱gwaza nswan a̱ni.
49003001	Mat a̱nia, nung Bulut, kuzang jen nang n nyia̱ a̱di̱dam tazwa nkyang nani a̱ni, nung nang á̱ ku tyia̱ mi̱ jaru mat Kristi Yesu, da̱nian n ka beang nyin, nyin nyi yet Nnwap na̱ nwai yet A̱yahudawa a̱ni.
49003002	Nyi ya ngyok oo, n dyen nyi wa ka̱n fa̱k nkhang nang A̱gwaza nnwuak nung a̱tsatsak nta̱m n tyia̱ nyi shya̱ shok nggu ji; nyin nyi yet Nnwap na̱ nwai yet A̱yahudawa a̱ni.
49003003	Ma̱nang n ku ntsa lyuut n si̱ nta̱gyit nyin dyo a̱ni, A̱gwaza ma̱ a̱pyia̱ nggu ku tyai nung kyang nang gu la̱p a̱ sak ku shya̱ di̱ niat a̱ni.
49003004	Jen nang nyi nfang wusika jini nang n dyuut a̱ni, nyi na fi̱k mumwang nung hu di̱ la̱p sak ku shya̱ di̱ niat tazwa Kristi a̱ni.
49003005	A̱gwaza ku tyai la̱p sak a̱hwa ku shya̱ di̱ niat a̱ni da̱ a̱vwuo á̱niet mi̱ nche na̱ ka̱n swak a̱ni bah. A̱wot ma̱ninika, di̱n vak A̱za̱za̱rak Ntswa nggu wu wa, nang gu ntyai nhu da̱ a̱vwuo á̱za̱za̱rak a̱yaata̱m Yesu ba ma̱ng a̱yaata̱m a̱kwonu A̱gwaza ba.
49003006	La̱p sak ku shya̱ di̱ niat hu a̱ni, huhwa yet; Nnwap na̱ nwai yet A̱yahudawa a̱ni ma̱ng A̱yahudawa ba̱ nwuak a̱chuchuk da̱ A̱sham Nkhang Yesu Kristi ka a̱ni; ba̱ na ya zwá ji yet gado mman A̱gwaza a̱ni dundung. A̱mgba̱m mba, ba̱ yet nkap nia mi̱ vam Kristi Yesu hu. A̱wot a̱mgba̱m ba na shya̱ a̱li̱ba̱rka nang A̱gwaza ku nyia̱ a̱li̱ka̱uli a̱ na nang mba a̱ni, mat ba̱ mun á̱pyia̱ ma̱ng Kristi Yesu.
49003007	A̱gwaza nyia̱ nung shok, a̱ si̱ nang nung a̱gba̱ndang chet nggu wu, a̱ si̱ nwuak nung a̱wat n gyet a̱khwo shei A̱sham Nkhang nggu ka.
49003008	Ku nang n tyak kyang ma̱ á̱niet khwi A̱gwaza ba a̱ni bah, nung gwa A̱gwaza si̱ khai a̱ si̱ nyia̱ nung shok jini, n ka shei A̱sham Nkhang ma̱ng Nnwap na̱ nwai yet A̱yahudawa a̱ni, nang ba̱ na nshya̱ zwá gba̱mgbam ji̱ nwai tyiai da̱ a̱vwuo Kristi a̱ni.
49003009	Á̱ ku khai nung n gwa̱i konyan ndyo, a̱ ka fi̱k la̱p sak ku shya̱ di̱ niat, nang A̱gwaza a̱ nyia̱ kuzang kyang la̱p a̱ sak neet mi̱ di̱ nyia̱ swanta hu a̱ni.
49003010	A̱wot A̱gwaza la̱p a̱ sak a̱ nyia̱ ta̱m ma̱ng á̱niet khwi nggu bibya. A̱ ntak kpa̱sai mumwang nggu hu di̱ nvak ma̱ a̱di̱di̱t da̱ a̱vwuo a̱yaakwak a̱son a̱yaata̱m tswá, ma̱ng á̱ka̱tuk ntswá, ma̱ng ntyok na̱ shya̱ ma̱ a̱ka̱vwuo Ma A̱gwaza tswazwa nang á̱ nwai nwuan a̱ni.
49003011	A̱gwaza ku nyia̱ si̱ huni cha̱chaat ma̱ng kyang nang gu ku mi̱ nda̱p a̱ sak a̱ni. A̱wot huhwa sii bai da̱ a̱nu ka, mat Kristi Yesu A̱tyoli nzi̱t wu.
49003012	Mun á̱pyia̱ nzi̱t hu ma̱ng Kristi, ma̱ng nwuak fwuo nzi̱t hu da̱ nggu, tyia̱ zi̱ byia̱ a̱wat ma̱ng gbang a̱lyia̱ zi̱ nat a̱zaghyi A̱gwaza ka ma̱ sa̱t ma̱ng fwuo nyiung.
49003013	Mat a̱nia, n naai nyin nyi yok but mi̱ fwuo mat kuzang tangka̱i swuo a̱bung nang n swuo da̱nian nyin a̱ji a̱ni bah. Swuo a̱bung nung hu yet kyang ku na beang nyin wa a̱ni.
49003014	Mat a̱nia, kuzang jen nang n nyia̱ a̱di̱dam tazwa nkyang nani, n ni̱ kpaat a̱khwukhwut n naai A̱gwaza, a̱ yet A̱tyia̱ nzi̱t wu a̱ni;
49003015	a̱tyu a̱ mat kuzang kyang ku shya̱ tswazwa ma̱ng swanta a̱ni.
49003016	N naai A̱gwaza gu nang nyin a̱li̱ba̱rka mami zwá a̱kyenkyai shi nggu ji, ji̱ nwai tyiai a̱ni; gu shim nyi shya̱ chet mi̱ nfwuo nyin na ku neet da̱ a̱vwuo A̱za̱za̱rak Ntswa a̱ni.
49003017	Da̱nian Kristi gu ka shya̱ a̱vwuo nswat mi̱ fwuo nyin na, mat nwuak fwuo nyin hu da̱ nggu. N bu naai A̱gwaza gu tyia̱ nyi mbeang chet di̱ chat gu hu ma̱ng á̱ghyang nyin, nang a̱kwon ka̱ byia̱ á̱ni̱nan ba̱ nwuo ma̱ tsuung mi̱ chet a̱byin a̱ni, ku nang a̱li nang á̱ nok di̱ kuntyin ku byia̱ chet a̱ni.
49003018	Da̱nian a̱mgba̱m nyin á̱niet khwi A̱gwaza ba, nyi ka shya̱ chet nyi fi̱k si̱sak ji nang Kristi nchat nzi̱t a̱ni; a̱wot nyi bu fi̱k si̱sak nang chat gu hu nshi á̱kpai, shi a̱swap, shi a̱za, ma̱ng shi tsuung a̱ni.
49003019	N naai nyi lyen si̱sak nang Kristi nchat zi̱t a̱ni, ku nang chat nggu hu nswuo chet a̱tyubishyi gu fi̱k hu shansham a̱ni. A̱jawa nyi na nshya̱ a̱jhyem za̱kwa A̱gwaza gba̱mgbam, ma̱ng chet ku neet da̱ a̱vwuo nggu a̱ni.
49003020	Ma̱ninika, yok a̱mgba̱m a̱kyenkyai shi a̱ yet si̱ A̱gwaza nzi̱t, nggu wa maai a̱ tyia̱ chet nggu hu ku nyia̱ ta̱m ma̱ nzi̱t. A̱ nyia̱ nkyang ma̱ a̱di̱di̱t na̱ swak si̱ na zi̱ naai nggu a̱ni, ku nkyang nang zi̱ nyia̱ a̱di̱dam a̱ na nyia̱ da̱nian zi̱t a̱ni.
49003021	Yok a̱mgba̱m á̱niet khwi ba̱ nwuak A̱gwaza shi, ma̱ng Kristi Yesu, si̱ nat a̱mgba̱m kuzang che, ba̱ng si̱ nat sang sangba̱p! Samba̱rka!
49004001	Mat a̱nia, nung a̱tyu nang á̱ tyia̱ mi̱ jaru, mat n nyia̱ ta̱m A̱tyoli Yesu a̱ni, n naai nyin ma̱sa̱kut, nyi swan tangka̱i swat ku myim ma̱ng si̱sak nang A̱gwaza ngyorong nyin a̱ni.
49004002	Kuzang jen, nyi ni̱ ghyuai á̱pyia̱ nyin. Nyi yet á̱niet nyia̱ shonshyon, nyi bu yet á̱niet nyap nfwuo ma̱ng á̱ghyang. Nyi yok ba̱ng á̱ghyang mi̱ nfwuo mat a̱bun nang nyi bwuo á̱ghyang nyin dyo a̱ni bah, mat nyi chat á̱ghyang nyin bya.
49004003	Nyi ni̱ nkwan ba̱t ma̱ng a̱mgba̱m chet nyin hu, nyi yong di̱ mun á̱pyia̱ nyin hu nang A̱za̱za̱rak Ntswa wu nwuat nyin a̱ni, mat swat nyinyang ma̱ng á̱ghyang.
49004004	Mat zi̱ yet vam nyiung hwa, zi̱ si̱ byia̱ A̱za̱za̱rak Ntswa a̱nyiung. Ma a̱nia wa, a̱mgba̱m zi̱t, zi̱ byia̱ tyia̱ fwuo nyiung nang A̱gwaza nyia̱ nzi̱t a̱li̱ka̱uli di̱n jen nang gu ku ngyorong nzi̱t a̱ni.
49004005	Á̱ byia̱ A̱tyoli Yesu Kristi a̱nyiung, nwuak a̱chuchuk nyiung, ba̱ptisman jhyung,
49004006	ma̱ng A̱gwaza a̱nyiung a̱ yet A̱tyia̱ a̱mgba̱m á̱nietbishyi ba a̱ni. Nggu wa yet A̱tyoli a̱mgba̱m á̱nietbishyi, a̱ si̱ bu nyia̱ ta̱m ma̱ a̱mgba̱m á̱nietbishyi, a̱ si̱ bu shya̱ mami a̱mgba̱m á̱nietbishyi.
49004007	A̱wot konyan ma̱ nzi̱t, A̱za̱za̱rak Ntswa wu wa nang nggu za̱nang chet ma̱ cha̱chaat ma̱ng shok nang Kristi nang nggu a̱ni.
49004008	Ma̱nang A̱lyiat A̱gwaza na nhyia̱ a̱ni, nyia̱, “Jen gu nnyeak a̱ nat da̱ a̱ka̱vwuo tswazwa a̱ni, a̱ si̱ yet a̱gwam nzwang a̱ khwat a̱son lang á̱kpa á̱niet nang gu ya̱baat a̱ni. A̱ si̱ bu ka̱u á̱niet nggu ba za̱náng chet.”
49004009	Yihwa nang á̱ fa, nang á̱ hyia̱ tazwa Kristi, “A̱ nyeak” a̱ni? Á̱ shei wa nyia̱, Kristi bu chyok a̱ bai mi̱ swanta nzi̱t hu!
49004010	Ma a̱nia wa, Kristi a̱ chyok a̱ bai mi̱ swanta hu a̱ni, mi̱ nggu wa bu nyeak a̱ nat tswazwa ji swak kyai tswazwa hu a̱ni, da̱nian gu ka shya̱ koji, kyai tswazwa ma̱ng a̱byin.
49004011	Ma̱ninika, za̱náng chet jini ja nang Kristi nang á̱niet khwi nggu ba: Á̱ghyang a̱ nang mba za̱náng chet yet a̱yaata̱m, á̱ghyang a̱ si̱ nang mba yet a̱yaata̱m a̱kwonu A̱gwaza, á̱ghyang si̱ yet á̱niet shei A̱sham Nkhang ka da̱ a̱vwuo á̱niet nwai khwi Yesu, á̱ghyang si̱ yet á̱niet chok á̱niet khwi, a̱wot á̱ghyang si̱ yet á̱niet tyiet bya.
49004012	Kristi nyia̱ a̱nia, da̱nian a̱ ka jhyi á̱niet A̱gwaza ba, ba̱ nyia̱ gu ta̱m da̱nian á̱ ka nok á̱niet khwi ba̱ yet kidee vam nggu ji a̱ni.
49004013	Da̱nian a̱mgba̱m nzi̱t, zi̱ ya a̱son zi̱ shya̱ mun á̱pyia̱ di̱ nwuak a̱chuchuk nzi̱t hu. Zi̱ mbeang lyen Yesu a̱ yet Nggwon A̱gwaza ka a̱ni. A̱jawa zi̱ na ngyet a̱yaatat á̱ghyi á̱niet khwi di̱ mun á̱pyia̱ ma̱ng Kristi. A̱wot zi̱ na tai za̱kwa Kristi a̱ yet a̱jhyem ma̱ng a̱tsatsak a̱ni.
49004014	Ka̱ a̱nia wa, zi̱ bu yok nyia̱ nang a̱bachyuang mman na̱ nwai tat á̱ghyi a̱ni bah. Da̱ á̱niet tyiet bwoi a̱ka̱laa ba̱ na bwan nzi̱t ma̱ng kuzang tangka̱i tyiet fai bwoi a̱ka̱laa mba hu, nang wun ni̱ nhyap ja̱fi̱k a̱sa̱khwot ji a̱kibwan ndyo a̱ni bah. A̱wot di̱ tyiet á̱niet bwoi a̱ka̱laa hu si̱ mi̱n daai nzi̱t; zi̱ ghwon a̱tsatsak a̱lyiat wu, mat a̱ka̱laa ma̱ng mumwang mba hu, ku tai a̱tsatsak a̱lyiat a̱ni bah.
49004015	Da̱ a̱kwonu a̱kya, zi̱ na shei a̱tsatsak a̱lyiat wu di̱ chat á̱ghyang, zi̱ laai mban di̱ kuzang vak, zi̱ tai za̱kwa Kristi ji, mat nggu wa yet a̱pyia̱ vam nggu ka, ku yet á̱niet khwi nggu ba a̱ni.
49004016	Nggu wa mun a̱mgba̱m nkap nvam na, na̱ si̱ ngyet vam nyiung cha̱chaat. Mat beang kuzang a̱chi̱p hwa, tyia̱ a̱mgba̱m vam hu nswan ka̱nka̱ra̱ng. A̱wot kuzang kap si̱ nyia̱ a̱tsatsak ta̱m hu, vam hu si̱ laai á̱ mban di̱ chat á̱ghyang gba̱mgbam.
49004017	N shei nyin, n si̱ ngyong chi̱k da̱ a̱lyiat nani, mami tyok a̱lyoot Kristi nyia̱: Nyi yok swan nang nnwap na̱ chyi A̱gwaza a̱ni bah, mat ba̱ yet á̱tai á̱niet ba̱ sang a̱di̱dam tswa a̱ni.
49004018	Nfwuo mba na ni̱ byia̱ lyin. Ba̱ si̱ teap á̱ tyia̱ zan ba̱ si̱ ghwon swuan swai nang A̱gwaza nwuat a̱ni. Mat ba̱ yet á̱niet lak fwuong bya, a̱wot ba̱ si̱ byia̱ gba̱p a̱pyia̱.
49004019	Ba̱ sang nsum, ba̱ si̱ swan swat shyuo nvam, ba̱ fwuong mi̱ di̱dang nyian kuzang tangka̱i a̱shi̱shi̱k nyia̱ nang a̱ka̱la̱m a̱ni. Si̱ a̱hwa tyei mba a̱na̱ndyung, a̱wot kuzang jen ba̱ ni̱ chat ba̱ ya a̱son mi̱ tangka̱i swat a̱hwa.
49004020	A̱wot tangka̱i nswat nang á̱ ku tyiet nyin tazwa Yesu Kristi a̱ni, huhwa a̱hwa bah.
49004021	A̱tsak a̱lyiat, nyi ka̱n fa̱k nkhang Kristi na. A̱wot nyi si̱ myiam a̱chuchuk wu tazwa nggu.
49004022	Mat a̱chuchuk tyiet nang nyi shya̱ tazwa Kristi a̱ni, ku myim nyi ghwon a̱khwukhwop a̱ka̱tuk za̱kwa, ma̱ng a̱ka̱tuk swat nyin wu di̱n jen ji ji̱ swak a̱ni, ma̱ng a̱ka̱tuk nshyuo a̱ ku laai nyin a̱wot a̱ si̱ byian swat nyin hu a̱ni.
49004023	Da̱ a̱kwonu a̱kya, nyi yok A̱za̱za̱rak Ntswa wu a̱ shyak a̱di̱dam nyin wu ma̱ng swat nyin hu, ku tyia̱ fai.
49004024	Nyi nwuo swat za̱kwa swai nang A̱gwaza nyia̱ ji̱ si̱ tai nggu a̱ni. Nyi yet á̱tsatsak, á̱tsotswat ma̱ng á̱za̱za̱rak á̱niet.
49004025	Mat a̱nia, si̱ nyi yok bwoi a̱ka̱laa! Konyan ni̱ nhyia̱ ma̱ng a̱kpa̱ndang swat gu a̱tsak a̱lyiat, mat a̱mgba̱m nzi̱t, zi̱ yet nkap nvam nyiung nia.
49004026	A̱wot ma̱nang á̱ ndyuut a̱ni, “Ka̱ nyi mwai lyen, nyi yok ghwon ku tyia̱ nyin nyia̱ a̱ka̱tuk nyia̱ bah.” Nyi yok ghwon mam ku kwa nang nyi ya a̱son ma̱ng mwai lyen bah.
49004027	Mat mwai lyen ni̱ nwuak A̱ta̱nyeang ka a̱wat, ka̱ tyia̱ nyin nyia̱ a̱ka̱tuk nyia̱.
49004028	A̱tyu a̱ yet a̱tang a̱ni, a̱ yok tsang ji. Da̱ a̱kwonu a̱kya, gu nyia̱ a̱tan nta̱m ma̱ng mbwak nggu na, gu ka shya̱ kyang nang gu na mbeang á̱niet ba̱ sang kyang a̱ni.
49004029	Nyi yok ghwon a̱lyiat a̱ka̱tuk a̱lyiat ma̱ng a̱ngai na̱ ghwut mi̱ nunu nyin hu bah, si̱ ma̱ a̱lyiat na̱ yet a̱tan na̱ na beang, a̱wot na̱ tyia̱ á̱niet ba̱ fwuong na a̱ni gba̱gbak.
49004030	Nyi ta̱bam kalak nyi du byian A̱za̱za̱rak Ntswa wu fwuo, mat swat nyin hu. Mat A̱za̱za̱rak Ntswa wu a̱ shya̱ ma̱ nyin a̱ni, nggu wa yet a̱timi a̱ tak nang nyi ngyet á̱niet A̱gwaza bya a̱ni. Nggu wa bu na tak nang nyi na nshya̱ san nyi yet á̱sa̱t á̱niet a̱tuk mam shi̱ri̱ya A̱gwaza ka.
49004031	Nyi yok ba̱ng á̱ghyang mi̱ nfwuo, vwuot lyen, mwai lyen, a̱ngai, tyam á̱ghyang, ma̱ng kuzang tangka̱i a̱ka̱tuk nyia̱.
49004032	Da̱ a̱kwonu a̱kya, nyi nyia̱ á̱ghyang shok, nyi fwuong kunak á̱ghyang, nyi chi a̱bun á̱ghyang, ma̱nang A̱gwaza mami mun á̱pyia̱ ma̱ng Kristi nchi a̱ka̱tuk nyia̱ nyin wu a̱ni.
49005001	Nang nyi ngyet mman nang A̱gwaza chat a̱ni. Mat a̱nia, nyi kwan nyi tai nggu, di̱ kuzang kyang nang nyi nyia̱ a̱ni.
49005002	Nyi swan swat chat á̱ghyang, nyi khwi kidee Kristi ji. A̱ chat zi̱t, a̱ si̱ bu nwuak a̱pyia̱ nggu. A̱ si̱ khwu da̱nian nzi̱t, nang za̱nang á̱ fwui ji̱ byia̱ swam nyinyang nang A̱gwaza chat a̱ni.
49005003	Nang nyi ngyet á̱niet A̱gwaza bya a̱ni, ku myim á̱ fa̱k nkhang katnaan, a̱shi̱shi̱k nyia̱, shyuo vam, ku wuwok nkyang swanta ma̱ nyin bah. Mat tangka̱i a̱ka̱tuk nyia̱ a̱hwa myim á̱ fa̱k hu ma̱ á̱niet khwi bah.
49005004	Ma a̱nia wa, a̱lyiat sang nsum, a̱buk a̱lyiat, ma̱ng a̱shi̱shi̱k a̱lyiat na̱ myim nyin bah. Da̱ a̱kwonu a̱kya, nyi ni̱ ngwai A̱gwaza kuzang jen.
49005005	Si̱ nyi lyen za̱m, nang a̱tyu a̱shi̱shi̱k nyia̱, a̱tyu nshyuo vam, ku a̱tyu wuwok, na ya gado Tyok Kristi ma̱ng A̱gwaza bah. (Mat a̱tyu wuwok yet kidee a̱tyu a̱ kwok ntong a̱zaghyi nghwughwu a̱yaagwaza sang swuan a̱ni).
49005006	Nyi yok ghwon a̱yin a̱ laai nyin ma̱ng a̱buk ta̱fwat bah, mat a̱ka̱tuk nyia̱ wuni wa ni̱ tyia̱ A̱gwaza a̱ mwai lyen ma̱ng á̱niet ba̱ lak fwuong a̱ni.
49005007	Mat a̱nia, nyi yok mun á̱pyia̱ ma̱ng á̱niet ba̱ nyia̱ ntangka̱i a̱ka̱tuk nyia̱ wuni a̱ni bah.
49005008	Mat di̱n jen ji ji̱ swak a̱ni, nyi ku shya̱ ma̱ a̱gbi̱ri̱ng ndyin. A̱wot ma̱ninika, nyi shya̱ mami a̱kyenkyai sai wa a̱ neet da̱ a̱vwuo A̱gwaza a̱ni. Mat a̱nia, nyi yok swat nyin hu ku tak nang nyi shya̱ mami sai A̱gwaza hu za̱m!
49005009	Mat sai ku shya̱ mi̱ nfwuo nyin na a̱ni, huhwa tyei kpangti̱n ji̱ yet a̱tan, tsotswat, ma̱ng a̱chuchuk a̱ni.
49005010	Nyi ta̱bam nyi myiam kyang hu nang A̱gwaza chat a̱ni.
49005011	Nyi yok mun á̱pyia̱ nyin hu ma̱ng á̱niet ba̱ nyia̱ a̱ka̱tuk nta̱m mi̱ ndyin na̱ sang tswa a̱ni bah. Da̱ a̱kwonu a̱kya, nyi ni̱ nghwut ma̱ng á̱na wa. Nyi tyai na kpa̱sai.
49005012	Ku yet kyang nsum hwa, á̱ lyiat a̱ka̱tuk nkyang nang á̱niet nwai khwi A̱gwaza nyia̱ da̱ bang a̱ni.
49005013	A̱wot a̱ka̱tuk nyia̱ mba wu á̱ na tyai nggu kpa̱sai, di̱n jen nang sai hu nteak da̱ mba a̱ni. A̱jawa konyan na ndi si̱sak nang nta̱m mba na ngyet a̱ka̱tuk a̱ni.
49005014	Mat sai hu ni̱ tyia̱ á̱ li kuzang kyang kpa̱sai. Huhwa mbyia̱ á̱ nnyia̱, “Nwan a̱tyu a̱ khat nda a̱ni, shyip! Doot ma̱ng swuan ma̱ á̱niet ba̱ ka̱n kwi a̱ni! A̱wot Kristi na tyia̱ sai ku teak tazwa ang!”
49005015	Mat a̱nia, si̱ nyi ta̱bam ma̱ng tangka̱i swat hu nang nyi swan a̱ni. Nyi yok yet á̱bwuon á̱niet bah, a̱wot nyi swan nang á̱niet ba̱ byia̱ mumwang hwa a̱ni.
49005016	Nyi nyia̱ a̱tan nta̱m ma̱ng kuzang a̱wat nang nyi byia̱ a̱ni, mat jen ji yet a̱ka̱tuk wa.
49005017	Nyi yok yet á̱bwuon á̱niet bah. Da̱ a̱kwonu a̱kya, si̱ nyi kwan nyi fi̱k kyang hu nang A̱tyoli Kristi chat nyi nyia̱ wa a̱ni.
49005018	Nyi yok yet á̱niet hyeng a̱kan bah, mat si̱ a̱hwa tyei tsot wun ku chong ma̱ng a̱khwu a̱ni. Da̱ a̱kwonu a̱kya, si̱ nyi ghwon chet A̱za̱za̱rak Ntswa huhwa a̱ tyia̱ nyin chet nang gu nchat a̱ni.
49005019	Kuzang jen nyi ni̱ mbwom bubwom Za̱bura, bubwom dyep, ma̱ng bubwom A̱za̱za̱rak Ntswa ghyang. Nyi yong di̱ bwom bubwom ma̱ng dyep A̱tyoli Kristi, ma̱ng a̱mgba̱m nfwuo nyin na.
49005020	Kuzang jen, mi̱ kuzang kyang, nyi ni̱ ngyong di̱ gwai A̱gwaza a̱ yet A̱tyia̱ nzi̱t a̱ni, mami a̱lyoot A̱tyoli nzi̱t wu, Yesu Kristi.
49005021	Nyi ni̱ nwuak á̱ghyang pyipyia̱ nyin, mat nang nyi fwuong a̱wun Kristi a̱ni.
49005022	Nyin á̱nyiuk nyeang, nyi ni̱ ntyia̱ pyipyia̱ nyin mbwak tyok á̱tyok nyin ba, ma̱nang nyi ni̱ ntyia̱ pyipyia̱ nyin mbwak tyok A̱tyoli Kristi a̱ni.
49005023	Mat a̱tyok wa yet a̱kwak a̱son a̱byii̱k nggu wu, ma̱nang Kristi ngyet a̱kwak a̱son á̱niet khwi a̱ni. Nggu wa bu yet A̱tyusan vam nggu hu, ku yet á̱niet khwi ba a̱ni.
49005024	Ma̱nang sot á̱niet khwi ji ni̱ ntyia̱ a̱pyia̱ nji mbwak tyok Kristi a̱ni, ma a̱nia wa ku myim á̱nyiuk ba, ba̱ ni̱ ntyia̱ pyipyia̱ mba mbwak tyok á̱tyok mba ba di̱ kuzang kyang.
49005025	Nyin á̱tyok, ku myim nyi chat á̱nyiuk nyin ba, ma̱nang Kristi nchat á̱niet khwi ba, a̱wot a̱ si̱ nwuak a̱pyia̱ nggu a̱ si̱ khwu da̱nian mba a̱ni.
49005026	Da̱nian gu ka neap á̱niet khwi ba mbwak Tyok A̱gwaza; ba̱ yet á̱za̱za̱rak á̱niet nang gu jaat ma̱ng a̱sa̱khwot ma̱ng a̱lyiat nggu na a̱ni.
49005027	Kristi nyia̱ a̱nia, da̱nian gu ka khwat á̱niet khwi ba a̱ bai ndyo da̱ a̱vwuo nggu; ba̱ yet a̱sham, ba̱ sang a̱lyuk, ba̱ sang nyan, ba̱ sang a̱bun, a̱wot ba̱ yet á̱za̱za̱rak á̱niet.
49005028	Ma a̱nia wa, á̱tyok ba myim ba̱ chat á̱nyiuk mba ba, ma̱nang ba̱ nchat nvam mba na a̱ni. Mat a̱tyok a̱ chat a̱byii̱k nggu a̱ni, a̱ chat a̱pyia̱ nggu kya a̱kya.
49005029	Mat á̱ mbyia̱ a̱tyu a̱ ka̱n dak vam nggu hu a̱ni bah, si̱ gu wa cham huu, a̱ chok hu ba̱t; ma̱nang Kristi ni̱ nchok á̱niet khwi ba a̱ni.
49005030	Mat nzi̱t á̱niet khwi ba, zi̱ yet nkap vam Kristi nia.
49005031	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱tyok na ghwon a̱tyia̱ ma̱ng a̱yang gu, gu ta̱meet ma̱ng a̱byii̱k nggu wu. Mba a̱feang ba̱ yet vam nyiung.”
49005032	A̱lyiat swat nyeang nani yet a̱gba̱ndang kyang wa a̱ shya̱ di̱ niat a̱ni. A̱wot ku yet kidee ja nang Kristi ma̱ng á̱niet khwi ba ngyet kyang nyiung a̱ni.
49005033	Mat a̱nia, n bu shei ma̱ng a̱nyin, ku yet ta hwa, kuzang a̱tyok a̱ chat a̱byii̱k nggu wu ma̱nang gu nchat a̱pyia̱ nggu a̱ni. A̱wot ma a̱nia wa, ku yet ta hwa, kuzang a̱byii̱k a̱ nwuak a̱tyok nggu wu shi.
49006001	Nyin mman, ku yet ta hwa nyi khwi a̱lyiat á̱niet mbyin nyin na, mat nyi yet á̱niet khwi Kristi bya, a̱wot mat ta̱m huni yet a̱tan wa.
49006002	Ma̱nang á̱ ndyuut a̱ni nyia̱, “Nwuak a̱tyia̱ ma̱ng a̱yang ang wu shi.” Mat doka jini ja yet a̱son ka nang á̱ nwuak ndung ma̱ng a̱li̱ka̱uli a̱ni.
49006003	A̱wot si̱ huni hwa yet a̱li̱ka̱uli wu: Ka̱ a nwuak a̱tyia̱ ma̱ng a̱yang ang wu shi mi̱ swanta hu, “A na shya̱ a̱li̱ba̱rka gba̱mgbam, a̱wot a bu shya̱ a̱junjung swuan.”
49006004	A̱wot nyin a̱yaatyia̱, nyi yok tyia̱ mman nyin na na̱ fa̱k a̱lyia̱ ya, na̱ mwai lyen bah. Da̱ a̱kwonu a̱kya, nyi go mba shansham, nyi bu tyiet, nyi nyep ba di̱n vak nang Kristi chat a̱ni.
49006005	Nyin á̱khwo ba, nyi ni̱ nkhwi a̱lyiat a̱yaatyoli nyin na ba̱ shya̱ mi̱ swanta hu a̱ni. Nyi nwuak ba shi ba̱t. Nyi ni̱ nyia̱ mba ta̱m mi̱ fwuo nyiung, ma̱nang Kristi wa nyi nyia̱ gu ndyo a̱ni.
49006006	Nyi ni̱ ngyok nyia̱ ta̱m da̱nian nyi chat a̱yaatyoli nyin ba, ba̱ ka li ba̱ chyin nyin wa bah. Nang nyi ngyet á̱khwo Kristi bya a̱ni, nyi ni̱ ntyia̱ a̱lyia̱, nyi nyia̱ kyang nang A̱gwaza chat wa a̱ni.
49006007	Nyi ni̱ ntyia̱ a̱lyia̱ ba̱t di̱ nyia̱ nta̱m nyin na, nang Kristi wa nyi nyia̱ gu ndyo a̱ni. Mat a̱tyubishyi wa nyi nyia̱ nggu ndyo bah.
49006008	Nyi yok bwung bah; kuzang a̱tan nta̱m nang zi̱ nyia̱ a̱ni, A̱gwaza na tan konyan ma̱ nzi̱t zang; ku zi̱ yet á̱khwo bya, ku zi̱ yet á̱sa̱t á̱niet bya.
49006009	A̱wot ma a̱nia wa, nyin a̱yaatyoli ba meang, ku yet ta hwa, nyi ni̱ nyia̱ á̱khwo nyin ba a̱tan. Nyi yok tyei mba a̱wun bah. Nyi jhyung nang a̱mgba̱m nyin nyi byia̱ A̱tyoli a̱nyiung wa; a̱ shya̱ Ma A̱gwaza tswazwa. Da̱ nggu, a̱ khai a̱yin da̱ á̱ghyi bah.
49006010	Di̱ ngaan hu, nyi yong mi̱ chet da̱ A̱gwaza ma̱ng a̱gba̱ndang chet nggu wu.
49006011	Nyi ni̱ nkup a̱mgba̱m nkyang zwang nang A̱gwaza nwuak nyin, nyi nchok á̱pyia̱ nyin a̱ni. Da̱nian nyi ka shya̱ chet nyi yong, nyi kwan ma̱ng á̱ka̱tuk a̱ka̱shuk nang A̱ta̱nyeang ka vwuoi a̱ni.
49006012	Mat á̱nietbishyi bya nang zi̱ kwan zwang ji ma̱ng a̱mba bah. A̱wot da̱ a̱kwonu a̱kya, zi̱ kwan zwang ji ma̱ng á̱ka̱tuk a̱yaakwak a̱son ma̱ng ntyok swanta na nang á̱ nwai nwuan a̱ni; ma̱ng á̱gwam ba̱ nyia̱ tyok swanta huni ku byia̱ lyin a̱ni; ma̱ng á̱ka̱tuk ntswá ba̱ shya̱ ma̱ a̱ka̱vwuo mi̱ kyai tswazwa a̱ni.
49006013	Mat a̱nia, nyi ni̱ nkyiak a̱mgba̱m nkyang zwang na nang A̱gwaza nwuak nyin a̱ni. Nyi nkup á̱pyia̱ nyin, da̱nian nyi ka yong mi̱ chet a̱tuk a̱ka̱tuk mam a̱kya. A̱jawa, jen nang nyi na ntyak zwáng ji a̱ni, á̱ na shya̱ nyin nang nyi ni̱ yong mi̱ chet.
49006014	Nyi ni̱ ngyong mi̱ chet, a̱wot nyi yok a̱chuchuk nyin wu a̱ li nang a̱zwuan nang nyi na nvwoi ndyang a̱ni. A̱wot yok tsotswat nyin hu, ku li nang nkubi ntswam nang nyi na kup nyi nnyia̱ zwang ji a̱ni.
49006015	Ma̱nang a̱tyu nzwang ni̱ ntyia̱ á̱kwatak a̱ nat zwang a̱ni; ma a̱nia wa, nyi ta̱yuk da̱ A̱sham Nkhang ka̱ nwuat nyin swat nyinyang A̱gwaza a̱ni, nyi ka la̱p vam nyi kwan shansham.
49006016	Kang mi̱ si̱ a̱hwa, yok nwuak fwuo nyin hu da̱ A̱gwaza ku li nang a̱lyet nang zi̱ na ba̱ng zi̱ nfwun á̱pyia̱ nzi̱t, di̱n jen nang A̱ta̱nyeang ka na ntang nzi̱t ma̱ng a̱ka̱tuk nhyet mumwang nka wu a̱ni.
49006017	Nyi ni̱ nkup bung ntswam ji, jija yet kidee shya̱ san. Nyi bu kyiak tswat A̱za̱za̱rak Ntswa nyi ba̱ng. Jija yet A̱lyiat A̱gwaza na.
49006018	Nyi ni̱ nnaai A̱gwaza kuzang jen mami chet A̱za̱za̱rak Ntswa ma̱ng kuzang tangka̱i naai nyi chat beang. Nyi ni̱ nswan cham. A̱wot nyi yong mi̱ di̱ naai A̱gwaza kuzang jen, da̱nian a̱mgba̱m a̱za̱za̱rak á̱niet khwi ba ba̱ shya̱ koji a̱ni.
49006019	Nung meang, nyi ni̱ nnaai A̱gwaza da̱nian nung. Nyi naai A̱gwaza gu nang nung a̱tsatsak swáng á̱lyiat nang n na ngbang a̱lyia̱, n gwa̱i á̱niet ba la̱p sak A̱gwaza ku shya̱ di̱ niat a̱ni. Huhwa yet A̱sham Nkhang Yesu, ka̱ mun a̱ yet a̱si̱ A̱yahudawa ma̱ng Nnwap na̱ nwai yet A̱yahudawa a̱ni.
49006020	Da̱nian shei A̱sham Nkhang kani kya nang n gyet á̱ghyi Kristi, ku nang n shya̱ di̱ la̱p ma̱ng a̱nyanyang mi̱ jaru a̱ni! Nyi ni̱ naai A̱gwaza da̱nian nung kuzang jen, n ka shei A̱sham Nkhang Kristi ka ma̱ng gbang a̱lyia̱ ku myim a̱ni.
49006021	Tikikut, a̱ yet a̱na̱nyiuk nzi̱t wu nang zi̱ chat ba̱t mi̱ khwi Kristi a̱ni; nggu wa bu yet a̱tsotswat a̱tyu nta̱m a̱ beang nzi̱t mi̱ ta̱m A̱gwaza hu a̱ni. Nggu wa na tak ma̱ng a̱nyin kuzang kyang. Da̱nian nyi ka lyen swat nung hu a̱ji, ma̱ng ta̱m hu nang n nyia̱ a̱ni.
49006022	Da̱ a̱lyiat nani nia, nang n nta̱m Tikikut da̱ a̱vwuo nyin, a̱ ka tak nyin nyi lyen si̱sak ji nang swat nzi̱t hu a̱ji ndi a̱ni, a̱wot a̱ bu tyia̱ nyin gba̱gbak.
49006023	Nyin á̱niet khwi Yesu ba nang n chat a̱ni, yok A̱gwaza a̱ yet A̱tyia̱ ma̱ng A̱tyoli nzi̱t wu, Yesu Kristi, ba̱ nang nyin swat nyinyang; ba̱ tyia̱ nyin chat á̱ghyang; ba̱ bu tyia̱ nyi ya a̱son di̱ nwuak fwuo nyin hu.
49006024	Yok A̱gwaza a̱ fa̱k shok a̱mgba̱m á̱niet ba̱ chat A̱tyoli nzi̱t wu Yesu Kristi a̱ni, ba̱ng si̱ nat sang sangba̱p.
50001001	Nung Bulut, nung gwa n dyuut nyin wusika jini, n shya̱ ndung ma̱ng Timoti, zi̱ yet á̱khwo Kristi Yesu a̱ni. N dyuut wusika jini da̱nian n ka byiat a̱mgba̱m a̱za̱za̱rak sot á̱niet khwi A̱gwaza ba, ba̱ shya̱ ma̱ a̱keang Filibi, ba̱ mun á̱pyia̱ ma̱ng Kristi Yesu a̱ni; ma̱ng a̱yaakwak a̱son á̱niet khwi ba, mbeang á̱niet ba̱ beang nta̱m sot á̱niet khwi na a̱ni.
50001002	Yok A̱gwaza a̱ yet A̱tyia̱ nzi̱t a̱ni, ma̱ng Yesu Kristi A̱tyoli nzi̱t wu, ba̱ fa̱k shok nyin, a̱wot ba̱ nang nyin swat nyinyang.
50001003	Kuzang jen ki̱ n nyia̱ a̱di̱dam da̱ nyin, n ni̱ gwai A̱gwaza nung wu da̱nian nyin.
50001004	Kuzang jen ki̱ n naai A̱gwaza, n ni̱ naai da̱nian a̱mgba̱m nyin, ma̱ng a̱lyia̱ sai.
50001005	Mat nyi yet á̱kpa̱ndang ta̱m ndung ma̱ng a̱nung di̱ shei A̱sham Nkhang tazwa Kristi, neet di̱n jen nang nyi ku ntsa fa̱k A̱sham Nkhang ka a̱ni, ba̱ng ba̱ tat a̱fwun.
50001006	A̱wot n nwuak a̱chuchuk, A̱gwaza a̱ tsa a̱ta̱n ta̱m mami nfwuo nyin na a̱ni, a̱ na ya a̱son ma̱ng ta̱m nggu hu, si̱ nang gu tyak hu a̱tuk nang Kristi Yesu na mbwuok a̱ bai a̱ni.
50001007	Mat a̱nia, da̱ a̱vwuo nung, ku myim ba̱t nang n nyia̱ a̱di̱dam a̱nia tazwa nyin a̱ni, mat a̱mgba̱m nyin nyi shya̱ nung mi̱ fwuo. Nyi yet á̱kpa̱ndang nung bya di̱ shya̱ shok A̱gwaza, di̱n jen nang á̱ nda̱p nung ma̱ng a̱nyanyang á̱ si̱ tyia̱ nung mi̱ jaru; a̱wot di̱n jen nang n tyiet á̱niet ba a̱chuchuk tazwa A̱sham Nkhang Yesu ka, n bu ntak nang ka̱ ngyet a̱tsatsak wa a̱ni.
50001008	A̱gwaza lyen si̱sak nang n chat nyin n si̱ bu nfa̱k da̱ nyin a̱ni ba̱t, ma̱nang Kristi Yesu nchat nyin a̱ni.
50001009	N naai A̱gwaza gu tyia̱ nyi mban di̱ chat á̱ghyang nyin hu, a̱wot nyi mbeang ya a̱son ma̱ng mumwang lyen A̱gwaza hu.
50001010	Mat a̱nia, n chat nyi fi̱k kyang hu ku swak mi̱ yet a̱tan a̱ni, da̱nian nyi ka swan a̱za̱za̱rak nswat ma̱ng sang a̱bun si̱ nat a̱tuk bwuok bai Kristi Yesu ka.
50001011	Ma̱nang a̱kwon ni̱ ntyia̱ sum a̱ni, ma a̱nia wa, yok shya̱ san nyin hu ku tyei nyi shya̱ a̱tsotswat za̱kwa, a̱ neet da̱ a̱vwuo Yesu Kristi a̱ni, da̱nian á̱ ka dyep A̱gwaza á̱ nwuak gu shi.
50001012	Nyin á̱niet khwi Yesu ba nang n chat a̱ni, n chat nyi lyen swuo a̱bung ku shya̱ nung a̱ji a̱ni. A̱tsak a̱lyiat, ku tyia̱ á̱niet ma̱ a̱di̱di̱t si̱ fa̱k A̱sham Nkhang ka.
50001013	Mat a̱mgba̱m á̱niet nzwang ba ba̱ chok a̱li a̱gwam shan A̱romawa ka a̱ni, ma̱ng á̱ghyang á̱niet a̱ji, ba̱ lyen nang n shya̱ mi̱ la̱p ma̱ a̱nyanyang mi̱ jaru ji, da̱nian shei A̱sham Nkhang Kristi kya.
50001014	A̱wot nang á̱ nnyim nung mi̱ jaru ji a̱ni, ku tyia̱ á̱niet khwi A̱tyoli Kristi ma̱ a̱di̱di̱t a̱ji si̱ mbeang gbang a̱lyia̱ hu. Ba̱ si̱ shei a̱lyiat A̱gwaza na ma̱ sa̱t, di̱ mi̱n fa̱k a̱wun.
50001015	Ku yet a̱tsak a̱lyiat wa nang á̱ghyang á̱niet nshei A̱sham Nkhang Kristi ka ma̱ng kwi swam da̱ nung. A̱wot ba̱ si̱ nyia̱ na̱nvan ma̱ng a̱nung. A̱wot á̱ghyang á̱niet si̱ shei nkaa ma̱ng a̱tan a̱di̱dam wa.
50001016	Á̱niet ba ba̱ shei a̱lyiat A̱gwaza na ma̱ng a̱tan a̱di̱dam a̱ni, ba̱ shei na wa mat ba̱ chat nung. Ba̱ lyen nang A̱gwaza wa nshim á̱ nyim nung mi̱ jaru ji, da̱nian n ka shya̱ a̱wat n tyiet á̱niet a̱chuchuk tazwa A̱sham Nkhang Kristi ka.
50001017	Mba á̱niet a̱bya ba̱ shei A̱sham Nkhang Kristi ka di̱ ma̱ a̱tan a̱di̱dam a̱ni; ba̱ shei nka wa mat nang ba̱ nchat á̱pyia̱ mba a̱ni. Da̱ mba, ba̱ shei nkaa ma̱ng fwuo nyiung bah. A̱wot ba̱ byia̱ a̱di̱dam nang ba̱ na mbeang nung swuo a̱bung hu nang n swuo mi̱ jaru ji a̱ni.
50001018	A̱mgba̱m ma̱ng a̱nia, ku shyak kyang bah! Ku a̱di̱dam mba wu yet a̱ka̱laa nia, ku a̱ ma ngyet a̱tsatsak wa, a̱gba̱ndang kyang wu wa yet; di̱ kuzang vak, á̱ shei A̱sham Nkhang Kristi ka. Mat a̱nia, n na gwai, n bu ngya a̱son ma̱ng a̱gwai.
50001019	Mat n dyen ma̱nang nyi nnaai A̱gwaza da̱nian nung a̱ni, A̱za̱za̱rak Ntswa Yesu Kristi wu na beang nung, a̱ san nung á̱ ti̱n nung mi̱ jaru ji.
50001020	Mat n tyia̱ fwuo ma̱ng di̱dang, n si̱ mba̱ng fwuo ba̱t, nang n si̱ mi̱n mak fa̱k nsum bah. A̱wot n na chat n gya a̱son ma̱ng gbang a̱lyia̱ di̱ shei A̱sham Nkhang tazwa Kristi, ma̱nang n ku nnyia̱ di̱n jen ji ji̱ swak a̱ni. A̱wot n nwuak a̱chuchuk tangka̱i swat nang n swan a̱ni, na nwuak Kristi shi, ku nang n shya̱ a̱chet, ku nang n ka̱n khwu.
50001021	Da̱ a̱vwuo nung, ki̱ n shya̱ a̱chet, n shya̱ a̱chet da̱nian Yesu kya. A̱wot ki̱ n khwu, kikya na yet kpangti̱n nung ji a̱ swak.
50001022	A̱wot ki̱ n shya̱ a̱chet mi̱ vam huni, n na ngya a̱son mi̱ nyia̱ Kristi a̱tan nta̱m mi̱ swanta hu. Ma̱ng a̱nia, yihwa n na khai, a̱khwu kya kee, shya̱ a̱chet hwa? N dyen bah!
50001023	Ku vwuo nung a̱khwu n khai mi̱ nkyang nfeang nang n byia̱ di̱dang a̱ni: Nyiung hu, huhwa yet; n chat nat da̱ a̱vwuo Kristi. Huhwa lan nung ma̱ za̱nzan.
50001024	A̱wot feang hu, n bu chat n gya a̱son ma̱ng shya̱ a̱chet, da̱nian n ka beang nyin.
50001025	Nang ku ndi a̱nia a̱ni, n nwuak a̱chuchuk n na ngya a̱son ma̱ng shya̱ a̱chet, da̱nian n ka beang nyin nyi mbeang nwuak fwuo da̱ A̱gwaza; a̱wot nyi bu lyen tangka̱i a̱gwai nang nyi byia̱ di̱ nwuak fwuo da̱ nggu a̱ni.
50001026	A̱wot di̱dang nung huhwa yet; nyi na dyep Kristi Yesu ba̱t, di̱n jen nang nyi ndi gu bu mbwuok ma̱ng nung a̱ bai ndyo da̱ a̱vwuo nyin a̱ni.
50001027	Kyang ku yet a̱ swak a̱ni, ku yet ta hwa nyi swan nang á̱tsatsak mman a̱byin Ma A̱gwaza tswazwa a̱ni. Nyi swan swat ku myim A̱sham Nkhang Kristi ka a̱ni. A̱wot ka̱ nyi nyia̱ a̱nia, ki̱ n ba̱ mbai n di nyin, ku n ma nfa̱k nkhang nyin nia, n na ndyen nang nyi ngyong mi̱ chet dundung ma̱ng á̱ghyang, di̱ mun á̱pyia̱ ma̱ng la̱p sak nyiung. Nyi bu kwan, nyi ya a̱son ma̱ng tyiet a̱chuchuk tazwa A̱sham Nkhang ka.
50001028	Nyi yok fa̱k a̱wun á̱niet lak li nyin ba bah. Di̱ nwai fa̱k a̱wun hwa na tak ma̱ng a̱mba nang á̱ na mbwuk ma̱ng a̱mba, a̱wot nyin, nyi na shya̱ san. A̱gwaza wa na tyia̱ nkyang nani na̱ mbai da̱ a̱nu ka.
50001029	Mat A̱gwaza nyia̱ nyin shok di̱ nang nyin a̱wat nyi nwuak fwuo di̱ Yesu Kristi wa ma̱nyin gu bah; a̱wot nyi bu shya̱ a̱wat swuo a̱bung kya da̱nian gu meang.
50001030	Zi̱ shya̱ mi̱ hyai tangka̱i a̱yaat huni ndung. Nyi ku li nang n hyai tangka̱i a̱yaat huni di̱n jen ji ji̱ swak a̱ni. A̱wot nyi lyen nang n ni̱ shya̱ mami nka ba̱ng ba̱ tat a̱fwun.
50002001	Mun á̱pyia̱ nyin hu ma̱ng Kristi tyia̱ nyin gba̱gbak. A̱wot nyi byia̱ shyim fwuo nang Kristi nchat nyin a̱ni. Nyi byia̱ mun á̱pyia̱ ndung mami A̱za̱za̱rak Ntswa. A̱wot nyi chat á̱ghyang bu tsa fwuong kunak á̱ghyang.
50002002	Ka̱ a̱nia wa, n naai nyin, nyi tyia̱ nung n shya̱ a̱tsatsak a̱gwai. Nyi yok a̱di̱dam nyin wu a̱ yet kyang nyiung, nyi chat á̱ghyang, a̱wot nyi bu mun á̱pyia̱ ma̱ng la̱p sak nyiung.
50002003	Nyi yok chat á̱pyia̱ nyi kyiak nang nyi ndan á̱ghyang á̱niet bah. Nyi bu yok nyia̱ mi̱ ta̱m nang nyin ma̱ng á̱ghyang á̱niet na ntam wa a̱ni bah. Da̱ a̱kwonu a̱kya, nyi ni̱ nghyuai á̱pyia̱ nyin, a̱wot konyan a̱ kyiak nang á̱ghyang á̱niet ndan nggu.
50002004	Konyan ma̱ nyin gu ni̱ ngyok chat mi̱ kyang ku na myim nggu ma̱ nyin gu wa a̱ni bah. A̱wot da̱ a̱kwonu a̱kya, a̱ bu chat kyang ku na myim á̱ghyang á̱niet a̱ni meang.
50002005	Yok nyi byia̱ tangka̱i za̱kwa nang Yesu Kristi ku byia̱ a̱ni.
50002006	Ku nang Kristi ma̱ a̱pyia̱ nggu ngyet A̱gwaza a̱ni, a̱mgba̱m ma̱ng a̱nia, a̱ du kyiak a̱pyia̱ nggu cha̱chaat ma̱ng A̱gwaza bah. A̱ si̱ kyiak yet A̱gwaza nggu hu ku yet gu a̱wat nang gu na mba̱ng gi̱ngi̱ng a̱ni bah.
50002007	Da̱ a̱kwonu a̱kya, a̱ si̱ kai a̱wat shi yet A̱gwaza nggu ka a̱ ghwon. A̱ si̱ ghyuai a̱pyia̱ nggu. A̱ si̱ bwuak a̱ tyia̱ a̱khwo. A̱wot á̱ si̱ byin nggu di̱ si̱sak nang á̱ ntyei á̱nietbishyi a̱ni. Nang gu mbai mi̱ vam a̱tyubishyi a̱ni,
50002008	a̱ si̱ ghyuai a̱pyia̱ gu, a̱ si̱ khwi kyang hu nang A̱gwaza chat a̱ni. A̱wot a̱ si̱ khwu nang a̱tyu a̱tsaai ni̱ nkhwu da̱ a̱team a̱khwu a̱ni!
50002009	Mat a̱nia, A̱gwaza si̱ mbeang gu shi, a̱ si̱ sak gu da̱ a̱vwuo ka̱ swak ma̱ng shi a̱ni. A̱wot A̱gwaza si̱ nwuak gu a̱lyoot tyok ka̱ swak kuzang a̱lyoot ma̱ng shi a̱ni;
50002010	da̱nian kuzang a̱yin a̱ shya̱ Ma A̱gwaza tswazwa ma̱ng swanta, ma̱ng tafa a̱byin swanta ka a̱ni; a̱ ka kpaat a̱khwukhwut a̱zaghyi nggu.
50002011	A̱wot kuzang a̱yin na tak kpa̱sai nang Yesu Kristi wa ngyet A̱tyoli wu; mat a̱nia, a̱mgba̱m á̱niet ba na dyep A̱gwaza a̱ yet A̱tyia̱ wu a̱ni.
50002012	Mat a̱nia, nyin á̱niet khwi Yesu ba nang n chat a̱ni, nyi ku khwi tyiet nung hu nchi̱ri̱ng di̱n jen nang n ku nshya̱ ndung ma̱ng a̱nyin a̱ni. Ma a̱nia wa ma̱ninika, nang n nwai shya̱ ma̱ng nyin a̱ni, ku yet a̱sham a̱ swak ki̱ nyi khwi tyiet nung hu. Nyi kwan nyi nyia̱ ta̱m ku tak nang nyi nshya̱ a̱jhyem san a̱ni. A̱wot nyi khwi A̱gwaza ma̱ng a̱wun ma̱ng nwuak a̱pyia̱ ba̱t.
50002013	Mat A̱gwaza wa nyia̱ nta̱m na mi̱ nfwuo nyin na. Nggu wa nwuat nyin di̱dang ma̱ng chet nyia̱ nta̱m ku myim a̱tan la̱p sak nggu wu a̱ni.
50002014	Kuzang ta̱m hwa nang nyi na nyia̱, nyi ni̱ ngyok kwop a̱dyii̱ng ma̱ng ya fwuang bah.
50002015	Da̱nian nyi ka yet á̱za̱za̱rak ma̱ng á̱tsatsak mman A̱gwaza na̱ sang a̱bun nyi swan ma̱ a̱ka̱tuk swanta wuni ma̱ng á̱ka̱tuk á̱niet ba a̱ni. Ku yet ta hwa, nyi sai nang fí̱tila a̱ni mi̱ swanta hu.
50002016	Nyi ba̱ng a̱lyiat na̱ nwuat swuan a̱ni gi̱ngi̱ng, da̱nian a̱tuk ka nang Kristi na mbwuok a̱ bai a̱ni, n ka ntam n bu ndyen nang n tyong a̱buk chung da̱ a̱vwuo nyin bah. A̱wot n ka ntam nang ta̱m nung hu ngyet á̱buk nta̱m wa mami nyin bah.
50002017	Ka̱ a̱nia wa, n na nfa̱k fwuo sai, ku nang n na ndyin swuan nung ji, nang á̱ ni̱ nkoot za̱nang ji yet a̱sok a̱zaghyi A̱gwaza a̱ni. Za̱nang jini bu tai á̱tsotswat nta̱m nyin wu na̱ yet kidee za̱nang a̱zaghyi A̱gwaza a̱ni. A̱mgba̱m ma̱ng a̱nia, n chat a̱mgba̱m nyin nyi beang nung a̱gwai a̱nia.
50002018	A̱tsak a̱lyiat, nyin meang ku yet ta hwa nyi gwai. A̱wot nung, n na gwai dundung ma̱ng a̱nyin.
50002019	Ki̱ A̱tyoli Yesu shim, n ba̱ng fwuo n na ta̱m ma̱ng a̱nyin Timoti a̱nfaan, gu ka bai a̱ byiat nyin. A̱wot ka̱ a̱ hyia̱ ma̱ng a̱nung nkhang nyin na, n na nfa̱k nyinyang di̱ si̱sak nang nyi nswan a̱ni.
50002020	Á̱ bu mbyia̱ a̱yin ndung ma̱ng a̱nung a̱ji nang Timoti a̱ni bah. Nggu wa byia̱ á̱tsatsak a̱di̱dam chat beang tazwa swat nyin hu.
50002021	A̱wot á̱kum á̱niet ka, konyan ma̱ mba nyia̱ a̱di̱dam tazwa ya a̱son a̱pyia̱ nggu kya. Da̱ mba, ba̱ chat si̱sak nang ba̱ na nnyia̱ nkyang na nang Yesu Kristi chat a̱ni bah.
50002022	A̱wot nyin ma̱ á̱pyia̱ nyin, nyi wa ka̱n dyen nang Timoti wa ka̱n tak nang gu ngyet a̱tsotswat wa. A̱ li ma̱ng a̱nung nang nggwon ma̱ng a̱tyia̱ nka a̱ni. A̱ ka̱n nyia̱ ta̱m shei A̱sham Nkhang Yesu ka dundung ma̱ng a̱nung.
50002023	Huhwa mbyia̱, jen nang n dyen kyang ku na shya̱ nung a̱ji a̱ni, n ba̱ng fwuo n na ta̱m gu da̱ a̱vwuo nyin a̱nfaan.
50002024	A̱wot nung n nwuak a̱chuchuk nang A̱gwaza na nshim nung ma̱ a̱pyia̱ nung, n na mbai n byiat nyin a̱nfaan.
50002025	A̱wot ma̱ninika, n dam n di ku myim n bu nta̱m ma̱ng a̱nyin A̱bafa̱ratut a̱ bwuok a̱ bai da̱ a̱vwuo nyin. A̱ yet a̱tsatsak a̱na̱nyiuk nzi̱t wa mi̱ khwi Kristi hu. A̱ si̱ bu yet a̱kpa̱ndang ta̱m, a̱ li nang a̱tyu nzwang a̱ni di̱ shei A̱sham Nkhang Kristi ka dundung ma̱ng a̱nung. A̱wot a̱ ku yet a̱ta̱m nyin wa nang nyi ku ta̱m gu ka beang nung di̱ kyang nang n chat a̱ni.
50002026	N na ta̱m gu da̱ a̱vwuo nyin mat a̱ fwuong di̱dang li nyin a̱mgba̱m. A̱wot a̱ si̱ byia̱ a̱fi̱fa ba̱t, mat a̱ lyen nyi ka̱n fa̱k nkhang zwan nggu na.
50002027	A̱tsak a̱lyiat, a̱ ku nyia̱ ma̱ng zwan ba̱t á ngyei a̱ na khwu. A̱wot A̱gwaza si̱ fa̱k kunak gu, ma̱ng a̱nung meang, kalak swuo a̱bung nung hu ku swak si̱sak nang n swuo a̱bung ka ma̱nini a̱ni.
50002028	Mat a̱nia, n byia̱ di̱dang ba̱t, n bu nta̱m nggu gu bwuok a̱ bai da̱ a̱vwuo nyin, da̱nian nyi ka gwai di̱n jen ji nyi bu ndi nggu a̱ni. A̱wot n bu na nyia̱ a̱ka̱tuk a̱fi̱fa tazwa nyin bah.
50002029	Nyi san gu mbwak nfeang ma̱ng a̱gba̱ndang a̱gwai mami chat ku yet si̱ á̱niet khwi A̱tyoli Yesu a̱ni. A̱wot nyi bu nwuak tangka̱i á̱niet nang nggu a̱ni shi.
50002030	Mat a̱ ku nwuak swuan nggu ji a̱ si̱ shim a̱khwu da̱nian ta̱m Kristi. A̱wot a̱ si̱ beang nung a̱kwonu nyin nang nyin bya myim nyi beang nung a̱ni, ki̱ nyi wa shya̱ kpa̱mkpaan a̱ji.
50003001	Di̱ ngaan hu, nyin á̱niet khwi Yesu ba nang n chat a̱ni, n chat nyi gwai A̱gwaza wu! N si̱ mi̱n mak van di̱ lyuut nyin a̱lyiat nang n ku nshei nyin di̱n jen jhyang a̱ni bah. N ku nyia̱ a̱nia, da̱nian n ka chok nyin kalak nyi kwa di̱ nwuak a̱chuchuk nyin hu.
50003002	Nyi ta̱bam ma̱ng á̱ka̱tuk á̱niet a̱bya ba̱ li nang a̱ka̱bwu a̱yit a̱ni. Bibya yet á̱niet fak nvam. Ba̱ yong nyia̱, ku yet ta hwa á̱ tyei nyin mi̱ chen nyi ka shya̱ san a̱ni.
50003003	Mat nzi̱t á̱niet zi̱ dyep A̱gwaza mami A̱za̱za̱rak Ntswa a̱ni, nzi̱t bya yet á̱tsatsak á̱niet A̱gwaza nang á̱ tyei mi̱ chen mami fwuo a̱ni. Zi̱ ta̱yuk di̱ nta̱m nang Kristi Yesu nyia̱ nzi̱t ndyo wa a̱ni. Da̱ nzi̱t, zi̱ tyia̱ fwuo di̱ nta̱m vam a̱tyubishyi bah.
50003004	Ka̱ a̱yin fa nyia̱ a̱ ta̱yuk di̱ nta̱m nvam a̱tyubishyi nia, nung meang ki̱ n doot n ta̱yuk di̱ ntangka̱i nta̱m a̱nia. A̱tsak a̱lyiat, ka̱ a̱yin fa a̱ byia̱ nta̱m vam a̱tyubishyi nang gu ntam a̱ni, nung n byia̱ na ndan nggu.
50003005	Kidee, jija yet, á̱ ku tyia̱ nung mi̱ chen a̱tuk mam a̱ni̱nai di̱ mbyin. N gyet a̱tsatsak nggwon a̱byin Isi̱rela wa neet mi̱ kwai Benyamin. Ka̱ á̱ mbyia̱ á̱niet ba̱ yet á̱tsatsak á̱niet Ibriniyawa a̱ni, nung n ngyet a̱tyo nyiung wa! N ku ngyet a̱tyo nyiung mi̱ sot A̱fa̱risawa ji, ba̱ ni̱ tyiet ba̱ khwi doka A̱yahudawa ji cha̱chaat a̱ni.
50003006	N ku ntyia̱ a̱lyia̱ ba̱t di̱ khwi doka ma̱ng taada A̱yahudawa ji cha̱chaat. Mat a̱nia, n sii ya̱shuk susot á̱niet khwi Kristi ji da̱ a̱ka̱kpa̱t. A̱wot tazwa khwi doka ji tsotswat, n si̱ mbyia̱ a̱bun bah.
50003007	N ku nfa di̱n jen a̱ja, n na shya̱ kpangti̱n di̱ nkyang nani. A̱wot ma̱ninika, n kyiak na na̱ yet á̱buk nkyang wa, mat nta̱m nang Kristi nyia̱ nung ndyo a̱ni.
50003008	A̱tsak a̱lyiat, n kyiak kuzang kyang nang n dyin a̱ni, ku yet a̱buk kyang wa; ka̱ n tyan nhu ma̱ng a̱gba̱ndang kpangti̱n nang n shya̱ di̱ lyen Yesu Kristi, A̱tyoli nung wu a̱ni. Da̱nian khwi Kristi hwa, nang n ji̱p kuzang kyang. N si̱ kyiak kuzang kyang nang a̱tong a̱ni, da̱nian n ka nkhwi Kristi mi̱ swat nung hu,
50003009	a̱wot n ka shya̱ mun a̱pyia̱ ma̱ng a̱nggu. N ta̱yuk di̱ khwi doka ji, ji̱ ka tyia̱ nung yet a̱tsotswat a̱zaghyi A̱gwaza bah. Da̱ a̱kwonu a̱kya, A̱gwaza kyiak nung n gyet a̱tsotswat a̱zaghyi nggu, mat n nwuak fwuo di̱ Yesu Kristi wa. Mat vak hu nang A̱gwaza na ntyia̱ zi̱ ngyet á̱tsotswat a̱zaghyi nggu a̱ni, huhwa yet nwuak fwuo di̱ Yesu.
50003010	Kyang nang n chat n dyen swak a̱ni, huhwa yet; n dyen Kristi ma̱ a̱pyia̱ nggu ma̱ng chet nang gu ndoot ma̱ng swuan ma̱ á̱niet ba̱ ka̱n kwi a̱ni. N chat n dyen nggu; n bu mun a̱pyia̱ ma̱ng a̱nggu mami swuo a̱bung nggu hu; n bu ntai nggu di̱ si̱sak ji nang gu nkhwu a̱ni.
50003011	Da̱nian ku di̱ ku li ni wa, n ka tai nggu n bu ndoot ma̱ng swuan ma̱ á̱niet ba̱ ka̱n kwi a̱ni!
50003012	N fa n wa ka̱n shya̱ nkyang nani nang n chat wa a̱ni bah, ku á̱ ka̱n tyia̱ n gyet a̱tsatsak a̱yin da̱ a̱ lyin kyang a̱ni bah. Da̱ a̱kwonu a̱kya, n kwan wa ba̱t n gya a̱son n ka ntai Kristi Yesu; huhwa yet jat nang gu nkhai nung a̱ni.
50003013	Nyin á̱niet khwi Yesu ba nang n chat a̱ni, a̱tsak a̱lyiat, n ka̱n tat gak hu bah. A̱wot kyang nyiung hwa nang n tyia̱ á̱ghyi ba a̱zanson: N bwung kyang ku ka̱n swak a̱ni. A̱wot n kwan ba̱t n tyia̱ á̱ghyi n tat gak hu ku shya̱ a̱zanson nung a̱ni,
50003014	huhwa yet; n kwan wa ba̱t n gya a̱son n ka ntat gak hu, n ka shya̱ a̱gba̱ndang zang. Jija yet yorong hu nang A̱gwaza yorong nung tswazwa, mat Kristi Yesu a̱ni.
50003015	A̱mgba̱m nzi̱t zi̱ ka̱n tat a̱ghyi mi̱ khwi Kristi hu a̱ni, si̱ zi̱ shim nkyang nani ma̱ng fwuo nyiung. A̱wot ka̱ a̱yin ma̱ nyin ma byia̱ kyang ku vwuon ma̱ng si̱ huni a̱ni, n nwuak a̱chuchuk A̱gwaza na tyai nggu hu kpa̱sai.
50003016	A̱wot ku yet ta hwa, zi̱ yong chi̱k di̱ kyang nang A̱gwaza ka̱n tak nzi̱t a̱ni.
50003017	Nyin á̱niet khwi Yesu ba nang n chat a̱ni, nyi maat swat nung hu. A̱wot nyi myiam da̱ a̱vwuo á̱niet ba̱ khwi kidee swat nzi̱t ji a̱ni.
50003018	Mat n ku mi̱ nshei nyin a̱lyiat nani di̱n jen jhyang. A̱wot n bu shei nyin naa ma̱ng ndang a̱ghyi, nang á̱ghyang á̱niet ba̱ swan tangka̱i nswat ku tak nang ba̱ ngyet á̱ka̱tuk á̱niet lak li a̱team a̱khwu Kristi bya a̱ni.
50003019	Di̱ ngaan hu, A̱gwaza na bwuk ma̱ng a̱mba. Mat a̱gwaza mba wu yet shyuo nvam ja. Ba̱ tam di̱ nyian nkyang nsum. Kuzang a̱di̱dam nang ba̱ nyia̱ a̱ni, yet a̱si̱ fwuong di̱dang nkyang swanta nani nia.
50003020	A̱wot nzi̱t, da̱ a̱kwonu a̱kya, zi̱ yet mman a̱byin Ma A̱gwaza tswazwa nia; a̱vwuo ka nang A̱tyoli nzi̱t wu Yesu Kristi nshya̱ a̱ni. A̱wot zi̱ fwuong di̱dang bwuok bai nggu hu; nggu a̱ yet A̱tyusan nzi̱t wu a̱ni.
50003021	Kristi na shyak á̱bobwot nvam nzi̱t nani na̱ tyiai a̱ni, a̱ tyia̱ na na̱ tai vam a̱kyenkyai shi nggu hu. A̱ na nyia̱ si̱ huni mat chet nang gu byia̱ a̱ nnyia̱ tyok tazwa a̱mgba̱m kuzang kyang a̱ni.
50004001	Mat a̱nia, nyin á̱niet khwi Yesu ba nang n chat a̱ni, nyi yong chi̱k di̱ nwuak fwuo nyin hu da̱ A̱tyoli Yesu. Mat n fa̱k da̱ nyin, nyi yet á̱kpa̱ndang nung, nyin bya bu yet a̱gwai nung na ma̱ng bung tyok nung ji, ji̱ yet zang ta̱m nung ji a̱ni.
50004002	Yodiya ma̱ng Sintiki, ma̱ninika, n naai nyin, ma̱sa̱kut nyi jhyi swat nyin hu. Nyi swan swat nyinyang ma̱ng á̱ghyang nyin, mat a̱mgba̱m nyin nyi yet á̱niet khwi A̱tyoli Yesu bya.
50004003	Nwan a̱tsotswat a̱kpa̱ndang ta̱m nung, beang á̱nyiuk bani, mat ba̱ ka̱n nyia̱ ta̱m za̱m ma̱ng a̱nung di̱ beang ya a̱son shei A̱sham Nkhang Yesu ka. Ba̱ ku nyia̱ ta̱m hu dundung ma̱ng Ka̱la̱men mbeang á̱kum á̱kpa̱ndang ta̱m nung ba, nang á̱ lyuut lyulyoot mba hu mi̱ Ta̱ka̱da Nswuan hu a̱ni.
50004004	Nyi gwai di̱ mun á̱pyia̱ nyin hu ma̱ng A̱tyoli Yesu kuzang jen. N bu nyia̱, nyi ni̱ ngwai!
50004005	Nyi yok konyan a̱ li yet a̱shonshyon nyin hu da̱ a̱mgba̱m nkyang nang nyi nyia̱ a̱ni. Nyi yok bwung bah; bwuok A̱tyoli Yesu hu bwat kpa̱mkpaan.
50004006	Nyi ni̱ ngyok sorop di̱ kyang bah. Da̱ a̱kwonu a̱kya, nyi ni̱ naai A̱gwaza tazwa kuzang kyang. Nyi ni̱ hyia̱ ma̱ng A̱gwaza kyang nang nyi chat a̱ni. A̱wot nyi gwai ma̱ng nggu mat a̱mgba̱m nkyang nang gu nyia̱ nyin ndyo a̱ni.
50004007	A̱jawa nyi na ndyen swat nyinyang ku neet da̱ a̱vwuo A̱gwaza a̱ni, si̱ hu swak a̱mgba̱m kyang nang zi̱ na fi̱k a̱ni. Swat nyinyang nang A̱gwaza nwuat nzi̱t a̱ni, ku na chok nfwuo nyin na ma̱ng a̱di̱dam nyin wu mami Kristi Yesu.
50004008	Nyin á̱niet khwi Yesu ba nang n chat a̱ni, a̱wot ma̱ninika: Nyi tyia̱ a̱di̱dam nyin wu di̱ kyang ku yet a̱chuchuk a̱ni; kyang ku maai á̱ nwuak hu shi a̱ni; kyang ku yet a̱tsotswat a̱ni; kyang ku yet a̱za̱za̱rak a̱ni; kyang ku yet a̱sham nang á̱ chyin a̱ni; kyang hu ku myim a̱ni; kyang ku yet a̱tan a̱ swak a̱ni; ma̱ng kyang ku myim á̱ dyep a̱ni. Nyi ni̱ nyia̱ a̱di̱dam di̱ nkyang nani nia.
50004009	Nyi ya a̱son mi̱ nyia̱ nta̱m ma̱ng a̱mgba̱m tyiet nung hu nang nyi fa̱k, nyi si̱ san, nyi si̱ bu li nang n nyia̱ a̱ni. A̱wot A̱gwaza a̱ nwuat swat nyinyang a̱ni, na shya̱ dundung ma̱ng a̱nyin.
50004010	N gwai A̱gwaza za̱m, nang nyi bu njhyung nyi beang nung ma̱nini a̱ni. Nyi tak nang nyi ni̱ mbyia̱ fwuo nyi beang nung. A̱tsak a̱lyiat, n dyen nyi ku mi̱ nchat nyi beang nung, a̱wot nyi si̱ shya̱ a̱wat ka bah.
50004011	N shei nyin a̱lyiat nani, da̱nian n ka nchat beang hwa bah. Mat n wa ka̱n meang ma̱ng a̱swa di̱ kuzang kyang ku shya̱ nung a̱ni.
50004012	N dyen si̱sak ji nang n na nswan nang a̱tyu kunak a̱ni, ma̱ng si̱sak ji nang n na nswan nang a̱tyu nzwá a̱ni. N wa ka̱n meang ma̱ng a̱swa mi̱ kuzang tangka̱i njen nang n shya̱ a̱pyia̱ nung a̱ni; ku ma̱ng kyayak ku ma̱ng a̱fa a̱khwot, ku n shya̱ gba̱mgbam, ku n shya̱ ma̱ a̱da̱dei.
50004013	Ki̱ n doot n swan nswat huni mi̱ kuzang tangka̱i njen nang n shya̱ a̱pyia̱ nung a̱ni, mat chet hu nang Kristi nang nung a̱ni.
50004014	A̱mgba̱m ma̱ng a̱nia, ku yet a̱sham ba̱t nang nyi mbeang nung mami swuo a̱bung nung hu a̱ni.
50004015	Nyin á̱niet khwi A̱filibiyawa ba, nyi lyen za̱m nang nyin bya ma̱nyin nyin, ku beang nung ma̱ng kurum di̱n jen nang n ku ntsa shei nyin A̱sham Nkhang ka a̱ni. Neet nang n ku nghwon fam a̱byin Ma̱kidoniya hu, á̱ ku mbyia̱ sot á̱niet khwi jhyang ji̱ ku beang nung a̱ni bah, si̱ ma̱nyin bya ma̱nyin nyin.
50004016	Ku nang n ku nshya̱ ma̱ a̱keang Ta̱solonika a̱ni, nyi ku beang nung bwuo a̱ka̱feang.
50004017	N hyia̱ a̱lyiat nani, mat n chat nyi nang nung kurum hwa bah. Da̱ a̱kwonu a̱kya, n chat nyi ma shya̱ zang ja da̱ a̱vwuo A̱gwaza, mat shok nang nyi nyia̱ nung dyo a̱ni.
50004018	Ma̱ninika, n wa ka̱n san kuzang kyang nang nyi ta̱m ma̱ng a̱nung ndyo a̱ni. A̱wot ku swak kyang hu nang n chat a̱ni. N wa ka̱n swa ma̱ng a̱mgba̱m za̱nang ji nang nyi ta̱m ma̱ng a̱nung ndyo gba̱mgbam mbwak A̱bafa̱ratut a̱ni. Za̱náng nyin ji yet za̱nang ja ji̱ byia̱ swam turare nyinyang nang A̱gwaza san a̱ si̱ fa̱k nyinyang ji a̱ni.
50004019	A̱wot A̱gwaza nung wu na nang nyin a̱mgba̱m kuzang kyang nang nyi chat a̱ni, mami a̱gba̱mgbam zwá nggu wu, mat mun á̱pyia̱ nzi̱t hu ma̱ng Kristi Yesu.
50004020	Ma̱ninika, yok zi̱ nwuak A̱gwaza, a̱ bu yet A̱tyia̱ nzi̱t wu a̱ni shi, ba̱ng si̱ nat sang sangba̱p. Samba̱rka!
50004021	Nyi byiat nung a̱mgba̱m á̱za̱za̱rak á̱niet A̱gwaza ba, ba̱ yet á̱niet khwi Kristi Yesu ba a̱ni. Á̱niet khwi ba ba̱ shya̱ a̱ji ma̱ng a̱nung a̱ni, ba̱ byiat nyin.
50004022	A̱wot a̱mgba̱m á̱kum á̱niet khwi A̱gwaza ba̱ shya̱ a̱ji a̱ni meang, ba̱ mun á̱ byat nyin. Á̱niet ba̱ yet á̱khwo a̱mali tyok Kaisar a̱ni, ba̱ byiat nyin a̱ swak.
50004023	Yok A̱tyoli Yesu Kristi a̱ fa̱k shok nyin a̱mgba̱m. [[Samba̱rka!]]
51001001	Nung Bulut, nung gwa n dyuut nyin wusika jini. Nung, nang á̱ khai mami shim A̱gwaza n gyet a̱ta̱m Yesu Kristi; n shya̱ ndung ma̱ng Timoti, a̱ yet a̱na̱nyiuk nzi̱t mi̱ khwi Kristi a̱ni.
51001002	Zi̱ lyuut wusika jini naat ndyo da̱ a̱vwuo nyin á̱za̱za̱rak á̱niet khwi A̱gwaza bya; ba̱ yet á̱tsotswat á̱na̱nyiuk di̱ mun á̱pyia̱ ma̱ng Kristi, ba̱ shya̱ ma̱ a̱keang Kolosi a̱ni. Yok A̱gwaza a̱ yet A̱tyia̱ nzi̱t wu a̱ni, a̱ fa̱k shok nyin, a̱wot a̱ nang nyin swat nyinyang.
51001003	Ku zang jen zi̱ ni̱ naai da̱nian nyin, zi̱ bu gwai A̱gwaza a̱ yet A̱tyia̱ A̱tyoli Yesu Kristi a̱ni.
51001004	Mat zi̱ ka̱n fa̱k si̱sak nang nyi nnwuak fwuo di̱ Kristi Yesu; ma̱ng si̱sak nang nyi nchat a̱mgba̱m á̱niet khwi A̱gwaza ba a̱ni.
51001005	Nwuak fwuo nyin hu ma̱ng chat á̱ghyang nyin hu tak nang nyi ntyia̱ fwuo di̱n zwá nang A̱gwaza sak nyin dyo a̱mali nggu ka tswazwa a̱ni. Nyi ku mi̱ ntyia̱ fwuo di̱ si̱ huni neet di̱n jen nang nyi ku ntsa fa̱k a̱chuchuk a̱lyiat wu, a̱ yet A̱sham Nkhang ka a̱ni.
51001006	A̱sham Nkhang kani nang á̱ shei nyin a̱ni, á̱niet ma̱ a̱di̱di̱t mi̱ swanta hu ka̱n fa̱k, ba̱ si̱ nwuak a̱chuchuk da̱ nka. A̱sham Nkhang kani laai á̱ mban mi̱ nfwuo á̱niet na koji. Ka̱ ni̱ shai swat mba hu nang a̱kwon ni̱ ntyei sum ka̱ laai á̱ mban, mat chet nang ka̱ byia̱ a̱ni. Ma a̱nia wa, nang ka̱ ku nshai a̱ka̱tuk nswat nyin wu di̱n jen nang nyi ku ntsa fa̱k, nyi si̱ fi̱k a̱tsatsak a̱lyiat tazwa a̱gba̱ndang shok A̱gwaza wu a̱ni.
51001007	Nyi wa ka̱n myiam A̱sham Nkhang ka da̱ a̱vwuo A̱bafa̱rat, a̱ yet a̱tsatsak a̱kpa̱ndang ta̱m nzi̱t nang zi̱ chat a̱ni. Nggu wa yet a̱tsotswat a̱khwo Kristi wu. A̱wot a̱ shei nyin A̱sham Nkhang ka da̱ a̱kwonu nzi̱t.
51001008	A̱bafa̱rat ka̱n hyia̱ ma̱ng a̱nzi̱t si̱sak nang A̱za̱za̱rak Ntswa wu ntyei nyin chat á̱niet khwi A̱gwaza ba a̱ni.
51001009	Mat a̱nia, neet a̱tuk nang zi̱ ku ntsa fa̱k nkhang nani tazwa nyin a̱ni, zi̱ ni̱ naai A̱gwaza da̱nian nyin kuzang jen. Zi̱ naai A̱gwaza gu tyia̱ nyi lyen kyang hu nang gu chat a̱ni shansham. A̱wot gu nang nyin mumwang A̱za̱za̱rak Ntswa ma̱ng si̱sak ji nang nyi na nfi̱k kuzang kyang ku yet si̱ A̱gwaza a̱ni.
51001010	A̱nia wa, nyi na nswan swat ku na nwuak A̱gwaza shi, a̱wot ku myim nggu kuzang jen a̱ni. Nyi bu nyia̱ kuzang tangka̱i a̱tan nta̱m. Nyi bu mban lyen A̱gwaza hu shansham ba̱t, kuzang jen.
51001011	Zi̱ bu naai A̱gwaza gu ka nang nyin chet gba̱mgbam ku neet mi̱ a̱gba̱ndang chet nggu wu a̱ni; da̱nian nyi ka gbang a̱lyia̱ mami swuo a̱bung, nyi ni̱ nyeap nfwuo nyin na ma̱ng a̱lyia̱ a̱sai gba̱mgbam.
51001012	Nyi bu ni̱ ngyong mi̱ di̱ gwai A̱gwaza a̱ yet A̱tyia̱ a̱ni. Mat, nggu wa tyia̱ nyi si̱ maai nyi mun ya gado ku yet a̱kwonu á̱niet khwi A̱gwaza, ba̱ swan ma̱ a̱sai tyok wu a̱ni.
51001013	Mat nggu wa san nzi̱t mbwak tyok A̱ta̱nyeang ku yet lyin a̱ni. A̱wot a̱ si̱ shyak nzi̱t a̱ tyia̱ mi̱ Tyok ku yet si̱ Nggwon nggu, nang gu chat a̱ni.
51001014	Nggwon kikya nwuak a̱pyia̱ nka ka̱ si̱ nsan nzi̱t, zi̱ ka yet á̱sa̱t á̱niet, a̱wot ka̱ si̱ chi a̱ka̱tuk nyia̱ nzi̱t wu.
51001015	Kristi tyia̱ a̱tyubishyi nang á̱ nwuan a̱ni. A̱ si̱ tyai A̱gwaza nang á̱ nwai nwuan ma̱ng á̱ghyi a̱ni kpa̱sai. A̱ ku nshya̱ neet nang á̱ ka̱n mat kyang mi̱ swanta hu bah. A̱wot a̱ byia̱ a̱tsatsak a̱gba̱ndang tyok tazwa a̱mgba̱m kuzang kyang nang á̱ mat mi̱ swanta hu a̱ni.
51001016	Mat nggu wa yet vak hu nang A̱gwaza mmat kuzang kyang ku shya̱ tswazwa ma̱ng a̱byin a̱ni. Nggu wa nyia̱ nkyang nang zi̱ nwuan a̱ni, ma̱ng si̱ nang zi̱ nwai nwuan a̱ni; kidee: a̱cha̱chet chuchuk tyok, lyulyoot ntyok, a̱yaakwak a̱son, ma̱ng ntyok; bibya yet a̱yaata̱m tswá nang á̱ nwai nwuan a̱ni. A̱mgba̱m nkyang nang á̱ mat mi̱ swanta hu a̱ni, A̱gwaza wa tyia̱ Kristi si̱ nyia̱ na; a̱wot kuzang kyang nshya̱, da̱nian ku ka nwuak gu shi.
51001017	A̱ nshya̱ neet nang á̱ ka̱n nyia̱ kuzang kyang bah. A̱wot nggu wa ba̱ng a̱mgba̱m nkyang na dundung nang á̱ mat mi̱ swanta hu a̱ni.
51001018	Kristi wa bu yet a̱pyia̱ á̱niet khwi ka; á̱niet khwi bibya si̱ yet vam nggu hu. Nggu wa yet a̱tyin ka̱ nwuat ba swuan, a̱ byia̱ tyok a̱ swak a̱mgba̱m á̱niet ba̱ doot ma̱ng swuan ma̱ á̱niet ba̱ ka̱n kwi a̱ni. Da̱nian A̱gwaza a̱ ka tyia̱ Kristi a̱ yet a̱tsatsak a̱gba̱ndang a̱kwak a̱son tazwa kuzang kyang.
51001019	Mat a̱mgba̱m shim A̱gwaza hwa nang gu ntyai a̱mgba̱m za̱kwa nggu ji mami vam Kristi.
51001020	A̱wot A̱gwaza si̱ jhyi a̱mgba̱m nkyang mi̱ swanta na na̱ bwuok na̱ nyia̱ kpa̱ndang ma̱ng a̱nggu. A̱gwaza wu si̱ tyia̱ kuzang kyang si̱ shya̱ swat nyinyang tswazwa ma̱ng a̱byin, mat nang Kristi nnwuak a̱sok nggu na da̱ a̱team a̱khwu a̱ni.
51001021	Di̱n jen ji ji̱ swak a̱ni, nyin Nnwap na̱ nwai yet A̱yahudawa a̱ni, nyi ku shya̱ gbang ma̱ng A̱gwaza. Nyi si̱ yet á̱niet lak li nggu bya. A̱wot nyi si̱ shya̱ kankang ma̱ng a̱nggu, mat a̱ka̱tuk a̱di̱dam ma̱ng a̱ka̱tuk nta̱m nyin wu.
51001022	A̱wot ma̱ninika, A̱gwaza jhyi swat nyin hu nyi si̱ tyia̱ á̱kpa̱ndang nggu. Mat, Kristi ku khwu nang a̱tyubishyi a̱ni da̱ a̱team a̱khwu. A̱gwaza ku nyia̱ a̱nia, da̱nian a̱ ka bai ma̱ng a̱nyin nyi yong a̱zaghyi nggu nang á̱za̱za̱rak á̱niet ba̱ sang a̱bun, nang á̱ si̱ mi̱n mbat mba a̱bun a̱ni bah.
51001023	A̱wot ku yet ta hwa, nyi ya a̱son di̱ nwuak a̱chuchuk nyin hu nang á̱ kpaat di̱ kuntyin ku yet a̱tsatsak a̱lyiat wu a̱ni. A̱wot nyi ba̱ng nggu gi̱ngi̱ng. Nyi yok shim a̱yin a̱ tyia̱ nyi teap nyi ghwon tyia̱ fwuo hu nang A̱gwaza nyia̱ a̱li̱ka̱uli ma̱ A̱sham Nkhang ka a̱ni bah. Da̱ A̱sham Nkhang kani kya nang á̱ nkhai nung Bulut n gyet a̱khwo A̱gwaza wu. A̱wot n shei nka da̱ a̱vwuo á̱niet ma̱ a̱di̱di̱t, mi̱ kuzang a̱vwuo mi̱ swanta hu. A̱sham Nkhang kani kya nang nyi wa ka̱n fa̱k.
51001024	A̱wot ma̱ninika, n gwai n swuo a̱bung da̱ a̱mgba̱m nkyang nang Kristi chat n swuo a̱bung da̱nian nggu a̱ni. A̱wot n gya a̱son ma̱ng swuo a̱bung huni mi̱ vam nung hu, da̱nian n ka beang vam nggu hu; huhwa yet á̱niet khwi nggu ba.
51001025	A̱gwaza wa ku khai nung n nyia̱ á̱niet khwi nggu ba ta̱m, mat n ka ngwa̱i a̱jhyem A̱sham Nkhang wu da̱ a̱vwuo nyin.
51001026	La̱p sak nang A̱sham Nkhang kani byia̱ a̱ni, ku shya̱ di̱ niat neet mi̱ ndyia̱ chyi ma̱ng nche ma̱ a̱di̱di̱t na̱ swak a̱ni. A̱wot ma̱ninika, á̱ tyai nhu kpa̱sai da̱ a̱vwuo a̱za̱za̱rak á̱niet khwi A̱gwaza.
51001027	Mat A̱gwaza tyai á̱niet nggu ba si̱sak nang gu mbyia̱ a̱tsatsak la̱p sak da̱nian a̱mgba̱m nnwap mi̱ bibyin swanta hu a̱ni. A̱wot a̱ tyai á̱niet nggu ba ba̱ lyen la̱p sak ku shya̱ di̱ niat a̱ni. Huhwa yet; tangka̱i zwá ma̱ng a̱kyenkyai shi nang Kristi byia̱ a̱ni, mun a̱ yet si̱ a̱mgba̱m nnwap mi̱ bibyin swanta hu hwa. A̱wot la̱p sak hu ku shya̱ di̱ niat a̱ni, huhwa hu; Kristi mun a̱pyia̱ ma̱ng a̱nyin Nnwap na̱ nwai yet A̱yahudawa a̱ni. A̱wot si̱ huni tyia̱ nyin, nyi tyia̱ fwuo nyi shya̱ a̱kwonu nyin ma̱ a̱kyenkyai shi nggu wu.
51001028	Mat a̱nia, zi̱ shei konyan A̱sham Nkhang Kristi ka. Zi̱ si̱ gba, zi̱ si̱ bu tyiet konyan, ma̱ng a̱mgba̱m mumwang hu nang A̱gwaza nang nzi̱t a̱ni. Da̱nian zi̱ ka neap konyan nang a̱ tat á̱ghyi a̱tyu khwi a̱ni da̱ a̱vwuo A̱gwaza, di̱ mun á̱pyia̱ nggu hu ndung ma̱ng Kristi Yesu.
51001029	Huhwa mbyia̱, n si̱ nta̱yuk da̱ a̱gba̱ndang chet Kristi wu, a̱ nyia̱ ta̱m ma̱ nung a̱ni. N si̱ nkwan n si̱ nyia̱ ta̱m shei A̱sham Nkhang hu ba̱t.
51002001	N chat nyi lyen si̱sak nang n byia̱ a̱fi̱fa ba̱t da̱nian nyin ma̱ng sot á̱niet khwi ji ji̱ shya̱ ma̱ a̱keang La̱wudikiya a̱ni; mbeang a̱mgba̱m á̱niet khwi ba, ba̱ ka̱n nwai li nung ma̱ng a̱ghyi a̱ni.
51002002	N chat n tyia̱ mba gba̱gbak, da̱nian ba̱ ka mun á̱pyia̱ ma̱ng á̱ghyang mami a̱tsatsak chat á̱ghyang. N chat ba̱ byia̱ a̱jhyem a̱gwai ma̱ng nwuak a̱chuchuk nang á̱ shyat da̱ a̱tsatsak lyen a̱ni. Da̱nian ba̱ ka fi̱k la̱p sak A̱gwaza ku shya̱ di̱ niat a̱ni; huhwa yet Kristi ma̱ a̱pyia̱ nggu.
51002003	Kristi byia̱ chet a̱ nang nyin mumwang, a̱ bu tyai nyin lyen nkyang hu, nyi ka fi̱k A̱lyiat A̱gwaza na na̱ yet a̱tan nang zwá a̱ni.
51002004	N shei nyin a̱lyiat nani, da̱nian nyi ka yok shim a̱yin a̱ laai nyin ma̱ng lyen a̱lyiat bah.
51002005	Ku nang n shya̱ zan ma̱ng a̱nyin mi̱ vam a̱ni, a̱mgba̱m ma̱ng a̱nia, fwuo nung hu shya̱ dundung ma̱ng a̱nyin. N shya̱ ma̱ng a̱gwai ba̱t, di̱ si̱sak ji nang nyi mmun á̱pyia̱ ma̱ng á̱ghyang, nyi si̱ nwuak fwuo mi̱ chet di̱ Kristi a̱ni.
51002006	A̱wot ma̱ninika, ma̱nang nyi wa ka̱n san Kristi Yesu a̱ yet A̱tyoli nyin wu a̱ni, ku yet ta hwa nyi ya a̱son ma̱ng khwi nggu hu a̱nia.
51002007	Nyi yong mi̱ chet di̱ mun á̱pyia̱ nyin hu ndung ma̱ng a̱nggu, nang a̱kwon ka̱ byia̱ á̱ni̱nan ni̱ ngyong mi̱ chet a̱ni. A̱wot nyi nok swat nyin hu da̱ nggu. A̱nia wa nwuak fwuo nyin hu na mbeang chet da̱ a̱tsatsak a̱lyiat wu nang á̱ ku tyiet nyin a̱ni, a̱wot nyi yong mi̱ di̱ gwai A̱gwaza ba̱t kuzang jen.
51002008	Nyi ta̱bam ma̱ng á̱pyia̱ nyin, kalak a̱yin a̱ du laai nyin ma̱ng tyiet ku neet mi̱ mumwang swanta huni, ku yet a̱buk tyiet tazwa A̱gwaza a̱ni. Tyiet hu ku neet ma̱ a̱di̱dam ma̱ng taada a̱tyubishyi ma̱ng chet a̱yaata̱m tswá mi̱ swanta huni, ku nwai yet si̱ Kristi a̱ni.
51002009	Mat mi̱ Kristi wa ma̱nyin nggu nang á̱ ndi a̱jhyem za̱kwa A̱gwaza wu mi̱ vam a̱tyubishyi.
51002010	Mat a̱nia, nang nyi mmun á̱pyia̱ ma̱ng Kristi a̱ni, nyin meang, nyi byia̱ a̱jhyem swuan ma̱ng a̱nggu. Nggu wa yet a̱kwak a̱son tazwa kuzang a̱gwam ma̱ng kuzang tyok.
51002011	Di̱n jen nang nyi ku mmun á̱pyia̱ ma̱ng Kristi a̱ni, á̱ ku tyia̱ nyin mi̱ nchen. A̱wot tangka̱i tyia̱ mi̱ chen Kristi hu yet si̱ vam a̱tyubishyi hwa bah. Tangka̱i tyia̱ mi̱ nchen huni yet si̱ A̱za̱za̱rak Ntswa hwa; mat Kristi wa faat za̱kwa a̱ka̱tuk nyia̱ nyin ji a̱ tyat a̱ si̱ ji̱p.
51002012	Jen nang á̱ ku nnyia̱ nyin ba̱ptisman ji a̱ni, ku yet kidee nyi ku khwu á̱ si̱ niat nyin dundung ma̱ng Kristi wa. A̱wot á̱ si̱ bu ta̱ngam nyin dundung ma̱ng a̱nggu. Nyi si̱ shya̱ swuan swai mat nyi nwuak fwuo di̱n chet A̱gwaza. Nggu wa ku ta̱ngam Kristi ma̱ng swuan ma̱ á̱niet ba̱ ka̱n kwi a̱ni.
51002013	Di̱n jen ji ji̱ swak a̱ni, nyin Nnwap na̱ nwai yet A̱yahudawa a̱ni, nyi ku li nang nkwom a̱ni ma̱ a̱ka̱tuk za̱kwa nyin wu, ma̱ng a̱ka̱tuk nyia̱ nyin wu, neet nang á̱ ka̱n faat á̱ si̱ tyat za̱kwa a̱ka̱tuk nyia̱ nyin ji á̱ ji̱p bah. A̱wot ma̱ninika, A̱gwaza si̱ ta̱ngam nyin ma̱ng swuan dundung ma̱ng Kristi, mat A̱gwaza chi a̱mgba̱m a̱ka̱tuk nyia̱ nzi̱t wu.
51002014	Ku li á ngyei A̱gwaza si̱ lyang ta a̱ka̱tuk nyia̱ nang á̱ lyuut mami doká ji á̱ bat zi̱t a̱ni. A̱wot A̱gwaza si̱ kyiak ta̱ka̱da a̱ka̱tuk nyia̱ nzi̱t hu nang á̱ lyuut a̱ni, a̱ si̱ nkpang guu da̱ a̱team a̱khwu da̱nian nzi̱t.
51002015	A̱wot da̱ a̱team a̱khwu wu wa nang A̱gwaza ngya̱weap nkyang nzwang á̱gwam ma̱ng ntyok á̱ka̱tuk ntswá. Kristi si̱ tyia̱ mba nsum kpa̱sai, nang nggu nswuo chet mba da̱ a̱team a̱khwu wu a̱ni.
51002016	Mat a̱nia, nyi yok ghwon a̱yin a̱ bat nyin a̱hyiak tazwa ntangka̱i nkyayak nang nyi ya ku nyi swuo a̱ni bah; ku tazwa song a̱yet á̱za̱za̱rak mam; ku song a̱yet yong nzwát; ku Mmam Fwung bah.
51002017	Mat a̱mgba̱m ntangka̱i taada nani yet nghwughwu nkyang na̱ chobai wa a̱ni. A̱wot Kristi wa ma̱ a̱pyia̱ nggu nang taada jini yet kidee nggu ji.
51002018	Nyi yok shim a̱yin a̱ bat nyin a̱hyiak, a̱ si̱ tyiet nyia̱ ku yet ta hwa nyi ghyuai á̱pyia̱ nyin nyi kwok ntong a̱zaghyi a̱yaata̱m tswá A̱gwaza, á̱niet ba̱ ka li bah. Á̱niet tyiet bani, ba̱ ni̱ nyia̱ ba̱ byia̱ a̱tsatsak lyen mat ba̱ li a̱ma̱bwoi tazwa nkyang nani. A̱ka̱tuk nyia̱ mi̱ nfwuo mba wu tyei mba nang ba̱ ntam di̱ ma̱ a̱tan ta̱fwat.
51002019	A̱wot da̱ mba, ba̱ mun á̱pyia̱ ma̱ng Kristi bah. Mat nggu wa yet a̱pyia̱ á̱niet khwi ba, ba̱ yet vam nggu hu a̱ni. Mat nggu wa mun a̱mgba̱m vam hu, ma̱ng nkap vam na, ma̱ng á̱chi̱chi̱p ba. A̱wot nggu wa tyia̱ a̱mgba̱m vam hu ndaai nang A̱gwaza nchat a̱ni.
51002020	Nang za̱kwa a̱ka̱tuk nyia̱ nyin ji nkhwu dundung ma̱ng Kristi da̱ a̱vwuo tyok taada swanta ji a̱ni, yihwa mbyia̱ nang nyi ngya a̱son ma̱ng khwi taada swanta jini, ji̱ nyia̱,
51002021	“Nyi yok ta̱bat bah! Nyi yok niaat bah! Nyi yok byiam bah!”?
51002022	A̱mgba̱m tangka̱i doká huni yet taada a̱tyubishyi ja tazwa nkyang na̱ na tyak; da̱ na, na̱ byia̱ kpangti̱n a̱ni bah.
51002023	A̱tsak a̱lyiat, tangka̱i taada huni yet si̱ mumwang hwa di̱ li a̱tyubishyi. Mat ji̱ chat a̱tyubishyi a̱ kwan ba̱t, da̱nian gu ka tak kpa̱sai nang gu nnwuak a̱pyia̱ nggu da̱ a̱vwuo A̱gwaza. A̱wot ji̱ bu tak kpa̱sai nang gu nghyuai a̱pyia̱ di̱ khwi taada da̱ a̱kwonu A̱gwaza, ku di̱ tam ma̱ng neap vam a̱tyubishyi mi̱ chet. A̱mgba̱m ma̱ng a̱nia, tangka̱i taada huni beang a̱tyubishyi gu swuo chet a̱ka̱tuk nshyuo vam nggu wu bah.
51003001	A̱wot nyin, nang á̱ ta̱ngam nyin ma̱ng swuan swai dundung ma̱ng Kristi a̱ni, si̱ nyi tyia̱ á̱ghyi nyin ba di̱ nkyang na̱ yet á̱za̱za̱rak na̱ shya̱ Ma A̱gwaza tswazwa, da̱ a̱vwuo nang Kristi nswan a̱zayak Tyok A̱gwaza a̱ni.
51003002	Nyi ni̱ nyia̱ a̱di̱dam da̱ á̱za̱za̱rak nkyang na̱ shya̱ Ma A̱gwaza tswazwa a̱ni, kang ma̱ng á̱si̱ mi̱ swanta na.
51003003	Mat ku li á ngyei nyi wa ka̱n kwi di̱n jen nang Kristi ku nkhwu a̱ni. A̱wot swuan swai nyin ji, nang á̱niet si̱ mi̱n di a̱ni bah, shya̱ di̱ niat dundung ma̱ng Yesu di̱ mun á̱pyia̱ ma̱ng A̱gwaza.
51003004	A̱wot jen nang Kristi a̱ yet a̱tyin nwuat nyin swuan na mbwuok a̱ bai kpa̱sai mi̱ swanta hu a̱ni; ma a̱nia wa nyin meang, á̱ na tyai nyin kpa̱sai nyi shya̱ dundung ma̱ng a̱nggu ma̱ a̱kyenkyai shi wu.
51003005	Mat a̱nia, si̱ nyi tyia̱ a̱mgba̱m kuzang tangka̱i a̱ka̱tuk nyia̱ za̱kwa wu ma̱ nyin a̱ khwu, a̱wot nyi ghwon ngguu. Nggu wa yet a̱si̱ swanta a̱ shya̱ mi̱ nfwuo nyin na a̱ni, kidee; a̱shi̱shi̱k nyia̱ sang nsum, swat ku yet si̱ a̱na̱ndyung a̱ni, shyuo nvam, ma̱ng a̱ka̱tuk di̱dang á̱ghyang. Nyi yok yet á̱niet wuwok bah, mat a̱tyu wuwok li nang a̱tyu a̱ kwok ntong a̱zaghyi nghwughwu a̱yaagwaza sang swuan a̱ni.
51003006	Mat ntangka̱i a̱ka̱tuk nyia̱ nani nia mbyia̱, nang A̱gwaza ni̱ ntak mwai lyen nggu hu [[tazwa a̱mgba̱m á̱niet ba̱ ni̱ lak khwi nggu a̱ni.]]
51003007	Di̱n jen ji ji̱ swak a̱ni, nyin ma̱ á̱pyia̱ nyin nyi ku nyia̱ tangka̱i a̱ka̱tuk nyia̱ huni, nang nyi ni̱ yet á̱niet khwi swanta bani bya.
51003008	A̱wot ma̱ninika, ku yet ta hwa nyi ghwon nyia̱ ntangka̱i nkyang nani; nyi ji̱p a̱ka̱tuk mwai lyen ma̱ng á̱ghyang, vwuot lyen, lak li á̱ghyang, tyam á̱ghyang, ma̱ng a̱lyiat sang nsum na̱ ghwut mi̱ nunu nyin hu a̱ni.
51003009	Nyi yok bwoi á̱ghyang nyin a̱ka̱laa bah. Mat nyi wa ka̱n ghwon nyi si̱ ji̱p a̱khwukhwop a̱ka̱tuk nyia̱ za̱kwa nyin wu ma̱ng nta̱m nggu na.
51003010	Da̱ a̱kwonu a̱kya, nyi kup za̱kwa swai nang a̱yin ni̱ nkup a̱toot a̱fai a̱ni. Mat A̱gwaza shyak nyin, nyi yet á̱niet za̱kwá swai bya. A̱wot a̱ ya a̱son ma̱ng tyei nang nyi tai nggu da̱nian nyi ka lyen gu shansham.
51003011	Mat a̱nia, nang zi̱ nnwuo swat fai huni a̱ni, zi̱ bu mbyia̱ a̱kang a̱yin bah. Á̱ bu nkhap a̱tyu A̱yahudawa ma̱ng a̱tyu Nnwap a̱ nwai yet A̱yahudawa a̱ni zan bah. Á̱ bu nkhap a̱tyu á̱ tyia̱ nggu mi̱ chen ma̱ng a̱tyu nang á̱ nwai tyia̱ mi̱ chen a̱ni zan bah. Á̱ bu nkhap á̱nietchen ma̱ng á̱niet ba̱ ni̱ shya̱ mi̱ ndyin a̱ni zan bah. Á̱ bu nkhap á̱khwo ma̱ng a̱tyu a̱ swan sa̱t a̱ni zan bah. Yesu wa yet a̱gba̱ndang kyang a̱ yet a̱ swak a̱ni. Nggu wa bu shya̱ mami a̱mgba̱m á̱niet khwi nggu ba.
51003012	Mat a̱nia, nang A̱gwaza nkhai nyin nyi yet á̱za̱za̱rak á̱niet nang gu chat a̱ni, ku yet ta hwa nyi ni̱ kup á̱pyia̱ nyin ma̱ng ntangka̱i za̱kwá nani nang nyi ni̱ nkup a̱yaatoot a̱fai a̱ni, ni̱nia yet: Nyi fwuong kunak á̱ghyang, nyi nyia̱ á̱niet shok, nyi yet á̱niet nyia̱ shonshyon, nyi yet á̱niet ghyuai a̱pyia̱, a̱wot nyi bu ni̱ ngyet á̱niet nyap nfwuo.
51003013	Nyi ni̱ nnyap nfwuo ma̱ng á̱ghyang nyin ba̱ vwuon za̱kwa mba ji a̱ni. A̱wot nyi chi kuzang a̱yin a̱ bwuo nyin a̱bun a̱ni. Nyi yok bwung bah: Ma̱nang A̱gwaza nchi a̱ka̱tuk nyia̱ nyin wu a̱ni; ma a̱nia wa, ku yet ta hwa nyi ma ni̱ nchi a̱bun á̱ghyang nyin wu.
51003014	A̱wot kyang ku yet a̱ swak a̱ni, huhwa yet; nyi ni̱ nchat á̱ghyang nyin nchi̱ri̱ng nang a̱yin ni̱ nkup a̱toot a̱ni. Mat chat á̱ghyang huhwa mun nzi̱t ndung mami a̱tsatsak swat nyinyang.
51003015	A̱wot yok swat nyinyang nang Kristi ka̱u a̱ni, ku nyia̱ nta̱m mi̱ fwuo nyin na. Mat nang nyi ndi nang kap vam nyiung a̱ni, á̱ yorong nyin nyi swan swat nyinyang ma̱ng á̱ghyang. A̱wot nyi ni̱ ngwai A̱gwaza nchi̱ri̱ng.
51003016	Nyi ni̱ nyia̱ a̱di̱dam tazwa A̱sham Nkhang Kristi ka mi̱ nfwuo nyin na kuzang jen. Nyi ni̱ ntyiet tsa bu ngba á̱ghyang nyin ma̱ng a̱mgba̱m mumwang nang A̱gwaza ka̱u nyin a̱ni. Nyi ni̱ ngwai A̱gwaza mi̱ nfwuo nyin na. Nyi bwom bubwom Za̱bura, bubwom dyep A̱gwaza, ma̱ng bubwom A̱za̱za̱rak Ntswa ghyang.
51003017	A̱wot nang nyi ngyet á̱niet ba̱ yet á̱ghyi A̱tyoli Yesu bya a̱ni, a̱mgba̱m kuzang kyang nang nyi lyiat nyi si̱ nyia̱ a̱ni, nyi ni̱ nyia̱ kyang ku myim gu wa a̱ni. Nyi ya a̱son ma̱ng gwai A̱gwaza mat Yesu a̱ yong da̱ a̱kwonu nzi̱t a̱ni.
51003018	Nyin á̱nyiuk nyeang, nyi ni̱ ntyia̱ á̱pyia̱ nyin mbwak tyok á̱tyok nyin ba, nang ku myim á̱nyiuk khwi A̱gwaza ba̱ nnyia̱ a̱ni.
51003019	Nyin á̱tyok meang, nyi ni̱ nchat á̱nyiuk nyin ba. A̱wot nyi yok ngai ma̱ng a̱mba bah.
51003020	Nyin mman na, nyi ni̱ nkhwi a̱lyiat á̱niet mbyin nyin na kuzang jen, mat A̱gwaza ni̱ fa̱k nyinyang si̱ huni.
51003021	Nyin a̱yaatyia̱, nyi ni̱ ngyok tyia̱ mman nyin na na̱ fa̱k a̱lyia̱ ya bah, kalak ba̱ chi̱n.
51003022	Nyin á̱khwo ba, nyi ni̱ nkhwi a̱lyiat a̱yaatyoli nyin ba mi̱ swanta hu, mi̱ kuzang ta̱m nang nyi nyia̱ a̱ni. Nyi ni̱ nkwan nyi nyia̱ ta̱m nang ba̱ na nfa̱k nyinyang nyin kuzang jen a̱ni. A̱wot nyi ni̱ ngyok nyia̱ ta̱m da̱nian nyi chat a̱yaatyoli nyin ba, ba̱ ka li ba̱ chyin nyin wa bah. Da̱ a̱kwonu a̱kya, nyi ni̱ nnyia̱ mba ta̱m ma̱ng fwuo nyiung nang nyi ngyet á̱niet fwuong a̱wun A̱gwaza bya a̱ni.
51003023	Kuzang ta̱m nang nyi nyia̱, nyi ni̱ nnyia̱ nhu ma̱ng shim fwuo. Mat a̱tyubishyi wa nang nyi nyia̱ nggu ndyo bah; A̱gwaza wa nang nyi nyia̱ nggu ndyo.
51003024	Nyi yok bwung bah; A̱gwaza na nang nyin gado ku yet zang nyin ji a̱ni, mat A̱tyoli nang nyi nyia̱ nggu ta̱m hu a̱ni, nggu wa yet Kristi.
51003025	A̱wot ka̱ nyi nyia̱ ta̱m ku yet a̱ka̱tuk a̱ni, A̱gwaza na tyia̱ nyin swuo a̱bung da̱nian a̱ka̱tuk wu nang nyi nyia̱ a̱ni. Mat A̱gwaza khai a̱yin da̱ á̱ghyi di̱n jen nang gu na nnyia̱ á̱niet shi̱ri̱ya a̱ni bah.
51004001	Nyin a̱yaatyoli nyi byia̱ á̱khwo a̱ni, nyi ni̱ nnyia̱ mba tsotswat. A̱wot nyi tan mba zang ji myim a̱ni. Nyin a̱yaatyoli meang, nyi yok bwung bah; nyi byia̱ A̱tyoli a̱ shya̱ Ma A̱gwaza tswazwa a̱ni.
51004002	Nyi ntyia̱ a̱lyia̱ di̱ naai A̱gwaza, nyi yok but mi̱ fwuo bah. A̱wot nyi ni̱ ntyia̱ fwuo di̱ kyang nang nyi naai a̱ni. A̱wot nyi gwai A̱gwaza mi̱ nfwuo nyin na.
51004003	Nyi ni̱ nnaai A̱gwaza da̱nian nzi̱t meang, da̱nian gu ka nwuak nzi̱t a̱ka̱wat nang zi̱ na nshei la̱p sak nggu hu ku shya̱ di̱ niat tazwa Kristi a̱ni. Mat shei a̱lyiat huni hwa mbyia̱, nang n ni̱ shya̱ a̱ji di̱ la̱p ma̱ng a̱nyanyang mi̱ jaru ji.
51004004	Nyi bu ni̱ nnaai A̱gwaza da̱nian nung, n ka shei A̱sham Nkhang kani ka̱ ghwut shansham di̱ si̱sak nang ku mmyim n shei nka a̱ni.
51004005	Nyi ni̱ swan swat mumwang dundung ma̱ng á̱niet ba̱ nwai yet á̱niet khwi Kristi ba a̱ni. A̱wot nyi nyia̱ ta̱m ma̱ng a̱wat nang nyi shya̱ a̱ni, nyi mbeang baa.
51004006	Nyi yok a̱lyiat nyin na na̱ byia̱ á̱niet nwai khwi Yesu a̱bya nyinyang, na̱ khwat ba á̱ bai ndyo kpa̱mkpaan ma̱ng a̱nyin. A̱nia wa nyi na ndyen si̱sak ji nyi na nnwuak kuzang a̱yin ma̱ mba shim ku myim a̱ni.
51004007	Tikikut yet a̱na̱nyiuk nzi̱t wa nang zi̱ chat a̱ni mi̱ khwi Kristi hu. A̱ yet a̱tsotswat a̱yin wa. Nggu wa beang nung mi̱ nta̱m shei a̱lyiat A̱gwaza hu. Nggu wa na bwoi nyin a̱mgba̱m nkhang tazwa nung ma̱ng si̱sak nang nswan a̱ni.
51004008	Huhwa mbyia̱ nang n ta̱m nggu da̱ a̱vwuo nyin, gu ka tak ma̱ng a̱nyin ta̱m hu nang zi̱ nyia̱ a̱ni, a̱wot a̱ bu tyia̱ nyin gba̱gbak.
51004009	N bu na ta̱m ma̱ng Oni̱simut da̱ a̱vwuo nyin, a̱ yet a̱tsotswat a̱na̱nyiuk nang zi̱ chat a̱ni. A̱ yet a̱yin nyin wa, a̱ neet ma̱ a̱keang nyin ka a̱ni. Nggu ma̱ng Tikikut, ba̱ na tak ma̱ng a̱nyin a̱mgba̱m kuzang ta̱m nang zi̱ nyia̱ a̱ji a̱ni.
51004010	Ari̱sta̱kut, a̱tyu nang á̱ la̱p mi̱ jaru ji dundung ma̱ng a̱nung a̱ni, byat nyin. Ma a̱nia wa Ma̱rkut, a̱tyu a̱ kwon byin ma̱ng Ba̱nabat a̱ni, byat nyin. (Ma̱nang á̱ ku ntak nyin di̱n jen ji ji̱ swak a̱ni, ka̱ Ma̱rkut bai da̱ a̱vwuo nyin, nyi san nggu mbwak nfeang).
51004011	Jeshuwa, a̱tyu nang á̱ bu ngyei Yustut a̱ni, mun a̱ byat nyin. Á̱niet a̱tat bani bya yet A̱yahudawa ma̱nyin mba ba̱ nyia̱ ta̱m dundung ma̱ng a̱nung a̱ji da̱nian Tyok A̱gwaza hu a̱ni. A̱wot ba̱ ka̱n shyim nung fwuo ba̱t.
51004012	A̱bafa̱rat yet a̱tyo nyiung wa mi̱ sot á̱niet khwi nyin ji, a̱wot a̱ bu yet a̱khwo Kristi Yesu a̱ni, byat nyin. A̱ ni̱ ntyia̱ a̱lyia̱ di̱ naai A̱gwaza kuzang jen da̱nian nyin, gu ka tyia̱ nyin nyi yet á̱niet tat á̱ghyi, nyi bu yet á̱tsatsak á̱niet. A̱bafa̱rat bu nwuak a̱chuchuk nang nyi nkhwi a̱mgba̱m kyang nang A̱gwaza chat a̱ni.
51004013	N chat n tak nyin a̱tsak a̱lyiat, nang A̱bafa̱rat nkwan a̱ nyia̱ ta̱m ba̱t, a̱ si̱ naai A̱gwaza ba̱t ma̱ng fwuo nyiung da̱nian nyin, ma̱ng a̱mgba̱m susot á̱niet khwi Kristi ba̱ shya̱ ma̱ a̱ka̱keang La̱wudikiya ma̱ng Hirafolit a̱ni.
51004014	Luka, a̱ yet a̱tyu kan nang zi̱ chat a̱ni, ma̱ng Dimat, ba̱ mun á̱ byat nyin.
51004015	Ma̱sa̱kut, nyi byat nung á̱na̱nyiuk nzi̱t ba, á̱niet khwi Yesu ba̱ shya̱ La̱wudikiya a̱ni. Nyi bu byat Nimfa a̱ yet a̱nap nang sot á̱niet khwi ji ni̱ tung a̱mali nggu ka a̱ni.
51004016	Ki̱ nyi tyak fang wusika jini mi̱ chet a̱zaghyi sot á̱niet khwi konyan si̱ fa̱k, nyi ma ta̱m ndyo da̱ a̱vwuo sot á̱niet khwi ji̱ shya̱ La̱wudikiya a̱ni, da̱nian mba meang ba̱ ka fang njii. A̱wot nyin meang, nyi ma ni̱ nfang wusika ji nang n dyuut mba ndyo a̱ni.
51004017	A̱wot nyi tak ma̱ng A̱kibut nyia̱, “Ntyia̱ a̱lyia̱ a lii a tyak ta̱m nang A̱gwaza nwuak ang a̱ni.”
51004018	Nung Bulut, nung gwa n dyuut nyin byat huni ma̱ng bwak nung. Nyi yok bwung nang n shya̱ di̱ la̱p ma̱ng a̱nyanyang mi̱ jaru ji a̱ni bah. Yok A̱gwaza a̱ fa̱k shok nyin!
52001001	Nung Bulut, Sila ma̱ng Timoti, zi̱ byiat á̱niet khwi ba ba̱ shya̱ a̱keang Ta̱solonika, ba̱ yet á̱si̱ A̱gwaza a̱ yet A̱tyia̱ ma̱ng A̱tyoli Yesu Kristi a̱ni. Yok A̱gwaza a̱ fa̱k shok nyin, a̱ bu nwuak nyin swat nyinyang.
52001002	Zi̱ ni̱ gwai A̱gwaza kuzang jen da̱nian nyin a̱mgba̱m. A̱wot zi̱ ni̱ tyia̱ nyin mi̱ naai A̱gwaza nzi̱t hu kuzang jen.
52001003	Kuzang jen zi̱ ni̱ jhyung nta̱m nang nyi nyia̱ mat nwuak a̱chuchuk a̱ni, ma̱ng chat á̱ghyang ku tyia̱ beang á̱ghyang a̱ni, ma̱ng gbang a̱lyia̱ mat tyia̱ fwuo mami Yesu Kristi a̱ yet A̱tyoli nzi̱t a̱ni.
52001004	Á̱na̱nyiuk nung ba nyi yet á̱niet khwi Yesu a̱ni, zi̱ lyen nang A̱gwaza nchat nyin, a̱wot a̱ si̱ khai nyin.
52001005	Mat zi̱ ku shei nyin A̱sham nkhang ka ma̱ng swáng a̱lyiat ja ma̱nyin ji bah; a̱wot ma̱ng chet A̱za̱za̱rak Ntswa hwa, ma̱ng nwuak fwuo za̱m, ma̱nang nyi ndyen si̱sak zi̱ ku nswan mami nyin da̱nian nyin a̱ni.
52001006	Nyi si̱ bu maat zi̱t ma̱ng A̱tyoli Yesu, nang nyi nsan a̱lyiat A̱gwaza na ma̱ng a̱gwai nang A̱za̱za̱rak Ntswa wu nwuat a̱ni, a̱mgba̱m ma̱ng a̱dodo swuo a̱bung nyi nswuo a̱ni.
52001007	Mat si̱ a̱hwa, nyi si̱ yet kidee da̱ a̱vwuo á̱niet khwi ba̱ shya̱ mi̱ nfam bibyin Ma̱kidoniya ma̱ng A̱ka̱ya a̱ni.
52001008	A̱wot nyi shei a̱lyiat A̱gwaza na mi̱ chet na̱ si̱ kai koji, mi̱ nfam bibyin Ma̱kidoniya ma̱ng A̱ka̱ya nia ma̱nyin na bah. A̱wot nkhang nwuak a̱chuchuk nyin na da̱ A̱gwaza, wa ka̱n kai kuzang a̱vwuo. Mat a̱nia, zi̱ bu byia̱ kyang ghyang nang zi̱ na hyia̱ a̱ni bah.
52001009	Mat mba ma̱ á̱pyia̱ mba ba̱ bwoi nzi̱t nkhang di̱ si̱sak ji nang nyi nsan nzi̱t di̱n jen nang zi̱ mbai da̱ a̱vwuo nyin a̱ni; ma̱ng si̱sak ji nang nyi nghwon kwok ntong a̱zaghyi nghwughwu a̱yaagwaza sang swuan, a̱wot nyi si̱ bwuak nyi si̱ khwi A̱gwaza tswazwa a̱ yet a̱tsatsak, a̱ si̱ bu byia̱ swuan a̱ni.
52001010	A̱wot ba̱ bu hyia̱ ma̱ng a̱nzi̱t si̱sak ji nyi bu nfwuong bwuok bai Yesu hu, a̱ yet Nggwon A̱gwaza ka, ka̱ neet Ma A̱gwaza tswazwa ka a̱ni. Nggu wa yet Yesu, a̱tyu nang A̱gwaza ku ta̱ngam ma̱ng swuan ma̱ á̱niet ba̱ ka̱n kwi a̱ni. Nggu wa na san nzi̱t mi̱ mwai lyen A̱gwaza hu ku chobai a̱ni.
52002001	Á̱na̱nyiuk nung ba mi̱ khwi Yesu nang n chat a̱ni, nyin ma̱ á̱pyia̱ nyin, nyi lyen nang bai nzi̱t hu da̱ a̱vwuo nyin ngyet a̱buk kyang wa bah.
52002002	Ma̱nang nyi ndyen zi̱ ku nswuo a̱bung ma̱ng si̱sak ji nang á̱ ku njhyuai nzi̱t á̱ si̱ nyia̱ ma̱ng a̱nzi̱t ma̱ a̱keang Filibi a̱ni, zi̱ si̱ gbang a̱lyia̱ da̱ A̱gwaza nzi̱t wu. Zi̱ si̱ tak nyin A̱sham nkhang nggu ka a̱mgba̱m ma̱ng a̱ka̱tuk nfi̱p wu nang zi̱ ku shya̱ a̱ni.
52002003	A̱sham nkhang nang zi̱ shei a̱ni, ka̱ mbyia̱ a̱ka̱laa ku a̱guk mi̱ fwuo bah. Da̱ nzi̱t, zi̱ kwan zi̱ shyok nyin wa bah.
52002004	Da̱ a̱kwonu a̱kya, nang A̱gwaza nshim a̱ si̱ khai nzi̱t, a̱ si̱ tyia̱ nzi̱t A̱sham nkhang ka mbwak a̱ni. Mat a̱nia, zi̱ shei nka da̱nian á̱niet bya ba̱ ka fa̱k nyinyang zi̱t bah. Zi̱ chat A̱gwaza a̱ mai nfwuo nzi̱t na a̱ni, nggu wa a̱ fa̱k nyinyang zi̱t.
52002005	Nang nyi ndyen a̱ni, nzi̱t zi̱ ku tak nyin lyen a̱nu hwa bah. Da̱ nzi̱t, zi̱ ku chat zi̱ laai nyin wa bah. Zi̱ ku mak nyia̱ nkyang mami wuwok, a̱wot zi̱ si̱ chat zi̱ niat na bah. A̱gwaza wa yet sheda nzi̱t hu.
52002006	Da̱ nzi̱t, zi̱ ku chat shya̱ dyep hwa da̱ a̱vwuo á̱niet, ku da̱ a̱vwuo nyin, ku da̱ a̱vwuo á̱ghyang á̱niet bah.
52002007	Nang a̱yaata̱m Yesu a̱ni, zi̱ ku myim zi̱ yet á̱niet chat beang da̱ a̱vwuo nyin. A̱mgba̱m ma̱ng a̱nia, zi̱ si̱ khwi nyin shonshyon nang a̱yang ni̱ nnyia̱ na̱mbwon mman nggu a̱ni.
52002008	Zi̱ chat nyin ba̱t, huhwa si̱ mbyia̱ zi̱ si̱ fa̱k a̱lyia̱ sai zi̱ shei nyin A̱sham nkhang A̱gwaza kya ma̱nyin ka bah. A̱wot zi̱ si̱ nwuak swuan nzi̱t ji ja, mat nyi yet á̱niet nang zi̱ fa̱k da̱ mba a̱ni za̱m.
52002009	Á̱na̱nyiuk nung ba mi̱ khwi Yesu nang n chat a̱ni, nyi jhyung si̱sak zi̱ ku nnyia̱ nta̱m a̱ta̱mam ma̱ng a̱tyetuk, da̱nian ki̱ di̱ zi̱ du yet nyin kpa̱t di̱ shei nyin A̱sham nkhang A̱gwaza ka.
52002010	Nyi yet á̱niet sheda bya mbeang A̱gwaza, nang zi̱ nswan a̱za̱za̱rak, a̱tsotswat, ma̱ng swat sang a̱bun mami nyin, nyi yet á̱niet ba̱ nwuak fwuo da̱ Yesu a̱ni.
52002011	Ma̱nang nyi ndyen a̱ni, zi̱ ku swan ma̱ng kuzang a̱yin ma̱ nyin nang a̱tyia̱ ni̱ nswan ma̱ng mman nggu a̱ni.
52002012	Zi̱ ku gba nyin. Zi̱ si̱ tyia̱ nyin gba̱gbak. Zi̱ si̱ yong nyin si̱sak ji nyi na nswan swat ku myim A̱gwaza a̱ni, a̱tyu a̱ yei nyin mami tyok nggu hu ma̱ng a̱kyenkyai shi nggu wu a̱ni.
52002013	Mat a̱nia, zi̱ ni̱ gwai A̱gwaza kuzang jen. Mat nang nyi ku nsan A̱lyiat A̱gwaza na ma̱ng a̱nzi̱t a̱ni, nyi ku san naa nang a̱si̱ a̱tyubishyi nia a̱ni bah. A̱wot nyi si̱ san naa na̱ yet á̱si̱ A̱gwaza nia, mami a̱chuchuk a̱nia wa na̱ ndi. Ni̱nia nyia̱ nta̱m na mi̱ nfwuo nyin na, nyin á̱niet ba ba̱ nwuak a̱chuchuk a̱ni.
52002014	Á̱na̱nyiuk nung ba mi̱ khwi Yesu nang n chat a̱ni, nyi ku maat á̱niet khwi A̱gwaza ba ba̱ shya̱ mi̱ fam a̱byin Yahudiya ba̱ mun á̱pyia̱ ma̱ng Yesu Kristi a̱ni. Mat swuo a̱bung hu nang nyi ku swuo mbwak á̱niet nyin ba a̱ni, ma a̱nia wa ba̱ nswuo a̱bung mbwak A̱yahudawa ba, ba̱ yet á̱niet mba ba a̱ni.
52002015	Tangka̱i A̱yahudawa huni hwa ku hyat A̱tyoli Yesu ma̱ng a̱yaata̱m a̱kwonu A̱gwaza gbangbang. A̱wot ma̱ninika ba̱ bu ya̱shuk zi̱t ba̱t. A̱wot ba̱ si̱ byian A̱gwaza fwuo. Ba̱ si̱ bu nyia̱ na̱nvan ma̱ng á̱niet ma̱ a̱di̱di̱t a̱di̱t.
52002016	Ba̱ si̱ nvwuong nzi̱t shei A̱lyiat A̱gwaza na da̱ a̱vwuo Nnwap na̱ nwai yet A̱yahudawa a̱ni, nyia̱ kalak ba̱ du shya̱ san da̱ a̱vwuo A̱gwaza. Huhwa mbyia̱ ba̱ ngya a̱son mi̱ mban a̱ka̱tuk nyia̱ mba wu si̱ nat sangba̱p. A̱wot di̱ ngaan hu, mwai lyen A̱gwaza hu wa ka̱n chyok tazwa mba.
52002017	Nyin á̱na̱nyiuk nzi̱t ba mi̱ khwi Yesu nang zi̱ chat a̱ni, mat nang á̱ nghai zi̱t ma̱ng a̱nyin da̱ a̱bada̱dei njen a̱ni (mami vam hwa kang ma̱ng a̱di̱dam); a̱mgba̱m ma̱ng a̱nia, zi̱ si̱ byia̱ fwuo ba̱t zi̱ chat zi̱ li nyin a̱ghyi ma̱ng a̱ghyi.
52002018	Huhwa mbyia̱, zi̱ ku chat zi̱ bai ma̱ nyin. A̱wot nung Bulut, n si̱ kwan n chong da̱ a̱vwuo nyin nchi̱ri̱ng ba̱t, a̱wot A̱ta̱nyeang ka si̱ nvwuong nzi̱t.
52002019	Yihwa yet kyang tyia̱ fwuo nzi̱t hu, ku a̱gwai, ku zang nzi̱t ji, nang zi̱ bye ntam a̱zaghyi A̱tyoli Yesu a̱tuk bwuok nggu ka? Mee nyin byaa?
52002020	A̱tsak a̱lyiat, nyin bya yet a̱gwai ma̱ng shi nzi̱t hu.
52003001	Mat nang zi̱ si̱ mi̱n gbang a̱lyia̱ di̱ mi̱ li nyin a̱ni bah, zi̱ si̱ li ku yet a̱sham zi̱ swan ma̱nyin zi̱t ma̱ a̱keang Atina.
52003002	Zi̱ si̱ ta̱m ma̱ng a̱nyin Timoti, a̱na̱nyiuk nzi̱t wu mi̱ khwi Yesu. A̱ bu yet a̱kpa̱ndang ta̱m nzi̱t mi̱ nta̱m A̱gwaza di̱ shei A̱sham nkhang Yesu Kristi, gu bai da̱ a̱kwonu nzi̱t, da̱nian gu ka kpaat nyin, gu bu tyia̱ nyin gba̱gbak di̱ nwuak fwuo nyin hu di̱ Yesu.
52003003	Timoti nyia̱ a̱nia da̱nian ki̱ di̱ a̱yin gu di̱ fa̱k a̱wun di̱ si̱sak á̱ nya̱shuk nyin a̱ni. Mat nyin ma̱ á̱pyia̱ nyin lyen nang ya̱shuk hwa á̱ nkhai nzi̱t.
52003004	Mat, neet di̱n jen nang zi̱ ku nshya̱ ndung ma̱ng a̱nyin a̱ni, zi̱ ku mi̱ ntak nyin nang á̱ na ya̱shuk nzi̱t. A̱wot ma̱nang nyi ndyen a̱ni, swuo a̱bung huni si̱ shya̱ nzi̱t.
52003005	Mat nang gbang a̱lyia̱ hu ku nkaat nung a̱ni, n si̱ ta̱m Timoti da̱ a̱vwuo nyin n ka ndyen nwuak fwuo nyin hu di̱ Yesu. N ku nfa̱k a̱wun kee A̱ta̱nyeang ka, ka̱ yet a̱tyu mai á̱niet a̱ni, ka̱ mak nyin, nyi si̱ kwa, a̱wot a̱mgba̱m ta̱m zi̱ ka̱n nyia̱ da̱ nyin a̱ni, ku tyia̱ a̱buk kyang.
52003006	A̱wot ma̱ninika, Timoti bwuok a̱ neet da̱ a̱vwuo nyin. A̱ si̱ bai ma̱ng a̱nzi̱t nkhang na̱ byia̱ nyinyang di̱ nwuak a̱chuchuk ma̱ng chat á̱ghyang nyin hu a̱ni. A̱ si̱ bu hyia̱ si̱sak ji nyi ni̱ njhyung nzi̱t ma̱ng shok kuzang njen a̱ni. A̱ si̱ tak zi̱t nang nyi mbyia̱ di̱dang li nzi̱t, ma̱nang nzi̱t mameang nfwuong di̱dang li nyin a̱ni.
52003007	Mat a̱nia, á̱na̱nyiuk nzi̱t ba mi̱ khwi Yesu nang zi̱ chat a̱ni, nyi tyia̱ nzi̱t gba̱gbak, a̱mgba̱m ma̱ng swuo a̱bung nzi̱t hu ma̱ng si̱sak ji á̱ ku nya̱shuk zi̱t, mat nyi yong mi̱ chet di̱ nwuak fwuo nyin hu di̱ Yesu.
52003008	Di̱ yong huni, zi̱ shya̱ ma̱ng swuan swai, mat zi̱ lyen nyi yong mi̱ chet mi̱ khwi A̱tyoli Yesu.
52003009	Ma̱ninika, zang tangka̱i a̱gwai hwa zi̱ na tak A̱gwaza ku maai da̱nian nyin? Mat zi̱ shya̱ ma̱ng fwuo sai gba̱mgbam a̱zaghyi A̱gwaza da̱nian nyin.
52003010	Zi̱ ni̱ naai A̱gwaza za̱m a̱ta̱mam ma̱ng a̱tyetuk da̱nian zi̱ ka li nyin a̱ghyi ma̱ng a̱ghyi, a̱wot zi̱ bu shya̱ a̱wat nang zi̱ na ntyiet nyin kyang nang nyi sang di̱ nwuak a̱chuchuk nyin hu a̱ni.
52003011	Ma̱ninika, yok A̱gwaza a̱ yet A̱tyia̱ nzi̱t wu a̱ni ma̱ a̱pyia̱ gu, ma̱ng A̱tyoli nzi̱t Yesu, gu khwuk zi̱t vak zi̱ bai ma̱ng a̱nyin.
52003012	Yok A̱gwaza a̱ tyia̱ chat á̱ghyang nyin hu ma̱ng a̱mgba̱m á̱niet ba, ku mban ba̱t kuzang jen ma̱nang zi̱ nchat nyin a̱ni.
52003013	Yok A̱gwaza a̱ bu tyia̱ nfwuo nyin na gba̱gbak, nyi yet á̱niet sang a̱bun, nyi bu yet á̱za̱za̱rak a̱zaghyi nggu, a̱tuk nang A̱tyoli nzi̱t wu Yesu Kristi na mbwuok ndung ma̱ng á̱za̱za̱rak á̱niet khwi, ba̱ yet á̱si̱ nggu ba a̱ni.
52004001	Di̱ ngaan hu, á̱niet khwi Yesu ba nang n chat a̱ni, zi̱ naai nyin mami a̱lyoot A̱tyoli nzi̱t wu Yesu, nyi swan swat ku myim A̱gwaza a̱ni, ma̱nang zi̱ ka̱n tyiet nyin a̱ni. Ma a̱nia wa nyi nswan ma̱nini, a̱wot zi̱ tyia̱ nyin gba̱gbak nyi ya a̱son nyi mban di̱ nyia̱ a̱nia hu ba̱t.
52004002	Mat nyi lyen tyiet hu zi̱ ku tyiet nyin mat tyok A̱tyoli Yesu hu a̱ni.
52004003	Tyiet huni huhwa yet; A̱gwaza chat nyi jaat á̱pyia̱ nyin, nyi swan a̱za̱za̱rak nswat, a̱wot nyi ghwon kuzang tangka̱i a̱shi̱shi̱k nyia̱.
52004004	Ku yet ta hwa kuzang a̱yin a̱ lyen si̱sak ji gu na mba̱ng vam nggu hu ma̱ za̱za̱rak di̱n vak nang á̱ na nchyin a̱ni.
52004005	Nyi yok nyia̱ a̱ka̱tuk nshyuo vam nang nnwap na̱ chyi A̱gwaza ni̱ nnyia̱ a̱ni bah.
52004006	A̱wot ma̱ a̱lyiat katnaan, a̱yin gu yok bwuo a̱tyu khwi a̱bun ku a̱ shyok gu di̱n vak kwai ma̱ng a̱byii̱k nggu wu bah. Mat A̱gwaza na tan a̱ka̱tuk nyia̱ konyan a̱ nyia̱ tangka̱i katnaan huni a̱ni, ma̱nang zi̱ ka̱n tak ma̱ng a̱nyin, zi̱ si̱ gba nyin a̱ni.
52004007	A̱gwaza ku yei nzi̱t, zi̱ swan a̱shi̱shi̱k nswat bah. A̱wot a̱ yei nzi̱t, zi̱ jaat á̱pyia̱ nzi̱t zi̱ swan a̱za̱za̱rak nswat wa.
52004008	Mat a̱nia, a̱tyu a̱ lak tyiet huni a̱ni, a̱ lak khwi tyiet a̱tyubishyi hwa bah. A̱gwaza a̱ nang nyin A̱za̱za̱rak Ntswa nggu wu a̱ni, nggu wa nang gu lak.
52004009	Da̱ a̱lyiat chat á̱ghyang na, zi̱ na chat zi̱ lyuut nyin ndyo bah. Mat nyin ma̱ á̱pyia̱ nyin, A̱gwaza wa ka̱n tyiet nyin, nyi ka chat á̱ghyang.
52004010	A̱tsak a̱lyiat, nyi wa ka̱n tak nang nyi nchat a̱mgba̱m á̱niet khwi ba̱ shya̱ mi̱ fam a̱byin Ma̱kidoniya a̱ni. A̱mgba̱m ma̱ng a̱nia, á̱niet khwi Yesu nang n chat a̱ni, zi̱ tyei nyin gba̱gbak, nyi ya a̱son nyi bu mbeang chat á̱ghyang hu.
52004011	Nyi kwan nyi swan shonshyon. Nyi tyia̱ a̱lyia̱ di̱ nkyang nang nyi nyia̱ a̱ni. A̱wot nyi yok tyei á̱ghyi di̱ si̱ á̱ghyang á̱niet bah. Nyi bu nyia̱ nta̱m ma̱ng mbwak nyin. Nyi beang á̱pyia̱ nyin, ma̱nang zi̱ ku ntak ma̱ng a̱nyin a̱ni.
52004012	Nyi nyia̱ a̱nia da̱nian nyi ka swan swat shansham da̱ a̱vwuo á̱niet ba̱ nwai khwi Yesu a̱ni, ba̱ bu chyin nyin, a̱wot nyi ka yok ta̱yuk da̱ á̱ghyang á̱niet bah.
52004013	Ma̱ninika á̱niet khwi Yesu ba nang n chat a̱ni, da̱ a̱lyiat tazwa á̱niet khwi ba ba̱ ka̱n kwi a̱ni; zi̱ chat nyi shya̱ mi̱n dyin bah, ki̱ di̱ nfwuo nyin na na̱ du byian nang á̱kum á̱niet ba̱ sang tyia̱ fwuo di̱ swuan sang sangba̱p a̱ni.
52004014	Mat ki̱ zi̱ nwuak a̱chuchuk nang Yesu khwu, a̱wot á̱ si̱ ta̱ngam gu ma̱ng swuan ma̱ á̱niet ba̱ ka̱n kwi a̱ni; ma a̱nia wa zi̱ nwuak a̱chuchuk nang A̱gwaza na nta̱ngam á̱niet khwi ba̱ ka̱n kwi a̱ni ma̱ng swuan. A̱wot A̱gwaza na bwuok ma̱ng a̱mba dundung ma̱ng Yesu a̱ bai ndyo.
52004015	Ma̱nang a̱tyoli Yesu ma̱ a̱pyia̱ gu nhyia̱ a̱ni, zi̱ tak ma̱ng a̱nyin; nzi̱t á̱niet khwi zi̱ ni̱ swuan a̱ni, a̱tuk nang A̱tyoli Yesu na mbwuok a̱ bai a̱ni, zi̱ na khwat a̱son zi̱ myim ma̱ng Yesu ghwon á̱niet khwi ba̱ ka̱n kwi a̱ni bah, ku ma̱ chunchwiit.
52004016	Mat A̱tyoli Yesu ma̱ a̱pyia̱ nggu si̱ ba̱ bwuok a̱ neet Ma A̱gwaza tswazwa, a̱ kam mi̱ chet. A̱gba̱ndang a̱ta̱m tswa A̱gwaza na yorong ma̱ng a̱gba̱ndang a̱nwuat, a̱ bu na tyiap a̱gwa A̱gwaza. A̱wot á̱niet khwi Yesu ba̱ ka̱n kwi a̱ni, bibya na yet a̱son doot ma̱ng swuan ma̱ á̱niet ba̱ ka̱n kwi a̱ni.
52004017	A̱jawa nzi̱t á̱niet khwi Yesu ba̱ ni̱ swuan a̱ni, a̱mgba̱m zi̱t ma̱ng a̱mba á̱ na kyiak zi̱t á̱ nat ndyo mi̱ kyai tswazwa, zi̱ si̱ myim ndung ma̱ á̱ni̱nian ma̱ng A̱tyoli Yesu. A̱wot zi̱ na swan ndung ma̱ng a̱nggu si̱ nat sang sangba̱p.
52004018	Mat a̱nia, nyi tyia̱ á̱ghyang nyin gba̱gbak ma̱ng a̱lyiat nani.
52005001	Á̱niet khwi Yesu ba nang n chat a̱ni, tazwa njen ma̱ng a̱chak a̱kya, ku yet ta hwa zi̱ bu lyuut nyin ndyo bah.
52005002	Mat nyin ma̱ á̱pyia̱ nyin lyen chi̱k, nang mam A̱tyoli Yesu na mbai gba̱ngba̱ng, nang a̱tang ni̱ mbai a̱tyetuk a̱ni.
52005003	Jen nang á̱nietbishyi nshei ma̱ng á̱ghyang nyia̱, “Kuzang kyang kwai shansham ma̱ng swat nyinyang a̱ni!” Jen a̱ja ja a̱khwu ka na nkwa da̱ mba ma̱ gbi̱ri̱p da̱ a̱ka̱nyiung, ma̱nang a̱fa mbyin ni̱ ndoot a̱byii̱k ma̱ gbi̱ri̱p a̱ni! A̱wot ba̱ na shot bah.
52005004	Á̱niet khwi Yesu ba nang n chat a̱ni, nyi shya̱ mi̱ ndyin bah, nang mam a̱hwa na mbwuo nyin bwung nang a̱tang a̱ni.
52005005	A̱mgba̱m nyin, nyi yet mman a̱vwuo sai nia, ma̱ng mman a̱ta̱mam. Zi̱ yet á̱si̱ a̱tyetuk ku á̱si̱ mi̱ ndyin bah.
52005006	Huhwa mbyia̱, nyi yok kai nda nang á̱kum á̱niet ka a̱ni bah. Da̱ a̱kwonu a̱kya, zi̱ swan fwuong cham ma̱ng la̱p vam hwa.
52005007	Á̱niet ba̱ khat nda a̱ni, a̱tyetuk kya ba̱ ni̱ nkhat nda na. A̱wot á̱niet ba̱ hyeng a̱kan a̱ni, a̱tyetuk kya ba̱ ni̱ nhyeng na.
52005008	A̱wot nang zi̱ ngyet á̱niet a̱ta̱mam bya a̱ni, yok zi̱ cham á̱pyia̱ nzi̱t, zi̱ ni̱ nnwuak fwuo di̱ Yesu zi̱ bu chat á̱ghyang. Ku na chok zi̱t ma̱nang nkubi ntswam ni̱ nkup vam a̱ni. A̱wot yok zi̱ tyia̱ fwuo di̱ shya̱ san sang sangba̱p, ku na chok zi̱t, ma̱nang bung ntswam ni̱ nkup a̱pyia̱ a̱ni.
52005009	Mat A̱gwaza khai nzi̱t da̱nian a̱ ka nyiak zi̱t di̱ mwai lyen nggu hwa bah; da̱ a̱kwonu a̱kya, da̱nian zi̱ ka shya̱ san hwa mami A̱tyoli nzi̱t wu Yesu Kristi.
52005010	Nggu wa khwu da̱nian nzi̱t, da̱nian ku zi̱ shya̱ ma̱ng swuan ku zi̱ khwu, zi̱ ka swan dundung ma̱ng a̱nggu si̱ nat sang sangba̱p.
52005011	Mat a̱nia, nyi tyia̱ á̱ghyang nyin gba̱gbak. N nyi bu gbi̱ri̱ng á̱ghyang di̱ khwi Yesu, ma̱nang nyi nnyia̱ ma̱ninika a̱ni.
52005012	Á̱niet khwi Yesu ba nang n chat a̱ni, zi̱ chat nyi nwuak á̱niet ba ba̱ nyia̱ ta̱m mami nyin a̱ni shi. Bibya bu kwak nyin a̱son mami nta̱m A̱gwaza na, a̱wot ba̱ bu gba nyin.
52005013	Nyi nwuak ba a̱tsatsak shi, nyi bu chat ba, mat ta̱m hu nang ba̱ nyia̱ da̱nian nyin a̱ni. A̱wot nyi swan swat nyinyang ma̱ng á̱ghyang nyin.
52005014	Á̱niet khwi Yesu ba nang n chat a̱ni, zi̱ naai nyin, nyi gba á̱niet a̱ka̱li̱t. Nyi tyia̱ á̱niet fwuong nsum gba̱gbak. Nyi beang á̱niet sang chet. Nyi ni̱ nyap nfwuo ma̱ng konyan.
52005015	Nyi kwan nyi li nang a̱yin ma̱ nyin tan a̱ka̱tuk ma̱ng a̱ka̱tuk bah. Da̱ a̱kwonu a̱kya, nyi kwan nyi nyia̱ á̱ghyang nyin ma̱ng kuzang a̱yin a̱tan nta̱m.
52005016	Nyi ni̱ nshya̱ ma̱ng a̱lyia̱ sai kuzang jen.
52005017	Nyi ni̱ naai A̱gwaza nchi̱ri̱ng.
52005018	Nyi ni̱ ntak a̱gwai di̱ kuzang kyang ku bai a̱ni. Mat si̱ huni hwa yet kyang nang A̱gwaza chat da̱ a̱vwuo nyin á̱niet khwi ba̱ mun á̱pyia̱ ma̱ng Yesu Kristi a̱ni.
52005019	Nyi yok nvwuong A̱za̱za̱rak Ntswa wu nyia̱ nta̱m ma̱ nyin bah.
52005020	Nyi yok jhyuai a̱lyiat na nang a̱yaata̱m a̱kwonu A̱gwaza mami nyin ba̱ tak ba̱ si̱ tyai nyin dyo a̱ni bah.
52005021	Nyi ni̱ mmak kuzang kyang á̱ tak nyin a̱ni. Nyi ba̱ng si̱ ku yet a̱tan a̱ni.
52005022	Nyi ni̱ ntyong kuzang tangka̱i a̱ka̱tuk a̱lyiat.
52005023	Ma̱ninika, yok A̱gwaza ma̱ a̱pyia̱ gu a̱ nwuat swat nyinyang a̱ni, gu jaat a̱mgba̱m nyin nyi yet a̱za̱za̱rak a̱jhyem. Yok á̱ bu tyia̱ a̱mgba̱m tswá nyin ji, nfwuo nyin na, ma̱ng nvam nyin na, na̱ sang a̱bun, si̱ nat jen ji nang A̱tyoli nzi̱t wu, Yesu Kristi, na mbwuok a̱ bai a̱ni.
52005024	A̱gwaza a̱ yei nyin a̱ni, a̱ yet a̱tsotswat wa, a̱ na nyia̱ a̱nia za̱m.
52005025	Á̱niet khwi Yesu ba nang n chat a̱ni, nyi ni̱ naai A̱gwaza da̱nian nzi̱t.
52005026	Nyi byiat a̱mgba̱m á̱niet khwi ba ma̱ng vwuk chat á̱ghyang.
52005027	N kam nyin mami a̱lyoot A̱tyoli Yesu, nyi fang wusika jini a̱zaghyi a̱mgba̱m á̱niet khwi ba.
52005028	Yok A̱tyoli nzi̱t wu, Yesu Kristi, a̱ fa̱k shok nyin a̱mgba̱m.
53001001	Nung Bulut, Sila, ma̱ng Timoti nzi̱t bya lyuut nyin wusika jini. Zi̱ byiat nyin á̱niet khwi ma̱ a̱keang Ta̱solonika ba, ba̱ yet á̱si̱ A̱gwaza a̱tyia̱ nzi̱t wu ma̱ng A̱tyoli Yesu Kristi a̱ni.
53001002	Yok A̱gwaza a̱ yet A̱tyia̱ a̱ni ma̱ng A̱tyoli Yesu Kristi, ba̱ fa̱k shok nyin, ba̱ bu nang nyin swat nyinyang.
53001003	Á̱niet khwi Yesu ba nang n chat a̱ni, ku yet ta hwa, ku myim zi̱ gwai A̱gwaza kuzang jen da̱nian nyin, mat nang nyi mban di̱ nwuak fwuo di̱ Yesu, nyi si̱ bu mban di̱ chat á̱ghyang hu a̱ni.
53001004	Huhwa mbyia̱ nang nzi̱t ma̱ á̱pyia̱ nzi̱t ntam da̱ nyin mami susot á̱niet khwi A̱gwaza ji kuzang jen. Mat nyi gbang a̱lyia̱ nyi si̱ nyia̱ tsotswat, a̱mgba̱m ma̱ng a̱di̱di̱t ya̱fa̱k nang á̱ ya̱fa̱k nyin, ma̱ng a̱bung ka nang nyi swuo a̱ni.
53001005	Si̱ huni hwa tak zi̱t nang a̱tsotswat shi̱ri̱ya A̱gwaza wu nat cha̱chaat. A̱wot ku bu tak chi̱k nang nyi maai swat mi̱ Tyok A̱gwaza hu, da̱nian da̱ nhu hwa nang nyi nswuo a̱bung ka.
53001006	A̱gwaza yet a̱chuchuk wa. Mat a̱nia, á̱niet ba ba̱ ya̱shuk nyin a̱ni, A̱gwaza ma na ya̱shuk baa.
53001007	A̱wot nyin á̱niet ba nang á̱ ya̱fa̱k nyin di̱ yong huni a̱ni, A̱gwaza na nang nyin ma̱ng a̱nzi̱t a̱vwuo fwung di̱n jen nang A̱tyoli nzi̱t wu Yesu bye mbwuok neet Ma A̱gwaza tswazwa, gu ka tyai a̱pyia̱ nggu kpa̱sai a̱ni. A̱ na bwuok a̱ bai ma̱ng a̱cha̱chet a̱yaata̱m tswá A̱gwaza mami a̱gba̱ndang a̱lya̱ra̱p ndong, ka̱ na tak chet nggu hu a̱ni.
53001008	Di̱n jen bwuok bai nggu ji, á̱niet ba ba̱ lak lyen nggu hu a̱ni, ma̱ng á̱si̱ ba ba̱ lak khwi A̱sham Nkhang A̱tyoli Yesu nzi̱t ka a̱ni, A̱gwaza na nyia̱ mba shi̱ri̱ya.
53001009	Á̱ bye khap ba a̱zaghyi A̱gwaza á̱ sak zan. Á̱ na nyiak mbaa si̱ nat sang sangba̱p. Da̱ mba, ba̱ bye li a̱gba̱ndang a̱kyenkyai shi ma̱ng chet A̱gwaza hu ma̱ng á̱ghyi bah.
53001010	A̱tuk ka A̱tyoli Yesu na mbwuok a̱ bai á̱ nwuak gu a̱kyenkyai shi nggu wu a̱ni, a̱mgba̱m á̱za̱za̱rak á̱niet khwi ba ba̱ nwuak fwuo da̱ nggu a̱ni, ba̱ bye fa̱k a̱ga̱de. Ba̱ sak mbwak a̱bwonu. Nyin meang, nyi bye fa̱k a̱ga̱de, mat nyi ku nwuak a̱chuchuk da̱ a̱lyiat nang zi̱ ku tak ma̱ng a̱nyin a̱ni.
53001011	Si̱ huni hwa mbyia̱ nang kuzang jen zi̱ ngya a̱son di̱ naai A̱gwaza nzi̱t wu, da̱nian a̱ ka tyia̱ nyi swan tangka̱i swat hu ku myim di̱ si̱sak ji gu ngyorong nyin a̱ni. Zi̱ bu naai gu bu nang nyin chet nyi nyia̱ a̱mgba̱m a̱tan nkyang nang nyi nyia̱, mat nang nyi nnwuak fwuo da̱ nggu a̱ni.
53001012	Zi̱ bu naai A̱gwaza, á̱ ka dyep a̱lyoot A̱tyoli Yesu da̱nian tangka̱i swat nyin hu, a̱wot nyin meang A̱gwaza bu na dyep nyin, mat shok nggu ji da̱ nzi̱t ma̱ng a̱si̱ A̱tyoli nzi̱t wu Yesu Kristi.
53002001	Á̱niet khwi Yesu ba nang n chat a̱ni, da̱ a̱lyiat bwuok bai A̱tyoli Yesu Kristi nzi̱t na, ma̱ng si̱sak ji á̱ bye ntung nzi̱t da̱ a̱vwuo nggu ka a̱ni, zi̱ naai nyin;
53002002	nyi yok shim a̱yin a̱ kyiai nfwuo nyin na nyi tyia̱ ma̱ tai ma a̱nggang, nyia̱ a̱tuk ka nang A̱tyoli Yesu na mbwuok a̱ bai a̱ni, nyia̱ ku wa ka̱n bai ku si̱ swak. Nyi yok nwuak a̱chuchuk da̱ a̱lyiat a̱nia bah, ku nang a̱nyuu nyia̱ a̱ shei a̱lyiat A̱gwaza á̱zanson nang A̱za̱za̱rak Ntswa A̱gwaza wa tyia̱ gu ndyo a̱ni; ku a̱nyuu a̱ nyia̱ á̱ tyai gu ta̱m ji kpa̱sai; ku a̱nyuu a̱ ma nyia̱ á̱ lyuut mi̱ wusika ja neet da̱ a̱vwuo nzi̱t.
53002003	Nyi yok shim a̱yin a̱ laai nyin di̱ kuzang vak bah. Mat mam a̱hwa na bai bah, si̱ nang jen a̱chi̱nchi̱ri̱ng á̱niet swanta ji bai, a̱gwam tyei zat a̱wa a̱ swan a̱ni, á̱ sii tyai gu kpa̱sai. A̱gwam wuni wa ni̱ chong ma̱ng a̱khwu ka.
53002004	Nggu wa na yet a̱tyu lak li a̱mgba̱m kyang ku yet si̱ A̱gwaza a̱ni. A̱ si̱ bu nyia̱ na̱nvan ma̱ng kuzang kyang nang á̱ ni̱ kwok ntong hu a̱ni. A̱ na nwuat a̱pyia̱ nggu shi. A̱ na swan mami A̱li Nwuat Za̱nang A̱gwaza, a̱ tak nang nggu wa ngyet A̱gwaza wu.
53002005	Nyi bwung wa kee? N ku nhyia̱ ma̱ng a̱nyin a̱lyiat nani nang zi̱ shya̱ dundung ma̱ng a̱nyin.
53002006	A̱wot nyi lyen nang a̱yin nshya̱ a̱ vwuong a̱gwam tyei zat wu bai hu ma̱nini a̱ni, da̱nian á̱ ka tyai bai nggu hu kpa̱sai da̱ cha̱chaat njen nang A̱gwaza sak a̱ni.
53002007	Tyok a̱chi̱nchi̱ri̱ng swanta a̱hwa ka̱n nwuo nyia̱ ta̱m da̱ bang. A̱wot nggu a̱tyu nvwuong a̱chi̱nchi̱ri̱ng swanta wu na ya a̱son ma̱ng nvwuong hu, si̱ nat jen nang A̱gwaza bye nti̱n nggu a̱ni.
53002008	Jen a̱ja ja nang á̱ na ntyai a̱gwam tyei zat a̱wa kpa̱sai, a̱tyu nang A̱tyoli Yesu bye hyat gu ma̱ng swuan a̱bwonu nggu ji. A̱wot a̱ bu tyak ma̱ng a̱nggu ma̱ng a̱gba̱ndang a̱kyenkyai shi bwuok nggu wu di̱ ngaan njen wu a̱ni.
53002009	Nang a̱tyu tyei zat a̱wa bye mbai a̱ni, a̱ bye bai ma̱ng chet a̱ neet ndyo da̱ a̱vwuo A̱ta̱nyeang. A̱ nyia̱ a̱ri̱bi̱di, nkyang a̱ga̱de, ma̱ng a̱lama ma̱ a̱di̱di̱t ku li á ngyei na̱ neet da̱ a̱vwuo A̱gwaza kya. A̱wot na̱ yet si̱ bwoi a̱ka̱laa nia.
53002010	A̱ na laai á̱niet ba̱ shya̱ di̱n vak a̱khwu a̱ni, di̱ kuzang tangka̱i a̱ka̱tuk nvak, mat ba̱ lak chat san a̱tsatsak a̱lyiat wu, nang ba̱ na nshya̱ swuan sang sangba̱p a̱ni.
53002011	Mat a̱nia, A̱gwaza si̱ tyia̱ á̱ si̱ laai mba ba̱t á̱ mbeang, da̱nian ba̱ ka nwuak a̱chuchuk di̱ a̱mgba̱m bwoi a̱ka̱laa a̱nia.
53002012	A̱wot a̱ ka faat shi̱ri̱ya da̱ á̱niet ba̱ fwuong nyinyang nyia̱ a̱ka̱tuk, da̱ a̱kwonu ba̱ na nnwuak a̱chuchuk da̱ a̱tsak a̱lyiat wu a̱ni.
53002013	Á̱niet khwi Yesu ba nang n chat a̱ni, ku yet ta hwa zi̱ gwai A̱gwaza da̱nian nyin kuzang jen. Zi̱ gwai nang A̱gwaza nchat nyin, a̱wot a̱ ku khai nyin, nyin bya nyi tsa shya̱ swuan sang sangba̱p ji. Mat A̱za̱za̱rak Ntswa ja̱u nyin nyi ka yet á̱za̱za̱rak á̱niet, mat nwuak a̱chuchuk nyin hu da̱ a̱tsatsak a̱lyiat wu.
53002014	A̱ si̱ bu yorong nyin nyi shya̱ swuan sang sangba̱p nang nyi ku nfa̱k A̱sham Nkhang ka nang zi̱ ku tak ma̱ng a̱nyin a̱ni, da̱nian nyi ka shya̱ nwuo ma̱ a̱kyenkyai shi Yesu Kristi A̱tyoli nzi̱t wu.
53002015	Mat a̱nia, á̱na̱nyiuk nzi̱t ba mi̱ khwi Yesu nang zi̱ chat a̱ni, zi̱ chat nyi yong mi̱ chet. Nyi ya a̱son mi̱ khwi tyiet nang zi̱ ku tyiet nyin gi̱ngi̱ng a̱ni; si̱ zi̱ ku lyiat ma̱ng a̱nu, ma̱ng si̱ zi̱ bu lyuut nyin ndyo mi̱ wusika a̱ni.
53002016	Ma̱ninika, yok A̱tyoli nzi̱t, Yesu Kristi ma̱ a̱pyia̱ nggu, ma̱ng A̱gwaza a̱ yet A̱tyia̱ nzi̱t wu a̱ni, a̱ chat zi̱t a̱wot mat shok nggu ji, a̱ si̱ tyei nzi̱t gba̱gbak ku nwai tyiai a̱ni, a̱wot a̱ si̱ tyia̱ nzi̱t zi̱ ntyia̱ fwuo da̱ nggu;
53002017	yok gu tyia̱ nyin gba̱gbak, gu bu nang nyin chet nyi nyia̱ kuzang a̱tan nta̱m, nyi bu lyiat a̱tan a̱lyiat.
53003001	Di̱ ngaan hu á̱niet khwi Yesu ba nang n chat a̱ni, zi̱ chat nyi naai A̱gwaza da̱nian zi̱t, nang A̱lyiat A̱gwaza na na nteak a̱ kai a̱vwuo ka ma a̱nggang a̱ni, a̱wot á̱niet ba ba̱ san naa, ba̱ chyin ba̱ khwi naa, ma̱nang nyi ku nsan nyi si̱ khwi na a̱ni.
53003002	Nyi bu naai A̱gwaza da̱nian a̱ ka san zi̱t mbwak a̱ka̱tuk á̱niet ma̱ng á̱si̱ ba̱ nyia̱ a̱ka̱kpa̱t a̱ni. Mat á̱niet ma̱ a̱di̱di̱t ba̱ ka̱n nwuak a̱chuchuk da̱ A̱lyiat A̱gwaza na bah.
53003003	A̱wot A̱tyoli Yesu yet a̱tsotswat wa. A̱ na tyia̱ nyin gba̱gbak nyi yong mi̱ chet. A̱ bu ti̱n nyin bwak a̱ka̱tuk a̱yin a̱wa, nggu wa yet A̱ta̱nyeang ka.
53003004	Zi̱ byia̱ gbang a̱lyia̱ nang A̱tyoli Yesu na ntyia̱ nyi khwi tyiet nzi̱t hu, a̱wot nyi bu ya a̱son ma̱ng khwi huu.
53003005	Yok A̱tyoli Yesu, gu tyai nyin kpa̱sai, di̱ si̱sak ji nang A̱gwaza nchat nyin a̱ni; a̱ bu beang nyin nyi gbang a̱lyia̱, nyi nyap nfwuo nyi yong mi̱ chet ma̱nang nggu Yesu Kristi ku nnyia̱ a̱ni.
53003006	Á̱na̱nyiuk nzi̱t ba mi̱ khwi Yesu nang zi̱ chat a̱ni, zi̱ kam nyin mami a̱lyoot A̱tyoli Yesu Kristi; nyi ghwut vak a̱tyu khwi a̱ yet a̱buk a̱yin a̱ lak nyia̱ ta̱m a̱ni, a̱wot a̱ si̱ lak khwi tyiet hu nang zi̱ ku tyiet ba a̱ni.
53003007	Mat nyin, nyi lyen si̱sak ji nang ku mmyim nyi maat zi̱t a̱ni. Jen ji nang zi̱ ku nshya̱ ma̱ng a̱nyin a̱ni, zi̱ ku nyia̱ buk bah.
53003008	Da̱ nzi̱t, zi̱ ku ya kyayak a̱yin da̱ mi̱ nwai tan bah. Da̱ a̱kwonu a̱kya, zi̱ ku nyia̱ ta̱m a̱ta̱mam ma̱ng a̱tyetuk. Zi̱ si̱ nyia̱ ta̱m nkan a̱lahyia̱, mat zi̱ ku chat zi̱ yet kpa̱t da̱ a̱vwuo a̱yin bah.
53003009	Zi̱ ku nyia̱ ta̱m hu a̱nia, ku nang zi̱ mbyia̱ a̱wat za̱m nyi beang zi̱t a̱ni. A̱wot zi̱ ku nyia̱ nta̱m a̱nia, da̱nian zi̱ ka yet nyin kidee ja nang nyi na khwi a̱ni.
53003010	Neet di̱n jen nang zi̱ ku nshya̱ ma̱ng a̱nyin a̱ni, zi̱ ku kam nyin, nyia̱, “Ka̱ a̱yin lak nyia̱ ta̱m, gu yok ya kyayak bah.”
53003011	A̱mgba̱m ma̱ng a̱nia, zi̱ lyiat a̱lyiat nani, mat zi̱ fa̱k nyia̱ á̱ghyang á̱niet ma̱ nyin nyia̱ bwuk hwa; nyia̱ da̱ ba̱ chat ta̱m bah, ba̱ yet á̱niet nwuai mi̱ zwua̱i bya.
53003012	Zi̱ kam á̱niet a̱bya mami a̱lyoot A̱tyoli Yesu Kristi, zi̱ si̱ bu fat ba a̱sa̱kut zi̱ chat ba̱ swan di̱n tyan jhyung, ba̱ nyia̱ nta̱m ba̱ ya nkyayak á̱pyia̱ mba.
53003013	Da̱ a̱kwonu a̱kya, nyin á̱niet khwi Yesu ba nang n chat a̱ni, nyi yok veang di̱ nyia̱ a̱tan nta̱m bah.
53003014	Ka̱ a̱yin lak khwi tyiet nzi̱t hu ku shya̱ mi̱ wusika jini a̱ni, nyi cham a̱tyu a̱wa shansham. Nyi yok mun á̱pyia̱ ma̱ng a̱nggu bah. Nyi nyia̱ a̱nia, da̱nian a̱ ka fa̱k nsum.
53003015	A̱mgba̱m ma̱ng a̱nia, nyi yok kyiak gu nang a̱tyu lak li nyin a̱ni bah. Zi̱ chat nyi khwat gu a̱fufwuo nang a̱na̱nyiuk a̱ni.
53003016	Di̱ yong huni, zi̱ naai A̱tyoli Yesu a̱ nwuat swat nyinyang a̱ni, a̱ nang nyin swat nyinyang kuzang jen di̱ kuzang nvak. Yok A̱tyoli Yesu a̱ shya̱ dundung ma̱ng a̱nyin a̱mgba̱m.
53003017	Nung Bulut, nung gwa n dyuut byiat huni mi̱ bwak nung. Huhwa yet a̱lama wu a̱ tak nang wusika jini nneet da̱ a̱vwuo nung a̱ni.
53003018	Yok A̱tyoli nzi̱t wu Yesu Kristi a̱ fa̱k shok nyin a̱mgba̱m!
54001001	Nung Bulut n gyet a̱ta̱m Kristi Yesu mat A̱gwaza a̱ yet A̱tyusan nzi̱t ma̱ng Kristi Yesu, a̱tyu zi̱ ntyia̱ fwuo a̱ni, bibya tyia̱ nung ta̱m hu.
54001002	N dyuut ang wusika jini, n bu byiat ang Timoti a̱tsatsak nggwon nung di̱ nwuak fwuo di̱ Yesu. Yok A̱gwaza a̱ yet A̱tyia̱ a̱ni, ma̱ng Yesu Kristi nzi̱t, gu fa̱k shok nyin, a̱ fa̱k kunak nyin, a̱ nang nyin swat nyinyang.
54001003	N chat a ya nswan ma̱ a̱keang A̱fisut, ma̱nang n ku ntak ma̱ng a̱nwan nang n sweap naat mi̱ fam a̱byin Ma̱kidoniya a̱ni. Á̱ghyang á̱niet a̱ja ba̱ tyiet tyiet bwoi a̱ka̱laa. A̱wot n chat a kam mba, ba̱ yok.
54001004	Kam ba, ba̱ yok tsaai a̱tai tashikum, ma̱ng lyuut lyulyoot nche a̱yaatyia̱ a̱khwop ma̱ a̱di̱di̱t. Mat ntangka̱i a̱lyiat a̱nia ni̱ chong ma̱ng buk, da̱ a̱kwonu na̱ nchong ma̱ng tyei á̱niet gba̱gbak di̱ si̱sak ji nang ba̱ ni̱ nswan swat mba hu di̱ nwuak fwuo da̱ A̱gwaza.
54001005	Kyang nang tyiet nung huni fa a̱ni, huhwa yet; ku myim a̱mgba̱m á̱niet khwi ba̱ chat á̱ghyang ma̱ a̱za̱za̱rak nfwuo, ba̱ bu yet á̱niet ba̱ nwai nyia̱ a̱ka̱tuk nang nfwuo mba na kpaat ba a̱ni, ba̱ bu nwuak fwuo di̱ Yesu mami a̱chuchuk.
54001006	Á̱ghyang á̱niet wa ka̱n teap di̱ khwi ntangka̱i za̱kwá a̱nia. A̱wot ba̱ si̱ bwuk, ba̱ si̱ nwuo khwi a̱tai a̱lyiat.
54001007	Ba̱ chat á̱niet ba̱ kyiak ba nang á̱tsatsak á̱niet tyiet doka Musa a̱ni. A̱wot da̱ mba, ba̱ lyen kyang ba̱ lyiat a̱ni bah, ku nang ba̱ ndyiat ma̱ng gbang a̱lyia̱ a̱ni.
54001008	Zi̱ lyen nang doka ji ngyet a̱chuchuk, ki̱ á̱ nyia̱ nta̱m ma̱ng a̱nji di̱n vak hu ku myim a̱ni.
54001009	Zi̱ bu lyen nang á̱ nkpaat doka ji da̱nian á̱tsatsak á̱niet bya bah. Da̱ a̱kwonu a̱kya, á̱ kpaat ji da̱nian á̱niet lak khwi doka bya; á̱niet tyei zat, á̱niet lak khwi A̱gwaza, á̱niet nyia̱ a̱ka̱tuk nyia̱, á̱niet nwai yet a̱za̱za̱rak, á̱niet lak nwuak A̱gwaza shi, á̱niet ba̱ hyaai a̱yaatyia̱ ma̱ng a̱yaayang, ma̱ng á̱niet ba̱ hyaai á̱ghyang á̱niet a̱ni.
54001010	Á̱ kpaat doka ji da̱nian á̱niet katnaan, ma̱ng á̱niet nyia̱ shi̱shi̱k nyia̱, á̱tyok ba̱ khwat ma̱ng á̱tyok, ku á̱nyiuk ba̱ khwat ma̱ng á̱nyiuk, ma̱ng á̱niet nyiin á̱niet ba̱ lyiai mba di̱ khwo, á̱niet bwoi a̱ka̱laa, á̱niet ba̱ shyi shyishyi nyia̱ ba̱ na hyia̱ a̱tsak a̱lyiat a̱wot ba̱ si̱ tyat jii, ma̱ng a̱mgba̱m á̱niet ba̱ nyia̱ fi̱p ma̱ng a̱tsatsak tyiet wu a̱ni.
54001011	Tyiet huni nang á̱ tyia̱ nung ndyo mbwak a̱ni, shya̱ cha̱chaat ma̱ng a̱gba̱ndang shi A̱sham Nkhang, nang á̱ shei tazwa A̱gwaza a̱ byia̱ a̱li̱ba̱rka a̱ni.
54001012	N gwai Yesu Kristi A̱tyoli nzi̱t wu, a̱tyu a̱ tyia̱ nung chet di̱ nyia̱ gu ta̱m huni a̱ni. N gwai nggu nang gu nkyiak nung n gyet a̱tsotswat. A̱wot a̱ si̱ bu khai nung, n nyia̱ ta̱m da̱nian gu a̱ni.
54001013	A̱gwaza wa nwuak nung a̱wat kani, ku nang neet gbangbang n ku nyia̱ Kristi lihyat. N si̱ ngyet a̱tyu jhya̱ ma̱ng a̱ka̱kpa̱t, huhwa n si̱ ta̱shuk á̱niet khwi nggu ba. A̱mgba̱m ma̱ng a̱nia, A̱gwaza si̱ fa̱k kunak nung. Mat, n ku nyia̱ nkyang nani di̱ nwai lyen ma̱ng nwai nwuak a̱chuchuk.
54001014	A̱wot A̱tyia̱ nzi̱t wu ku nyia̱ nung shok gba̱mgbam. A̱ si̱ bu tyia̱ nung nwuak fwuo, n bu nchat á̱niet mat nang n mmun á̱pyia̱ ma̱ng Kristi Yesu a̱ni.
54001015	A̱lyiat nani yet a̱tsak a̱lyiat wa, na̱ si̱ bu myim zi̱ san naa: Yesu Kristi bai mi̱ swanta hu, gu ka san á̱niet nyia̱ a̱ka̱tuk nyia̱. A̱wot nung gwa ngyet a̱gwak wu ma̱ mba.
54001016	A̱mgba̱m ma̱ng a̱nia, A̱gwaza si̱ fa̱k kunak nung; da̱nian nung, n gyet a̱gwak wu swak ma̱ng nyia̱ a̱ka̱tuk hu a̱ni, Yesu Kristi si̱ tak nyap fwuo nggu hu ku nwai tyiai a̱ni da̱ nung. Huhwa, á̱ghyang á̱niet na fi̱k nang n gyet kidee di̱ si̱sak ji nang ba̱ na nnwuak fwuo da̱ nggu, ba̱ shya̱ swuan sang sangba̱p a̱ni mameang.
54001017	Yok a̱kyenkyai shi ma̱ng Tyok ku yong chi̱k da̱ A̱gwaza, a̱ yet A̱gwam sang sangba̱p; A̱gwaza a̱ na nwai khwu a̱ni, A̱gwaza nang a̱ nwai nwuan a̱ni, nggu wa yet A̱gwaza ma̱nyin nggu, si̱ nat sang sangba̱p. Samba̱rka!
54001018	Timoti, nggwon nung mami khwi Kristi, n tyia̱ tyiet huni mbwak ang. Tyiet huni hwa yet kyang hu nang a̱ta̱m a̱kwonu A̱gwaza mami á̱niet khwi ba ku mi̱ ndyiat tazwa ang neet mi̱ jen ji swak a̱ni. Yok tyiet a̱ta̱m a̱kwonu A̱gwaza huni ku tyia̱ ang gba̱gbak nang a na nkwan a̱tan a̱yaat a̱ni.
54001019	Nwuak fwuo da̱ Kristi, a khwi gu cha̱chaat kuzang jen ma̱ng fwuo nyiung ku nwai kpaat ang a̱ni. Á̱ghyang á̱niet, ba̱ ka̱n dak khwi a̱tan nkyang nang nfwuo mba na tak ku myim ba̱ nyia̱ a̱ni. Mat a̱nia, ma̱nang kukwon a̱wak ni̱ ndwi da̱ a̱fang ku fwuoi ku seang a̱ni. Ma a̱nia wa, á̱niet bani nwuak fwuo mba hu seang.
54001020	Mami mba, á̱ mbyia̱ Himinayat ma̱ng A̱liza̱nda, á̱niet ba nang n ku nvwuong ghwut ndyo mi̱ susot á̱niet khwi ji. N si̱ ntyia̱ mba mbwak A̱ta̱nyeang ka, ka̱ gba mba ba̱ ka ghwon nyia̱ A̱gwaza wu lihyat hu.
54002001	Di̱ ntsa hu, n chat n tyiet nyin, nyi ni̱ nnaai A̱gwaza da̱nian a̱mgba̱m á̱niet ba. Nyi yong mi̱ di̱ naai guu da̱ a̱kwonu mbaa kuzang jen. Nyi gwai nggu da̱nian ba.
54002002	Nyi ni̱ naai da̱nian á̱gwam ma̱ng a̱mgba̱m á̱niet ba ba̱ ba̱ng tyok a̱ni, da̱nian zi̱ ka swan swat nyinyang ma̱ng á̱ghyang, zi̱ swan shonshyon, a̱wot zi̱ swan a̱za̱za̱rak nswat di̱ fwuong a̱wun A̱gwaza.
54002003	Tangka̱i naai huni yet a̱tan kyang. A̱wot A̱gwaza a̱ yet A̱tyusan nzi̱t wu a̱ni, chat hu za̱m,
54002004	Nggu wa chat a̱mgba̱m á̱niet ba ba̱ shya̱ swuan sang sangba̱p, a̱wot ba̱ fi̱k a̱chuchuk wu.
54002005	A̱gwaza yet a̱nyiung wa, a̱wot á̱ si̱ bu byia̱ a̱tyu a̱ yong ma̱ a̱ka̱wa̱tyia̱ a̱kwonu á̱nietbishyi ma̱ng A̱gwaza wu a̱ni; a̱tyu a̱wa nggu wa yet Yesu Kristi.
54002006	Nggu wa ku nwuak swuan nggu ji da̱nian gu ka san a̱mgba̱m á̱niet swanta ba, ba̱ yet á̱sa̱t á̱niet. Si̱ huni hwa yet ta̱m ji nang á̱ ku tak kpa̱sai da̱ cha̱chaat njen a̱wa a̱ni.
54002007	Mat tak ta̱m jini kpa̱sai hwa, nang á̱ ku ntyia̱ nung n gyet a̱ta̱m Yesu ma̱ng a̱tyu shei A̱sham Nkhang wu. N si̱ bu ngyet a̱tyu tyiet nwuak a̱chuchuk ma̱ng a̱tsatsak da̱ a̱vwuo Nnwap na̱ nwai yet A̱yahudawa a̱ni. N shei a̱tsak a̱lyiat wa, la hwa nang n bwoi bah.
54002008	N chat á̱tyok ba mi̱ kuzang a̱tung sot á̱niet khwi ba̱ naai A̱gwaza wu, ma̱ng neap a̱za̱za̱rak mbwak mba wu tswazwa kuzang jen di̱ mi̱n mwai lyen, ma̱ng nwai but mi̱ fwuo.
54002009	N bu nchat á̱nyiuk ba ba̱ ta̱bat á̱pyia̱ mba di̱ si̱sak nang ba̱ na nkhwi a̱yaatoot ba̱ myim a̱ni. Ba̱ yok bat pyia̱ hu di̱ chat shei yet, ma̱ng tyia̱ zi̱nariya, ku a̱mya̱myat wulu, ku a̱yaatoot ba̱ la̱u byia̱ kurum a̱ni bah.
54002010	Da̱ a̱kwonu a̱kya, n chat ba̱ yong mi̱ di̱ nyia̱ a̱tsatsak nta̱m wa, ma̱nang ku mmyim á̱nyiuk ba ba̱ kyiak pyipyia̱ mba nang a̱tsatsak á̱niet khwi ba̱ fwuong a̱wun A̱gwaza a̱ni.
54002011	Ku myim á̱nyiuk ba̱ tyia̱ nyonywang di̱n jen tyiet ma̱ a̱ka̱tung sot á̱niet khwi ma̱ng a̱tsatsak ghyuai a̱pyia̱.
54002012	N shim á̱nyiuk ba̱ tyiet ku ba̱ nyia̱ tyok tazwa á̱tyok mami a̱tung sot á̱niet khwi bah. Ku myim ba̱ swan nyonywang.
54002013	Mat A̱da̱mu wa nang A̱gwaza ku tsa mat hu, a̱ sii du nyia̱ A̱wa.
54002014	A̱wot A̱da̱mu wa nang A̱ta̱nyeang ka ku laai bah. A̱wa wa nang á̱ ku laai, a̱ si̱ nyia̱ a̱ka̱tuk nyia̱ wu.
54002015	A̱mgba̱m ma̱ng a̱nia, á̱nyiuk na shya̱ shyichet nang ba̱ na ntyei mman, ka̱ ba̱ yong di̱ nwuak a̱chuchuk, ma̱ng chat, ma̱ng a̱za̱za̱rak swat ma̱ng sang gba̱p a̱pyia̱.
54003001	A̱lyiat nani yet a̱tsak a̱lyiat wa nyia̱, “A̱tyu a̱ byia̱ di̱dang yet a̱kwak a̱son á̱niet khwi a̱ni, a̱ chat a̱tsatsak ta̱m wa.”
54003002	Mat a̱nia, a̱tyu a̱kwak a̱son á̱niet khwi ba a̱ni, ku yet ta hwa a̱ byia̱ tangka̱i za̱kwa huni, a̱ yet: A̱tyu sang a̱bun a̱zaghyi á̱niet, a̱tyu a̱byii̱k a̱nyiung, a̱tyu ta̱bat a̱pyia̱, a̱tyu a̱ byia̱ a̱chuchuk a̱di̱dam, a̱tyu nang á̱ chyin a̱ni, a̱tyu saai á̱nietchen a̱mali nggu, a̱tyu a̱ lyen tyiet shansham a̱ni,
54003003	a̱tyu nwai hyeng a̱kan, a̱tyu nwai nyia̱ zook, a̱tyu nyia̱ shonshyon, a̱tyu swan swat nyinyang, a̱tyu sang shyuo kurum.
54003004	A̱tyu a̱ lyen si̱sak ji nang gu na mba̱ng kyang bwak nggu hu shansham a̱ni. A̱wot a̱ bu yet a̱tyu nang mman nggu na fwuong nggu, á̱ bu nwuat gu shi a̱ni.
54003005	Mat ka̱ a̱yin lyen si̱sak ji nang gu na mba̱ng kyang bwak nggu hu a̱ni bah, a̱ na nyia̱ ni wa, a̱ mba̱ng á̱niet khwi A̱gwaza ba?
54003006	A̱wot gu yok yet a̱niet a̱fai mi̱ khwi Yesu hu bah; kalak gu nwuo gba̱p a̱pyia̱, a̱wot a̱ si̱ kwa mi̱ shi̱ri̱ya nang á̱ na nyia̱ A̱ta̱nyeang ka ndyo a̱ni.
54003007	Ma̱ng a̱tyu nang á̱niet nwai khwi A̱gwaza nwuat gu shi a̱ni; kalak a̱ du kwa mi̱ tsi̱ntsat A̱ta̱nyeang gu khwat a̱pyia̱ nggu nsum.
54003008	Ma a̱nia wa, ku myim á̱niet beang nta̱m A̱gwaza meang, ba̱ byia̱ ntangka̱i za̱kwá jini, ba̱ yet á̱niet nang á̱ nwuat ba shi a̱ni, á̱niet nwai lyiat a̱fa feang, á̱niet ba̱ nwai la̱u hyeng a̱kan a̱ni, á̱niet ba̱ nwai shyuo á̱niet di̱ kurum a̱ni,
54003009	á̱niet ba̱ ba̱ng tyiet hu ku shya̱ di̱ niat nang A̱gwaza tyai kpa̱sai a̱ni, a̱wot ba̱ yet á̱niet ba̱ ka̱n nwai nyia̱ a̱ka̱tuk nang nfwuo mba na nkpaat ba a̱ni.
54003010	Di̱ ntsa hu, ku myim á̱ ya mmak ba, ka̱nang á̱ shya̱ mba ma̱ng a̱bun bah, ba̱ sii nnwuo beang ta̱m A̱gwaza hu.
54003011	Ma a̱nia wa, á̱nyiuk mba ba meang, ku yet ta hwa ba̱ yet: á̱nyiuk nang á̱ nwuat ba shi a̱ni, á̱nyiuk nwai tyam á̱ghyang á̱niet, á̱nyiuk ta̱bat a̱pyia̱, ma̱ng á̱nyiuk ba̱ nyia̱ tsotswat di̱ kuzang kyang a̱ni.
54003012	A̱tyu beang ta̱m A̱gwaza, ku yet ta hwa, a̱ yet: a̱tyu a̱byii̱k a̱nyiung, a̱tyu a̱ lyen si̱sak nang gu na mba̱ng mman nggu na ma̱ng a̱mgba̱m kyang bwak nggu hu a̱ni.
54003013	Á̱niet ba̱ nyia̱ ta̱m beang shansham mami sot á̱niet khwi a̱ni, ba̱ ni̱ shya̱ a̱tan a̱lyoot. Ba̱ bu ni̱ gbang a̱lyia̱ di̱ lyiat tazwa nwuak nfwuo mba na di̱ Kristi Yesu.
54003014	N dyuut ang nkyang nani ma̱ninika, ku nang n byia̱ fwuo n chat n bai da̱ a̱vwuo ang ma a̱nggang a̱ni.
54003015	A̱wot ka̱ á̱ tyia̱ nung dyem n si̱ nda beang, n dyuut wusika jini da̱nian nyi ka lyen si̱sak ji nang ku myim zi̱ na nnyia̱ ta̱m mami sot á̱niet khwi ji a̱ni. Sot ji, ji̱ yet si̱ A̱gwaza a̱ byia̱ swuan a̱ni. Sot á̱niet khwi ji yet a̱gba̱ndang a̱ka̱nka̱ra̱ng tsuung ma̱ng kuntyin a̱chuchuk hu a̱ni.
54003016	Kyang ku nshya̱ di̱ niat di̱ tyiet nwuak a̱chuchuk nzi̱t hu a̱ni, shi za̱m. Huhwa yet: Yesu ku chyok a̱ bai mi̱ vam A̱tyubishyi. A̱za̱za̱rak Ntswa ku tak nang nggu ngyet a̱tsatsak wa. A̱wot á̱za̱za̱rak a̱yaata̱m tswá A̱gwaza si̱ li ngguu. Á̱ ku shei A̱sham Nkhang nggu ka, á̱ kai a̱mgba̱m nnwap mi̱ bibyin swanta hu. A̱mgba̱m á̱niet mi̱ swanta ba si̱ nwuak a̱chuchuk da̱ nggu. A̱wot á̱ si̱ kyiak gu á̱ nat ndyo Ma A̱gwaza tswazwa mami a̱kyenkyai shi nggu wu.
54004001	A̱za̱za̱rak Ntswa A̱gwaza shei ma̱ng a̱nzi̱t kpa̱sai nyia̱, di̱ ngaan njen wuni, á̱ghyang á̱niet na bwuok lilyim di̱ nwuak fwuo di̱ Kristi. Ba̱ na myiai a̱fufwuo á̱ fwuong tswá bwoi a̱ka̱laa, ji̱ laai mba. Ba̱ bu khwi a̱ka̱tuk tyiet wu a̱ neet da̱ a̱vwuo á̱ka̱tuk ntswá a̱ni.
54004002	Tyiet huni neet da̱ a̱vwuo á̱bubuk á̱niet ba̱ bu yet á̱niet bwoi a̱ka̱laa a̱ni; á̱niet nang nfwuo mba na ka̱n tyia̱ gba̱pdok, na̱ bu si̱ mi̱n kpaat ba bah, nang á̱ ni̱ fwui na ma̱ng long ntswam a̱ni.
54004003	Ntangka̱i á̱niet nani vwuong á̱niet ba nyia̱ nyeang ma̱ng ya nkyayak njhyang nang A̱gwaza mat da̱nian á̱tsotswat á̱niet ba̱ nwuak a̱chuchuk, a̱wot ba̱ si̱ bu lyen a̱tsatsak wu ba̱ san ma̱ng a̱gwai a̱ni.
54004004	Mat kuzang kyang nang A̱gwaza mat, ku yet a̱sham. Á̱ mbyia̱ kyang nang á̱ na lak a̱ni bah. A̱wot a̱mgba̱m kuzang kyang á̱ na san hu mami naai ma̱ng a̱gwai.
54004005	Mat zi̱ lyen á̱ jaat hu ma̱ng a̱lyiat A̱gwaza na ma̱ng naai hu.
54004006	Ka a tyiet á̱niet khwi Yesu ba ntangka̱i nkyang nani, a na yet a̱tan a̱tyu nta̱m Yesu Kristi, nang a̱tyu a̱ mban mami a̱lyiat nwuak a̱chuchuk na a̱ni, ma̱ng a̱tan tyiet nang a khwi ba̱ng ba̱ tat a̱fwun a̱ni.
54004007	A̱wot tyong zan ma̱ng tsaai a̱tai tashikum ma̱ng a̱tai nkhang da̱ a̱ yet kyang a̱ni bah. Da̱ a̱kwonu a̱kya, nyep a̱pyia̱ ang di̱ khwi A̱gwaza hu.
54004008	Nyep vam a̱tyubishyi ni̱ beang ma̱ a̱da̱dei. A̱wot khwi A̱gwaza hu yet di̱ kuzang nvak, mat huhwa yet za̱kwa ji nwuat kpangti̱n ma̱nini ma̱ng swuan sang sangba̱p ji chobai a̱ni.
54004009	A̱lyiat nani yet a̱tsak a̱lyiat wa. A̱wot na̱ myim á̱ khwi naa ma̱ cha̱chaat.
54004010	Huhwa mbyia̱ nang zi̱ nhyai nta̱m na ma̱ng swuo a̱bung ba̱t, mat zi̱ ntyia̱ nfwuo nzi̱t na da̱ A̱gwaza nswuan, a̱tyu a̱ yet A̱tyusan á̱nietbishyi ba a̱mgba̱m a̱ni, á̱niet khwi bibya na swak.
54004011	Tyiet ba nkyang nani, a bu yong gi̱ngi̱ng ba̱ myiam naa.
54004012	Yok ghwon a̱yin gu jhyuai ang mat a yet fi̱ng bah. A̱wot yok a yet kidee nang á̱niet khwi ba na myiam da̱ nwan a̱ni; da̱ a̱lyiat ang na, swat ang hu, chat á̱niet ang hu, nwuak a̱chuchuk ang hu, ma̱ng yet a̱za̱za̱rak.
54004013	Nwuak a̱pyia̱ ang kuzang jen a fang A̱lyiat A̱gwaza na kpa̱sai ma̱ a̱tung sot á̱niet khwi ji. A̱wot a ya a̱son ma̱ng shei ma̱ng tyiet a̱lyiat A̱gwaza na nfwuong jen nang n na mbai a̱ni.
54004014	Yok bwung za̱nang chet A̱za̱za̱rak Ntswa ji, ji̱ shya̱ ma̱ nwan nang á̱ ku nang ang, mat ta̱m ji nang á̱ shei á̱zanson tazwa ang a̱ni bah. Si̱ huni ku bai di̱n jen nang a̱yaakwak a̱son á̱niet khwi ba ku nsaai ang mbwak, á̱ si̱ ntyia̱ ang mi̱ ta̱m hu a̱ni.
54004015	Nyia̱ nta̱m ma̱ng nkyang nani nchi̱ri̱ng. A̱wot a bu nwuak a̱pyia̱ ang ba̱t da̱ na, da̱nian a̱mgba̱m á̱niet ba ba̱ ka li ya a̱son ang hu.
54004016	Chok a̱pyia̱ ang shansham ma̱ng tyiet ang hu. Gbang a̱lyia̱ a nyia̱ nkyang nani, da̱nian ka̱ a nyia̱ na a na san a̱pyia̱ ang, a̱wot a bu san á̱niet ba̱ fwuong a̱lyiat ang na a̱ni.
54005001	Yok ngai ma̱ng a̱niet khwop a̱niet bah. A̱wot mwang gu nang nggu wa yet a̱tyia̱ ang wa a̱ni. A ni̱ kyiak nfi̱ng á̱tyok na nang á̱na̱nyiuk ang bya a̱ni.
54005002	A̱khwukhwop á̱nyiuk ba meang, a kyiak ba nang a̱yaayang ang a̱ni. A̱wot a̱ka̱neam á̱nyiuk na, a kyiak mba nang á̱na̱nyiuk ang a̱ni, ma̱ng a̱mgba̱m a̱za̱za̱rak nfwuo.
54005003	Beang á̱nyiuk nang á̱tyok mba ba ka̱n kwi a̱ni, á̱si̱ ba mami a̱chuchuk ba̱ sang á̱niet beang a̱ni.
54005004	A̱wot ki̱ a̱byii̱k nang a̱tyok nggu ka̱n khwu a̱ni byia̱ mman ku á̱ka̱mbwon, ba̱ ya ntsa myiam nyia̱ shok da̱ a̱vwuo kyang bwak mba hu. Da̱ a̱nia wa, ba̱ na ntan á̱niet mbyin mba ba. Si̱ huni hwa yet tangka̱i shok nang A̱gwaza wu chat a̱ni.
54005005	A̱byii̱k nang a̱tyok nggu wu khwu a̱ si̱ sang a̱tyu beang a̱ni, a̱ ni̱ tyia̱ fwuo nggu hu da̱ A̱gwaza. A̱wot a̱ ya a̱son mi̱ naai A̱gwaza wu di̱ chat gu beang guu, a̱tyetuk ma̱ng a̱ta̱mam.
54005006	A̱wot a̱byii̱k nang a̱tyok nggu wu ka̱n khwu a̱ si̱ tyia̱ a̱pyia̱ nggu di̱ chat fa̱k nyinyang hwa ma̱nyin hu a̱ni, a̱ li nang kwom a̱ni mi̱ tswa nggu ji, ku nang gu ni̱ swuan.
54005007	Tyiet sot á̱niet khwi ji a̱lyiat nani, kalak a̱yin a̱ du shya̱ kyang nang gu na nfwoi mba a̱ni.
54005008	A̱wot ka̱ a̱yin lak nyia̱ á̱na̱nyiuk nggu ba shok, a̱wot a̱ si̱ nyia̱ kyang mbwak nggu hu ndyo a̱ swak baa, a̱ fwuo nwuak a̱chuchuk nggu hu. A̱wot a̱ swak a̱tyu nwai khwi A̱gwaza ma̱ng yet a̱ka̱tuk.
54005009	Yok fang a̱byii̱k nang a̱tyok nggu ka̱n khwu a̱ni, tyei mami á̱nyiuk nang á̱tyok mba ba ka̱n kwi nang a̱niet khwi ba ni̱ beang a̱ni bah, si̱ nang gu tat a̱lyia̱ nswak a̱taa, a̱wot a̱ si̱ swan swat shansham ma̱ng a̱tyok a̱nyiung.
54005010	A̱ si̱ bu yet a̱byii̱k nang á̱ dyep di̱ nyia̱ a̱tan nkyang a̱ni. A̱wot a̱ si̱ go mman nggu na shansham, a̱ si̱ saai á̱nietchen a̱mali nggu ka, a̱ si̱ bu nyia̱ á̱niet nta̱m A̱gwaza ba a̱tan nta̱m ma̱ng ghyuai a̱pyia̱. A̱ si̱ beang á̱niet ba̱ swuo a̱bung a̱ni, a̱wot a̱ bu nwuak a̱pyia̱ nggu a̱mgba̱m di̱ nyia̱ kuzang tangka̱i kyang ku yet a̱tan a̱ni.
54005011	A̱wot yok fang a̱ka̱neam á̱nyiuk nang á̱tyok mba ba ka̱n khwi a̱ni, tyei ma̱ á̱nyiuk nang á̱tyok mba ba ka̱n kwi a̱ni bah. Mat jen nang shyuo nvam mba ji ndoot a̱ni, ba̱ ni̱ bwuak a̱ma á̱ nang Yesu Kristi ba̱ chat nat nyeang.
54005012	A̱jawa ba̱ khwat á̱pyia̱ mba shi̱ri̱ya di̱ tyat a̱li̱ka̱uli nang ba̱ nyia̱ di̱ ba̱ na nyeang a̱ni bah.
54005013	Kang mi̱ si̱ a̱hwa, ba̱ na myiam swat ma̱ tai ba̱ byian jen mba ji di̱ nwuai a̱ka̱sa á̱niet. Ba̱ la̱u a̱chyuang ma̱ng nwuai mi̱ zwua̱i. Ba̱ chwaat a̱lyiat di̱ nkyang di̱ na̱ myim a̱ni bah.
54005014	Mat a̱nia, n di ku myim a̱ka̱neam á̱nyiuk nang á̱tyok mba ba ka̱n kwi a̱ni, ba̱ nat nyeang ba̱ tyei mman. A̱wot ba̱ ba̱ng a̱ka̱sa mba na; mat ki̱ di̱ ba̱ du nwuak á̱niet lak li nzi̱t ba a̱wat nang ba̱ na mmang nzi̱t a̱lyem a̱ni.
54005015	Á̱nyiuk á̱ghyang nang á̱tyok mba ba ka̱n kwi a̱ni, wa ka̱n bwuak ba̱ si̱ khwi A̱ta̱nyeang ka.
54005016	A̱wot ki̱ á̱ byia̱ a̱byii̱k a̱ yet a̱tyu khwi nang gu byia̱ á̱na̱nyiuk ba nang á̱tyok mba ba ka̱n kwi mami á̱na̱nyiuk nggu ba a̱ni, ku yet ta hwa gu beang mbaa. A̱wot gu yok ghwon á̱niet khwi ba kpa̱t bah, da̱nian ba̱ ka beang á̱si̱ ba̱ sang á̱niet beang a̱ni.
54005017	A̱cha̱chet á̱niet khwi ba̱ nyia̱ ta̱m shansham a̱ni, ku myim á̱ nwuak ba shi. A̱wot á̱ bu tan mba shansham. A̱wot á̱si̱ ba ba̱ nyia̱ nta̱m shei a̱lyiat A̱gwaza ma̱ng tyiet hu a̱ni, bibya á̱ na beang á̱ swak.
54005018	Mat A̱lyiat A̱gwaza na nyia̱, “Nyak ji zi̱ swuai yak a̱ni, á̱ yok tyia̱ nji swom bah.” A̱wot á̱ bu lyuut nyia̱, “A̱tyu nta̱m maai á̱ tan nggu zang nggu ji!”
54005019	Yok san a̱hyiak tazwa a̱kwak a̱son a̱niet khwi bah, si̱ nang a shya̱ sheda da̱ a̱vwuo á̱niet a̱feang ku a̱tat.
54005020	Tazwa á̱niet kwak a̱son ba, ba̱ nyia̱ a̱ka̱tuk nyia̱ a̱ni, a gba mba kpa̱sai, da̱nian a̱mgba̱m á̱niet khwi ba̱ ka li, ba̱ nfa̱k a̱wun.
54005021	N kam ang a̱zaghyi A̱gwaza, ma̱ng Yesu Kristi, ma̱ng a̱yaata̱m tswá A̱gwaza nang á̱ khai a̱ni. N kam ang a khwi tyiet hu n tyiet ang a̱ni. Yok khai á̱niet da̱ á̱ghyi ku a tak nang a nchat a̱yin lan á̱ghyang di̱ kyang nang a nyia̱ a̱ni bah.
54005022	Yok ghan khai a̱yin, ku a sak nggu mbwak gu yet a̱kwak a̱son sot á̱niet khwi bah. Kalak a byia̱ bwak ma̱ a̱ka̱tuk nyia̱ nggu wu. Khap a̱pyia̱ ang zan, a yet a̱za̱za̱rak.
54005023	Yok yong di̱ swuo a̱sa̱khwot ma̱ nyin na bah. A ni̱ nswuo a̱sa̱khwot sum a̱na̱p na ma̱ a̱da̱dei, mat zwan a̱fa ma̱ng vam ku ni̱ nyia̱ ang a̱ni.
54005024	A̱ka̱tuk nyia̱ á̱ghyang á̱niet ni̱ ghwut kpa̱sai neet nang á̱ ka̱n nat da̱ a̱vwuo shi̱ri̱ya bah. A̱wot a̱ka̱tuk nyia̱ á̱ghyang á̱niet, á̱ ni̱ ba̱ li ngguu lilyim kya.
54005025	Ma̱ a̱nia wa, a̱tan nta̱m á̱ghyang á̱niet, á̱ ni̱ li nggu kpa̱sai. A̱wot a̱tan nta̱m nang á̱ghyang á̱niet nyia̱ da̱ bang a̱ni, á̱ghyang á̱tuk a̱ na ghwut kpa̱sai.
54006001	A̱mgba̱m á̱niet ba ba̱ yet á̱khwo a̱ni, ku myim ba̱ nwuak a̱yaatyoli a̱ka̱sa mba ba a̱mgba̱m shi; da̱nian ki̱ da̱ á̱niet nta ba̱ du jhyuai a̱lyoot A̱gwaza ka kpa̱sai ma̱ng tyiet nzi̱t hu.
54006002	Á̱khwo ba̱ byia̱ a̱yaatyoli a̱ka̱sa ba̱ yet á̱niet khwi A̱gwaza a̱ni, á̱khwo ba̱ yok shya̱ ta̱fwat ba̱ jhyuai mba bah. Mat a̱yaatyoli ba yet á̱na̱nyiuk mba bya mami Yesu. Da̱ a̱kwonu a̱kya, yok á̱khwo ba ba̱ nyia̱ mba ta̱m hu ku swak kyang ku myim a̱ni. Mat ya a̱son a̱yaatyoli mba hu na mun a̱ yet si̱ mba hwa nang á̱niet khwi ba chat a̱ni. Nkyang nani nia nang a na tyiet baa, a bu tyia̱ mba gba̱gbak.
54006003	A̱tyu a̱ tyiet tyiet hu ku nyia̱ na̱nvan ma̱ng si̱ nzi̱t hu a̱ni, a̱wot da̱ nggu a̱ shim a̱tsatsak ma̱ng a̱tan a̱lyiat Yesu Kristi A̱tyoli nzi̱t wu, ma̱ng tyiet nzi̱t hu ku yet si̱ khwi A̱gwaza a̱ni bah.
54006004	Tangka̱i a̱tyu tyiet a̱hwa yet a̱tyu a̱dung a̱pyia̱ wa. A̱ lyen kyang bah. A̱ yet a̱tyu la̱u a̱di̱di̱t chat fwuang, ma̱ng zok tazwa swáng a̱lyiat. Tyiet nggu hu chong ma̱ng ya fwuang, si̱ kwi swam, ghai di̱ susot, tyam á̱ghyang, ma̱ng bat á̱niet a̱ka̱tuk nyia̱.
54006005	Á̱niet a̱bya la̱u a̱di̱di̱t nyia̱ fi̱p da̱ a̱vwuo á̱niet ba̱ byia̱ a̱ka̱tuk nfwuo a̱ni. Ba̱ si̱ mi̱n fi̱k vak a̱chuchuk hu bah. Ba̱ dam á̱ ngyei khwi A̱gwaza hu yet vak shyat kurum hwa.
54006006	A̱tsak a̱lyiat, khwi A̱gwaza hu chong ma̱ng kpangti̱n ba̱t, ka̱nang a̱nyuu kyiak kyang nang gu byia̱ a̱ni hu ni̱ maai nggu.
54006007	Mat, zi̱ bai mi̱ zwá mi̱ swanta hu bah. Da̱ nzi̱t, zi̱ na ghwon swanta hu mi̱ zwá bah.
54006008	A̱wot, ki̱ zi̱ byia̱ kyayak ma̱ng a̱yaatoot, nkyang a̱nia maai nzi̱t.
54006009	A̱wot á̱si̱ ba̱ chat byia̱ zwá a̱ni, ni̱ kwak pyipyia̱ mba jat mak. Ba̱ kwa mi̱ tsi̱ntsat ma̱ng a̱bombwuon kyang ma̱ a̱di̱di̱t, ma̱ng a̱tai a̱ka̱tuk nshyuo a̱ swuo chet á̱nietbishyi, na̱ kwak ba á̱ nat ndyo di̱ byian ma̱ng a̱khwu a̱ni.
54006010	Mat a̱dodo chat kurum wa yet a̱tyin kuzang tangka̱i a̱ka̱tuk. Á̱ghyang á̱niet tyia̱ nfwuo mba na di̱ shyuo kurum. A̱wot ba̱ si̱ ghwon khwi vak nwuak a̱chuchuk mba hu. Ba̱ si̱ bu khwat pyipyia̱ mba a̱ka̱tuk byian nfwuo ma̱ a̱di̱di̱t.
54006011	A̱wot nwan Timoti, a̱tyu ta̱m A̱gwaza, tyong ntangka̱i a̱ka̱tuk nkyang nani. Da̱ a̱kwonu a̱kya, ntyia̱ a̱lyia̱ ba̱t di̱ nyia̱ tsotswat, khwi A̱gwaza, nwuak fwuo di̱ Kristi, chat á̱ghyang, gbang a̱lyia̱, ma̱ng nyia̱ shonshyon.
54006012	Kwan a̱tan a̱yaat, a tyia̱ a̱lyia̱ di̱ nwuak fwuo da̱ A̱gwaza. A ba̱ng swuan sang sangba̱p ang ji gi̱ngi̱ng. Mat swuan jini ja nang A̱gwaza wu ku ngyorong ang a san, nang a ku ntak a̱tsatsak nwuak a̱chuchuk kpa̱sai a̱zaghyi á̱niet khwi Yesu ma̱ a̱di̱di̱t a̱ni.
54006013	N kam ang a̱zaghyi A̱gwaza, a̱tyu a̱ nwuat kuzang kyang swuan a̱ni, ma̱ng Yesu Kristi a̱tyu a̱ ku gbang a̱lyia̱ a̱ si̱ tak a̱chuchuk kpa̱sai a̱zaghyi gwomna Buntut Bilatut ma̱ sa̱t a̱ni;
54006014	khwi a̱lyiat nani, na̱ yet a̱za̱za̱rak ma̱ng sang a̱bun a̱ni, si̱ nat mam nang Yesu Kristi A̱tyoli nzi̱t wu na mbwuok a̱ bai a̱ni.
54006015	Bwuok bai nggu hu na shya̱ da̱ a̱cha̱chaat njen nang A̱gwaza wu chat a̱ni; a̱tyu a̱ byia̱ a̱mgba̱m shi a̱ nyia̱ tyok ma̱nyin nggu a̱ni. Nggu wa yet, A̱gwam á̱gwam, ma̱ng A̱tyoli a̱yaatyoli.
54006016	Nggu wa ma̱nyin gu na nwai khwu. A̱ swan da̱ a̱vwuo ka̱ sai ma̱ mya̱myat, nang a̱tyubishyi si̱ mi̱n tat a̱ni bah. Á̱ mbyia̱ a̱tyu a̱ ka̱n di nggu a̱ni bah. Da̱ mba á̱ mbyia̱ a̱tyu a̱ si̱ mi̱n di nggu a̱ni bah. Yok shi ma̱ng chet ku nwai tyiai a̱ni, shya̱ dundung ma̱ng a̱nggu, si̱ nat sang sangba̱p, Samba̱rka!
54006017	Kam á̱niet ba̱ yet á̱niet nzwá mi̱ swanta hu a̱ni, ba̱ yok gba̱p a̱pyia̱, ba̱ yok tyia̱ nfwuo mba na di̱ zwá ji̱ tyiai a̱ni bah. Da̱ a̱kwonu a̱kya, ba̱ tyia̱ nfwuo mba na da̱ A̱gwaza wa; a̱tyu a̱ nwuat zi̱t kuzang tangka̱i kyang kuzang jen mi̱ fwuo nyiung nang zi̱ na nfwuong nyinyang a̱ni.
54006018	Kam mba ba̱ nyia̱ shok ma̱ng zwá ji, di̱ nyia̱ a̱tan nta̱m ba̱t; ba̱ ka ka̱u njii ma̱ng fwuo nyiung, ba̱ mbeang á̱kunak na.
54006019	A̱ni wa ba̱ na nsak á̱pyia̱ mba zwá ji̱ na yet a̱tyin swuan di̱n jen chobai a̱ni, da̱nian ba̱ ka shya̱ swuan ji yet a̱tsatsak swuan wu a̱ni.
54006020	Timoti, ba̱ng tyiet huni nang á̱ tyia̱ ang mbwak a̱ni. Khap a̱pyia̱ ang zan ma̱ng a̱tai a̱lyiat da̱ na̱ yet a̱si̱ A̱gwaza a̱ni bah, ma̱ng a̱ka̱tuk nfwuang a̱ yet tangka̱i mumwang nang á̱niet tyiet a̱bya nwuan á ngyei lyen kyang hwa a̱ni.
54006021	Mat á̱ghyang á̱niet ka̱n kyiak tyiet a̱ka̱laa huni nang a̱tan wa a̱ni. Di̱ nyia̱ a̱nia, ba̱ si̱ teap, ba̱ si̱ ghwon vak nwuak a̱chuchuk hu. Yok A̱gwaza a̱ fa̱k shok nyin a̱mgba̱m!
55001001	Nung Bulut, n gyet a̱ta̱m Yesu Kristi mat nang A̱gwaza wa nkhai nung, da̱nian n ka nshei a̱lyiat swuan sang sangba̱p, nang gu nyia̱ a̱li̱ka̱uli á̱ shya̱ di̱ nwuak fwuo di̱ Kristi Yesu a̱ni.
55001002	N dyuut ang wusika jini, n bu mbyiat ang Timoti, nggwon nung mi̱ khwi Kristi nang n chat a̱ni. Yok A̱gwaza a̱ yet A̱tyia̱ a̱ni ma̱ng Kristi Yesu A̱tyoli nzi̱t wu, a̱ fa̱k shok ang, a̱ fa̱k kunak ang, a̱wot a̱ nang ang swat nyinyang.
55001003	N gwai A̱gwaza a̱tyu nang n nyia̱ nggu ta̱m hu ma̱ng nwai nyia̱ a̱ka̱tuk nyia̱ nang fwuo nung hu na nkpaat nung a̱ni, ma̱nang a̱yaatyia̱ khwop nzi̱t ba ku nyia̱ a̱ni. Kuzang jen n ni̱ naai A̱gwaza da̱nian ang a̱tyetuk ma̱ng a̱ta̱mam.
55001004	Ki̱ n jhyung ndang a̱ghyi na di̱n jen nang zi̱ ku mbyiat sak a̱ni, a̱wot n ni̱ nchat n di ang ba̱t, da̱nian n ka nfa̱k a̱lyia̱ sai.
55001005	N jhyung a̱tsatsak nwuak fwuo ang wu da̱ Yesu, ma̱nang a̱yang a̱khwop ang wu Luwit, mbeang a̱yang byin ang wu Yunit ku nnwuak fwuo da̱ nggu a̱ni. A̱wot n dyen nang a na ngya a̱son a mbeang di̱ nwuak fwuo ang hu da̱ Yesu.
55001006	Huhwa mbyia̱, n chat n jhyung ang a fuut za̱nang chet ang ji shansham. Za̱nang chet ji nang A̱za̱za̱rak Ntswa A̱gwaza ku nang ang nang n ku nsak ang mbwak di̱n jen nwuo ta̱m ang ji a̱ni.
55001007	Mat A̱za̱za̱rak Ntswa nang A̱gwaza nang zi̱t a̱ni, a̱ yet a̱si̱ tyei nzi̱t a̱wun nia bah. Da̱ a̱kwonu a̱kya, a̱ tyei nzi̱t zi̱ yong mi̱ chet hwa, zi̱ chat á̱ghyang nzi̱t, zi̱ bu chat A̱gwaza, a̱wot zi̱ ta̱bat á̱pyia̱ nzi̱t shansham.
55001008	Mat a̱nia, yok fa̱k nsum di̱ shei A̱sham nkhang Yesu ka bah. A̱wot a bu yok fa̱k nsum nung nang n shya̱ mi̱ khwo hu da̱nian nggu a̱ni bah. Da̱ a̱kwonu a̱kya, nyi gbang a̱lyia̱ di̱ swuo a̱bung hu dundung mat A̱sham Nkhang Yesu mami chet A̱gwaza hu.
55001009	Nggu wa san zi̱t, a̱ si̱ yei nzi̱t zi̱ ka swan a̱za̱za̱rak nswat. A̱ san zi̱t mat kyang nang zi̱ nyia̱ wa a̱ni bah; a̱wot da̱nian la̱p sak gu hwa ma̱ng shok nggu ji. A̱ ku nyia̱ zi̱t shok jini da̱ a̱vwuo Kristi Yesu, neet nang á̱ ka̱n mat swanta hu bah.
55001010	A̱wot ma̱ninika di̱ bai Yesu Kristi A̱tyusan nzi̱t, huhwa nang á̱ si̱ ntyai nzi̱t shok jini kpa̱sai. Nggu wa tyak ma̱ng chet a̱khwu hu. A̱wot di̱n vak A̱sham Nkhang huni hwa nang gu ntyai nzi̱t swuan sang sangba̱p ji kpa̱sai.
55001011	A̱wot A̱gwaza wu khai nung, n gyet a̱ta̱m Yesu n shei A̱sham Nkhang kani, n bu tyiet kaa.
55001012	Huhwa mbyia̱ nang n swuo a̱bung kani. A̱mgba̱m ma̱ng a̱nia, n fa̱k nsum bah. Mat n dyen a̱tyu nang n nwuak fwuo da̱ nggu a̱ni. A̱wot n bu ngbang a̱lyia̱ a̱ maai a̱ chok A̱sham Nkhang ka nang nggu tyia̱ nung ndyo mbwak a̱ni, si̱ nat mam hu nang gu na mbwuok a̱ bai a̱ni.
55001013	Ba̱ng kidee a̱chuchuk tyiet ji nang a shya̱ da̱ a̱vwuo nung a̱ni shansham. Ku yet kidee nang a na khwi a̱ni. A̱wot a yong di̱ nwuak a̱chuchuk da̱ nhu. A mban di̱ chat nang a shya̱ di̱ mun á̱pyia̱ ma̱ng Kristi Yesu a̱ni.
55001014	Chok A̱sham Nkhang ka nang á̱ tyia̱ ang ndyo mbwak a̱ni, mat chet A̱za̱za̱rak Ntswa hu a̱ shya̱ ma̱ng nzi̱t a̱ni.
55001015	A lyen nang á̱niet khwi ma̱ a̱di̱di̱t mi̱ fam a̱byin A̱siya hu nang nung a̱ma, mbeang Faija̱lut ma̱ng Hamoja̱ni̱t.
55001016	A̱wot yok A̱gwaza a̱ fa̱k kunak kyang bwak Oni̱siforut, mat kuzang jen a̱ ni̱ bai a̱ ba̱ shyim nung fwuo hu. A̱ tyia̱ nung gba̱gbak. A̱ ku fa̱k nsum mat nang n shya̱ di̱ la̱p ma̱ng a̱nyanyang mi̱ khwo hu a̱ni bah.
55001017	Da̱ a̱kwonu a̱kya, mi̱ di̱ chyok bai nggu hu mi̱ Rom, a̱ si̱ kup á̱ghyi di̱ chat nung di̱ tityan ma̱ a̱di̱di̱t, si̱ nang gu nshya̱ nung.
55001018	Yok A̱gwaza wu a̱ fa̱k kunak Oni̱siforut a̱tuk bwuok bai Yesu ka! A̱wot a lyen ba̱t si̱sak ji nang Oni̱siforut ku mbeang nung ba̱t ma̱ a̱keang A̱fisut a̱ni.
55002001	Mat a̱nia, nwan Timoti nggwon nung mi̱ khwi Yesu, gbang a̱lyia̱ mat shok ji nang Kristi Yesu nyia̱ ang ndyo a̱ni.
55002002	Tyiet hu nang a fa̱k nang n tyiet a̱zaghyi á̱niet khwi ma̱ a̱di̱di̱t a̱ni, huhwa yet si̱ hu nang á̱tsotswat á̱niet ba san ba̱ si̱ shim a̱ni. Nwan meang, ma ntyiet á̱ghyang á̱niet ba̱ yet á̱tsotswat a̱ni, da̱nian mba meang ba̱ ma ndyen, ba̱ ka tyiet á̱ghyang á̱niet huu.
55002003	Gbang a̱lyia̱ ndung ma̱ng a̱nzi̱t di̱ swuo a̱bung hu, nang a̱tsotswat a̱tyu nzwang Yesu Kristi a̱ni.
55002004	A̱tyu nzwang a̱ shya̱ mi̱ nta̱m a̱ni, a̱ ni̱ kwan a̱ nyia̱ kyang hu nang a̱kwak a̱son nggu wu chat a̱ni. A̱wot da̱ nggu, a̱ ni̱ nwuo kyiai a̱pyia̱ nggu di̱ nta̱m a̱sai mbung bah.
55002005	Ma̱ a̱nia wa, a̱tyu a̱ yet nggwon chung a̱ni, a̱ si̱ mi̱n shya̱ zang bah si̱ nang gu khwi doka chung ji.
55002006	A̱wot, a̱tyu khap a̱ nyia̱ ta̱m ba̱t a̱ni, nggu wa ni̱ tsa shya̱ a̱fi̱ng ka di̱ yak hu nang gu kap a̱ni.
55002007	Nyia̱ a̱di̱dam da̱ a̱lyiat nang n shei ang a̱ni. A̱wot A̱gwaza na tyia̱ a fi̱k a̱mgba̱m a̱lyiat nani.
55002008	Nyia̱ a̱di̱dam di̱ Yesu Kristi kuzang jen, a̱tyu nang á̱ ku ta̱ngam ma̱ng swuan ma̱ á̱niet ba̱ ka̱n kwi a̱ni, a̱wot a̱tyu a̱ ku neet mi̱ kwai Da̱wuda ji a̱ni. Tyiet huni hwa yet A̱sham Nkhang ka nang n shei a̱ni.
55002009	Mat A̱sham Nkhang kani nang n shei a̱ni, kikya nang n swuo a̱bung ka. Ku si̱ tat á̱ vwuoi nung ma̱ng a̱nyanyang á̱ ngyei n gyet a̱tyu bwoi a̱bun wa. A̱mgba̱m ma̱ng a̱nia, da̱ mba, á̱ la̱p a̱lyiat A̱gwaza na ma̱ng a̱nyanyang bah.
55002010	Huhwa mbyia̱, n gbang a̱lyia̱ ma̱ng kuzang kyang da̱nian á̱niet khwi nang A̱gwaza khai a̱ni, nang mba meang na shya̱ swuan sang sangba̱p nang á̱ shyat neet da̱ a̱vwuo Yesu Kristi a̱ni, ba̱ bu shya̱ a̱kyenkyai shi nggu wu a̱ nwai tyiai a̱ni.
55002011	A̱lyiat nani yet a̱tsak a̱lyiat wa za̱m: “Ki̱ zi̱ kwi dundung ma̱ng a̱nggu, zi̱ bu na swuan dundung ma̱ng a̱nggu.
55002012	Ki̱ zi̱ gbang a̱lyia̱, zi̱ ma na ya tyok hu ndung ma̱ng a̱nggu. Ki̱ zi̱ ma fwuo lyen nggu hu, nggu meang a̱ ma na fwuo lyen nzi̱t hu.
55002013	Ki̱ zi̱ yet á̱niet nwai nyia̱ tsotswat bya, nggu a̱ na yong di̱ nyia̱ tsotswat nggu hu. Mat, a̱ si̱ mi̱n fwuo za̱kwa nggu ji bah.”
55002014	Yong mi̱ di̱ jhyung á̱niet ang ba tyiet huni, a bu gba mba a̱zaghyi A̱gwaza, ba̱ yok ya fwuang di̱ swáng a̱lyiat bah. Mat tangka̱i ya fwuang a̱hwa yet a̱tai a̱lyiat wa. A̱wot ji̱ si̱ byia̱ chet nang ji̱ na mbyian á̱niet ba ba̱ fwuong ji a̱ni.
55002015	Kwan ba̱t a shya̱ a̱tsak shim da̱ a̱vwuo A̱gwaza, nang a̱tyu nta̱m a̱ nwai fwuong nsum ta̱m nggu hu a̱ni. A tyiet a̱tsak a̱lyiat A̱gwaza wu cha̱chaat.
55002016	Tyong zan a ghwon á̱niet a̱tai a̱lyiat chyi A̱gwaza. Mat á̱niet ba̱ lyiat a̱nia a̱ni, ba̱ na mban lak khwi A̱gwaza hu.
55002017	A̱lyiat na ba̱ tyiet a̱ni, na̱ teak nang a̱gba̱ndang a̱gap a̱ ya vam a̱yin a̱ni. A̱cha̱chet á̱niet tyiet a̱feang shya̱ ma̱ mba; bibya yet Himinayat ma̱ng Filitut.
55002018	Ba̱ wa ka̱n ghwon khwi vak a̱chuchuk hu. A̱wot ba̱ laai á̱niet khwi ba nyia̱, á̱ wa ka̱n ta̱ngam zi̱t ma̱ng swuan ma̱ á̱niet ba̱ ka̱n kwi a̱ni! Di̱ nvak huni hwa ba̱ si̱ ntyia̱ á̱ghyang á̱niet si̱ bwuok lilyim di̱ khwi A̱gwaza hu.
55002019	A̱mgba̱m ma̱ng a̱nia, á̱niet khwi nggu ba li nang a̱fang tsa a̱tyin kuntyin nok nang A̱gwaza wu kpaat a̱ni. Á̱ si̱ mi̱n zwun ka bah. A̱wot a̱lyiat nani nia nang á̱ lyuut tazwa nka nyia̱, “A̱gwaza wu lyen á̱si̱ ba̱ yet á̱si̱ nggu a̱ni,” a̱wot, “Konyan wa nyia̱ a̱ khwi A̱gwaza a̱ni, ku yet ta hwa gu ghwon a̱ka̱tuk nyia̱.”
55002020	Ma̱ a̱gba̱ndang a̱li, á̱ mbyia̱ kyang nta̱m nang á̱ nyia̱ ma̱ng zi̱nariya ma̱ng a̱zurfa wa a̱ni ma̱nyin na bah. Á̱ mun á̱ mbyia̱ si̱ nang á̱ nyia̱ ma̱ng nkwon ma̱ng lyem a̱ni. Njhyang yet si̱ nyia̱ á̱za̱za̱rak nta̱m; njhyang si̱ yet si̱ nyia̱ nta̱m a̱lyuk.
55002021	Konyan wa jaat a̱pyia̱ nggu a̱ ti̱n ma̱ a̱ka̱tuk nkyang a̱ni, á̱ na kyiak gu nang a̱za̱za̱rak nkyang nta̱m a̱ jaat nang a̱tyoli jhyi a̱ na nnyia̱ kuzang a̱chuchuk nta̱m a̱ni.
55002022	Tyong a̱ka̱tuk nshyuo si̱ yet fi̱ng a̱yin. A̱wot a tyia̱ fwuo di̱ nyia̱ tsotswat, ma̱ng nwuak a̱chuchuk, ma̱ng chat á̱niet, ma̱ng swan swat nyinyang, dundung ma̱ng á̱niet ba̱ dyep A̱gwaza ma̱ng á̱za̱za̱rak nfwuo a̱ni.
55002023	Lak kyang ku na mun ang ma̱ng ya fwuang ma̱ tai di̱ ku byia̱ a̱pyia̱ a̱ni bah. A lyen nang a̱lyiat nani na ntyak di̱ zok ja.
55002024	A̱khwo A̱gwaza, ku myim gu la̱u fwuon zok bah. Da̱ a̱kwonu a̱kya, ku yet ta hwa gu nyia̱ shonshyon ma̱ng konyan; a̱ yet a̱gwak a̱tyu tyiet, a̱ byia̱ shyim fwuo ma̱ng á̱niet ba̱ tyei jhya̱ a̱ni.
55002025	Ku myim a̱khwo A̱gwaza gu yet a̱tyu ghyuai a̱pyia̱, gu tyiet á̱niet ba̱ nyia̱ fi̱p ma̱ng a̱chuchuk tyiet nggu wu a̱ni. Shimba, A̱gwaza wu na nwuak ba jen ba̱ ghwon a̱ka̱tuk nyia̱ mba wu, a̱wot ba̱ shim nang tyiet hu ngyet a̱chuchuk.
55002026	A̱jawa ka̱ ba̱ bwuok á̱ bai ma̱ng a̱di̱dam mba wu, ba̱ na shya̱ shot mbwak A̱ta̱nyeang, a̱tyu a̱ ta̱bat mba ma̱ a̱tsi̱ntsat nggu wu. Mat a̱ si̱ ka̱n tyia̱ mba ba̱ ka khwi vak nggu hu a̱ni.
55003001	Timoti, ku myim a lyen shansham nang á̱ na nswuo a̱bung ba̱t di̱ jen ngaan ji.
55003002	Di̱n jen a̱ja, á̱niet ba na yet, á̱niet chat á̱pyia̱ mba, á̱niet la̱u shyuo kurum, á̱niet tam da̱ á̱pyia̱ mba, á̱niet gba̱p a̱pyia̱, á̱niet ba̱ byian á̱ghyang ba lyulyoot ma̱ng a̱lyoot A̱gwaza a̱ni, á̱niet jhyuai á̱niet mbyin ba, á̱niet sang a̱gwai, á̱niet sang a̱wun A̱gwaza.
55003003	Á̱niet lak chat á̱ghyang, á̱niet ba̱ng á̱ghyang mi̱ fwuo, á̱niet tyam á̱ghyang, á̱niet nwai ta̱bat á̱pyia̱ mba, á̱niet a̱ka̱kpa̱t, á̱niet nyia̱ na̱nvan ma̱ng a̱mgba̱m kyang ku yet a̱tan a̱ni.
55003004	Á̱niet bani yet a̱yaabang a̱byin, á̱niet a̱gi̱gi̱k nyia̱, á̱niet ba̱ la̱u chat a̱kpai a̱ni, á̱niet chat fwuong nyinyang swak chat A̱gwaza hu.
55003005	Á̱niet bani shei nta nang ba̱ ngyet á̱tsatsak á̱niet khwi A̱gwaza bya. A̱wot da̱ chyet mba ka, ba̱ fwuo a̱tsatsak chet A̱gwaza hu. Tyong zan, a̱ ghwon ntangka̱i á̱niet a̱nia!
55003006	Á̱ghyang ma̱ mba yet á̱niet tyiet ba̱ ni̱ tsuam á̱ nwuai a̱ka̱sa á̱niet. Ba̱ laai á̱nyiuk ba̱ sang mumwang nang nfwuo mba na kpaat baa di̱ nyia̱ a̱ka̱tuk, a̱ si̱ yet mba ntangka̱i a̱kpi̱di̱dyi̱k nkpa̱t mi̱ nfwuo mba na. A̱wot a̱ka̱tuk nshyuo ma̱ a̱di̱di̱t si̱ jhyam ma̱ng a̱di̱dam mba wu.
55003007	(Á̱nyiuk bani kuzang jen ba̱ ni̱ shya̱ di̱ myiam. A̱mgba̱m ma̱ng a̱nia, ba̱ tat tyan lyen a̱chuchuk wu bah.)
55003008	Á̱niet tyiet bani ni̱ nnyia̱ fi̱p ma̱ng a̱chuchuk wu, ma̱nang Yanisa ma̱ng Yamba̱risu ku nnyia̱ fi̱p ma̱ng Musa gbangbang a̱ni. A̱di̱dam mba wu a̱ tyei a̱ka̱tuk. A̱wot nwuak a̱chuchuk mba hu yet a̱buk kyang wa.
55003009	Mat a̱nia, tyiet mba hu na ya a̱son bah. Mat ma a̱nggang konyan na li bwuon mba hu kpa̱sai, ma̱nang ku ku ndi ma̱ng Yanisa ma̱ng Yamba̱risu a̱ni.
55003010	A̱wot nwan, Timoti, a̱tsak a̱lyiat, a wa ka̱n khwi tyiet nung hu cha̱chaat; tangka̱i za̱kwa nung hu, ma̱ng kyang nang n fa mi̱ swat nung hu a̱ni, nwuak fwuo nung hu, nyap fwuo nung hu, chat á̱niet nung hu, ma̱ng gbang a̱lyia̱ nung hu.
55003011	A lyen ya̱shuk nung ma̱ng swuo a̱bung nung hu nang n swuo a̱ni. A si̱ bu lyen ya̱fa̱k nang á̱ ya̱fa̱k nung ma̱ a̱ka̱keang Antakiya, Ikoniya, ma̱ng Listra a̱ni. Ma̱ng a̱nia, n si̱ ngbang a̱lyia̱. A̱wot A̱gwaza wu si̱ ti̱n nung mami na a̱mgba̱m.
55003012	A̱tsak a̱lyiat, konyan wa chat swan swat ku myim A̱gwaza mami Yesu Kristi a̱ni, á̱ na ya̱shuk guu.
55003013	A̱wot á̱ka̱tuk á̱niet tyiet ma̱ng a̱yaabang a̱byin, na mbeang a̱ka̱tuk mi̱ nfwuo mba na, ba̱ laai á̱niet, nang á̱ ma ndaai mbaa.
55003014	A̱wot nang a̱nwan a̱ni, ku yet ta hwa a ya a̱son di̱ yong tsotswat di̱ nkyang nang á̱ tyiet ang a̱ni. A bu nwuak a̱chuchuk da̱ ná ba̱t. Mat a lyen tangka̱i á̱niet ba̱ tyiet ang a̱ni.
55003015	A̱wot a bu jhyung, neet nang a yet a̱banggwon, á̱ si̱ tyiet ang A̱za̱za̱rak A̱lyiat A̱gwaza wu. Á̱si̱ ná, na̱ nwuak ang mumwang hu ku tyia̱ a̱ si̱ lyen vak san di̱ nwuak fwuo di̱ Yesu Kristi a̱ni.
55003016	A̱mgba̱m A̱lyiat A̱gwaza nani ghwut a̱bwonu A̱gwaza kya. A̱wot na̱ si̱ yet a̱tan ba̱t di̱ tyiet a̱chuchuk, ma̱ng gba á̱niet, ma̱ng jhyi nswat á̱niet, mbeang tyiet nkyang na̱ yet á̱tsotswat a̱ni.
55003017	Mat A̱lyiat A̱gwaza na tyia̱ konyan wa yet a̱tyu nta̱m A̱gwaza a̱ni; a yet a̱tsatsak a̱tyu nta̱m, a̱ bu swan ma̱ng la̱p vam a̱ fwuong nyia̱ kuzang tangka̱i a̱tan nta̱m.
55004001	N kam ang a̱zaghyi A̱gwaza ma̱ng Kristi Yesu, a̱tyu a̱ na faat shi̱ri̱ya tazwa á̱niet nswuan ma̱ng á̱si̱ ba̱ ka nkwi a̱ni, di̱n jen nang gu na mbwuok a̱ ba̱ kpaat tyok nggu hu a̱ni.
55004002	Ya a̱son di̱ shei a̱lyiat A̱gwaza na. A shya̱ di̱ la̱p vam shei na mi̱ jen ji̱ myim a̱ni, ku mi̱ jen ji̱ nwai myim a̱ni. A jhyi swat mba hu kpa̱sai. A khwat nfwuo á̱niet na. A bu tyia̱ mba gba̱gbak. A nyap fwuo ba̱t. A tyiet mbaa ma̱ng a̱tan tyiet.
55004003	Mat jen na bai nang á̱niet na ndak fa̱k a̱tsatsak tyiet a̱ni. Da̱ a̱kwonu a̱kya, ba̱ khwi shyuo nfwuo mba na. Ma̱nang a̱fufwuo mba ba nsweang a̱ni, ba̱ na khwi á̱niet tyiet nang ba̱ chat a̱ni.
55004004	Ba̱ na lak fwuong a̱tsatsak tyiet wu. A̱wot ba̱ tyia̱ nfwuo mba na di̱ khwi a̱tai tashikum.
55004005	A̱wot nwan, Timoti, chok a̱pyia̱ ang shansham mami kuzang kyang. Gbang a̱lyia̱ di̱ swuo a̱bung. Nyia̱ nta̱m a̱tyu shei A̱sham Nkhang da̱ a̱vwuo á̱niet ba̱ ka̱n nwai fa̱k a̱ni. A̱wot a nyia̱ ta̱m a̱khwo A̱gwaza nang gu nwuak ang a̱ni cha̱chaat.
55004006	Da̱ a̱vwuo nung, ku li á ngyei jen nyia̱ nang á̱ na neap nung nang za̱nang a̱ni, mat jen nang n na nkat a̱ni, nyia̱.
55004007	N kwan a̱tan a̱yaat. N si̱ ntyak chung nung ji. N si̱ nyia̱ tsotswat.
55004008	A̱wot ma̱ninika, á̱ sak zang á̱ nfwuong nung. Ji̱ yet a̱tsotswat nbung tyok nang A̱tyoli Yesu a̱ yet a̱tsotswat ma̱ng a̱tan a̱tyu nyia̱ shi̱ri̱ya wu a̱ni, bye nwuak nung a̱tuk nyia̱ shi̱ri̱ya ka a̱ni. A̱wot zang jini ji yet si̱ nung ja ma̱nyin nung bah. Ji̱ bu yet si̱ a̱mgba̱m á̱niet ba̱ swan mi̱ di̱dang á̱ fwuong bwuok nggu hu, da̱nian ba̱ ka li bai nggu hu a̱ni.
55004009	Kwan ba̱t a li nang a bai da̱ a̱vwuo nung ma a̱nggang.
55004010	Dimat, a̱ lak nung a̱ ghwon, mat nang gu nchat nkyang swanta nani, a̱ si̱ nat Ta̱solonika a̱ni. Kiri̱zant meang si̱ nat Ga̱la̱tiya. A̱wot Titut mamang si̱ nat Da̱lma̱tiya.
55004011	Mi̱ Luka wa ma̱ nyin nggu shya̱ dundung ma̱ng a̱nung a̱ji. Ma̱sa̱kut, shya̱ Ma̱rkut a chong ndung ma̱ng a̱nggu nyi bai. Mat a̱ na beang nung shansham mi̱ ta̱m A̱gwaza nung huni.
55004012	N ta̱m Tikikut gu nat A̱fisut.
55004013	Ki̱ a na bai, a ba̱ng nung a̱toot khwi shyishyim wu nang n ku nghwon mbwak Ka̱rbut mi̱ Ta̱rowasa a̱ni. A bu bai ma̱ng a̱nung nta̱ka̱da a̱nia, a̱wot kwa lyuut huhwa n chat swak.
55004014	A̱liza̱nda a̱tyu a̱ yet a̱fwu a̱kpeap a̱wa a̱ni, nyia̱ nung a̱ka̱kpa̱t ba̱t. A̱ ma na san zang kyang nang gu nyia̱ nung ndyo a̱ni da̱ a̱vwuo A̱gwaza.
55004015	Nwan ma̱ a̱pyia̱ ang, cham nggu shansham, mat a̱ ku nyia̱ na̱nvan ma̱ng a̱lyiat nzi̱t na ba̱t ma̱ng a̱kpak a̱ghyi.
55004016	A̱tuk tsa shi̱ri̱ya nung ka a̱zaghyi a̱tyu shi̱ri̱ya wu, n ku ngyong ma̱nyin nung. A̱yin ku li̱n nung a̱ma bah. Da̱ a̱kwonu a̱kya, konyan ku tyong zan a̱ si̱ ghwon nung. A̱gwaza gu yok ba̱ng mba da̱ a̱bun a̱wa bah.
55004017	A̱mgba̱m ma̱ng a̱nia, A̱gwaza ku shya̱ dundung ma̱ng a̱nung. A̱ si̱ nang nung chet, da̱nian n ka nshya̱ vak shei a̱mgba̱m A̱sham Nkhang ka da̱ a̱vwuo a̱mgba̱m nnwap mi̱ bibyin swanta na. A̱wot a̱ si̱ san nung, a̱ ghwut ndyo a̱bwonu zaki.
55004018	A̱tsak a̱lyiat, A̱gwaza wu na ti̱n nung di̱ kuzang a̱ka̱tuk mak A̱ta̱nyeang. A̱wot a̱ na chok nung shansham a̱ nat ndyo tswazwa mi̱ Tyok nggu hu. Da̱ a̱vwuo nggu kya nang a̱kyenkyai shi nshya̱, si̱ nat sang sangba̱p. Samba̱rka!
55004019	N byiat Biriskila ma̱ng A̱kila, mbeang kyang bwak a̱mali Oni̱siforut hu.
55004020	Ba̱ng ba̱ tat a̱fwun, A̱rastut ni̱ shya̱ Korinti, a̱wot n ghwon Ta̱rofimut mi̱ Mi̱li̱tut, mat zwan nyia̱ gu.
55004021	Kwan ba̱t a li nang a bai á̱ sii du nwuo a̱kwa̱i ka. Yubulut ma̱ng Fudet, Lainut, Ka̱la̱udiya mbeang a̱mgba̱m á̱kum á̱niet khwi ka, ba̱ mun á̱ byat ang.
55004022	Yok A̱gwaza wu a̱ shya̱ dundung ma̱ng nyin! Shok nggu ji mameang, ji̱ shya̱ dundung ma̱ng a̱nyin!
56001001	Nung Bulut n gyet a̱khwo A̱gwaza ma̱ng a̱ta̱m Yesu Kristi a̱ni, da̱nian n ka ntyia̱ á̱niet khwi ba nang A̱gwaza khai a̱ni gba̱gbak, ba̱ ka mbeang lyen a̱chuchuk, da̱nian ba̱ ka swan tangka̱i swat ku myim A̱gwaza a̱ni.
56001002	A̱chuchuk wuni tyia̱ mba ba̱ gbang a̱lyia̱, ba̱ si̱ tyia̱ fwuo nang ba̱ na nshya̱ swuan sang sangba̱p a̱ni. A̱gwaza, a̱ nwai bwoi a̱ka̱laa a̱ni, la̱p a̱ sak ma̱ng a̱nzi̱t tazwa swuan kani neet di̱n jen ntsa.
56001003	Da̱ cha̱chaat njen, a̱ si̱ tyai nzi̱t ndyo kpa̱sai mami shei a̱lyiat nggu na, nang gu ntyia̱ nung ndyo mbwak a̱ni. N si̱ san na di̱ si̱sak ji nang A̱gwaza A̱tyusan nzi̱t wu ntak a̱ni.
56001004	N dyuut ang wusika jini, n byiat ang Titut, a̱tsatsak nggwon nung mami nwuak a̱chuchuk nang zi̱ byia̱ dundung a̱ni. Yok A̱gwaza a̱ yet A̱tyia̱ a̱ni gu fa̱k shok ang, a̱ bu nwuak ang swat nyinyang ku neet da̱ a̱vwuo Yesu Kristi a̱ni.
56001005	N ghwon ang ma̱ a̱byin a̱ka̱wa̱tyia̱ a̱sa̱khwot Ka̱rita, a ka ngaan jhyi a̱bya̱bya̱ nswat a̱ bwat a̱ni; a̱wot a bu khai a̱yaakwak a̱son á̱niet khwop á̱niet ba̱ na kwak a̱son susot á̱niet khwi ji ma̱ kuzang a̱gba̱ndang a̱keang, ma̱nang n ka̱n tak ma̱ng a̱nwan a̱ni.
56001006	Za̱kwa a̱kwak a̱son á̱niet khwi jija ji, ku myim a̱ yet: a̱tyu sang a̱bun, a̱tyu a̱ byia̱ a̱byii̱k a̱nyiung a̱ni, a̱wot mman nggu na, na̱ yet á̱niet nwuak fwuo di̱ Yesu, (da̱ á̱niet ba̱ na kyiak mman nggu na nyia̱, na̱ yet á̱niet tsot wun ku a̱yaalak fwuong bah.)
56001007	A̱tyu sang a̱bun, (mat nang gu ngyet a̱tyu ba̱ng nta̱m A̱gwaza a̱ni,) a̱tyu sang gba̱p a̱pyia̱, a̱tyu nwai ngai ma̱ng á̱niet, a̱tyu nwai la̱u swuo a̱kan, a̱tyu sang a̱ka̱kpa̱t, ma̱ng a̱tyu sang shyuo kurum.
56001008	Da̱ a̱kwonu a̱kya, ku myim a̱kwak a̱son gu yet; a̱tyu saai á̱nietchen, a̱tyu chat nyia̱ a̱tan kyang, a̱tyu byia̱ a̱chuchuk a̱di̱dam, a̱tyu a̱ yet a̱tsotswat a̱ni, a̱ bu yet a̱za̱za̱rak a̱yin, ma̱ng a̱tyu ta̱bat a̱pyia̱ nggu,
56001009	ma̱ng a̱tyu ba̱ng a̱za̱za̱rak a̱lyiat A̱gwaza gi̱ngi̱ng, ma̱nang á̱ ka̱n tyiet gu a̱ni. A̱nia wa nang nggu na ntyia̱ á̱ghyang á̱niet gba̱gbak mat shei ma̱ng tyiet A̱lyiat A̱gwaza na shansham. A̱wot a̱ bu lyen tyai kpa̱sai shot kwa á̱niet ba̱ nyia̱ fi̱p ma̱ng a̱nggu, a̱wot ba̱ fwuo tyiet nggu hu a̱ni.
56001010	Mat á̱ mbyia̱ a̱yaalak fwuong á̱niet tyiet ma̱ a̱di̱di̱t, ma̱ng á̱niet ba̱ la̱u a̱tai a̱lyiat a̱ni, ma̱ng á̱niet laai á̱ghyang á̱niet. Sot A̱yahudawa ja swak ma̱ng a̱lyiat tyiet tyei mi̱ chen nyia̱ ku na san a̱yin a̱ni, bibya swak ma̱ng nyia̱ a̱nia hu.
56001011	Ku yet ta hwa, á̱ gba mba ba̱ tyia̱ nywang. Mat nang ba̱ nda̱u laai á̱niet a̱ka̱sa á̱ tyei mba bwuok lilyim di̱ nwuak fwuo mba hu di̱ Kristi Yesu a̱ni. Tyiet mba hu myim bah. Ba̱ laai á̱niet ma̱ng tyiet mba hu, ba̱ ka shya̱ a̱ka̱tuk a̱fi̱ng kurum.
56001012	Ma̱ng a̱nia, a̱ta̱m a̱kwonu A̱gwaza A̱ka̱ritawa a̱ghyang nyia̱, “A̱ka̱ritawa yet á̱niet bwoi a̱ka̱laa bya kuzang jen; nyam a̱yit, á̱niet a̱ka̱li̱t, ma̱ng á̱niet a̱fi̱fa lyiak.”
56001013	Kyang nang gu hyia̱ a̱ni, a̱tsak a̱lyiat wa. Tazwa a̱lyiat nani, nyi ni̱ ngai ma̱ng a̱mba mi̱ chet, da̱nian ba̱ ka mban chet da̱ a̱tsak nwuak fwuo mba hu di̱ Yesu.
56001014	Ba̱ yok myiai a̱fufwuo mba ba da̱ a̱tai tashikum A̱yahudawa bah, ma̱ng khwi doká á̱niet ba̱ lak khwi a̱tsatsak a̱lyiat a̱ni.
56001015	Kuzang kyang nang A̱gwaza mat a̱ni, yet a̱za̱za̱rak wa da̱ a̱vwuo á̱niet ba̱ byia̱ á̱za̱za̱rak nfwuo a̱ni. A̱wot á̱ byia̱ kyang hu yet a̱za̱za̱rak da̱ a̱vwuo á̱niet ba̱ byia̱ a̱ka̱tuk nfwuo, ba̱ si̱ bu nwai nwuak fwuo di̱ Yesu a̱ni bah. Da̱ a̱kwonu a̱kya, nfwuo mba na ma̱ng a̱di̱dam mba wu si̱ nkhap a̱ka̱tuk ma̱ng a̱tan zan bah.
56001016	Ntangka̱i á̱niet tyiet nani, shei mi̱ nunu nyia̱ ba̱ lyen A̱gwaza. A̱wot tangka̱i swat nang ba̱ swan a̱ni, tak nang ba̱ ndyen nggu bah. Ba̱ yet kyang shushyuk, á̱niet lak fwuong. Ba̱ si̱ mi̱n nyia̱ kyang tswa bah.
56002001	A̱wot nwan, Titut, ku yet ta hwa a tyiet a̱tsatsak tyiet ma̱ng kyang ku myim a̱ni.
56002002	-
56002003	Tyiet á̱khwukhwop á̱tyok ba̱ ta̱bat pyipyia̱ mba, ba̱ swan swat ku myim nang á̱niet na nnwuak ba shi a̱ni. Bu tyiet baa, ba̱ byia̱ a̱chuchuk a̱di̱dam, ba̱ yong shansham di̱ nwuak a̱chuchuk, ba̱ chat á̱ghyang, ba̱ bu nyap nfwuo ma̱ng á̱ghyang ba̱t. Ma a̱nia wa a̱khwukhwop á̱nyiuk ba, ku myim a tyiet baa, ba̱ swan swat shansham nang á̱niet khwi a̱ni, ba̱ yok jang a̱lyiat bah, ba̱ yok la̱u hyeng a̱kan bah. Da̱ a̱kwonu a̱kya, ba̱ tyiet nkyang na̱ yet a̱tsatsak a̱ni,
56002004	-
56002005	da̱nian ba̱ ka tyia̱ a̱ka̱neam á̱nyiuk na gba̱gbak, ba̱ ka chat á̱tyok mba ba, ma̱ng mman mba na, ba̱ bu byia̱ a̱chuchuk a̱di̱dam, ba̱ byia̱ a̱za̱za̱rak nfwuo, ba̱ yet a̱tan á̱nyiuk ba̱ng a̱ka̱sa, ba̱ ni̱ ntyia̱ pyipyia̱ mba mbwak tyok á̱tyok mba hu, kalak á̱ du jhyuai A̱lyiat A̱gwaza na.
56002006	Ma a̱nia wa nang a na ntyia̱ zám ji gba̱gbak, ba̱ byia̱ a̱chuchuk a̱di̱dam.
56002007	Nwan ma̱ a̱pyia̱ ang, mami kuzang kyang di̱ kuzang vak a nyia̱ a̱tan ta̱m. Ku yet ta hwa a yet kidee ma̱ng tyiet ang hu. A nyia̱ tsotswat ma̱ng nwuak a̱pyia̱ ang.
56002008	Ku myim a lyiat a̱tsatsak a̱lyiat nang á̱ na nwai tok ang a̱ni. Si̱ huni na tyia̱ á̱niet ba̱ nyia̱ fi̱p ma̱ng a̱nzi̱t a̱ni, ba̱ fa̱k nsum. Ba̱ bu lyin vak nang ba̱ na nfwoi nzi̱t a̱ni.
56002009	Tyiet á̱khwo ba, ba̱ khwi a̱lyiat a̱yaatyoli a̱ka̱sa mba ba mami kuzang kyang da̱nian á̱niet a̱ka̱sa ba, ba̱ ka fa̱k nyinyang mba. Ba̱ bu yok chat ya fwuang ma̱ng a̱mba bah.
56002010	Ba̱ bu yok kpa bwak. Da̱ a̱kwonu a̱kya, ba̱ nyia̱ tsotswat, ba̱ ka tak á̱niet ba shisham A̱lyiat A̱gwaza A̱tyusan nzi̱t wu kpa̱sai mami kuzang kyang.
56002011	Mat A̱gwaza wa ka̱n tyai shok nggu ji kpa̱sai, da̱nian ji̱ ka san a̱mgba̱m á̱niet ba.
56002012	A̱gwaza mami shok nggu ji tyiet zi̱t, zi̱ yok ghwon khwi nggu bah; zi̱ bu yok byia̱ a̱shushok nkyang swanta bah. Da̱ a̱kwonu a̱kya, ku myim zi̱ byia̱ a̱chuchuk a̱di̱dam, zi̱ nyia̱ tsotswat. Zi̱ khwi A̱gwaza nang zi̱ ni̱ shya̱ mi̱ swanta huni ma̱ng fwuo nyiung.
56002013	Zi̱ ya nswan fwuong a̱tsatsak mam a̱gwai a̱hwa nang zi̱ ntyia̱ fwuo a̱ni, nang Yesu Kristi a̱ yet a̱gba̱ndang A̱gwaza ma̱ng A̱tyusan nzi̱t wu na mbwuok a̱ bai ma̱ng a̱kyenkyai shi nggu wu kpa̱sai a̱ni.
56002014	Nggu wa yet a̱tyu a̱ neap a̱pyia̱ nggu nang za̱nang a̱ni, da̱nian a̱ ka ti̱n zi̱t mami tyok a̱ka̱tuk nyia̱ hu. A̱ si̱ ja̱u zi̱t da̱nian zi̱ ka yet á̱niet guu nang gu nyia̱ tyok a̱ni; á̱niet ba̱ byia̱ a̱gba̱ndang di̱dang nyia̱ a̱tan nta̱m a̱ni.
56002015	Ku yet ta hwa a tyiet nkyang nani. A̱wot a tyia̱ á̱niet ba̱ fwuong ang a̱ni gba̱gbak. A bu gba mba ma̱ng a̱mgba̱m tyok ang hu. Yok shim a̱yin a̱ jhyuai a̱lyiat ang na bah.
56003001	Jhyung á̱niet khwi ba ba̱ nwuak á̱gwam ma̱ng a̱yaakwak a̱son mba ba shi. Mat tyok mba hu, si̱ ba̱ khwi doká mba ji. Ba̱ bu la̱p vam ba̱ nyia̱ a̱tan ta̱m.
56003002	Tak ma̱ng a̱mba ba̱ yok tyam á̱ghyang, ba̱ bu fwuon zok bah. Da̱ a̱kwonu a̱kya, ku myim ba̱ swan swat nyinyang ma̱ng á̱ghyang. Ba̱ ghyuai á̱pyia̱ mba, ba̱ bu nyia̱ shonshyon ma̱ng a̱mgba̱m á̱niet ba.
56003003	Nzi̱t ma̱ á̱pyia̱ nzi̱t, gbangbang zi̱ ku nyia̱ bwuon. Zi̱ si̱ lak fwuong. Á̱ si̱ laai nzi̱t. Zi̱ ku yet á̱khwo bya di̱ nkyang shyuo mi̱ chat fa̱k nyinyang swanta hu ma̱ a̱di̱di̱t. Zi̱ ku swan a̱ka̱tuk nswat, ma̱ng kwi swam. Zi̱ si̱ ba̱ng á̱ghyang mi̱ fwuo. Zi̱ si̱ lak li á̱ghyang.
56003004	A̱wot nang A̱gwaza A̱tyusan san nzi̱t wu ntyai shok ma̱ng chat nggu hu kpa̱sai a̱ni,
56003005	a̱ si̱ san zi̱t, mat a̱tsotswat ta̱m nang zi̱ nnyia̱ wa a̱ni bah. Da̱ a̱kwonu a̱kya, mat fa̱k kunak gu hwa nang gu nsan zi̱t. A̱ si̱ san nzi̱t ma̱ng jaat nang gu jaat nzi̱t ma̱ng A̱za̱za̱rak Ntswa a̱ni. Da̱ a̱nia wa, á̱ si̱ mbyin zi̱t a̱ka̱feang á̱ si̱ nang zi̱t swuan swai.
56003006	A̱gwaza si̱ nang zi̱t A̱za̱za̱rak Ntswa nggu wu gba̱mgbam, di̱ mun á̱pyia̱ nzi̱t hu ma̱ng Yesu Kristi A̱tyusan zi̱t.
56003007	Mat shok gu ja mbyia̱ A̱gwaza si̱ ntak kpa̱sai nang gu nkyiak zi̱t á̱tsotswat á̱niet sang a̱bun a̱zaghyi nggu. Zi̱ si̱ yet á̱niet ya gado swuan sang sangba̱p nang zi̱ ntyia̱ fwuo a̱ni.
56003008	A̱lyiat nani yet a̱tsatsak wa. A̱wot n chat a shei na za̱m, da̱nian á̱niet ba̱ ka nwuak fwuo da̱ A̱gwaza. Ba̱ tyia̱ nfwuo mba na, ba̱ nyia̱ a̱tan nta̱m. Tyiet huni yet a̱tsatsak wa za̱m. A̱wot ku bu na beang a̱mgba̱m á̱niet ba.
56003009	A̱wot tyong zan, a yok a̱tai nfwuang ma̱ng lyuut lyulyoot nche a̱yaatyia̱ khwop, ma̱ng fwuang, ma̱ng zok tazwa khwi doká Musa ji. Mat ji̱ yet kyang tswa bah. Da̱ nji, ji̱ si̱ mi̱n beang bah.
56003010	A̱tyu a̱ kwak jhya̱, a̱ bu ghai á̱niet khwi ba di̱ susot a̱ni; ka̱ a gba nggu a̱ka̱nyiung, a si̱ bu gba nggu da̱ a̱ka̱feang ka. Ka̱ a̱ lak fa̱k ang hu, a yok gu. A khap a̱pyia̱ ang zan ma̱ng a̱nggu.
56003011	A lyen za̱m nang tangka̱i a̱tyu a̱hwa mbwuk a̱ si̱ teap a̱ ghwon a̱chuchuk wu. A̱wot a̱ka̱tuk nyia̱ nggu wu tak nang gu ngyet a̱tyu bwoi a̱bun wa.
56003012	Di̱n jen nang n ta̱m Antimat ku Tikikut da̱ a̱vwuo ang a̱ni, a kwan ba̱t, a bai da̱ a̱vwuo nung mi̱ Nikafolit. N wa ka̱n kyiak mi̱ fwuo n na nyia̱ a̱kwa̱i ka a̱ja.
56003013	Kwan ba̱t a beang Zi̱nat a̱gwak lyen doká a̱byin a̱wa ma̱ng A̱folot ba̱ ta̱bat vak. A kwan a li nang ba̱ shya̱ kuzang kyang ba̱ chat di̱ a̱chyet ka a̱ni.
56003014	Ku yet ta hwa á̱niet khwi nzi̱t ba, ba̱ hyaat di̱ nyia̱ á̱tsatsak nta̱m nang ba̱ na mbeang á̱niet ba̱ sang kyang a̱ni. Huhwa na tyia̱ ba̱ nswan a̱buk nswat bah.
56003015	A̱mgba̱m á̱niet ba ba̱ shya̱ ma̱ng a̱nung a̱ni, byiat ang. Byiat á̱niet khwi ba, ba̱ chat zi̱t a̱ni. Yok, A̱gwaza a̱ fa̱k shok a̱mgba̱m nyin!
57001001	Nung Bulut, a̱tyu a̱ shya̱ mi̱ jaru ji mat shei A̱sham nkhang Yesu Kristi ka a̱ni, ma̱ng Timoti a̱na̱nyiuk nzi̱t wu mi̱ khwi Kristi. Zi̱ byiat ang Filimon, a̱gi̱ngi̱ng a̱kpa̱ndang ta̱m nzi̱t wu nang zi̱ chat a̱ni.
57001002	Zi̱ mun byiat a̱mgba̱m á̱niet khwi A̱gwaza ba, ba̱ ni̱ tung a̱mali ang ka a̱ni, ma̱ng A̱fiya a̱na̱nyiuk a̱nap nzi̱t wu mi̱ khwi Kristi, ma̱ng A̱kibut a̱kpa̱ndang nang zi̱ swuo a̱bung mi̱ ta̱m dundung ma̱ng a̱nggu a̱ni.
57001003	Yok A̱gwaza A̱tyia̱ nzi̱t wu, gu fa̱k shok nyin, a̱ bu nang nyin swat nyinyang mami A̱tyoli Yesu Kristi.
57001004	Filimon, kuzang jen, ki̱ n shya̱ di̱ naai A̱gwaza wu da̱nian ang, n ni̱ gwai.
57001005	Mat n fa̱k si̱sak ji a nchat á̱niet khwi A̱gwaza ba a̱ni, ma̱ng si̱sak ji a nnwuak fwuo di̱ Yesu Kristi a̱ni.
57001006	N naai A̱gwaza, mat mun á̱pyia̱ nzi̱t hu ma̱ng a̱nwan, nang zi̱ byia̱ di̱ nwuak a̱chuchuk hu a̱ni, na mbeang zi̱ ka nfi̱k kuzang a̱tan kyang shansham, mat shi Yesu Kristi hu.
57001007	A̱gi̱ngi̱ng a̱na̱nyiuk a̱ khwi Yesu a̱ni, si̱sak ji nang a nchat á̱niet khwi ba a̱ni, nwuak nung a̱lyia̱ sai. A̱wot ku si̱ tyia̱ nung ma̱ng á̱kum á̱niet khwi ka gba̱gbak ba̱t.
57001008	Ku nang n gbang a̱lyia̱ mi̱ Yesu Kristi, n kam ang a nyia̱ kyang ku myim a̱ni,
57001009	da̱ a̱kwonu a̱kya mat si̱sak ji nang n chat ang wa a̱ni, ku myim n naai ang. Nung Bulut, n gyet a̱niet khwop a̱niet. A̱wot ma̱nini á̱ bu nyim nung mi̱ jaru da̱nian Kristi Yesu.
57001010	Mat a̱nia, n bai ma̱ng a̱nak kani da̱nian Oni̱simut, a̱tyu a̱ ku yet nggwon nung mi̱ khwi Yesu Kristi, neet nang n ni̱ shya̱ mi̱ jaru ji a̱ni.
57001011	Di̱n jen jhyang a̱ ku byia̱ tswá da̱ a̱vwuo ang bah. A̱wot ma̱nini a̱ byia̱ tswá da̱ a̱vwuo ang ma̱ng a̱nung.
57001012	N na ta̱m ma̱ng a̱nggu ma̱ninika gu bwuok a̱ bai da̱ a̱vwuo ang, nggu wa nang n chat ma̱ng fwuo nyiung.
57001013	N za nchat n ghwon gu a̱ji ma̱ng a̱nung, gu nyia̱ nung ta̱m da̱ a̱kwonu ang, nang á̱ nyim nung mi̱ jaru mat A̱sham nkhang Yesu ka a̱ni.
57001014	A̱mgba̱m ma̱ng a̱nia, n chat n nyia̱ kyang di̱ mi̱ shim ang bah, kalak shok ang ji ji̱ li nang khwo a̱ni, ji̱ yet kyang nang a khai, a si̱ shim wa a̱ni bah.
57001015	Shimba, á̱ ku ghai Oni̱simut ma̱ng a̱nwan da̱ a̱banjen kya ma̱ chunchwiit, da̱nian a ka shya̱ nggu da̱ á̱kum jen ka, ba̱ng si̱ nat sang sangba̱p.
57001016	Ma̱ninika, a san gu nang a̱khwo wa a̱ni bah. A̱wot a̱ swak chet yet a̱khwo, a san gu nang a̱gi̱ngi̱ng a̱na̱nyiuk wa mi̱ khwi Yesu Kristi a̱ni. Si̱sak ji gu nshya̱ a̱gi̱ngi̱ng ma̱ng nung a̱ni, ma a̱nia wa gu nshya̱ gi̱ngi̱ng ma̱ng a̱nwan a̱ swak di̱ yet a̱khwo ma̱ng a̱na̱nyiuk di̱ khwi Yesu Kristi.
57001017	Mat a̱nia, ka̱ a kyiak nung nang a̱kpa̱ndang ta̱m ang a̱ni, ma a̱nia wa a na nsan nggu ma̱ cha̱chaat nang a nsan nung a̱ni.
57001018	Ka̱ a̱ bwuo ang a̱bun, ku a̱ ya ta ang hwa, ghwon nung ndyo.
57001019	Nung Bulut wa lyuut si̱ huni ma̱ng bwak nung: “N na tan ang si̱ a̱hwa.” (A̱wot n na njhyung ang nang a mba̱ng nung ta swuan swai ang hu bah.)
57001020	Mat a̱nia, Filimon, a̱na̱nyiuk nung mi̱ khwi Yesu, ma̱sa̱kut n naai a nyia̱ nung shok da̱ a̱lyoot A̱gwaza. Yok a tyia̱ fwuo nung hu ku sai mami Yesu Kristi.
57001021	N dyuut ang dyo, n byia̱ gbang a̱lyia̱ a na shim kyang hu n naai ang a̱ni. N dyen a na nyia̱ kyang hu ku swak a̱nia a̱ni.
57001022	Kyang nyiung hwa nshya̱, n chat nyi jhyi nung a̱vwuo khwat. Mat n ba̱ng fwuo nang A̱gwaza na nfa̱k a̱mgba̱m naai nyin hu, a̱wot gu bu bwuok ma̱ng a̱nung a̱ bai ndyo da̱ a̱vwuo nyin.
57001023	A̱bafa̱rat, a̱tyu a̱ shya̱ mi̱ jaru ji ndung ma̱ng a̱nung da̱nian a̱lyoot Yesu Kristi ka a̱ni, byat ang.
57001024	Ma̱rkut, Ari̱sta̱kut ma̱ng Dimat, mbeang Luka, a̱mgba̱m ba ba̱ yet á̱kpa̱ndang ta̱m nung a̱ni, mba meang ba̱ mun á̱ byat ang.
57001025	Yok A̱tyoli Yesu Kristi, a̱ fa̱k shok a̱mgba̱m nyin.
58001001	Gbangbang, A̱gwaza ku lyiat ma̱ng a̱yaatyia̱ a̱khwop nzi̱t ba a̱bwonu a̱yaata̱m a̱kwonu nggu ba di̱n jen ma̱ng nvak ma̱ a̱di̱di̱t.
58001002	A̱wot di̱n jen ngaan jini, A̱gwaza lyiat ma̱ng a̱nzi̱t a̱bwonu Nggwon nggu kya. Kikya nang A̱gwaza nyia̱ a̱li̱ka̱uli a̱ na tyia̱ kuzang kyang bwak nka, ku yet gado nkaa. A̱wot kikya yet vak nang A̱gwaza nnyia̱ swanta hu a̱ni.
58001003	Nggwon kikya tyai a̱kyenkyai shi A̱gwaza wu. A̱wot ka̱ si̱ bu tyai za̱kwa A̱gwaza ji ma̱ cha̱chaat. Kikya ba̱ng a̱mgba̱m kuzang kyang mi̱ swanta hu, mat chet a̱lyiat nka hu. Nang nggwon ka ntyak chi a̱ka̱tuk nyia̱ ka̱ si̱ jaat zi̱t a̱ni, ka̱ si̱ swan di̱n chuk tyok a̱zayak A̱gwaza Tswazwa, A̱ byia̱ A̱tsatsak A̱gba̱ndang Tyok a̱ni.
58001004	Ma̱nang a̱kyenkyai shi nggu wu nswak si̱ a̱yaata̱m tswá A̱gwaza ba a̱ni, ma a̱nia wa a̱lyoot tyok nang A̱gwaza tyia̱ nggu a̱ni, nswak lyulyoot mba hu ma̱ za̱nzan.
58001005	Mat A̱gwaza ka̱n mak hyia̱ ma̱ng a̱ta̱m tswa a̱ghyang kyang nang gu hyia̱ ma̱ng Yesu a̱ni bah, mat A̱gwaza ku nyia̱, “A yet nggwon nung kya, N ma ngyet A̱tyia̱ ang wa a̱fwun.” A̱gwaza si̱ bu nyia̱, “N na ngyet a̱tyia̱ nggu wu. Nggu meang, a̱ na yet nggwon nung.”
58001006	Ma a̱nia wa, jen ji nang A̱gwaza na nta̱m Nggwon nggu ka ka̱ byia̱ shi a̱ swak kuzang kyang mi̱ swanta hu a̱ni, a̱ si̱ nyia̱, “Yok a̱mgba̱m a̱yaata̱m tswá A̱gwaza ba, ba̱ kyuak ntong a̱zaghyi nggu!”
58001007	A̱wot nang á̱ ndyiat tazwa a̱yaata̱m tswá ba a̱ni, á̱ si̱ nyia̱, “Nung, A̱gwaza, n ti̱n a̱yaata̱m tswá nung ba, n ta̱m ndyo nang wun a̱ni. A̱wot n si̱ nta̱m á̱khwo nung ba nang a̱ka̱lyera̱p ndong a̱ni.”
58001008	A̱wot tazwa Nggwon ka, á̱ si̱ nyia̱, “A swan da̱ a̱gba̱ndang chuk tyok ang wu, A̱gwaza, a nyia̱ tyok si̱ nat sang sangba̱p. A nyia̱ tyok hu ma̱ng a̱tsotswat shan tyok wa.
58001009	A chat tsotswat, a̱wot a si̱ lak a̱ka̱tuk. Mat a̱nia, A̱gwaza, A̱gwaza ang wu khai ang a nyia̱ tyok, a̱ si̱ koot ang a̱sham a̱myia̱ a̱gwai, ka̱ swak a̱si̱ konyan a̱ni.”
58001010	Á̱ si̱ bu nyia̱ ma̱ng Nggwon ka, “Neet di̱n tsa hu, A̱tyoli, nwan wa kpaat kuntyin a̱byin hu. Ma̱ng mbwak ang nia a si̱ nnyia̱ kyai tswazwa hu.
58001011	Nkyang nani na tyak, a̱wot nwan, a na nshya̱ si̱ nat sang sangba̱p. A̱mgba̱m na, na tyak chet nang á̱khwukhwop a̱yaatoot a̱ni.
58001012	A na kut naa nang gyepto a̱ni. A̱wot a na ji̱p naa nang á̱ ni̱ nji̱p a̱khwukhwop a̱toot a̱ni. A̱wot nwan, a shyak bah, a na swuan si̱ nat sang sangba̱p.”
58001013	A̱gwaza ka̱n mak hyia̱ ma̱ng a̱tyo nyiung ma̱ a̱yaata̱m tswá nggu ba bah nyia̱, “Swan da̱ a̱gba̱ndang chuk tyok a̱zayak nung ka, si̱ nang n tyia̱ á̱niet lak li ang ba a̱tafa ang, ba̱ yet ang chuk saai a̱ti̱tak.”
58001014	Mat a̱nia, a̱yaata̱m tswá ba yet ma̱ á̱khwo bya, nang A̱gwaza ni̱ ta̱m, ba̱ beang á̱niet ba̱ na shya̱ san sang sangba̱p ku yet gado mba a̱ni.
58002001	Mat a̱nia, nzi̱t ku yet ta hwa zi̱ ya a̱son ma̱ng ba̱ng a̱chuchuk nang á̱ ka̱n tyiet zi̱t a̱ni. A̱wot zi̱ nyia̱ ta̱m ma̱ng a̱nggu, kalak zi̱ ba̱ teap zi̱ ghwon vak a̱chuchuk hu.
58002002	Mat ta̱m ji nang A̱gwaza ku nwuak a̱yaata̱m tswá nggu ba ba̱ shei a̱ni, yet a̱tsatsak wa. A̱wot kuzang a̱yin a̱ tyat doka, ku a̱ lak khwi nji a̱ni, á̱ si̱ ba̱ tyia̱ nggu swuo a̱bung ku myim nggu a̱ni.
58002003	Mat a̱nia, zi̱ na nyia̱ ni, zi̱ nshot swuo a̱bung hu, ka̱nang zi̱ lak khwi nkhang a̱gba̱ndang san sang sangba̱p wu nang A̱tyoli Yesu ma̱ a̱pyia̱ nggu ku tsa shei hu a̱ni, a̱wot á̱niet ba̱ ku fa̱k a̱lyiat Yesu na a̱ni, ba̱ si̱ bu ta̱m ma̱ng a̱nzi̱t a̱tsatsak nta̱m a̱wa.
58002004	A̱wot A̱gwaza ku tak nang ta̱m ji ngyet a̱tsatsak wa mat nkyang a̱ri̱bi̱di, nkyang a̱ga̱de, ma̱ng a̱lama a̱ tak a̱chuchuk A̱gwaza wu, ma̱ng ka̱u za̱náng chet A̱za̱za̱rak Ntswa da̱ á̱niet kuzang jen nang gu khai a̱ni.
58002005	Mbeang a̱nia, a̱yaata̱m tswá A̱gwaza ba, bibya na nyia̱ tyok swanta chobai hu nang zi̱ lyiat a̱ni bah.
58002006	A̱wot da̱ a̱vwuo á̱ghyang ma̱ A̱lyiat A̱gwaza na, á̱ tak nyia̱, “A̱gwaza, yihwa a̱tyubishyi yet nang a ndam tazwa nggu; ku nggwon a̱tyubishyi nang a chok a̱ni?
58002007	A̱mgba̱m ma̱ng a̱nia, a si̱ nwuak gu shi ku tat kpa̱mkpaan ma̱ng si̱ a̱yaata̱m tswá a̱ni. A si̱ bu kup gu tyok, a si̱ nwuak gu shi.
58002008	A si̱ tyia̱ kuzang kyang nang a mat a̱ni mbwak a̱tyubishyi.” Nang ku ndi a̱nia a̱ni, á̱ si̱ bu nang a̱tyubishyi chet gu nyia̱ tyok tazwa kuzang kyang. Nang á̱ nyia̱ “kuzang kyang” a̱ni, á̱ byia̱ kyang nang á̱ bwat nang a̱tyubishyi nwai nyia̱ tyok a̱ni bah. A̱mgba̱m ma̱ng a̱nia, ba̱ng ba̱ tat a̱fwun, zi̱ ka̱n di á̱ tyia̱ a̱mgba̱m kuzang kyang mbwak a̱tyubishyi nang gu nnyia̱ tyok a̱ni bah.
58002009	A̱wot a̱tyu nang zi̱ lyen a̱ni, Yesu wa, da̱ ba chak a̱ghyang, a̱ si̱ ghyuai a̱kyenkyai shi nggu wu ma̱nang á̱ ku nhyia̱ nyia̱, “A na nwuak gu shi ku tat kpa̱mkpaan ma̱ng á̱si̱ a̱yaata̱m tswá a̱ni.” Di̱ yong huni, Yesu wa nang, “Á̱ kup gu tyok, a̱ si̱ nwuak gu shi,” mat a̱ ku swuo a̱bung, a̱ si̱ khwu da̱nian zi̱t. A̱tsak a̱lyiat, mat shok A̱gwaza ja, ntyia̱ Yesu si̱ nkhwu da̱nian konyan.
58002010	A̱tsak a̱lyiat, ku yet a̱sham ba̱t A̱gwaza a̱ mat a̱ si̱ chok kuzang kyang ku li nang gu nchat a̱ni; nggu wa khai a̱ si̱ tyia̱ á̱niet khwi ma̱ a̱di̱di̱t ba̱ shya̱ a̱kyenkyai shi nggu wu. A̱wot A̱gwaza si̱ li ku myim gu tyia̱ Yesu a̱ yet a̱tsatsak a̱kwak a̱son, a̱ maai a̱ san a̱mgba̱m á̱niet ba, mat swuo a̱bung nggu hu.
58002011	Mat a̱nia, ma̱ninika, Yesu ma̱ng á̱niet nang gu chi a̱ka̱tuk nyia̱ mba wu, a̱ si̱ tyia̱ ba̱ yet á̱za̱za̱rak a̱ni; ba̱ byia̱ A̱gwaza a̱nyiung wa, a̱ yet A̱tyia̱ a̱ni. Huhwa mbyia̱ Yesu si̱ ngyorong mba á̱na̱nyiuk nggu, di̱ mi̱n fa̱k nsum.
58002012	Mat a̱nia, Yesu si̱ nyia̱ ma̱ng A̱gwaza a̱ni, “N na shei a̱lyoot ang ka da̱ a̱vwuo á̱na̱nyiuk nung ba. N na dyep ang mami á̱kpa á̱niet ang ba ba̱ tung a̱ni.”
58002013	Yesu si̱ bu nyia̱, “N na nwuak fwuo nung hu da̱ A̱gwaza.” Á̱ fa, “Nung ma̱ng mman nung na nang A̱gwaza tyia̱ nung dyo mbwak a̱ni.”
58002014	Mat a̱nia, nang mman A̱gwaza na ngyet á̱nietbishyi bya ba̱ byia̱ vam ma̱ng a̱sok a̱ni, ma a̱nia wa nang Nggwon A̱gwaza ka mbai a̱ni, ka̱ byia̱ vam ma̱ng a̱sok. Mat di̱ yet a̱tyubishyi hwa ma̱nyin nhu nang ka̱ nkhwu. A̱wot mat a̱khwu Nggwon kikya ma̱nyin ka nang ka̱ na nswuo chet A̱ta̱nyeang, ka̱ byia̱ chet tyei á̱nietbishyi ba̱ kwi a̱ni.
58002015	Di̱ nvak huni hwa ma̱nyin hu nang Nggwon ka na nti̱n a̱mgba̱m á̱niet ba ba̱ ku swan swat mba hu nang á̱khwo a̱ni, mat ba̱ fwuong a̱wun a̱khwu.
58002016	A̱tsak a̱lyiat, zi̱ lyen nang Nggwon A̱gwaza ka ku mbai ka̱ ka beang a̱yaata̱m tswá A̱gwaza bya bah. Da̱ a̱kwonu a̱kya, ka̱ ku bai ka̱ beang á̱ka̱mbwon Ibrahim nia.
58002017	Mat a̱nia, A̱gwaza si̱ li ku myim gu bwuak Nggwon nggu ka ka̱ tyia̱ cha̱chaat ma̱ng za̱kwa nzi̱t, zi̱ yet á̱na̱nyiuk nka a̱ni. Da̱nian gu ka yet zi̱t a̱tsotswat a̱gba̱ndang pris a̱ fwuong kunak zi̱t a̱ yong a̱zaghyi A̱gwaza a̱ni. Huhwa mbyia̱ gu mmaai a̱ neap za̱nang ji na chi ji̱ ti̱n a̱ka̱tuk nyia̱ á̱niet nggu wu a̱ni.
58002018	Mat nang á̱ ku mmak Yesu ma̱ a̱pyia̱ nggu, a̱ si̱ swuo a̱bung a̱ni; ma a̱nia wa nang nggu mbyia̱ chet nang gu na mbeang nzi̱t, di̱n jen nang á̱ mmai nzi̱t a̱ni.
58003001	Mat a̱nia, nyin á̱na̱nyiuk nung ba nyi yet á̱za̱za̱rak á̱niet khwi Yesu, a̱wot nyi si̱ bu yet á̱kpa̱ndang ta̱m nang A̱gwaza yorong nyi nwuo tyok tswazwa hu a̱ni; nyi nyia̱ a̱di̱dam shansham tazwa Yesu, a̱tyu nang zi̱ shei a̱ yet a̱ta̱m A̱gwaza. A̱ si̱ bu yet A̱gba̱ndang Pris a̱ni.
58003002	Mat Yesu ku yet a̱tsotswat di̱ nta̱m nang A̱gwaza khai nggu gu nyia̱ a̱ni; ma̱nang Musa ku ngyet a̱tsotswat di̱ nta̱m, di̱n jen nang A̱gwaza ku ntyia̱ a̱li Isi̱rela ka mbwak nggu a̱ni.
58003003	A̱wot Yesu maai á̱ nwuak nggu shi a̱ swak si̱ Musa hu, ma̱nang a̱yin ni̱ nok a̱li á̱ chyin nggu a̱ swak a̱li ka nang gu nok a̱ni.
58003004	Mat kuzang a̱li byia̱ a̱tyu a̱ ni̱ nok ka a̱ni. A̱wot A̱gwaza wa ni̱ nok kuzang kyang.
58003005	Mami a̱chuchuk, Musa ku yet a̱tsotswat a̱khwo wa a̱mali A̱gwaza ka. Ta̱m nggu hu ku tak kidee a̱tsatsak nkyang nang A̱gwaza na tyai di̱n jen jhyang á̱zanson a̱ni.
58003006	A̱wot Kristi si̱ nyia̱ tsotswat mat a̱ yet Nggwon kya nang á̱ tyia̱ nggu a̱li A̱gwaza ka mbwak a̱ni. A̱wot zi̱ bya li nang a̱li A̱gwaza ka a̱ni, ka̱ zi̱ gbang a̱lyia̱, zi̱ si̱ nwuak a̱chuchuk di̱ tyia̱ fwuo nzi̱t hu di̱ Kristi.
58003007	Mat a̱nia, ma̱nang A̱za̱za̱rak Ntswa wu nhyia̱ a̱ni, “A̱fwun, ka̱ nyi fa̱k a̱nwuat A̱gwaza ka,
58003008	nyi yok nyia̱ fufwuo nchet bah, ma̱nang á̱niet Isi̱rela ba ku nnyia̱, ba̱ si̱ tyia̱ zat, di̱n jen nang ba̱ ku mmak nung mi̱ tswa a̱yit ji a̱ni.
58003009	A̱ja wa a̱yaatyia̱ a̱khwop nyin ba ku kwan ba̱ mak ba̱ li nyap fwuo nung hu da̱ mba a̱ni; ku nang ba̱ ku ndi nta̱m a̱ri̱bi̱di nang n nyia̱ mba ndyo mi̱ ndyia̱ nswak naai na a̱ni.
58003010	Huhwa si̱ mbyia̱, n si̱ mwai lyen ma̱ng che a̱ja. A̱wot n si̱ nyia̱, ‘Kuzang jen nfwuo mba na bwan á̱ tyei zan á̱ ghwon nung. Ba̱ lak khwi doka nang n tak ba ba̱ khwi a̱ni.’
58003011	Mat a̱nia, mwai lyen nung hu si̱ tyia̱, n si̱ kyiak shyishyi, nyia̱, ‘Ba̱ si̱ mi̱n mak nwuo da̱ a̱vwuo fwung nung ka bah!’ ”
58003012	Ma a̱nia wa, nyin á̱niet khwi Yesu ba nang n chat a̱ni, nyi ta̱bam nyi li nang nfwuo nyin na byia̱ a̱ka̱tuk ma̱ng nwai nwuak fwuo da̱ A̱gwaza bah; kalak na̱ bwan nyin á̱ tyia̱ zan nyi ghwon khwi A̱gwaza nswuan wu.
58003013	Da̱ a̱kwonu a̱kya, ku yet ta hwa, nyi ni̱ ntyia̱ á̱ghyang nyin gba̱gbak kuzang a̱tuk, neet nang nyi byia̱ jen “a̱fwun.” Kalak di̱ si̱sak nang nyi nnyia̱ a̱ka̱tuk a̱ni, gu laai nyin a̱ tyia̱ nyi nyia̱ A̱gwaza fufwuo nchet.
58003014	Mat ki̱ zi̱ nyia̱ tsotswat si̱ nat sangba̱p swuan nzi̱t ji, zi̱ si̱ yong mi̱ chet di̱ nwuak fwuo da̱ A̱gwaza, ma̱nang zi̱ ku ntsa nwuak fwuo hu a̱ni; a̱mgba̱m nzi̱t, zi̱ na yet á̱kpa̱ndang ta̱m zi̱ ya gado dundung ma̱ng Kristi.
58003015	Nyi bu jhyung kyang nang A̱lyiat A̱gwaza na hyia̱ a̱ni: “A̱fwun, ka̱ nyi fa̱k a̱nwuat A̱gwaza ka, nyi yok nyia̱ fufwuo nchet bah; ma̱nang á̱niet Isi̱rela ba ku nnyia̱, di̱n jen nang ba̱ ku ntyia̱ zat a̱ni.”
58003016	Ka̱ a̱nia wa, a̱nyanyan bya ku tyia̱ A̱gwaza wu zat ji, ku nang ba̱ ku nfa̱k a̱nwuat nggu ka a̱ni? N wa ngyei mi̱ bibya yet á̱niet ba nang Musa ku kwak ba a̱son ka, a̱ ghwut ndyo ma̱ a̱byin Ma̱sa̱r ka a̱ni a?
58003017	A̱wot a̱nyanyan bya nang A̱gwaza ku mwai lyen hu ma̱ng a̱mba, si̱ nat a̱lyia̱ swak naai ka? N wa ngyei ma̱ á̱niet ba ba̱ ku nyia̱ a̱ka̱tuk nyia̱ wu, ba̱ si̱ kwi, á̱ si̱ ghwon nkwom mba na mi̱ tswa a̱yit ji a̱ni a?
58003018	A̱wot a̱nyanyan bya nang A̱gwaza ku lyiat di̱n jen nang gu ku nkyiak shyishyi nyia̱, di̱ ba̱ na nwuo ma̱ a̱byin ka nang gu na nnang mba jen fwung ji a̱ni bah? N wa ngyei mi̱ bibya yet á̱niet ba, ba̱ ku tyia̱ zat ji a̱ni a?
58003019	Mat a̱nia, zi̱ li nang ba̱ lyin nwuo ma̱ a̱byin fwung ka, mat nwai nwuak nfwuo mba ni̱nia da̱ A̱gwaza.
58004001	Mat a̱nia, ma̱nang a̱li̱ka̱uli nwuo mi̱ fwung A̱gwaza hu ni̱ nshya̱ a̱ni, ku myim nyi swan cham ma̱ng a̱wun. Kalak á̱ghyang á̱niet ma̱ nyin ba̱ ba̱ lyin nwuo mi̱ fwung A̱gwaza hu.
58004002	Zi̱ ka̱n fa̱k A̱sham Nkhang ka tazwa fwung huni, a̱wot á̱ si̱ shei nzi̱t kaa ma̱nang á̱ ku nshei a̱yaatyia̱ a̱khwop nyin ba a̱ni. A̱wot nang ba̱ nfa̱k nkhang na a̱ni, na̱ si̱ beang mba bah. Mat, ba̱ ku lak nwuak a̱chuchuk da̱ na. Ba̱ si̱ lak mun á̱pyia̱ ma̱ng á̱niet ba̱ ku khwi a̱lyiat A̱gwaza na a̱ni.
58004003	Ma̱ninika, ma̱ nzi̱t zi̱ nwuak fwuo da̱ A̱gwaza a̱ni, nzi̱t bya na nwuo fwung A̱gwaza hu. Ma̱nang A̱gwaza nhyia̱ ma̱ng á̱kum á̱niet ka ba̱ nwai nwuak fwuo hu a̱ni, nyia̱, “Mami mwai lyen, n si̱ nkyiak shyishyi nyia̱, ‘Ba̱ na nwuo da̱ a̱vwuo fwung nung ka bah!’ ” A̱gwaza nyia̱ a̱nia, ku nang gu ku mi̱ ntyak nta̱m jhyi a̱vwuo fwung na neet mi̱ di̱ nyia̱ swanta hu a̱ni.
58004004	Mat á̱ lyuut ma̱ A̱lyiat A̱gwaza na nyia̱, “A̱tuk mam a̱natat ka, A̱gwaza si̱ fwung nyia̱ a̱mgba̱m nta̱m nggu na.”
58004005	A̱wot á̱ bu lyuut, nyia̱, “Ba̱ na mak nwuo da̱ a̱vwuo fwung nung ka bah!”
58004006	Mat a̱nia, fwung A̱gwaza hu ni̱ shya̱ da̱nian á̱niet ba̱ nnwuo. A̱wot a̱yaatyia̱ a̱khwop ba̱ ku mi̱ ntsa fa̱k A̱sham Nkhang fwung ka a̱ni, ba̱ ku nwuo bah. Mat, ba̱ ku lak khwi a̱lyiat A̱gwaza na.
58004007	Mat a̱nia, A̱gwaza si̱ bu sak jen jhyang da̱nian á̱niet ba̱ ka nnwuo mi̱ fwung nggu hu. A̱wot jen jini á̱ ngyei, “A̱fwun” kya. Á̱ si̱ kyiak a̱junjung jen, A̱gwaza si̱ bu tak a̱lyiat nani a̱bwonu Da̱wuda, ma̱nang á̱ ku nhyia̱ a̱ni, nyia̱, “A̱fwun, ka̱ nyi fa̱k a̱nwuat nggu ka, nyi yok nyia̱ fufwuo nchet bah.”
58004008	Ka̱ Joshuwa wa ku maai a̱ tyia̱ á̱niet Isi̱rela ba fwung nang A̱gwaza ku nyia̱ a̱li̱ka̱uli wu a̱ni, si̱ A̱gwaza bu ku lyiat tazwa a̱tuk Mam Fwung a̱ghyang ka̱ chobai á̱zanson a̱ni bah.
58004009	Mat a̱nia, á̱ sak tangka̱i a̱tsatsak fwung a̱ghyang nang á̱niet A̱gwaza ba fwuong a̱ni.
58004010	Mat konyan wa shya̱ fwung A̱gwaza a̱hwa a̱ni, a̱ fwung nta̱m nggu ni̱nia; ma̱nang A̱gwaza ku ntyak nyia̱ swanta hu, a̱ si̱ fwung a̱ni.
58004011	Mat a̱nia, si̱ zi̱ kwan ba̱t zi̱ ka nwuo fwung a̱hwa! A̱wot ki̱ zi̱ lak khwi a̱lyiat A̱gwaza na, ma̱nang á̱niet Isi̱rela ba ku nnyia̱ a̱ni, zi̱ na kwa mut!
58004012	Mat A̱lyiat A̱gwaza na yet a̱chet. A̱wot na̱ si̱ byia̱ chet ba̱t. Na̱ ya á̱ lan tswat ji̱ byia̱ nunu feang ji̱ si̱ ya ba̱t a̱ni, na̱ ni̱ kai á̱ nwuo a̱ka̱wa̱tyia̱ swuan ma̱ng tswa, ma̱ng nkap vam, ma̱ng fwu hu. Na̱ zop a̱di̱dam mi̱ fwuo nzi̱t wu, ma̱ng kyang hu zi̱ chat a̱ni, na̱ ghwut ndyo kpa̱sai.
58004013	Mami a̱mgba̱m nkyang nang A̱gwaza mat a̱ni, á̱ mbyia̱ kyang nyiung ku shya̱ di̱ niat da̱ a̱vwuo nggu a̱ni bah. Kuzang kyang shya̱ ka̱gbang, a̱wot ku si̱ shya̱ kpa̱sai a̱zaghyi nggu. A̱wot nggu wa yet a̱tyu nang konyan na nfang kuzang kyang gu nyia̱ a̱ni a̱zaghyi nggu.
58004014	Mat a̱nia, nang zi̱ mbyia̱ a̱gba̱ndang pris a̱ swak ma̱ng shi a̱ni, nggu wa ka̱n nwuo Ma A̱gwaza tswazwa, nggu wa yet Yesu, Nggwon A̱gwaza ka; yok zi̱ yong mi̱ chet di̱ nwuak fwuo nzi̱t hu da̱ nggu.
58004015	Mat zi̱ byia̱ A̱gba̱ndang Pris, a̱ fi̱k lat nzi̱t hu a̱ni za̱m. Mat á̱ ku mak gu ma̱nang á̱ mmai nzi̱t a̱ni. A̱mgba̱m ma̱ng a̱nia, á̱ si̱ shya̱ nggu ma̱ng a̱ka̱tuk nyia̱ bah.
58004016	Mat a̱nia, si̱ zi̱ gbang a̱lyia̱ zi̱ bai a̱zaghyi a̱gba̱ndang chuk Tyok A̱gwaza a̱ byia̱ shok a̱ni ma̱ sa̱t, gu ka fa̱k kunak zi̱t, zi̱ shya̱ shok nggu ji, ji̱ beang zi̱t di̱n jen ji nang zi̱ nchat ji a̱ni.
58005001	Kuzang a̱gba̱ndang pris, A̱gwaza ni̱ khai gu mami á̱niet bya, gu ka nyia̱ ta̱m da̱ a̱kwonu á̱niet ba ma̱ng A̱gwaza. A̱wot a̱ ni̱ nwuak A̱gwaza sa̱da̱ka á̱niet hu. A̱ bu neap za̱náng da̱nian a̱ ka nchi a̱ka̱tuk nyia̱ mba wu.
58005002	A̱wot a̱ byia̱ chet nyia̱ shonshyon ma̱ng á̱niet ba̱ ghyuap di̱ mi̱n shim mba, ma̱ng á̱si̱ ba̱ ni̱ teap zan ma a̱nggang a̱ni. Mat, nggu ma̱ a̱pyia̱ nggu a̱ byia̱ lat a̱zaghyi A̱gwaza.
58005003	Huhwa mbyia̱ ku ngyet ta hwa gu neap za̱náng da̱nian a̱ka̱tuk nyia̱ nggu wu, mbeang a̱ka̱tuk nyia̱ á̱ghyang á̱niet wu.
58005004	Á̱ mbyia̱ a̱tyu a̱ si̱ mi̱n khai a̱pyia̱ nggu yet a̱gba̱ndang pris, da̱nian a̱ ka shya̱ shi hwa a̱ni bah. Ku yet ta hwa, A̱gwaza wa a̱ khai nggu nyia̱ ta̱m a̱gba̱ndang pris hu; ma̱nang gu ku nkhai Haruna a̱ nyia̱ nggu ta̱m a̱gba̱ndang pris hu a̱ni.
58005005	Ma a̱nia wa, Kristi wa ku khai a̱ nwuak a̱pyia̱ nggu shi yet a̱gba̱ndang pris wu bah. Da̱ a̱kwonu a̱kya, A̱gwaza wa ku khai guu. A̱ si̱ tak nyia̱, “A yet Nggwon nung kya. A̱fwun, n ma ngyet A̱tyia̱ ang wa.”
58005006	A̱gwaza si̱ bu tak ma̱ng a̱nggu nyia̱, “A yet pris wa si̱ nat sang sangba̱p, ma̱nang tangka̱i pris ku neet mi̱ sot a̱yaapris Ma̱lkiza̱dek a̱ni.”
58005007	Mi̱ jen nang Yesu ku nshya̱ mi̱ swanta hu a̱ni, a̱ si̱ naai A̱gwaza a̱ fat a̱sa̱kut. A̱ twei mi̱ chet ma̱ng ndang a̱ghyi, da̱ a̱vwuo a̱tyu a̱ na san nggu, gu nwai khwu a̱ni. A̱wot A̱gwaza si̱ fa̱k naai nggu hu, mat si̱sak nang gu ku nnwuak a̱pyia̱ nggu, a̱ si̱ fwuong a̱wun A̱gwaza ba̱t a̱ni.
58005008	Ku nang Yesu ngyet Nggwon A̱gwaza kya a̱ni, a̱ si̱ myiam si̱sak nang gu na nkhwi a̱lyiat A̱gwaza na, mi̱ nkyang ma̱ a̱di̱di̱t nang nggu nswuo a̱bung a̱ni.
58005009	Mat a̱nia wa mbyia̱, A̱gwaza si̱ li Kristi maai a̱ yet A̱gba̱ndang Pris a̱ sang a̱bun a̱ni. A̱wot a̱ yet a̱tyin shya̱ san sang sangba̱p a̱mgba̱m á̱niet ba̱ khwi nggu a̱ni.
58005010	A̱wot A̱gwaza si̱ khai nggu gu yet A̱gba̱ndang Pris nang tangka̱i pris ku neet mi̱ sot a̱yaapris Ma̱lkiza̱dek ji a̱ni.
58005011	Zi̱ byia̱ a̱lyiat ma̱ a̱di̱di̱t nang zi̱ na lyiat tazwa Ma̱lkiza̱dek a̱ni. A̱wot ku na vwuo a̱khwu zi̱ wa̱i nyin naa nyi lyen, mat nfwuo nyin na swan gba̱pdok. Da̱ nyin, nyi ya̱baat a̱lyiat A̱gwaza na a̱nggang bah.
58005012	A̱tsak a̱lyiat, ba̱ng ba̱ tat a̱fwun, nyi ka̱n dabeang mi̱ khwi Yesu hu, ku myim si̱ nyi mi̱ nkai ngyet á̱niet tyiet bya! Da̱ a̱kwonu a̱kya, nyi chat a̱ghyang a̱niet wa a̱ bu tyiet nyin a̱tyin a̱lyiat A̱gwaza ka. Nyi li nang a̱chyuang mman na̱ swuo a̱jojot a̱baan a̱ni. Nyi si̱ mi̱n gya a̱kpa̱u kyayak bah.
58005013	Mat a̱tyu a̱ ni̱ swuo a̱jojot a̱baan a̱ni, a̱ ni̱ yet a̱banggwon kya. A̱ ka̱n maai lyen a̱wot a̱ nyia̱ ta̱m ma̱ng tyiet ku yet a̱tsotswat a̱ni bah.
58005014	A̱wot a̱kpa̱u kyayak wu yet si̱ á̱niet ba̱ ka̱n tat a̱ghyi bya a̱ni, nang á̱ tyiet mbaa ba̱ lyen si̱sak ji ba̱ na nkhap a̱wot ba̱ fi̱k a̱ka̱tuk wu ma̱ng a̱tan wu a̱ni.
58006001	Mat a̱nia, zi̱ yok ya a̱son ma̱ng a̱tyin tyiet tazwa Kristi kuzang jen bah. Da̱ a̱kwonu a̱kya, yok zi̱ kwan zi̱ yet á̱niet tat á̱ghyi di̱ fi̱k A̱lyiat A̱gwaza na. A̱tsak a̱lyiat, zi̱ chat zi̱ bu tsa ma̱ng a̱tsatsak a̱tyin tyiet bah. Tyiet huni yet si̱ ku myim á̱niet ba̱ nghwon nta̱m a̱ka̱tuk nyia̱, ba̱ sii nwuak fwuo da̱ A̱gwaza a̱ni.
58006002	Nyi bu chat tyiet ghyáng tazwa taada kwi vam, saai mbwak, doot ma̱ng swuan ma̱ á̱niet ba̱ ka̱n kwi a̱ni, ku shi̱ri̱ya sang sangba̱p bah.
58006003	Ka̱ A̱gwaza shim, zi̱ na ya a̱son ma̱ng khwi tyiet ku myim á̱niet tat á̱ghyi a̱ni.
58006004	Tangka̱i á̱niet ba̱ ka̱n shya̱ sai A̱gwaza hu mi̱ nfwuo mba na, ba̱ si̱ san a̱tan za̱nang ji̱ neet Ma A̱gwaza tswazwa, a̱wot A̱za̱za̱rak Ntswa wu si̱ nyia̱ ta̱m ma̱ng a̱mba,
58006005	ba̱ si̱ bu shya̱ a̱tsatsak tyiet a̱lyiat A̱gwaza wu, á̱si̱ ba nang chet jen chobai ka̱n nyia̱ nta̱m ma̱ng a̱mba a̱ni;
58006006	ntangka̱i á̱niet nani, ba̱ ka̱n shya̱ á̱tsatsak nkyang nani a̱ni, ka̱ ba̱ teap á̱ ghwon vak khwi A̱gwaza hu, ku si̱ mi̱n tyia̱ á̱ bwuok ma̱ng ntangka̱i á̱niet nani, ba̱ bu ghwon a̱ka̱tuk mba wu bah. Kyang ku mbyia̱ a̱ni, huhwa yet; ba̱ lak Nggwon A̱gwaza ka. A̱wot ku si̱ li nang a̱mba ma̱ á̱pyia̱ mba, ba̱ bu nkpang nka da̱ a̱team a̱khwu wu a̱ka̱feang kya a̱ni. A̱wot ba̱ bu tyei nka nsum kpa̱sai mami á̱niet.
58006007	Nyi fa̱k, a̱byin ka̱ kwak a̱sa̱khwot nza na̱ kwa̱i da̱ nka a̱ni, ka̱ ni̱ byang ka̱ nwuak a̱tyu khap wu a̱tan yak. Ku ni̱ tak nang A̱gwaza wa ntyia̱ a̱li̱ba̱rka wu.
58006008	A̱wot ka̱ a̱byin ka ma nta sa̱kan ja ma̱ng long a̱byin, ka̱ yet a̱buk a̱byin wa. Ka̱ bwat ma̱ chunchwiit A̱gwaza a̱ shyi nkaa. A̱wot á̱ fwui nka.
58006009	Nyin á̱niet khwi Yesu ba nang n chat a̱ni, ku nang zi̱ ndyiat a̱nia a̱ni, zi̱ nwuak a̱chuchuk zi̱ li a̱tan nta̱m da̱ a̱vwuo nyin. Na̱ na tyia̱ nyi nshya̱ san di̱ ngaan hu a̱ni.
58006010	A̱tsak a̱lyiat, A̱gwaza nyia̱ shi̱ri̱ya nggu ji tsotswat. Mat a̱nia, a̱ na jhyung ba̱t si̱sak nang nyi ka̱n nyia̱ nggu nta̱m a̱ni; ma̱ng si̱sak nang nyi nchat gu, nyi si̱ beang á̱niet khwi nggu ba a̱ni. A̱wot nyi ni̱ ya a̱son ma̱ng beang mba hu.
58006011	Zi̱ chat ba̱t nyi ntyia̱ a̱lyia̱, nyi ya a̱son ma̱ng chat á̱ghyang nyin hu, si̱ nat jen nang Yesu na mbwuok a̱ni. Mat nyi ka lyen za̱m nang nkyang nang nyi ntyia̱ fwuo hu a̱ni, na̱ na yet a̱tsatsak a̱lyiat wa.
58006012	A̱jawa nyi na ngyet a̱gba̱pdok ma̱ng á̱niet sang a̱ka̱ta di̱ nyia̱ nta̱m A̱za̱za̱rak Ntswa na bah. Da̱ a̱kwonu a̱kya, nyi na khwi kidee á̱niet ba̱ san gado nang A̱gwaza nyia̱ a̱li̱ka̱uli a̱ na nang mba, mat nwuak fwuo mba ma̱ng gbang a̱lyia̱ mba hu da̱ nggu a̱ni.
58006013	Jen nang A̱gwaza ku nyia̱ Ibrahim a̱li̱ka̱uli wu a̱ni, nang á̱ mbyia̱ a̱tyu a̱ swak A̱gwaza ma̱ng tyok nang A̱gwaza na nshyi da̱ a̱lyoot nggu a̱ni bah. A̱ si̱ kyiak shyishyi da̱ a̱lyoot a̱pyia̱ nggu, nyia̱,
58006014	“A̱tsak a̱lyiat, n na tyia̱ ang a̱li̱ba̱rka ba̱t. A̱wot n na tyia̱ kwai ang ji, ji̱ saat nang a̱yin si̱ mi̱n fang ji a̱ni bah.”
58006015	Mat a̱nia, Ibrahim si̱ nyap fwuo, a̱ si̱ fwuong. A̱wot a̱ si̱ san kyang nang A̱gwaza nyia̱ a̱li̱ka̱uli a̱ na nang nggu a̱ni.
58006016	A̱wot ma̱ninika, ka̱ á̱nietbishyi kyiak shyishyi, ba̱ ni̱ kyiak shyishyi ji da̱ a̱lyoot a̱tyu a̱ swak ba ma̱ng tyok a̱ni. Da̱nian shyishyi a̱ja, ji̱ ka yong chi̱k di̱ kyang nang ba̱ nshyi a̱ni. A̱wot a̱yin bu na mbyia̱ ya fwuang bah, mat shyishyi ji wa ka̱n ngyong.
58006017	Ma a̱nia wa, A̱gwaza ku chat a̱ tak la̱p sak nggu hu kpa̱sai da̱ a̱vwuo á̱niet ba̱ na ya gado a̱li̱ka̱uli hu a̱ni. Mat a̱nia, a̱ si̱ kyiak shyishyi da̱ a̱lyoot a̱pyia̱ nggu, nyia̱ da̱ a̱ na shyak fwuo nggu hu bah.
58006018	A̱gwaza ka̱n dyiat tazwa nkyang nfeang nani; ni̱nia yet a̱li̱ka̱uli ma̱ng shyishyi nggu ji. Na̱ si̱ mi̱n shyak bah, mat ku si̱ mi̱n tyia̱ A̱gwaza a̱ bwuo la bah. A̱ nyia̱ a̱li̱ka̱uli ma̱ng shyishyi, da̱nian a̱ ka tyia̱ nzi̱t gba̱gbak zi̱ ntyia̱ fwuo ba̱t ma̱ng gbang a̱lyia̱ di̱ san ku shya̱ á̱zanson nzi̱t a̱ni, nzi̱t á̱niet zi̱ tyong naat da̱ a̱vwuo A̱gwaza di̱ chat a̱vwuo ta̱kup a̱ni.
58006019	Nang zi̱ ntyia̱ fwuo da̱ nggu a̱ni, a̱ si̱ tyia̱ nfwuo nzi̱t na na̱ byia̱ chet. A̱wot á̱ si̱ mi̱n shyei na bah. Tyia̱ fwuo nzi̱t hu swan kpa̱p nang tswam ji̱ ba̱ng kukwon a̱wak ku yong da̱ a̱vwuo a̱nyiung a̱ni. Tyia̱ fwuo nzi̱t hu, bu nwuak zi̱t chet zi̱ nwuo mi̱ a̱gba̱ndang a̱kpi̱mi̱mi̱t a̱teap wu nang á̱ lya̱u á̱ fwun A̱swang ka̱ Swak Ma̱ng yet A̱za̱za̱rak A̱mali Nwuat Za̱nang ka̱ shya̱ Ma A̱gwaza tswazwa ka a̱ni.
58006020	Yesu wa ka̱n khwat a̱son zi̱t. A̱ si̱ nwuo ma̱ A̱za̱za̱rak A̱swang wu da̱nian nzi̱t. Mat nggu wa ka̱n gyet A̱gba̱ndang Pris sang sangba̱p, ma̱nang tangka̱i pris ku neet mi̱ sot a̱yaapris Ma̱lkiza̱dek a̱ni.
58007001	Ma̱lkiza̱dek wuni ku yet a̱gwam a̱keang Sa̱lem. A̱ si̱ bu yet pris A̱gwaza Tswazwa a̱ Swak ma̱ng A̱kyenkyai Shi a̱ni. Jen nang Ibrahim ku mbwuot a̱ naat a̱mali di̱ tyak kwan zwang ji nang gu ku nhyaai á̱gwam a̱naai ba a̱ni, Ma̱lkiza̱dek si̱ myim ma̱ng Ibrahim. A̱ si̱ tyia̱ nggu a̱li̱ba̱rka.
58007002	A̱jawa Ibrahim si̱ nwuak Ma̱lkiza̱dek a̱kpa a̱nyiung ma̱ a̱yaakpa nkyang swak nang gu kwok mi̱ zwang ji a̱ni. A̱lyoot “Ma̱lkiza̱dek” ka fa, “A̱gwam nyia̱ tsotswat.” Á̱ si̱ bu yei nggu “A̱gwam Sa̱lem,” a̱lyoot kani bu fa, “A̱gwam swat nyinyang.”
58007003	Á̱ mbyia̱ a̱vwuo nang á̱ ndyuut tazwa a̱tyia̱, ku a̱yang Ma̱lkiza̱dek a̱ni bah. Da̱ mba, á̱ lyen kwai nggu ji bah. Á̱ mbyia̱ a̱vwuo nang á̱ ndyuut mam byin, ku mam a̱khwu nggu a̱ni bah. Mat a̱nia, Ma̱lkiza̱dek yet tangka̱i pris hwa si̱ nat sang sangba̱p. A̱wot a̱ si̱ tai Nggwon A̱gwaza kya.
58007004	Nyi li tangka̱i a̱gba̱ndang shi Ma̱lkiza̱dek hu! Ku Ibrahim, a̱ yet a̱gba̱ndang a̱tyia̱ a̱khwop Isi̱rela wu a̱ni, a̱ ku fi̱k shi Ma̱lkiza̱dek hu. A̱ si̱ nwuak gu a̱kpa a̱nyiung ma̱ a̱yaakpa nkyang swak nang gu kwok a̱ neet ndyo mi̱ zwang ji a̱ni!
58007005	A̱wot nang doka Musa ji nshim á̱niet ba̱ yet pris ba mi̱ kwai La̱wi ji a̱ni, ku yet ta hwa ba̱ saai a̱kpa nyiung mi̱ a̱yaakpa nkyang swak da̱ a̱vwuo á̱niet Isi̱rela ba, ba̱ yet á̱ka̱mbwon Ibrahim na a̱ni.
58007006	A̱wot Ma̱lkiza̱dek, a̱ ku ghwut mi̱ kwai La̱wi ja bah. A̱mgba̱m ma̱ng a̱nia, a̱ si̱ san a̱kpa a̱nyiung mami a̱yaakpa nkyang swak da̱ a̱vwuo Ibrahim. A̱wot Ma̱lkiza̱dek si̱ nang Ibrahim a̱li̱ba̱rka, nang nggu Ibrahim wa ka̱n gya gado nkyang nang A̱gwaza nyia̱ a̱li̱ka̱uli a̱ na nang nggu a̱ni.
58007007	A̱tyu a̱ na nang a̱ghyang a̱niet a̱li̱ba̱rka a̱ni, a̱ byia̱ tyok a̱ swak a̱tyu a̱ san a̱li̱ba̱rka wu a̱ni. Si̱ a̱hwa yet kyang ya fwuang hwa bah.
58007008	Nang ku ndi a̱nia a̱ni, a̱yaapris ba ni̱ san a̱kpa nyiung mami a̱yaakpa nkyang swak, ba̱ kwi nang á̱nietbishyi a̱ni. A̱wot Ma̱lkiza̱dek swak ba ma̱ng shi. Mat, á̱ tak ma̱ng a̱nzi̱t nang gu ni̱ nswuan si̱ nat sang sangba̱p.
58007009	Kyang nang zi̱ na mbeang a̱ni, huhwa yet; La̱wi ma̱ a̱pyia̱ nggu, a̱ ku yet pris wu a̱ni, ku saai a̱kpa nyiung mami a̱yaakpa nkyang swak da̱ a̱vwuo mman Isi̱rela na. Ku li á ngyei nggu La̱wi ma̱ a̱pyia̱ nggu ku nwuak Ma̱lkiza̱dek a̱kpa nyiung mami a̱yaakpa nkyang swak, di̱n jen nang Ibrahim a̱tyia̱ a̱khwop nggu La̱wi wu, ku nwuak Ma̱lkiza̱dek a̱ni.
58007010	Ibrahim ku nwuak Ma̱lkiza̱dek a̱kpa a̱nyiung mami a̱yaakpa nkyang swak neet nang á̱ ka̱n byin gu La̱wi bah; neet nang La̱wi ni̱ shya̱ mi̱ vam Ibrahim a̱tyia̱ a̱khwop nggu wu.
58007011	Mat ki̱ ta̱m sot pris La̱wi hu, nang á̱niet Isi̱rela ba ku nsan doka ji a̱ni, wa ku nyia̱ ta̱m sot pris hu cha̱chaat a̱zaghyi A̱gwaza, si̱ yihwa mbyia̱ nang A̱gwaza na nchat a̱ kpaat ta̱m sot pris ghyang ku vwuon? Yihwa mbyia̱ nang A̱gwaza na nkpaat tangka̱i ta̱m sot pris Ma̱lkiza̱dek, da̱ a̱kwonu ta̱m sot pris La̱wi ma̱ng si̱ Haruna hu?
58007012	Mat ka̱ á̱ shyak tangka̱i ta̱m sot pris hu, ku yet ta hwa á̱ shim doka ji, ji̱ shyak, ji̱ ka kpaat tangka̱i ta̱m sot pris a̱hwa mameang.
58007013	Mat pris wu nang zi̱ lyiat tazwa nggu a̱ni, a̱ ghwut mi̱ kwai jhyang ja, ji̱ vwuon ma̱ng si̱ La̱wi a̱ni. Á̱ mbyia̱ a̱yin mi̱ kwai pris a̱ja, a̱ ka̱n mak nyia̱ ta̱m pris da̱ a̱tyii nwuat za̱nang A̱gwaza wu a̱ni bah.
58007014	Ku yet a̱tsak a̱lyiat wa nang Yesu A̱tyoli nzi̱t wu nghwut mi̱ kwai Yahuda ja. A̱wot tazwa kwai Yahuda ji, Musa du nkaat kyang nyia̱ sot a̱yaapris ghwut mi̱ kwai a̱ja bah.
58007015	A̱lyiat nani ghwut kpa̱sai za̱m, mat á̱ mbyia̱ tangka̱i pris a̱ghyang a̱ vwuon ma̱ng a̱si̱ La̱wi a̱ni, a̱ bai a̱ si̱ tai pris Ma̱lkiza̱dek.
58007016	Yesu ku yet pris wu. Da̱ mba, á̱ ku byin nggu mi̱ kwai La̱wi ja nang doka ji ntak a̱ni bah. A̱wot mat chet swuan sang sangba̱p hwa, nang a̱yin si̱ mi̱n swuo chet hu a̱ni bah.
58007017	Ma̱nang á̱ ku ndyuut ma̱ A̱lyiat A̱gwaza na a̱ni, nyia̱, “A yet pris wa ma̱nang tangka̱i sot pris Ma̱lkiza̱dek a̱ni, si̱ nat sang sangba̱p.”
58007018	Di̱ nvak ghyang, a̱khwukhwop doka wu tazwa ta̱m sot pris hu, á̱ sak ji da̱ gbang a̱nyiung. Mat ji̱ bu byia̱ chet bah. Da̱ nji, ji̱ si̱ mi̱n nyia̱ ta̱m bah.
58007019	(Mat doka ji ka̱n mak jhyi kyang cha̱chaat bah). Di̱ nvak ghyang, ma̱ninika zi̱ byia̱ gbang a̱lyia̱ mat zi̱ shya̱ a̱tsatsak tyia̱ fwuo a̱ swak doka ji a̱ni. Nggu wa na tyia̱ nzi̱t, zi̱ nnat kpa̱mkpaan ma̱ng A̱gwaza.
58007020	A̱gwaza ku kpaat ta̱m sot pris fai huni ma̱ng shyishyi ji̱ byia̱ chet a̱ni. A̱wot á̱ka̱mbwon Haruna na ku yet sot a̱yaapris di̱ mi̱ tangka̱i shyishyi a̱hwa.
58007021	A̱wot A̱gwaza ku kyiak shyishyi tazwa Yesu, a̱ si̱ nyia̱ ma̱ng a̱nggu, “Nung, A̱gwaza, n ka̱n kyiak shyishyi. A̱wot da̱ nung, n na tyat shyishyi ji bah; ‘A yet pris wa si̱ nat sang sangba̱p.’ ”
58007022	Mat shyishyi nang A̱gwaza kyiak a̱ni, Yesu wa na yong a̱ tyia̱ a̱tsatsak a̱li̱ka̱uli nang A̱gwaza la̱p a̱ni, a̱ nyia̱ ta̱m.
58007023	Di̱n jen a̱khwukhwop ta̱m sot pris ji̱ swak a̱ni, á̱ ku byia̱ susot a̱yaapris ma̱ a̱di̱di̱t ba̱ ku nyia̱ nta̱m pris, ba̱ ghwut mi̱ kwai La̱wi ji a̱ni. A̱wot mat nang ba̱ nkwi a̱ni, ba̱ si̱ ya a̱son ma̱ng nta̱m pris mba na bah.
58007024	A̱wot Yesu, nang gu nswuan si̱ nat sang sangba̱p a̱ni, nta̱m pris nggu na yet si̱ sang sangba̱p nia.
58007025	Mat a̱nia, kuzang jen Yesu byia̱ chet a̱ maai a̱ san á̱niet ba, ba̱ bai da̱ a̱vwuo A̱gwaza mami a̱lyoot nggu ka a̱ni. Mat a̱ ni̱ swuan si̱ nat sang sangba̱p. A̱wot a̱ ni̱ naai A̱gwaza da̱nian mbaa.
58007026	Yesu wa yet tangka̱i a̱gba̱ndang pris nang zi̱ chat a̱ beang nzi̱t a̱ni. Mat, a̱ yet a̱za̱za̱rak, a̱ si̱ sang a̱bun. A̱wot da̱ nggu, a̱ byia̱ a̱ka̱tuk nyia̱ bah. Á̱ wa ka̱n khap gu zan ma̱ng á̱niet a̱ka̱tuk nyia̱ ba. A̱gwaza si̱ ta̱ngam ngguu, a̱ si̱ nwuak gu a̱gba̱ndang a̱vwuo shi tswazwa.
58007027	Yesu li nang a̱cha̱chet a̱yaapris á̱ghyang a̱ni bah. Da̱ nhu ku yet gu ta hwa, gu nwuat za̱náng da̱nian a̱ka̱tuk nyia̱ kuzang a̱tuk bah. A̱wot a̱cha̱chet a̱yaapris ba; ku ni̱ yet ba ta hwa, ba̱ ya ntsa neap za̱nang ji da̱nian a̱ka̱tuk nyia̱ á̱pyia̱ mba wu. A̱wot ba̱ sii du nwuat za̱nang ji da̱nian a̱ka̱tuk nyia̱ á̱kum á̱niet wu. A̱wot Yesu, a̱ ku neap za̱nang da̱ a̱ka̱nyiung kya mgba̱m; di̱n jen nang gu ku nneap a̱pyia̱ nggu a̱ yet za̱nang da̱nian a̱ka̱tuk nyia̱ á̱niet wu a̱ni.
58007028	Mi̱ doka Musa ji, á̱ ku khai á̱niet ba̱ yet a̱cha̱chet a̱yaapris. A̱wot á̱niet a̱bya ku byia̱ lat nang á̱nietbishyi a̱ni. A̱wot nang á̱ nwuak doka ji á̱ tyak a̱ni, A̱gwaza si̱ khai Nggwon nggu ka, a̱ si̱ kyiak shyishyi ji̱ byia̱ chet a̱ni. A̱wot a̱ si̱ khai Nggwon ka, ka̱ yet a̱tsatsak A̱gba̱ndang Pris si̱ nat sang sangba̱p.
58008001	Kyang hu nang zi̱ lyiat a̱ni, huhwa yet; zi̱ byia̱ tangka̱i A̱gba̱ndang Pris a̱ghyang, nggu wa yet Yesu. A̱ swan da̱ a̱vwuo shi a̱zayak a̱gba̱ndang chuk Tyok A̱gwaza A̱ Byia̱ A̱tsatsak Shi Tswazwa a̱ni.
58008002	Yesu shya̱ a̱ja, a̱ ni̱ nyia̱ nta̱m a̱gba̱ndang pris na da̱nian nzi̱t ma̱ A̱za̱za̱rak A̱vwuo, a̱ yet Suswak ku shya̱ Ma A̱gwaza tswazwa. Ku yet a̱tsatsak A̱za̱za̱rak Suswak ku nwai yet tat a̱tyubishyi a̱ni. A̱gwaza wa ma̱ a̱pyia̱ nggu tat hu.
58008003	A̱wot nang ku ngyet ta̱m kuzang a̱gba̱ndang pris hwa nang á̱ khai gu neap A̱gwaza sa̱da̱ka ma̱ng za̱nang a̱ni, mat a̱nia, ku yet ta hwa A̱gba̱ndang Pris nzi̱t wu meang, gu byia̱ za̱nang nang gu na neap A̱gwaza a̱ni.
58008004	A̱wot ma̱ninika, ka̱ a̱ wa shya̱ mi̱ swanta hwa, á̱ si̱ mi̱n kyiak gu nang pris a̱ni bah. Mat á̱ wa ka̱n shya̱ a̱yaapris ba ba̱ na neap za̱náng nang doka Musa ji nhyia̱ a̱ni.
58008005	Mami a̱chuchuk, nta̱m na nang a̱yaapris ba ni̱ nyia̱ A̱mali Nwuat Za̱nang ka a̱ni, na̱ yet mi̱ ghwughwu ku kidee A̱za̱za̱rak A̱vwuo ka̱ shya̱ Ma A̱gwaza tswazwa kya a̱ni. Mat di̱n jen nang Musa ku nchat kpaat A̱za̱za̱rak Suswak wu a̱ni, A̱gwaza si̱ gba nggu, nyia̱, “Ta̱bam a jhya̱ kuzang kyang cha̱chaat ma̱ng kidee nang n tak ang tazwa a̱fan ka a̱ni.”
58008006	A̱wot ma̱ninika, A̱gwaza a̱ nwuak Yesu yet A̱gba̱ndang Pris nzi̱t wu a̱ni. Ta̱m pris ku yet a̱ swak ntangka̱i nta̱m a̱khwukhwop sot a̱yaapris ba a̱ni. Mat Yesu wa yong da̱ a̱kwonu nzi̱t di̱ la̱p a̱li̱ka̱uli a̱fai nzi̱t hu ma̱ng A̱gwaza. La̱p a̱li̱ka̱uli a̱hwa yet a̱tsatsak a̱ swak si̱ nang Musa ku ngyong a̱ni. Mat á̱ kpaat la̱p a̱li̱ka̱uli a̱fai di̱ nkyang nang á̱ nyia̱ a̱li̱ka̱uli na̱ yet a̱ swak a̱ni.
58008007	Mat ka̱ la̱p a̱li̱ka̱uli a̱ ku yet a̱son ka a̱ni, wa ku sang jhyi, sii á̱ mbyia̱ jat kpaat a̱ghyang bah.
58008008	A̱wot jen nang A̱gwaza nshya̱ á̱niet nggu ba ma̱ng a̱bun a̱ni, a̱ si̱ lyiat ma̱ng a̱mba a̱bwonu a̱ta̱m nggu wu nyia̱, “Nung, A̱gwaza, nyia̱, ‘Jen ji chobai, nang n na nda̱p a̱li̱ka̱uli a̱fai ma̱ng á̱niet Isi̱rela ma̱ng Yahuda a̱ni.
58008009	La̱p a̱li̱ka̱uli a̱fai huni na li nang si̱ nang n ku nda̱p ma̱ng a̱yaatyia̱ a̱khwop mba ba a̱ni bah, di̱n jen nang n ku nta̱bat ba di̱ mbwak n si̱ nta̱bam, n si̱ nghwut ma̱ng a̱mba ma̱ a̱byin Ma̱sa̱r ka a̱ni. A̱wot ba̱ ku ba̱ng la̱p a̱li̱ka̱uli nung hu tsotswat bah. Mat a̱nia, n si̱ nang mba a̱ma.’
58008010	“Nung, A̱gwaza, n si̱ nyia̱, ‘La̱p A̱li̱ka̱uli a̱fai huni nang n na nda̱p ma̱ng á̱niet Isi̱rela ba a̱ni, mi̱ njen chobai ji, n na tyia̱ doká nung ji mi̱ nfwuo mba na, n bu ndyuut jii mi̱ nfwuo mba na. N na gyet A̱gwaza mba. Mba meang, ba̱ ma ngyet á̱niet nung.
58008011	A̱wot á̱ bu na mbyia̱ a̱tyu a̱ na tyiet a̱ghyang a̱ni bah; ku á̱kpa̱ndang swat, ku á̱na̱nyiuk nyia̱,’ ‘Ku myim nyi lyen A̱gwaza.’ Mat konyan wa ka̱n dyen nung, neet da̱ a̱da̱dei si̱ nat da̱ a̱gba̱ndang.
58008012	A̱wot n na fa̱k kunak mba, n chi a̱ka̱kpa̱t mba na. A̱wot n bu na jhyung a̱ka̱tuk nyia̱ mba wu bah.”
58008013	Nang A̱gwaza ndyiat tazwa “La̱p a̱li̱ka̱uli a̱fai hu” a̱ni, ku fa a̱ bwuak a̱khwukhwop la̱p a̱li̱ka̱uli a̱ yet a̱son ka a̱ni, a̱ si̱ kyiak huu nang ku nyia̱ ta̱m a̱ni bah. A̱wot ku na labeang bah, ku tyak chet.
58009001	La̱p a̱li̱ka̱uli ku yet a̱son ka a̱ni, ku byia̱ doká di̱ si̱sak ji nang á̱niet Isi̱rela ba ni̱ ndyep A̱gwaza ma̱ng a̱za̱za̱rak a̱vwuo dyep gu mi̱ swanta hu a̱ni.
58009002	Á̱ ku byia̱ a̱ka̱swang a̱feang mami A̱za̱za̱rak Suswak wu. Ma̱ a̱swang a̱nyiung, á̱ si̱ mbyia̱ a̱gba̱ndang a̱ga̱nga̱ng chuk zi̱nariya saai fi̱tila, a̱tyii, ma̱ng a̱za̱za̱rak burodi tazwa a̱tyii ka. A̱swang kani, á̱ ku ngyei nka “A̱za̱za̱rak A̱vwuo.”
58009003	A̱wot a̱ja mami A̱za̱za̱rak Suswak ka, á̱ si̱ mbyia̱ a̱gba̱ndang a̱kpi̱mi̱mi̱t a̱teap, a̱ teang a̱ ghai a̱vwuo ka a̱ nnyia̱ a̱ka̱swang a̱feang a̱ni. Da̱ a̱ma̱nta a̱toot ka, a̱ja wa nang a̱swang a̱feang ka nshya̱, á̱ ku ngyei nka “A̱vwuo ka̱ Swak ma̱ng yet A̱za̱za̱rak a̱ni.”
58009004	Mami a̱swang a̱kya, á̱ mbyia̱ a̱tyii zi̱nariya neap za̱nang nang á̱ nfwui turare a̱ni. A̱wot á̱ si̱ bu mbyia̱ a̱kwati nkwon nang á̱ ngyei “A̱kwati La̱p A̱li̱ka̱uli A̱gwaza wu” nang á̱ mbeet zi̱nariya á̱ kaat kuzang a̱ma̱nta a̱ni. Mami A̱kwati ka, á̱ si̱ mbyia̱ a̱bakurung zi̱nariya nang á̱ ntyia̱ kyayak nang á̱ ngyei “mana” a̱ni, ma̱ng shan Haruna ji ji̱ ku ta nfwut a̱ni, ma̱ng a̱cha̱chet a̱kpa̱kpai nfang nang á̱ ndyuut la̱p a̱li̱ka̱uli hu a̱ni.
58009005	Tazwa a̱kwati ka, nghwughwu a̱yaata̱m tswá A̱gwaza á̱ghyang nshya̱, á̱ ngyei “Cha̱robim”. Ba̱ yong a̱kwonu shi A̱gwaza. Ba̱ si̱ teak nfeap mba na á̱ nkup tazwa a̱kwati di̱n jhyat nang á̱ nchi a̱ka̱tuk nyia̱ á̱niet wu a̱ni. A̱wot zi̱ si̱ mi̱n gwa̱i nkyang nani kpa̱sai ma̱nini bah.
58009006	Jen nang á̱ jhyi kuzang kyang á̱ si̱ sak di̱ tyan ku myim ku nswan a̱ni, a̱yaapris ba ni̱ nwuo ma̱ A̱za̱za̱rak Suswak wu kuzang a̱tuk. Ba̱ si̱ nyia̱ ta̱m pris ku myim ba̱ nyia̱ a̱ni mami a̱swang ntsa ka.
58009007	A̱wot mi̱ a̱gba̱ndang pris wu wa ma̱nyin nggu ni̱ nwuo ma̱ A̱vwuo ka̱ Swak ma̱ng yet A̱za̱za̱rak hu a̱ni. A̱ ni̱ nwuo a̱ka̱nyiung kya ma̱ a̱lyia̱, a̱ neap A̱gwaza za̱náng a̱sok nzón ma̱ng á̱si̱ a̱yaaka̱la̱di. Da̱nian a̱ ka chi a̱ka̱tuk nyia̱ a̱pyia̱ nggu ma̱ng á̱si̱ nang á̱niet ba nyia̱ di̱ mi̱n shim ba a̱ni.
58009008	Di̱ nta̱m a̱yaapris nani, A̱za̱za̱rak Ntswa A̱gwaza wu tak kpa̱sai, nang a̱wat nwuai ma̱ A̱swang ka̱ Swak ma̱ng yet A̱za̱za̱rak a̱ni ka̱n khwuk bah, ka̱nang á̱ ni̱ nyia̱ ta̱m pris mami a̱khwukhwop A̱za̱za̱rak Suswak wu.
58009009	Si̱ huni yet kidee ja, ji̱ tak nta̱m nwuat za̱nang di̱n jen jini a̱ni. Mat za̱náng zón ku nyák mbeang nsa̱da̱ka na nang a̱yaapris ba ni̱ neap a̱ni, maai jaat a̱ka̱tuk nyia̱ mi̱ nfwuo á̱niet na ba̱ nwuat ji a̱ni bah.
58009010	Mat a̱khwukhwop ta̱m pris wuni, yet ma̱ a̱lyiat kyayak nang á̱ ya, á̱ tsa á̱ swuo, ma̱ng kwi nkap di̱ nche di̱ nche na̱ yet mi̱ taada ja a̱ni. Taada jini yet doká vam ja nang ba̱ ku nyia̱ nta̱m na ma̱ng á̱nji, si̱ nat jen nang A̱gwaza na nkpaat ta̱m pris fai ku swak ma̱ng yet a̱ni.
58009011	A̱wot ma̱ninika Kristi wa yet A̱gba̱ndang Pris wu tazwa a̱mgba̱m a̱tan nkyang na̱ na bai a̱ni. A̱ nwuo ma̱ A̱za̱za̱rak Suswak Ma A̱gwaza tswazwa, ku shi ku si̱ yet a̱tsatsak a̱ swak si̱ mi̱ swanta hu. A̱tyubishyi wa tat Suswak huni ma̱ng mbwak gu bah. A̱wot ku shya̱ mi̱ nkyang nang á̱ mat mi̱ swanta huni hwa a̱ni bah.
58009012	Kristi nwuo ma̱ A̱vwuo ka̱ Swak ma̱ng yet A̱za̱za̱rak a̱ni da̱ a̱ka̱nyiung kya. A̱ nwuo ma̱ng a̱sok zón ku á̱si̱ mman nyák nia di̱ neap za̱nang ji bah. Da̱ a̱kwonu a̱kya, a̱ nwuo ma̱ng a̱sok a̱pyia̱ nggu nia. Di̱ nvak a̱hwa hwa, nang gu nnwuak a̱pyia̱ nggu a̱ si̱ san nzi̱t zi̱ yet á̱sa̱t á̱niet, zi̱ shya̱ swuan sang sangba̱p ji.
58009013	Ma̱ a̱khwukhwop ta̱m pris wu, a̱sok nzón á̱ta̱m, ma̱ng á̱si̱ a̱yaaka̱la̱di, ma̱ng ntong sha̱p nyak nang á̱ fwui a̱ni, nang á̱ ni̱ sat da̱ á̱niet na̱ kwi a̱na̱ndyung mi̱ nvam á̱niet ba̱ nwai yet a̱za̱za̱rak a̱ni, ba̱ tyia̱ za̱za̱rak.
58009014	Ka̱ a̱nia wa, nyi dam nyi lii, si̱sak nang a̱sok Kristi na nswak si̱ nzón ma̱ng nyák ma̱ za̱nzan a̱ni. Na̱ na jaat a̱di̱dam mi̱ nfwuo nzi̱t na, zi̱ ka ghwon a̱ka̱tuk nyia̱ nzi̱t wu, da̱nian zi̱ ka kwok ntong a̱zaghyi A̱gwaza a̱ byia̱ swuan a̱ni. Mat chet A̱za̱za̱rak Ntswa sang sangba̱p hwa, Kristi si̱ nwuak a̱pyia̱ nggu da̱ a̱vwuo A̱gwaza, a̱ si̱ yet a̱tsatsak za̱nang, da̱nian a̱ ka chi a̱ka̱tuk nyia̱ nzi̱t wu a̱mgba̱m.
58009015	Huhwa mbyia̱, Kristi wa yet a̱tyu a̱ yong a̱ka̱wa̱tyia̱ A̱gwaza ma̱ng á̱niet ba mi̱ la̱p a̱li̱ka̱uli a̱fai wu. Da̱nian a̱mgba̱m á̱niet ba nang á̱ yei a̱ni, ba̱ ka san gado nwai tyak, nang A̱gwaza nyia̱ mba a̱li̱ka̱uli wu a̱ni. Mat Kristi khwu, da̱nian a̱ ka ti̱n mba mi̱ swuo a̱bung ku yet shi̱ri̱ya a̱khwu mat a̱ka̱tuk nyia̱, nang ba̱ nyia̱ di̱ khwi la̱p a̱li̱ka̱uli ku yet a̱khwukhwop wu a̱ni.
58009016	Tazwa ta̱ka̱da ka̱u gado nkyang a̱tyu a̱khwu a̱ni, ku yet ta hwa á̱ tak za̱m nang a̱tyu byia̱ nkyang wu, a̱ lyuut ta̱ka̱da hu a̱ni, ka̱n khwu.
58009017	Ta̱ka̱da ka̱u gado hu na nyia̱ ta̱m bah, si̱ nang a̱tyu lyuut ta̱ka̱da ka̱u gado wu ka̱n khwu. Ka̱nang a̱tyu lyuut ta̱ka̱da ya gado wu ni̱ shya̱ a̱chet, ta̱ka̱da ka̱u gado hu si̱ mi̱n nyia̱ ta̱m bah.
58009018	Huhwa mbyia̱, ku a̱khwukhwop la̱p a̱li̱ka̱uli wu nwuo nyia̱ ta̱m ma̱ng a̱sok nzón, ku á̱si̱ nyák.
58009019	Jen nang Musa nfang kuzang doka A̱gwaza da̱ a̱vwuo a̱mgba̱m á̱niet ba a̱ni; a̱ si̱ kyiak a̱sok nyák ma̱ng á̱si̱ nzón, mbeang a̱sa̱khwot. A̱ si̱ kyiak a̱shong wulyin. A̱ si̱ ngat a̱chyuang a̱shyim a̱kyikyo a̱kwon nang á̱ ngyei hizop a̱ni. A̱ si̱ zwup ma̱ a̱sok na. A̱ si̱ sat di̱ ta̱ka̱da doka A̱gwaza hu ma̱ng a̱mgba̱m á̱niet ba.
58009020	A̱jawa gu nyia̱, “A̱sok nani nia tak, a̱li̱ka̱uli nang A̱gwaza la̱p ma̱ng a̱nyin, a̱ si̱ nwuak nyin doka ji nyi khwi a̱ni.”
58009021	Ma a̱nia wa, gu si̱ nya̱sang a̱sok na ma̱ A̱za̱za̱rak Suswak wu ma̱ng a̱mgba̱m kuzang kyang nang á̱ nyia̱ nta̱m dyep A̱gwaza hu mami hu a̱ni.
58009022	A̱tsatsak a̱lyiat, ma̱nang doka Musa ji nhyia̱ a̱ni, kuzang kyang myim á̱ jaat hu ma̱ng a̱sok nia. Ka̱nang á̱ koot a̱sok bah, á̱ si̱ mi̱n chi a̱ka̱tuk nyia̱ bah.
58009023	Huhwa mbyia̱, A̱za̱za̱rak Suswak wu ma̱ng kuzang kyang ku shya̱ ma̱ nhu a̱ni, na̱ yet ghwughwu nkyang na̱ shya̱ Ma A̱gwaza tswazwa a̱ni, ku myim á̱ jaat naa ma̱ng a̱sok nzón ma̱ng á̱si̱ nyák. A̱wot á̱tsatsak nkyang wu na̱ shya̱ ma̱ A̱za̱za̱rak Suswak Ma A̱gwaza tswazwa ka a̱ni, na̱ myim á̱ jaat naa ma̱ng za̱náng ji̱ swak a̱sok nzón ma̱ng á̱si̱ nyák swanta nani a̱ni.
58009024	Mat Kristi ku nwuo ma̱ A̱za̱za̱rak Suswak nang á̱nietbishyi bya tat a̱ni bah, mat hu ku yet mi̱ ghwughwu a̱za̱za̱rak a̱vwuo ka̱ shya̱ Ma A̱gwaza tswazwa a̱ni. Da̱ a̱kwonu a̱kya, Kristi si̱ nwuo Ma A̱gwaza tswazwa. A̱ja wa nang gu nshya̱ ma̱nini a̱zaghyi A̱gwaza tswazwa da̱nian nzi̱t.
58009025	A̱wot Kristi ni̱ nwuo Ma A̱gwaza tswazwa ka, a̱ ka neap a̱pyia̱ gu kya kuzang a̱lyia̱ ma̱nang a̱gba̱ndang pris wu ni̱ nnwuai a̱ni bah. A̱gba̱ndang pris mi̱ swanta wu ni̱ nwuo A̱vwuo ka̱ Swak ma̱ng yet A̱za̱za̱rak a̱ni, ma̱ng a̱sok nzón ma̱ng á̱si̱ nyák, a̱ka̱nyiung kya kuzang a̱lyia̱.
58009026	Ki̱ Kristi wa nyia̱ a̱nia, si̱ a̱ kwi á̱ nchi̱ri̱ng neet di̱n tsa swanta hu. Da̱ a̱kwonu a̱kya, ma̱ninika a̱ tyai a̱pyia̱ nggu a̱ka̱nyiung kya za̱m di̱ nche ngaan jini. Da̱nian gu ka chi a̱ ti̱n a̱ka̱tuk nyia̱, mat nang gu nkhwu, a̱ si̱ neap a̱pyia̱ nggu gu yet za̱nang a̱ni.
58009027	A̱wot ma̱nang ku ngyet a̱daat wa a̱tyubishyi a̱ khwu a̱ka̱nyiung a̱ni, kang ma̱ng a̱nia, A̱gwaza a̱ sii nyia̱ nggu shi̱ri̱ya.
58009028	Ma a̱nia wa, Kristi ku neap a̱pyia̱ nggu nang za̱nang a̱ni, a̱ si̱ khwu a̱ka̱nyiung, da̱nian gu ka chi a̱ka̱tuk nyia̱ á̱niet ma̱ a̱di̱di̱t. A̱wot a̱ bu na bwuok a̱ bai a̱ka̱feang ka, da̱nian a̱ ka chi a̱ka̱tuk nyia̱ nzi̱t wu wa bah. Da̱ a̱kwonu a̱kya, a̱ na bai wa a̱ san a̱mgba̱m á̱niet ba, ba̱ swan á̱ fwuong chobai nggu hu a̱ni.
58010001	A̱khwukhwop ta̱m pris nang doka Musa ji kpaat a̱ni, na̱ yet mi̱ a̱ghwaghwu a̱tan nkyang na̱ na bai á̱zanson a̱ni. Ni̱nia yet á̱tsatsak nkyang a̱nia bah. Za̱náng ji nang á̱ ku nwuat di̱n jen a̱khwukhwop ta̱m pris hu a̱ni, ji̱ ku maai bah. Á̱ ni̱ nwuat ji kuzang a̱lyia̱. A̱mgba̱m ma̱ng a̱nia, ji̱ si̱ yet a̱tsatsak za̱náng ji jaat a̱ka̱tuk nyia̱ á̱niet ba̱ chong dyep A̱gwaza wu a̱ni a̱mgba̱m bah.
58010002	Ki̱ za̱nang a̱khwukhwop ta̱m pris ji wa ku maai jaat a̱ka̱tuk nyia̱ á̱niet wu a̱mgba̱m, si̱ á̱niet ba ku fwung nwuat za̱nang ji. Mat si̱ á̱ ku jaat a̱ka̱tuk nyia̱ á̱niet dyep A̱gwaza wu a̱ tyak da̱ a̱ka̱nyiung mgba̱m, a̱wot si̱ a̱di̱dam a̱ka̱tuk nyia̱ mba wu, bu ku kpaat ba mi̱ nfwuo bah.
58010003	A̱wot da̱ a̱kwonu a̱kya, mami a̱tsak a̱lyiat, ntangka̱i za̱náng a̱nia ni̱ jhyung mba a̱ka̱tuk nyia̱ mba wu kuzang a̱lyia̱.
58010004	Mat a̱sok nyák ma̱ng á̱si̱ nzón si̱ mi̱n mak chi a̱ka̱tuk nyia̱ á̱niet wu a̱mgba̱m bah.
58010005	Huhwa mbyia̱, jen nang Kristi ku mbai mi̱ swanta hu a̱ni, a̱ si̱ nyia̱ ma̱ng A̱gwaza, “Za̱náng zón ma̱ng nyák ku sa̱da̱ka chi a̱ka̱tuk nyia̱, a chat bah. A̱wot a nwuak nung vam hwa, n neap ku yet za̱nang ji.
58010006	A fwuong nyinyang za̱nang nang á̱ fwui, ku za̱nang jhyang nang á̱ neap di̱ chi a̱ka̱tuk nyia̱ a̱ni bah.
58010007	A̱jawa n si̱ bu nyia̱, ‘A̱gwaza nung wu, di nung gwa wu! N mbai n nyia̱ ta̱m hu nang a chat a̱ni, ma̱nang á̱ ndyuut tazwa nung ma̱ A̱lyiat A̱gwaza na a̱ni.’ ”
58010008	Di̱ nwuo a̱lyiat hu, Kristi si̱ nyia̱, “A chat za̱náng nyák ma̱ng zón, za̱náng nang á̱ fwui a̱ni, ma̱ng nsa̱da̱ka njhyang na̱ chi a̱ka̱tuk nyia̱ a̱ni bah. A̱mgba̱m na ma̱ng za̱náng ji, a fwuong nyinyang bah.” (Ku nang doka Musa ji ntyiet á̱niet ba̱ neap za̱náng jini a̱ni).
58010009	A̱jawa Kristi si̱ bu nyia̱, “Di nung gwa wu! N bai n nyia̱ ta̱m nang a chat a̱ni!” Di̱ nvak a̱hwa hwa A̱gwaza si̱ ndyang a̱khwukhwop ta̱m pris. A̱ si̱ nkpaat ta̱m pris fai, huhwa yet si̱ Kristi hu.
58010010	Mat kyang hu nang A̱gwaza la̱p a̱ sak a̱ni, huhwa yet; á̱ jaat zi̱t zi̱ yet á̱za̱za̱rak, nang Yesu Kristi nneap vam a̱pyia̱ nggu, ku yet za̱nang a̱ka̱nyiung, mgba̱m.
58010011	Ma̱ a̱khwukhwop ta̱m pris hu, kuzang a̱tuk, kuzang pris ni̱ nyia̱ ta̱m gu. A̱ bu neap mi̱ tangka̱i za̱nang nyiung hwa nchi̱ri̱ng. A̱wot da̱ nhu, ku si̱ mi̱n chi ku ti̱n a̱ka̱tuk nyia̱ á̱niet wu a̱mgba̱m bah.
58010012	A̱wot Kristi a̱ yet A̱gba̱ndang Pris nzi̱t wu a̱ni, a̱ ku neap vam a̱pyia̱ nggu da̱ a̱vwuo A̱gwaza a̱ka̱nyiung kya. A̱ si̱ yet a̱tan za̱nang ji̱ maai kuzang jen a̱ni, da̱nian a̱ ka chi a̱ ti̱n a̱ka̱tuk nyia̱ á̱niet wu a̱mgba̱m. Ma̱nang á̱ ndyuut a̱ni nyia̱, “A̱jawa, a̱ si̱ swan da̱ a̱vwuo shi a̱zayak A̱gwaza.”
58010013	Ma̱ninika, Yesu swan a̱ja a̱ fwuong jen ji, ma̱nang á̱ ndyuut a̱ni nyia̱, “Si̱ nang n tyia̱ á̱niet lak li ang ba a̱tafa ang, ba̱ yet ang chuk saai a̱ti̱tak.”
58010014	Mat di̱ neap za̱nang ji yet vam a̱pyia̱ nggu hwa a̱ni da̱ a̱ka̱nyiung, Kristi si̱ tyia̱ á̱niet ba nang gu jaat a̱ni, ba̱ ka yet á̱za̱za̱rak. A̱ tyia̱ mba ba̱ yet á̱tsatsak si̱ nat sang sangba̱p.
58010015	A̱wot A̱za̱za̱rak Ntswa wu meang si̱ tak nang a̱nia wa ku ndi, nyia̱,
58010016	“A̱gwaza si̱ nyia̱, ‘La̱p A̱li̱ka̱uli a̱fai huni hwa nang n na nda̱p ma̱ng á̱niet nung ba di̱n jen a̱ja: N na tyia̱ doká nung ji mi̱ nfwuo mba na. A̱wot n bu ndyuut ji mi̱ nfwuo mba na, ji̱ yet mba kyang a̱di̱dam.’ ”
58010017	A̱wot A̱gwaza si̱ bu nyia̱, “N bu na jhyung a̱ka̱tuk nyia̱ mba wu ma̱ng a̱ka̱kpa̱t mba na bah.”
58010018	Mat a̱nia, nang A̱gwaza nchi a̱ka̱tuk nyia̱ á̱niet wu a̱ni, ku bu yet ta hwa bah, a̱yaapris ba̱ bu neap za̱nang di̱ chi a̱ka̱tuk nyia̱ á̱niet wu.
58010019	Mat a̱nia, nyin á̱niet khwi Yesu ba nang n chat a̱ni, mat a̱sok Yesu nia, nang zi̱ mbyia̱ a̱wat a̱fai zi̱ nwuo ma̱ sa̱t da̱ A̱vwuo ka̱ Swak ma̱ng yet A̱za̱za̱rak Ma A̱gwaza tswazwa a̱ni.
58010020	Yesu wa khwuk zi̱t vak fai hu nang zi̱ na nnwuo mami a̱gba̱ndang a̱kpi̱mi̱mi̱t a̱teap a̱ fwun A̱vwuo ka̱ Swak ma̱ng yet A̱za̱za̱rak a̱ni, mat neap vam nggu hu nang za̱nang a̱ni.
58010021	A̱wot nang zi̱ mbyia̱ A̱gba̱ndang Pris a̱ swak ma̱ng Shi, a̱ si̱ nyia̱ tyok tazwa a̱li A̱gwaza ka a̱ni;
58010022	si̱ zi̱ shyei ma̱ sa̱t nat kpa̱mkpaan a̱zaghyi A̱gwaza ma̱ng fwuo nyiung, si̱ zi̱ nwuak fwuo da̱ nggu. Mat á̱ wa ka̱n ya̱sang a̱sok Kristi na da̱ a̱ka̱tuk a̱di̱dam nzi̱t wu, da̱nian na̱ ka jaat nzi̱t. A̱wot á̱ si̱ kwi nvam nzi̱t na ma̱ng a̱za̱za̱rak a̱sa̱khwot.
58010023	Yok zi̱ yong mi̱ chet di̱ mi̱ but mi̱ fwuo, di̱ tyia̱ fwuo nzi̱t hu nang zi̱ shei á̱ghyang á̱niet kpa̱sai a̱ni. Mat A̱gwaza yet a̱tsotswat wa, a̱ na nyia̱ kyang hu nang gu nyia̱ a̱li̱ka̱uli a̱ na nyia̱ a̱ni.
58010024	Yok zi̱ nyia̱ a̱di̱dam, si̱sak ji zi̱ na ntyia̱ á̱ghyang nzi̱t gba̱gbak di̱ chat á̱ghyang ma̱ng nyia̱ a̱tan nta̱m.
58010025	A̱wot zi̱ yok ghwon tung ndung hu nang á̱niet khwi a̱ni bah, ma̱nang á̱ghyang á̱niet ni̱ nnyia̱ a̱ni. Da̱ a̱kwonu a̱kya, zi̱ ni̱ ntyia̱ á̱ghyang nzi̱t gba̱gbak, ma̱ninika, nang zi̱ ndi jen bwuok A̱tyoli Yesu ji mbai kpa̱mkpaan a̱ni.
58010026	Á̱kpa̱ndang nung ba nang nchat a̱ni, ki̱ zi̱ ya a̱son ma̱ng nyia̱ a̱ka̱tuk nyia̱ ma̱ng shim nzi̱t, nang zi̱ ka̱n san zi̱ si̱ lyen a̱chuchuk tyiet wu a̱ni, á̱ bu na mbyia̱ za̱nang jhyang nang á̱ na neap ji̱ chi a̱ka̱tuk nyia̱ nzi̱t wu a̱ni bah.
58010027	Ka̱ a̱nia wa, mi̱ kyang nyiung hwa nang zi̱ fwuong, huhwa yet; zi̱ fwuong a̱wun shi̱ri̱ya A̱gwaza ji̱ chobai a̱ni, ma̱ng a̱gba̱gbai a̱nga̱ngak ndong sang sangba̱p wu, a̱ na fwui á̱niet ba ba̱ lak li A̱gwaza wu a̱ni.
58010028	Mat kuzang a̱yin a̱ tyat doka Musa ji a̱ni, á̱ ni̱ hyat gu di̱ mi̱ fa̱k kunak, ka̱ á̱ shya̱ á̱niet nwuak sheda a̱feang ku a̱tat ba̱ li a̱ka̱tuk nyia̱ nang a̱nyuu nnyia̱, ma̱nang doka Musa ji nhyia̱ a̱ni.
58010029	Ka̱ a̱nia wa, swuo a̱bung hu na yet a̱ka̱tuk a̱ swak di̱ tangka̱i á̱niet ba̱ jhyuai Nggwon A̱gwaza ka a̱ni. A̱wot á̱si̱ ba ba̱ bwuak a̱sok nggu na, na̱ kpaat la̱p a̱li̱ka̱uli a̱fai nang A̱gwaza njaat nzi̱t zi̱ si̱ tyia̱ za̱za̱rak a̱ni; á ngyei a̱sok nggu na yet a̱buk kyang na̱ si̱ bu yet a̱za̱za̱rak bah. A̱wot ma̱ng tangka̱i á̱niet ba̱ fwoi ba̱ si̱ nyia̱ A̱za̱za̱rak Ntswa A̱gwaza wu lihyat, a̱tyu a̱ fa̱k shok zi̱t a̱ni, ba̱ na mun á̱ swuo a̱bung!
58010030	Mat zi̱ lyen A̱gwaza hyia̱ nyia̱, “Nung gwa na tan a̱ka̱tuk ma̱ng a̱ka̱tuk. N na tan mba ma̱ cha̱chaat ma̱ng kyang nang ba̱ nyia̱ a̱ni.” Á̱ si̱ bu lyuut nyia̱, “Nung, A̱gwaza, n na nyia̱ á̱niet nung ba shi̱ri̱ya.”
58010031	Ku yet kyang a̱wun hwa za̱m, a̱tyubishyi a̱ nwuo mbwak A̱gwaza a̱ byia̱ swuan a̱ni, a̱ nyia̱ nggu shi̱ri̱ya.
58010032	Nyi nyia̱ a̱di̱dam tazwa jen ji ka̱n swak a̱ni, nang nyi ku nsan tyiet tazwa Kristi, a̱wot á̱ghyi nyin ba si̱ tat a̱ni. Nyi jhyung si̱sak ji nyi ku ngyong tsotswat, ku nang nyi ku nkwan ba̱t ma̱ng swuo a̱bung a̱ni.
58010033	Jen jhyang á̱ si̱ fwoi nyin, á̱ si̱ bu nyia̱ nyin lihyat kpa̱sai a̱zaghyi á̱niet, ma̱ng ya̱shuk. A̱wot jen jhyang, nyi ni̱ beang á̱niet ba̱ shya̱ mi̱ tangka̱i swuo a̱bung a̱hwa a̱ni.
58010034	Nyi ku swuo a̱bung dundung ma̱ng á̱niet khwi ba nang á̱ ku tyia̱ mi̱ jaru a̱ni. A̱wot a̱mgba̱m nkyang nang nyi ku byia̱ a̱ni, á̱niet nyia̱ tyok ba si̱ ta̱wap naa, ba̱ si̱ ghwon nyin. A̱mgba̱m ma̱ng a̱nia, nyi si̱ san si̱sak nang nyi nnwai nkyang a̱nia a̱ni ma̱ng a̱lyia̱ sai. Mat nyi ku lyen nang nyi na nshya̱ á̱tsatsak nkyang nang á̱ sak nyin dyo Ma A̱gwaza tswazwa, na̱ fwuong nyin si̱ nat sang sangba̱p a̱ni.
58010035	Mat a̱nia, nyi yok ghwon tyia̱ fwuo nyin hu ma̱ng nwuak a̱chuchuk da̱ A̱gwaza bah. Nyi jhyung a̱gba̱mgbam zang nang á̱ na tan nyin a̱ni.
58010036	Ku yet ta hwa, nyi gbang a̱lyia̱, mat nyi ka ya a̱son ma̱ng nyia̱ kyang hu A̱gwaza chat a̱ni. Huhwa na tyia̱ nyi nsan a̱tsatsak nkyang nang A̱gwaza nyia̱ a̱li̱ka̱uli a̱ na nang nyin a̱ni.
58010037	Ma̱nang á̱ ndyuut a̱ni, nyia̱, “Mat á̱ na labeang bah, a̱tyu a̱ chobai a̱ni, a̱ na nwuo di̱ mi̱ byian jen.
58010038	A̱wot a̱mgba̱m ma̱ng a̱nia, á̱tsotswat á̱niet nung ba, na yong di̱ nwuak fwuo mba hu. A̱wot ka̱ a̱yin ma̱ mba teap, a̱ si̱ bwuok lilyim, nung, n na fa̱k nyinyang gu bah.”
58010039	A̱mgba̱m ma̱ng a̱nia, nzi̱t zi̱ yet á̱niet ba̱ bwuot lilyim di̱ khwi A̱gwaza, ba̱ bwuk wa a̱ni bah. Da̱ a̱kwonu a̱kya, nzi̱t zi̱ yet á̱niet nwuak fwuo bya da̱ A̱gwaza a̱ na san nzi̱t a̱ni.
58011001	Nwuak fwuo hwa yet gbang a̱lyia̱ di̱ kyang nang zi̱ ntyia̱ fwuo a̱ni, ku nwuak zi̱t a̱chuchuk di̱ kyang da̱nang zi̱ li a̱ni bah.
58011002	A̱tsak a̱lyiat, nwuak fwuo da̱ A̱gwaza hwa ku mbyia̱, á̱niet gbangbang ba si̱ mmaai, A̱gwaza si̱ chyin baa.
58011003	Nwuak fwuo da̱ A̱gwaza hwa mbyia̱, nang zi̱ nfi̱k nang A̱gwaza wa nyia̱ swanta hu mi̱ di̱ kaat a̱lyiat nggu hu. Mat a̱nia wa, zi̱ fi̱k nkyang nang A̱gwaza nyia̱ mi̱ swanta nang á̱ nwuan ma̱nini a̱ni, na̱ neet ma̱ á̱si̱ na á̱ nwai nwuan a̱ni.
58011004	Mat nang Abila ku nnwuak fwuo da̱ A̱gwaza a̱ni, a̱ si̱ neap za̱nang ji̱ myim A̱gwaza a̱ni, a̱ swak si̱ Kayinu ji. A̱gwaza ku kyiak Habila a̱ yet a̱tsotswat a̱yin wa. A̱ si̱ san za̱nang nggu ji. A̱nia wa, A̱gwaza si̱ ntak kpa̱sai nang gu nfa̱k nyinyang za̱nang nggu ji. Ku nang Abila nkhwu neet gbangbang a̱ni, kidee nwuak fwuo nggu ji ni̱ lyiat ma̱ng a̱nzi̱t ba̱ng ba̱ tat a̱fwun.
58011005	Mat nang Enok ku nnwuak fwuo da̱ A̱gwaza a̱ni, a̱ si̱ khwu bah: Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱gwaza si̱ kyiak gu, a̱ nat ndyo Tswazwa.” Neet nang á̱ ka̱n kyiak Enok á̱ nat ndyo Ma A̱gwaza tswazwa ka bah, á̱ ku lyen nang A̱gwaza nfa̱k nyinyang nggu, mat nang gu nnwuak fwuo da̱ A̱gwaza a̱ni.
58011006	A̱wot á̱ mbyia̱ a̱tyu nang A̱gwaza si̱ mi̱n fa̱k nyinyang nggu, di̱ mi̱n nwuak fwuo a̱ni bah. Kuzang a̱yin a̱ chat bai kpa̱mkpaan ma̱ng A̱gwaza a̱ni, ku yet ta hwa, gu nwuak a̱chuchuk nyia̱ A̱gwaza nshya̱, a̱wot a̱ ni̱ nang a̱mgba̱m á̱niet ba̱ chat gu ma̱ng fwuo nyiung a̱ni zang.
58011007	Mat nang Nuhu ku nnwuak fwuo da̱ A̱gwaza a̱ni, a̱ si̱ shap a̱gba̱ndang kukwon a̱wak, gu ka nsan kyang bwak nggu hu ma̱ a̱gba̱ndang a̱sa̱khwot a̱ri̱giwa wu. Nuhu si̱ khwi a̱lyiat A̱gwaza a̱ ku gba nggu a̱ni, ku nang a̱ri̱giwa wu ka̱n bai a̱ni bah. Mat nang Nuhu ku nnwuak fwuo da̱ A̱gwaza a̱ni, ku si̱ tak nang shi̱ri̱ya A̱gwaza tazwa á̱niet swanta ba ngyet a̱tsotswat wa. Huhwa si̱ mbyia̱ A̱gwaza si̱ kyiak Nuhu a̱ yet a̱tsotswat a̱yin, mat nang gu nnwuak fwuo da̱ A̱gwaza a̱ni.
58011008	Mat nang Ibrahim ku nnwuak fwuo da̱ A̱gwaza a̱ni, a̱ si̱ fa̱k yei A̱gwaza hu, a̱ si̱ nyia̱ ta̱m ma̱ng a̱lyiat nggu na. A̱ si̱ ghwon a̱li nggu ka, a̱ si̱ nat a̱byin a̱ghyang nang A̱gwaza ku nyia̱ a̱li̱ka̱uli a̱ na nang gu, ka̱ yet gado nggu a̱ni. Ibrahim ku ghwut, a̱ si̱ ghwon a̱keang nggu ka. Da̱ nggu, a̱ lyen a̱vwuo ka nang gu nnaat a̱ni bah.
58011009	A̱wot ku nang gu ku si̱ ntat a̱byin ka nang A̱gwaza nyia̱ a̱li̱ka̱uli a̱ na nang nggu a̱ni, mat nwuak fwuo nggu hu, a̱ si̱ swan a̱ja ma̱ á̱suswak nang á̱nietchen a̱ni. A̱wot ma a̱nia wa, Ishaku ma̱ng Yakubu, mba meang ba̱ si̱ mun á̱ ya gado a̱byin nang A̱gwaza nyia̱ a̱li̱ka̱uli a̱ na nang mba a̱ni.
58011010	Ibrahim ku swan ma̱ng tyia̱ fwuo a̱ nwuan á̱zanson. A̱ fwuong a̱gba̱ndang a̱keang nang A̱gwaza ku tyan a̱ si̱ tsa kuntyin sang sangba̱p nka hu, a̱wot a̱ si̱ nok ka ma̱ a̱pyia̱ nggu a̱ni.
58011011	Mat nang Sa̱ratu, a̱byii̱k Ibrahim wu, ku nnwuak fwuo da̱ A̱gwaza a̱ni, A̱gwaza si̱ tyia̱ a̱ si̱ shya̱ a̱fa, ku nang gu ku ngyet a̱na̱khwu, a̱ si̱ bu kwop ba̱t a̱ni. Sa̱ratu si̱ nwuak fwuo nang A̱gwaza na nyia̱ kyang hu nang gu nnyia̱ a̱li̱ka̱uli a̱ na nang mba a̱ni.
58011012	A̱wot huhwa mbyia̱, da̱ a̱vwuo Ibrahim kani kya, a̱tyu a̱ ku kwop a̱ si̱ bwat kpa̱mkpaan ma̱ng a̱khwu a̱ni, da̱ a̱vwuo nggu kya á̱ ku nshya̱ kwai ji si̱ saat. Ji̱ si̱ byia̱ á̱niet ba̱ shi á̱kpa ba̱t, ma̱nang á̱ ndyuut a̱ni, nyia̱, “Ba̱ shi á̱kpa nang á̱ta̱ngwat kyai tswazwa, ku a̱ji̱jak a̱beam kyai a̱sa̱khwot a̱ni.”
58011013	A̱mgba̱m á̱niet bani, ba̱ ku nwuak fwuo da̱ A̱gwaza a̱ni, ba̱ ku kwi nang ba̱ ni̱ shya̱ di̱ nwuak fwuo di̱ nkyang nang A̱gwaza nyia̱ a̱li̱ka̱uli a̱ na nyia̱ mba ndyo a̱ni. Ba̱ si̱ san nkyang nang A̱gwaza nyia̱ a̱li̱ka̱uli a̱ na nyia̱ mba ndyo a̱ni di̱n jen a̱ja bah. A̱mgba̱m ma̱ng a̱nia, mat nang ba̱ nnwuak fwuo da̱ A̱gwaza a̱ni, ba̱ si̱ li nkyang na̱ na bai á̱zanson a̱ni ma̱ gbang. A̱wot ba̱ si̱ san naa mbwak nfeang ma̱ng a̱lyia̱ sai. Ba̱ si̱ fi̱k nang ba̱ ngyet á̱nietchen bya ma̱ng á̱niet ba̱ chong á̱ sweap mi̱ swanta hu a̱ni.
58011014	A̱tsak a̱lyiat, á̱niet ba ba̱ nyia̱ tangka̱i a̱di̱dam huni a̱ni, ba̱ tak kpa̱sai nang ba̱ nzop a̱byin ka ka̱ yet á̱si̱ mba a̱ni.
58011015	Ka̱ ba̱ wa chat bwuok á̱ nat a̱byin ka nang ba̱ nneet a̱ni, si̱ ba̱ ku shya̱ a̱wat nang ba̱ na mbwuok á̱ nat a̱ja a̱ni.
58011016	Da̱ a̱kwonu a̱kya, ba̱ ku tyia̱ fwuo da̱ a̱byin ka̱ swak mi̱ yet a̱ni. Kikya yet a̱byin Ma A̱gwaza tswazwa ka. Huhwa mbyia̱, A̱gwaza fa̱k nsum bah, a̱ yei mba á̱niet ngguu. A̱tsak a̱lyiat, a̱ wa ka̱n jhyi mba a̱keang swat.
58011017	Mat nang Ibrahim nnwuak fwuo da̱ A̱gwaza a̱ni, a̱ si̱ neap Ishaku a̱ yet nggwon nggu ka nang za̱nang a̱ni da̱ a̱vwuo A̱gwaza, di̱n jen nang A̱gwaza ku mmak gu a̱ni. Ibrahim wa ku san a̱li̱ka̱uli nkwai nang A̱gwaza nyia̱ nggu ndyo a̱ni. A̱mgba̱m ma̱ng a̱nia, a̱ si̱ shim gu neap A̱gwaza nggwon nggu ka, nang gu byia̱ ma̱nyin ka a̱ni, ka̱ yet za̱nang,
58011018	ku nang A̱gwaza ku nnyia̱ a̱li̱ka̱uli ma̱ng Ibrahim nyia̱, “Ishaku wa yet nggwon ang ka, mat nggu wa nang á̱ na ntyia̱ kwai ang ji, ji̱ nsaat,”
58011019	Ibrahim ku kyiak nyia̱ ki̱ Ishaku khwu, A̱gwaza byia̱ chet a̱ bu ta̱ngam guu ma̱ng swuan ma̱ á̱niet ba̱ ka̱n kwi a̱ni. A̱wot ma a̱nia wa ku si̱ ndi, á ngyei Ibrahim ma nsan Ishaku, nggwon nggu ka, ma̱ á̱niet ba̱ ka̱n kwi a̱ni.
58011020	Mat nang Ishaku ku nnwuak fwuo da̱ A̱gwaza a̱ni, a̱ si̱ nang mman nggu na, Yakubu ma̱ng Isuwa a̱nu, ba̱ ka shya̱ a̱li̱ba̱rka á̱zanson.
58011021	Mat nang Yakubu nnwuak fwuo da̱ A̱gwaza a̱ni, di̱n jen nang gu ku nkwop, a̱ si̱ bwat kpa̱mkpaan ma̱ng a̱khwu a̱ni, a̱ si̱ nang kuzang nggwon Isuu a̱nu. A̱wot ma̱nang á̱ ndyuut a̱ni, nyia̱, “A̱ si̱ ta̱yuk di̱ shan a̱chyet nggu ji, a̱ si̱ kyuak ntong a̱zaghyi A̱gwaza.”
58011022	Mat nang Isuu ku nnwuak fwuo da̱ A̱gwaza a̱ni, di̱n jen nang gu mbwat kpa̱mkpaan ma̱ng a̱khwu a̱ni, a̱ si̱ shei á̱zanson ma̱ng a̱lyia̱ nggu a̱nyiung nang á̱niet Isi̱rela ba na nghwut, ba̱ ghwon a̱byin Ma̱sa̱r ka. A̱wot a̱ si̱ tak ma̱ng mba ba̱ kwok nkunkup nggu na di̱n jen nang ba̱ na nghwon a̱byin Ma̱sa̱r ka a̱ni.
58011023	Mat nang á̱niet mbyin Musa ba ku nnwuak fwuo da̱ A̱gwaza a̱ni, ba̱ si̱ niat Musa di̱n jen byin nggu ji. A̱ si̱ nyia̱ zwát tsat nang gu shya̱ di̱ niat. Nang ba̱ ku ndi gu yet a̱tan nggwon, da̱ mba, ba̱ fa̱k a̱wun kam a̱gwam Fi̱ra̱una nyia̱ á̱ hyaai mman á̱sam Isi̱rela na bah.
58011024	Mat nang Musa ku nnwuak fwuo da̱ A̱gwaza di̱n jen nang gu ku nshi a̱ni, a̱ si̱ lak shim á̱ kyiak gu nang a̱tyu a̱ yet nggwon a̱nap a̱gwam Fi̱ra̱una kya a̱ni.
58011025	Musa ku khai a̱ nat da̱ a̱vwuo á̱niet A̱gwaza, mat a̱ ka swuo a̱bung dundung ma̱ng a̱mba; da̱ a̱kwonu ka nang gu na nswan Ma̱sa̱r gu fa̱k nyinyang a̱ka̱tuk nyia̱ da̱ a̱bada̱dei njen a̱ni.
58011026	Musa ku nyia̱ a̱di̱dam nang ku ngyet a̱ swak á̱ nyia̱ nggu lihyat da̱nian Kristi, nang gu na shya̱ zwá ma̱ a̱byin Ma̱sa̱r a̱ni; mat nang gu nnwuan a̱gba̱ndang zang nang gu na shya̱ á̱zanson a̱ni.
58011027	Mat nang Musa ku nnwuak fwuo da̱ A̱gwaza a̱ni, a̱ si̱ ghwon a̱byin Ma̱sa̱r ka. Da̱ nggu, a̱ ku fa̱k a̱wun mwai lyen nang a̱gwam Ma̱sa̱r wu na fa̱k a̱ni bah. A̱ si̱ gbang a̱lyia̱, a̱ si̱ lak bwuok lilyim hu. Mat a̱ ku tyia̱ á̱ghyi da̱ a̱tyu nang á̱ghyi a̱tyubishyi si̱ mi̱n di a̱ni bah.
58011028	Mat nang Musa ku nnwuak fwuo da̱ A̱gwaza a̱ni, a̱ si̱ tyia̱ á̱niet Isi̱rela ba si̱ song A̱yet Ghwut Mman Isi̱rela mi̱ Khwo hu. A̱wot a̱ si̱ bu tyia̱, ba̱ si̱ ya̱sang a̱sok a̱ kai nyinyiit na ma̱ a̱ka̱sa mba na; kalak a̱ta̱m tswa A̱gwaza wu gu hyaai mman á̱sam na̱ ku yet mman a̱ni̱nap Isi̱rela na a̱ni.
58011029	Mat nang á̱niet Isi̱rela ba ku nnwuak fwuo da̱ A̱gwaza a̱ni, ba̱ si̱ byia̱k A̱shong Kyai A̱sa̱khwot wu. Ba̱ si̱ chong ma̱nang gu wa yet a̱khwot a̱byin wa a̱ni. A̱wot nang á̱niet Ma̱sa̱r ba nkwan ba̱ fi̱n á̱niet Isi̱rela ba a̱ni, a̱sa̱khwot na si̱ kup mbaa. Ba̱ si̱ ya̱lyi̱ri̱p, ba̱ si̱ kwi.
58011030	Mat nang á̱niet Isi̱rela ba ku nnwuak fwuo da̱ A̱gwaza a̱ni, ba̱ si̱ nchong mami mam a̱natat á̱ kaat bat a̱keang Yeriko hu. A̱wot bat a̱keang hu si̱ kwa a̱byin ma̱ wurum!
58011031	Mat nang Rahab, a̱byii̱k wu a̱ ku yet kham ji, ku nnwuak fwuo da̱ A̱gwaza a̱ni, a̱ si̱ nwai khwu ma̱ng á̱niet lak khwi A̱gwaza ba. Mat a̱ ku san á̱niet Isi̱rela ba mbwak nfeang, ba̱ ku bai zop a̱byin ka da̱ a̱bang a̱ni.
58011032	Yihwa nang n mbyia̱ n bu na hyia̱? N byia̱ jen bah, si̱ n na ndyiat tazwa si̱sak nang Gidiyon, Ba̱rak, Samsin, Jefta, Da̱wuda, Sa̱mwila, mbeang a̱mgba̱m á̱kum a̱yaata̱m a̱kwonu A̱gwaza ba, ba̱ ku nwuak fwuo ba̱t da̱ A̱gwaza a̱ni.
58011033	Mat nang á̱niet bani ku nnwuak fwuo da̱ A̱gwaza a̱ni, ba̱ si̱ nswuo chet ntyok ma̱ a̱di̱di̱t. Ba̱ si̱ nyia̱ tyok tsotswat. A̱wot ba̱ si̱ san nkyang nang A̱gwaza ku nyia̱ a̱li̱ka̱uli, a̱ si̱ la̱p a̱ sak a̱ na nang mba a̱ni. Kang ma̱ng si̱ a̱hwa, ba̱ si̱ bu nyii nunu a̱yaazaki.
58011034	Ba̱ si̱ bu nyi̱ri̱p a̱ka̱lyera̱p ndong, a̱wot ba̱ si̱ shot a̱khwu ntswat. A̱gwaza si̱ tyia̱ sang chet vam mba hu, si̱ bwuak á̱ tyia̱ chet. Ba̱ si̱ byia̱ nchet da̱ a̱vwuo zwang. Ba̱ si̱ fi̱n á̱niet nzwang bibyin á̱ghyang, á̱niet nzwang a̱bya si̱ tyong á̱ nat ma̱ a̱ka̱vwuo ma̱ a̱di̱di̱t.
58011035	Mat nang á̱nyiuk á̱ghyang ku nnwuak fwuo da̱ A̱gwaza a̱ni, ba̱ si̱ san á̱niet nang ba̱ chat a̱ni ma̱ng swuan ma̱ á̱niet ba̱ ka̱n kwi a̱ni. A̱wot á̱ghyang á̱niet nang á̱ ku nyiak a̱ni, ba̱ si̱ lak ghwon khwi A̱gwaza hu, da̱nian á̱ ka kai mba á̱ ghwon, ba̱ shot. Ba̱ ku tyia̱ fwuo di̱ swuan ji yet a̱ swak a̱ni, di̱n jen nang ba̱ bye ndoot ma̱ng swuan ma̱ á̱niet ba̱ ka̱n kwi a̱ni.
58011036	Á̱ghyang á̱niet ma̱ mba, á̱ ku mai mba di̱ lihyat. Á̱ si̱ tsot ba ma̱ng a̱ya̱u a̱ byia̱ pyipyia̱ ntswam a̱ni. Á̱ si̱ bwoi mba a̱fi̱fa̱t a̱zama. Á̱ghyang á̱niet ma̱ mba, á̱ ku vwuoi mbaa ma̱ng a̱nyanyang, á̱ si̱ tyia̱ mba mi̱ jaru.
58011037	Á̱ghyang á̱niet, á̱ si̱ mang mba ma̱ng nfang, ba̱ si̱ kwi. Á̱ghyang á̱niet, á̱ si̱ fak ba a̱ka̱fafaan, a̱wot á̱ghyang á̱ si̱ hyaai mba ma̱ng tswat. Á̱ghyang á̱niet ma̱ mba ku khwi á̱kukwa zón seap ma̱ng á̱si̱ nzón á̱ta̱m bya, á̱ tyong á̱ kat. Ba̱ si̱ yet á̱kunak nia ba̱t. Á̱ si̱ ya̱shuk mbaa, ba̱ si̱ swuo a̱bung ba̱t.
58011038	(Á̱niet khwi bani ku yet a̱tan bya ba̱t. Ba̱ si̱ myim ba̱ swan ma̱ a̱ka̱tuk swanta wuni bah!) Ba̱ ku tyong á̱ kat mi̱ tswa a̱yit. Ba̱ si̱ ban tsutsok á̱ nswuat. Ba̱ si̱ nwuai á̱ ya̱khwi mi̱ nkuu ma̱ng a̱bubwong a̱byin.
58011039	A̱mgba̱m á̱niet khwi bani, á̱ ku chyin ba ba̱t, mat si̱sak ji nang ba̱ nnwuak fwuo da̱ A̱gwaza a̱ni. A̱mgba̱m ma̱ng a̱nia, ba̱ si̱ san kyang hu nang A̱gwaza ku nyia̱ a̱li̱ka̱uli a̱ na nang ba a̱ni bah.
58011040	Mat A̱gwaza byia̱ a̱tsatsak kyang ma̱ a̱di̱dam nggu wu nang gu ku la̱p a̱ sak nzi̱t ndyo a̱ni. Da̱nian á̱niet khwi a̱bya, ba̱ ka yet á̱tsatsak á̱niet khwi nang A̱gwaza nchat ba̱ yet a̱ni ma̱nyin mba bah, si̱ dundung ma̱ng a̱nzi̱t.
58012001	Mat a̱nia, nang á̱kpa á̱niet ba̱ tak nwuak fwuo mba hu da̱ A̱gwaza nswan, á̱ tyong nzi̱t á̱ keang á̱ nwuan nzi̱t a̱ni, nzi̱t meang ku myim zi̱ ji̱p a̱mgba̱m kuzang kyang ku swan kpa̱p ku na tyia̱ nzi̱t ndyem a̱ni; huhwa yet a̱ka̱tuk nyia̱ nang zi̱ chat nyia̱ ba̱t a̱ni. Yok zi̱ gbang a̱lyia̱, zi̱ tyong chung a̱khwom nang A̱gwaza tyia̱ nzi̱t ndyo a̱zaghyi a̱ni.
58012002	Yok zi̱ tyia̱ a̱di̱dam nzi̱t wu di̱ Yesu kuzang jen. Nggu wa yet a̱gwak a̱ tsa nwuak fwuo da̱ A̱gwaza nzi̱t wu. A̱wot nggu wa bu na tyia̱ nwuak fwuo nzi̱t hu ku ngyet a̱tsatsak. Mat a̱lyia̱ sai nang Yesu na shya̱ á̱zanson a̱ni, a̱ ku gbang a̱lyia̱ nang á̱ nkpang nggu da̱ a̱team a̱khwu a̱ni. Á̱niet ba ku kyiak nang a̱khwu da̱ a̱team a̱khwu ngyet a̱ka̱tuk kyang nsum wa; a̱wot Yesu si̱ kyiak a̱nia bah. Ma̱ninika, Yesu swan a̱zayak da̱ a̱vwuo shi da̱ a̱beam a̱gba̱ndang chuk Tyok A̱gwaza ji.
58012003	Nyi dam, nyi tyan si̱sak nang Yesu nswuo a̱bung, a̱ si̱ gbang a̱lyia̱ mbwak á̱niet a̱ka̱tuk nyia̱ a̱ni. Da̱nian nyi ka yok but mi̱ fwuo, nyi ghwon nwuak fwuo nyin hu da̱ A̱gwaza wu bah.
58012004	Di̱ kwan nyin hu ma̱ng a̱ka̱tuk nyia̱, nyi ka̱n tat si̱sak nang nyi na nnwuak swuan nyin ji, á̱ hyaai nyin a̱ni bah.
58012005	A̱wot nyi ka̱n bwung A̱lyiat A̱gwaza na̱ tyei nyin gba̱gbak nang mman A̱gwaza a̱ni a? Ma̱nang á̱ ndyuut a̱ni nyia̱, “Nggwon nung, myiai a̱fufwuo shansham, a fa̱k nyep A̱gwaza hu. A̱wot a yok nti̱n fwuo di̱n jen nang gu ntyiet ang a̱ni bah.
58012006	Mat A̱gwaza ni̱ nyep á̱niet nang gu chat wa a̱ni. A̱wot a̱ ni̱ tyiet kuzang nggwon nang gu kyiak ka, ka̱ yet nggwon nggu a̱ni.”
58012007	Nang nyi gbang a̱lyia̱ di̱ nyep nang A̱gwaza nyep nyin ma̱ng swuo a̱bung huni a̱ni, nyi jhyung nyi fi̱k nang A̱gwaza nnyep nyin nang a̱tsatsak mman nggu nia a̱ni. Á̱ ka̱n mbyia̱ nggwon nang a̱tyia̱ nka wu nwai nyep ka a̱ni a?
58012008	Ka̱ A̱gwaza nyep nyin nang gu ni̱ nnyep a̱mgba̱m mman nggu na a̱ni bah, ku fa nyi yet a̱tsatsak mman nggu nia bah. Da̱ a̱kwonu a̱kya, ku fa á̱ tyei nyin di̱n vak katnaan nia.
58012009	Ma̱ng a̱nia, zi̱ byia̱ a̱yaatyia̱ mi̱ swanta hu, ba̱ ni̱ nyep nzi̱t a̱ni, a̱wot zi̱ ni̱ nwuat ba shi. Ku na yet a̱ swak zi̱ shim zi̱ nwuak á̱pyia̱ nzi̱t da̱ a̱vwuo A̱tyia̱ nzi̱t wu a̱ ba̱ng tswá nzi̱t ji a̱ni, a̱ nyep zi̱t da̱nian zi̱ ka swuan si̱ nat sang sangba̱p baa?
58012010	A̱yaatyia̱ nzi̱t ba ba̱ tyei zi̱t mi̱ swanta hu a̱ni, ni̱ nyep nzi̱t da̱ a̱bachunchwiit njen di̱n vak nang ba̱ li ku myim mba a̱ni. A̱wot A̱gwaza ni̱ nyep nzi̱t kuzang jen zi̱ ka yet a̱tan á̱niet bya, da̱nian zi̱ ka mun á̱pyia̱ dundung ma̱ng a̱nggu, zi̱ yet á̱za̱za̱rak á̱niet.
58012011	Á̱ mbyia̱ nyep ku byia̱ nyinyang di̱n jen nang á̱ nyia̱ nhu a̱ni bah. Ku ni̱ vwan a̱khwu ba̱t di̱n jen nang á̱ nnyep nzi̱t a̱ni. A̱wot ka̱ á̱ labeang bah, á̱niet nang á̱ nyep di̱n vak huni a̱ni, ba̱ shya̱ zang. Zang jija yet swat nyinyang ma̱ng nyia̱ tsotswat.
58012012	Mat a̱nia, nyi mup mbwak nyin na na̱ tyia̱ bobwot a̱ni, mi̱ chet. A̱wot nyi mbeang chet a̱khwukhwut nyin ba, ba̱ tyia̱ luluk a̱ni!
58012013	Nyi jhyi vak hu ku nat di̱di̱r da̱nian a̱ti̱tak nyin ba, mat á̱niet sang chet ma̱ng á̱si̱ nang a̱ti̱tak ba tyia̱ bobwot a̱ni, ba̱ du shyot á̱ kwa̱i. Da̱ a̱kwonu a̱kya, ba̱ tyia̱ chet.
58012014	Nyi kwan ba̱t, nyi li nang nyi swan swat nyinyang ma̱ng konyan. A̱wot nyi bu kwan nyi swan a̱za̱za̱rak nswat. Mat á̱ mbyia̱ a̱tyu a̱ na li A̱gwaza a̱ni bah, si̱ nang gu yet a̱za̱za̱rak.
58012015	Nyi cham á̱pyia̱ nyin. Nyi yong mi̱ chet. Nyi li nang a̱yin ma̱ nyin bwuok lilyim, a̱ si̱ lyin shok A̱gwaza ji bah. Nyi ta̱bam, kalak a̱yin ma̱ nyin a̱ li nang a̱ni̱nan a̱tyin a̱gba̱za̱zai a̱kwon ka̱ laai a̱ ghwut. Ka̱ si̱ tyia̱ á̱niet khwi ma̱ a̱di̱di̱t swuo a̱bung a̱ni, a̱wot ka̱ byian a̱tan swat á̱niet khwi á̱ghyang ma̱ng lyen nka hu.
58012016	Nyi ta̱bam, kalak á̱ ba̱ shya̱ a̱yin ma̱ nyin nang gu yet a̱tyu a̱shi̱shi̱k nyia̱, ma̱ng a̱tyu nwai fwuong a̱wun A̱gwaza nang Isuwa a̱ni. Nggu wa ku lyap gado yet a̱niet khwop nggwon nggu hu, mat kham kyayak jhyung ma̱nyin ji!
58012017	Nyi lyen, á̱ ku labeang bah, nang Isuwa ku ndyap gado nggu hu a̱ni. A̱ si̱ chat a̱tyia̱ nggu wu a̱ nang nggu a̱nu di̱ yet nggwon a̱ni̱nap. A̱wot a̱tyia̱ wu si̱ lak nggu ndyo. Ku nang Isuwa ku nnaai a̱tyia̱ wu a̱ tsa twei zwa ndyen a̱ni, jen si̱ swak guu. A̱ si̱ shya̱ nang a̱nu hu ma̱ng a̱li̱ba̱rka wu bah.
58012018	Nyi li nang á̱niet Isi̱rela ba a̱ni bah. Bibya ku bai kpa̱mkpaan ma̱ng A̱fan Si̱nai ka, nang á̱ si̱ mi̱n byiam a̱ni bah. Mat a̱fan ka ku byia̱ a̱nga̱ngak ndong ku ya a̱ni, a̱gbi̱ri̱ng ndyin, a̱duduu a̱vwuo, ma̱ng a̱ka̱tuk wun nza.
58012019	Mat nang ba̱ ku nfa̱k á̱ tyiap a̱gwa ka̱ tyei a̱wun a̱ni, ma̱ng a̱nwuat ka̱ bu tyei a̱wun a̱ni, ba̱ si̱ naai A̱gwaza gu yok ya a̱son mi̱ lyiat ma̱ng a̱mba bah.
58012020	Mat nang ba̱ nwai khwi doka A̱gwaza ji ji̱ nyia̱, “Ku nang kyang zwá byiam a̱fan ka, ku yet ta hwa á̱ mang hu ma̱ng nfang, ku khwu.”
58012021	Musa ma̱ a̱pyia̱ nggu ku fa̱k a̱wun ba̱t di̱ kyang nang gu li a̱ni. A̱ si̱ nyia̱, “N fwuong a̱wun ba̱t, a̱wot vam hu si̱ tyi̱ri̱m nung!”
58012022	A̱wot nyin, nyi vwuon ma̱ng á̱niet Isi̱rela a̱bya, mat nyi bai kpa̱mkpaan ma̱ng A̱fan Si̱hiyona kya, ka̱ shya̱ Ma A̱gwaza tswazwa a̱ni. Ka̱ yet a̱keang A̱gwaza a̱ byia̱ swuan a̱ni. Kikya yet Urusha̱lima. A̱wot a̱ja wa a̱yaata̱m tswá A̱gwaza ba̱ yet chyikwop ma̱ a̱di̱di̱t a̱ni ntung, á̱ nyia̱ a̱gwai.
58012023	Nyi ka̱n bai da̱ a̱vwuo nang mman ni̱nap A̱gwaza ntung a̱ni, á̱si̱ nang á̱ lyuut lyulyoot mba hu Ma A̱gwaza tswazwa a̱ni. Nyi ka̱n bai da̱ a̱vwuo A̱gwaza kya ma̱ a̱pyia̱ nggu. Nggu wa na nyia̱ konyan shi̱ri̱ya. Nyi ka̱n mbai da̱ a̱vwuo ntswá á̱tsotswat á̱niet ba̱ tung Ma A̱gwaza tswazwa a̱ni. Ma̱ninika, A̱gwaza ka̱n tyia̱ mba ba̱ yet á̱tsatsak á̱niet.
58012024	Nyi ka̱n bai da̱ a̱vwuo Yesu, a̱tyu a̱ yong da̱ a̱ka̱wa̱tyia̱ á̱nietbishyi ma̱ng A̱gwaza da̱ a̱kwonu la̱p a̱li̱ka̱uli a̱fai hu a̱ni. A̱wot a̱sok nggu na nang á̱ koot á̱ si̱ ya̱sang a̱ni, ni̱nia chi a̱ka̱tuk nyia̱. Na̱ si̱ swak a̱sok Habila na̱ tak tan a̱ka̱tuk ma̱ng a̱ka̱tuk mi̱ yet a̱ni.
58012025	Nyi ta̱bam, kalak nyi du lak myiai a̱fufwuo nyi fa̱k A̱tyu a̱ gba nzi̱t a̱ni. Mat ka̱ á̱niet Isi̱rela ba ku shot bah, di̱n jen nang ba̱ ku ndak myiai a̱fufwuo ba̱ si̱ fa̱k a̱lyiat Musa na a̱ni, nggu a̱ ku yet a̱ta̱m A̱gwaza wu mi̱ swanta hu a̱ni; a̱wot ku na swak ma̱ng yet a̱ka̱tuk za̱m, ki̱ zi̱ lak fa̱k A̱tyu a̱ lyiat ma̱ng a̱nzi̱t neet Ma A̱gwaza tswazwa ka a̱ni! A̱tsak a̱lyiat, zi̱ na shot bah.
58012026	Di̱n jen nang A̱gwaza ku ndyiat da̱ A̱fan Si̱nai ka a̱ni, a̱nwuat nggu ka si̱ zwun a̱byin ka. A̱wot ma̱ninika, a̱ nyia̱ a̱li̱ka̱uli a̱ghyang, nyia̱, “Ma̱ninika, ma̱ a̱byin kikya n na zwun ma̱nyin ka bah. A̱wot n bu na zwun kyai tswazwa hu mameang.”
58012027	A̱lyiat nani tak kpa̱sai nang a̱mgba̱m nkyang nang A̱gwaza mat mi̱ swanta hu a̱ni, á̱ na zwun naa. A̱wot á̱ ti̱n ná, mat mi̱ nkyang na na̱ nwai zwun a̱ni, ni̱nia na bwat ma̱nyin na.
58012028	Mat a̱nia, ka̱nang A̱gwaza nang nzi̱t Tyok ku nwai zwun a̱ni, ku myim zi̱ gwai zi̱ kyuak A̱gwaza ntong ma̱ng a̱za̱za̱rak a̱wun, gu ka fa̱k nyinyang nzi̱t, a̱wot zi̱ bu nwuak gu a̱gba̱ndang shi.
58012029	A̱tsak a̱lyiat, A̱gwaza nzi̱t wu li nang long hwa ku ya ma̱ a̱nga̱ngak a̱ngak a̱ni!
58013001	Nyin á̱niet khwi Yesu ba, nyi ya a̱son mi̱ chat á̱ghyang nyin nang á̱na̱nyiuk a̱ni.
58013002	Nyi bu ya a̱son ma̱ng saai á̱nietchen mbwak nfeang ma̱ a̱ka̱sa nyin na. Mat á̱ghyang á̱niet ba̱ ku nyia̱ a̱nia a̱ni, ba̱ ku saai a̱yaata̱m tswá A̱gwaza di̱ mi̱ lyen.
58013003	Nyi ni̱ njhyung á̱niet ba nang á̱ la̱p ba̱ shya̱ mi̱ jaru a̱ni, á ngyei nyi mun shya̱ mi̱ jaru ji dundung ma̱ng a̱mba. Nyi bu jhyung á̱niet ba nang á̱ ya̱shuk á̱ si̱ nyiak a̱ni, á ngyei nyin ma̱ á̱pyia̱ nyin nyi swuo a̱bung ka dundung ma̱ng a̱mba.
58013004	A̱mgba̱m á̱tyok ma̱ng á̱nyiuk, nyi yok jhyuai swat nyeang bah. Ku myim nyi swan a̱tsotswat nswat ma̱ng á̱ghyang nyin. A̱wot nyi yok katnaan ma̱ng á̱tyok á̱ghyang ku á̱nyiuk á̱ghyang ma̱ zan bah. A̱tsak a̱lyiat, A̱gwaza na nyia̱ á̱niet katnaan ma̱ng á̱niet a̱shi̱shi̱k nyia̱ shi̱ri̱ya.
58013005	Nyi yok la̱u shyuo kurum bah. Nyi swan ma̱ng a̱swa, nyi gwai ma̱ng zwá nang nyi byia̱ a̱ni. Mat A̱gwaza nyia̱, “Nung, n si̱ mi̱n nwai beang ang bah. Da̱ nung, n na kai ang ghwon bah.”
58013006	Mat a̱nia, ka̱ doot zi̱ gbang a̱lyia̱ zi̱ hyia̱, nyia̱, “A̱gwaza wa yet a̱tyu beang nung wu. Mat a̱nia, n na fa̱k a̱wun bah. Yihwa hwa nang a̱tyubishyi na nyia̱ nung dyo?”
58013007	Nyi jhyung a̱yaakwak a̱son nyin ba, ba̱ ku tyiet nyin a̱lyiat A̱gwaza na di̱n jen ji ji̱ swak a̱ni. Nyi bu dam tazwa a̱tan swat nang ba̱ ku swan a̱ni. Nyi khwi kidee nwuak fwuo mba ji da̱ A̱gwaza.
58013008	Yesu Kristi shai bah. Nggu wa ku nshya̱ gbangbang. Nggu wa nshya̱ ma̱nini. Nggu wa na nshya̱ ba̱ng si̱ nat sang sangba̱p.
58013009	Mat a̱nia, nyi yok khwi kuzang tangka̱i tyiet fai, ku vwuon ma̱ng A̱sham Nkhang ka a̱ni bah. Tangka̱i tyiet fai ku na tyia̱ nyi nteap, nyi ghwon a̱tsatsak nvak wu a̱ni. A̱wot khwi taada ya ntangka̱i nkyayak ma̱ a̱di̱di̱t ku ni̱ beang nzi̱t bah. Shok A̱gwaza ja tyei nfwuo nzi̱t na chet.
58013010	A̱yaapris ba, ba̱ ni̱ nyia̱ nta̱m na mi̱ Suswak nang A̱yahudawa ba ndyep A̱gwaza a̱ni, ba̱ byia̱ a̱wat ba̱ ya za̱nang da̱ a̱tyii nzi̱t wu nang zi̱ nneap za̱nang ji a̱ni bah.
58013011	Di̱n jen a̱khwukhwop ta̱m pris hu, a̱gba̱ndang pris wu ni̱ nwuai ma̱ng a̱sok nzón ma̱ng nyák nang za̱nang chi a̱ka̱tuk nyia̱ a̱ni kuzang a̱lyia̱, mami A̱vwuo ka̱ Swak ma̱ng yet A̱za̱za̱rak a̱ni. A̱wot nkwom zón ma̱ng á̱si̱ nyák na, á̱ ni̱ fwui na a̱ma̱nta a̱chya̱ ka.
58013012	Ma̱ a̱nia wa, nang Yesu ku nswuo a̱bung ka, a̱ si̱ khwu a̱ma̱nta a̱nu nwuai a̱keang ka, da̱nian gu ka jaat a̱ka̱tuk nyia̱ á̱niet wu ma̱ng a̱sok nggu na, ba̱ tyia̱ a̱za̱za̱rak.
58013013	Mat a̱nia, yok zi̱ ghwut zi̱ nat a̱ma̱nta a̱chya̱ ka da̱ a̱vwuo Yesu. A̱wot zi̱ gbang a̱lyia̱ zi̱ swuo nsum ma̱ng lihyat ma̱nang gu ku nswuo a̱ni.
58013014	Mat swanta huni yet a̱li nzi̱t kya kuzang jen bah. Da̱ a̱kwonu a̱kya, zi̱ swan fwuong zi̱ bwuok nat zi̱ si̱ swan a̱mali, ka̱ shya̱ Ma A̱gwaza tswazwa a̱ni.
58013015	Mat a̱nia, yok zi̱ neap A̱gwaza za̱nang zi̱ dyep gu nchi̱ri̱ng mami a̱lyoot Yesu. A̱wot zi̱ shei kpa̱sai nang nggu wa ngyet A̱gwaza nang zi̱ khwi a̱ni.
58013016	A̱wot nyi yok bwung nyia̱ á̱ghyang nyin shok, ma̱ng beang á̱kunak ma̱ng zwá nang nyi byia̱ a̱ni bah. Tangka̱i a̱tan nta̱m huni hwa yet kidee za̱náng nang A̱gwaza fwuong nyinyang a̱ni.
58013017	Nyi khwi a̱lyiat á̱niet ba̱ yet a̱yaakwak a̱son nyin ba̱ a̱ni. A̱wot nyi nwuak pyipyia̱ nyin mbwak tyok mba hu. Ta̱m mba huhwa yet; ba̱ chok swuan nyin ji. A̱wot ba̱ na fang kuzang nkyang nang ba̱ nyia̱ a̱ni a̱zaghyi A̱gwaza. Ki̱ nyi khwi a̱lyiat a̱yaakwak a̱son nyin na, ba̱ na nyia̱ nta̱m mba na ma̱ng fwuo sai, kalak ba̱ nyia̱ nta̱m na ma̱ng fwuo byian. Si̱ a̱hwa si̱ mi̱n beang nyin bah.
58013018	Nyi naai A̱gwaza da̱nian nzi̱t, mat zi̱ lyen nang zi̱ nwai nyia̱ a̱ka̱tuk nang nfwuo nzi̱t na, na̱ nkpaat zi̱t a̱ni. A̱wot zi̱ chat zi̱ swan a̱tan swat nang á̱ na chyin a̱ni di̱ kuzang kyang nang zi̱ nyia̱ a̱ni.
58013019	A̱wot n bu naai nyin, ma̱sa̱kut, nyi naai A̱gwaza da̱nian gu ka tyia̱ n bwuok bai da̱ a̱vwuo nyin ma a̱nggang.
58013020	Yok A̱gwaza, a̱ nwuat swat nyinyang a̱ni, nggu wa ku ta̱ngam Yesu, a̱ yet A̱tyoli nzi̱t wu a̱ni, ma̱ng swuan ma̱ á̱niet ba̱ ka̱n kwi a̱ni. Yesu a̱ bu yet a̱gba̱ndang a̱tyu chok zón seap wu a̱ni, a̱wot a̱ si̱ tsa nyia̱ ta̱m la̱p a̱li̱ka̱uli sang sangba̱p ma̱ng a̱sok nggu na.
58013021	Yok A̱gwaza a̱ ka̱u nyin kuzang a̱tan kyang nang nyi chat a̱ni, da̱nian nyi ka nyia̱ nggu nta̱m nang gu chat a̱ni. Yok gu nyia̱ ta̱m ma̱ng a̱nzi̱t, mami chet a̱lyoot Yesu Kristi, zi̱ ka nyia̱ kuzang a̱tan nta̱m ku na tyia̱ gu fa̱k nyinyang a̱ni. Yok a̱mgba̱m a̱kyenkyai shi a̱ yet a̱si̱ nggu, si̱ nat sang sangba̱p! Samba̱rka!
58013022	N naai nyin á̱niet khwi Yesu ba nang n chat a̱ni, nyi myiai a̱fufwuo da̱ a̱lyiat nani, nang n dyuut nyin ndyo ma̱ a̱bada̱dei wusika kani a̱ni.
58013023	N chat nyi lyen nang á̱ ka̱n ti̱n Timoti a̱na̱nyiuk nzi̱t wu, mi̱ jaru ji. Ka̱ a̱ bwuok a̱nggang a̱ bai a̱ji, zi̱ na bai dundung ma̱ng a̱nggu da̱ a̱vwuo nyin, zi̱ ka byiat nyin.
58013024	Nyi byiat nzi̱t a̱yaakwak a̱son nyin ba, ma̱ng a̱mgba̱m á̱za̱za̱rak á̱niet khwi Yesu ba. A̱niet khwi nzi̱t ba, ba̱ shya̱ ma̱ a̱byin Italiya ka a̱ni, ba̱ byat nyin ba̱t.
58013025	Yok A̱gwaza a̱ fa̱k shok a̱mgba̱m nyin!
59001001	Nung Yakubu, n gyet a̱khwo A̱gwaza ma̱ng A̱tyoli Yesu Kristi a̱ni. N dyuut wusika jini nat ndyo da̱ a̱vwuo kwaí swak ma̱ a̱feang á̱niet Isi̱rela, ba̱ yet á̱niet khwi Yesu ba̱ seang á̱ kai swanta hu a̱ni.
59001002	Nyin á̱niet khwi Yesu ba nang n chat a̱ni, jen nang nyi nnwuo mi̱ swuo a̱bung a̱ni, nyi ni̱ nkyiak hu ku yet nyin a̱wat a̱gba̱ndang a̱lyia̱ sai.
59001003	Mat nyi lyen jen nang á̱ mmak nwuak fwuo nyin hu da̱ A̱gwaza a̱ni, nyi na shya̱ a̱wat nyi gbang a̱lyia̱, nyi mbeang nyap fwuo hu.
59001004	Si̱ nyi ya a̱son ma̱ng gbang a̱lyia̱ si̱ tat jen nang swuo a̱bung hu na ntyak a̱ni, nyi ka yet á̱tsatsak ma̱ng á̱niet khwi ba tat a̱ghyi, da̱ ba̱ lyin kyang a̱ni bah.
59001005	Ka̱ a̱yin ma̱ nyin chat mumwang, a̱ naai A̱gwaza wu a̱ ka̱u konyan gba̱mgbam ma̱ng fwuo a̱nyiung a̱ni. A̱wot A̱gwaza na tyia̱ nggu a̱bun di̱ naai nggu hu bah.
59001006	A̱wot ka̱ a naai A̱gwaza wu, ku yet ta hwa, a nwuak fwuo da̱ nggu, a yok but mi̱ fwuo bah. A̱wot kuzang a̱yin wa but mi̱ fwuo, a̱ li nang ja̱fi̱k a̱sa̱khwot nang wun hyap a̱ ji̱m ndyo ma̱ tai a̱ni.
59001007	Tangka̱i a̱yin a̱hwa a̱ byia̱ nfwuo nfeang a̱ni, gu yok tyia̱ fwuo nyia̱ a̱ na shya̱ kyang da̱ a̱vwuo A̱gwaza bah.
59001008	Tangka̱i a̱yin a̱hwa nang fwuo nggu hu shya̱ da̱ A̱gwaza ma̱ng swanta a̱ni, a̱ byia̱ a̱vwuo yong mi̱ kuzang kyang nang nggu nyia̱ a̱ni bah.
59001009	Yok á̱niet khwi ba̱ yet á̱kunak a̱ni, ba̱ tam da̱ A̱gwaza, mat á̱ wa ka̱n nwuak ba shi.
59001010	Ma a̱nia wa, a̱tyu nzwa wu na ntam nang A̱gwaza nghyuai a̱vwuo yong nggu ka a̱ni. Mat a̱tyu nzwa wu na shyuk nang nkywat a̱kwon a̱ni.
59001011	Jen nang mam ntat jenjai a̱ni, nkywat na ni̱ shyuk na̱ ta̱kut, shisham ji ji̱ tyak. A̱nia wa a̱tyu nzwa wu na khwu a̱ ghwon zwá ji nang gu swuo a̱bung a̱ tung da̱ a̱bwuang wu a̱ni.
59001012	A̱tyu a̱ gbang a̱lyia̱ a̱ si̱ yong mi̱ chet di̱n jen nang á̱ mmak gu a̱ni, a̱gwai yet a̱si̱ nggu. Mat jen nang gu ngbang a̱lyia̱ a̱ si̱ swuo chet mak hu a̱ni, a̱ na san zang swuan sang sangba̱p ji nang A̱gwaza wu nyia̱ a̱li̱ka̱uli a̱ na nang a̱mgba̱m á̱niet ba̱ chat gu a̱ni.
59001013	A̱wot nyi yok bwung bah, jen nang á̱ mmak nyin a̱ni, nyi yok nyia̱, “A̱gwaza wa mak nzi̱t” bah. Nyi lyen da̱nang á̱ si̱ mi̱n mak A̱gwaza a̱ ka nyia̱ a̱ka̱tuk bah. Da̱ A̱gwaza, a̱ si̱ mi̱n mak a̱yin gu nyia̱ a̱ka̱tuk kyang bah.
59001014	Di̱dang nkyang swanta ni̱ laai a̱tyubishyi a̱ tyia̱ zan, si̱ a̱hwa hwa yet a̱tyin mak ka.
59001015	A̱ka̱tuk di̱dang nkyang swanta wu ni̱ tyia̱ a̱tyubishyi a̱ nyia̱ a̱ka̱tuk nyia̱, ma̱nang a̱byii̱k ni̱ nshya̱ a̱fa a̱ byin nggwon a̱ni. Ma a̱nia wa, ka̱ a̱ka̱tuk nyia̱ wu laai a̱ mbeang, a̱ ni̱ bai ma̱ng a̱khwu.
59001016	Nyin á̱niet khwi Yesu ba nang n chat a̱ni, nyi yok shim á̱ laai nyin bah.
59001017	Kuzang a̱tan ma̱ng a̱tsatsak za̱nang chorop a̱ neet da̱ a̱vwuo A̱gwaza a̱ yet A̱tyia̱ nzi̱t, a̱tyu a̱ mat a̱mgba̱m nkyang na̱ sai mi̱ kyai tswazwa a̱ni. Da̱ nggu, a̱ shai za̱kwa nggu ji nang nghwughwu mam, ku zwat ma̱ng a̱ta̱ngwat ni̱ nshai tityan yong mba ji a̱ni bah.
59001018	A̱gwaza shim a̱ nwuak zi̱t swuan sang sangba̱p ji, mat a̱tsatsak a̱lyiat nggu wu. Da̱nian a̱ ka khap zi̱t a̱ sak zan da̱nian a̱pyia̱ nggu, da̱ a̱vwuo ka̱ yet a̱ swak a̱ni. A̱wot zi̱ ka vwuon ma̱ zan mi̱ nkyang nang gu nyia̱ mi̱ swanta hu a̱ni.
59001019	Nyin á̱niet khwi Yesu ba nang n chat a̱ni, nyi sak a̱lyiat nani mi̱ nfwuo nyin na. Nyi yet á̱niet fwuong ma a̱nggang ma̱ng a̱fufwuo. A̱wot nyi yok ya̱baat a̱lyiat va̱vat, ku nyi vwuot ndyen ma a̱nggang bah.
59001020	Mat, mwai lyen a̱tyubishyi tyei tsotswat A̱gwaza hu ya a̱son bah.
59001021	Mat a̱nia, si̱ nyi weam kuzang tangka̱i a̱ka̱tuk ma̱ng a̱ka̱kpa̱t mi̱ swat nyin hu. Nyi ghyuai á̱pyia̱ nyin a̱zaghyi A̱gwaza ka. A̱wot nyi san a̱lyiat nggu na nang gu ti̱p mi̱ nfwuo nyin na a̱ni. A̱lyiat gu ni̱nia byia̱ chet ku na san swuán nyin ji a̱ni.
59001022	Nyi yok fwuong a̱lyiat A̱gwaza na ma̱ng a̱fufwuo bya ma̱nyin ba bah. Ku yet ta hwa, nyi wa nyia̱ ta̱m ma̱ng á̱na, kalak nyi laai á̱pyia̱ nyin kya.
59001023	Mat a̱tyu a̱ fwuong a̱lyiat A̱gwaza na ma̱ng a̱fufwuo bya, a̱ si̱ nwai nnyia̱ nta̱m ma̱ng á̱na a̱ni, a̱ li nang a̱tyu a̱ nwuan a̱pyia̱ nggu mi̱ ma̱ dubi a̱ni.
59001024	Ka̱ a̱ nwuan a̱pyia̱ nggu shansham a̱ si̱ doot, a̱ bu kin bwung si̱sak ji nang gu ndi a̱ni.
59001025	A̱wot a̱tyu a̱ tyia̱ fwuo hu di̱ zop a̱tsatsak a̱lyiat A̱gwaza na na̱ chong ma̱ng sa̱t a̱ni; a̱wot ka̱ a̱ ya a̱son ma̱ng nyia̱ a̱di̱dam da̱ A̱lyiat A̱gwaza na, a̱ si̱ nyia̱ ta̱m ma̱ng á̱na, a̱ si̱ bwung kyang hu nang gu fa̱k a̱ni bah, A̱gwaza na tyia̱ nggu a̱li̱ba̱rka mi̱ kuzang kyang nang gu nyia̱ a̱ni.
59001026	A̱tyu a̱ kyiak a̱pyia̱ nggu nang a̱tyu khwi A̱gwaza a̱ni, da̱nang gu ta̱bat a̱lyem nggu ka shansham bah, a̱ laai a̱pyia̱ nggu kya. Khwi A̱gwaza nggu hu yet a̱buk kyang wa.
59001027	Khwi hu nang A̱gwaza a̱ yet A̱tyia̱ nzi̱t wu kyiak ku yet a̱za̱za̱rak ma̱ng sang a̱bun a̱ni, huhwa yet; nyi ni̱ mbeang á̱kunak na ma̱ng á̱nyiuk ba nang á̱tyok mba ba kwi á̱ ghwon a̱ni. Nyi bu khap á̱pyia̱ nyin ma̱ a̱ka̱tuk nyia̱ swanta wuni, kalak ku tyei nyin a̱na̱ndyung.
59002001	Nyin á̱niet khwi Yesu ba nang n chat a̱ni! Ki̱ nyi khai á̱niet da̱ á̱ghyi ghwon á̱ghyang, nyi na nyia̱ ni nyi ntak nwuak fwuo nyin hu da̱ A̱tyoli Yesu Kristi a̱ byia̱ a̱kyenkyai shi wu a̱ni?
59002002	Kidee, ki̱ nyi shya̱ ma̱ a̱tung sot á̱niet khwi, a̱yin si̱ bai nang gu kup a̱tsatsak a̱yaatoot, a̱ si̱ tyia̱ nyuák ji̱ yet a̱mya̱myat ji̱ byia̱ kurum a̱ni mi̱ ga̱swuong; a̱wot a̱ghyang a̱niet si̱ ma mbai a̱ yet a̱kunak kya, a̱ si̱ kup a̱kyakyak a̱yaatoot.
59002003	Ki̱ nyi byiat a̱tyu nzwa wu shansham, a̱wot nyi si̱ nyia̱, “Swan ma̱ a̱tsatsak kyang swat wuni!” A̱wot nyi si̱ nyia̱ ma̱ a̱tyu kunak wu, “Yong a̱jaau!” Ku “A swan a̱byin!”
59002004	Tangka̱i khai á̱niet da̱ á̱ghyi huni tak nang nyi ntai á̱ka̱tuk á̱niet nyia̱ shi̱ri̱ya mi̱ swanta hu, ba̱ ni̱ khai á̱niet da̱ á̱ghyi a̱ni.
59002005	Nyin á̱niet khwi Yesu ba nang n chat a̱ni, nyi myiai a̱fufwuo nyi fa̱a̱k! A̱gwaza wu khai á̱kunak na mi̱ swanta huni, ba̱ yet á̱niet a̱tsak nzwa mat nwuak fwuo hwa da̱ nggu baa? Bibya yet á̱niet ba̱ na ya gado tyok nang A̱gwaza nyia̱ a̱li̱ka̱uli a̱ na nang á̱niet ba̱ chat gu a̱ni baa?
59002006	A̱wot nyi jhyuai á̱kunak na! Mee á̱niet nzwá bibya shyui nyin, ba̱ si̱ kwak nyin á̱ chong ndyo mi̱ tutu shi̱ri̱ya hu baa?
59002007	Á̱niet nzwá bibya bu lyiat a̱ka̱tuk tazwa a̱chuchuk a̱lyoot Yesu Kristi, nang á̱ yei nyin da̱ nka a̱ni baa?
59002008	A̱tsak a̱lyiat, ka̱ nyi khwi doka Tyok A̱gwaza ji, nang á̱ lyuut ma̱ A̱lyiat A̱gwaza na a̱ni, nyia̱, “Chat a̱kpa̱ndang swat ang wu, ma̱nang a nchat a̱pyia̱ ang a̱ni.” Si̱ a̱hwa myim a̱nia.
59002009	A̱wot ka̱ nyi khai á̱ghyang á̱niet da̱ á̱ghyi, nyi si̱ nyia̱ mba a̱tan nta̱m, a̱wot nyi si̱ ghwon á̱ghyang, nyi nyia̱ a̱ka̱tuk nyia̱ wa a̱wa. Nyi bwuo a̱bun nang nyi ntyat doka A̱gwaza ji a̱ni.
59002010	A̱tyu a̱ khwi a̱mgba̱m doká A̱gwaza ji, a̱wot a̱ si̱ ba̱ ghwon jhyung a̱ni, ku fa a̱ bwuo a̱bun a̱zaghyi A̱gwaza ma̱nang a̱tyu a̱ nwai khwi a̱mgba̱m doká ji a̱ni.
59002011	A̱gwaza wu a̱ tak nyia̱, “A yok katnaan” a̱ni, nggu wa bu tak nyia̱, “A yok hyat a̱yin bah.” Ku da̱nang a katnaan bah, a̱wot a si̱ hyat a̱yin, ku fa nang a ngyet a̱tyu tyat doka A̱gwaza wa.
59002012	Mat a̱nia, nyi yok bwung bah, kuzang kyang nang nyi lyiat, ku nyi nyia̱ a̱ni, á̱ na nyia̱ nyin shi̱ri̱ya ma̱ng doka ji, ji̱ nwuat nyin sa̱t hu a̱ni.
59002013	A̱tyu da̱ a̱ fwuong kunak á̱ghyang á̱niet a̱ni bah, A̱gwaza ma na fa̱k kunak gu bah. A̱wot a̱tyu a̱ fwuong kunak á̱ghyang á̱niet a̱ni, A̱gwaza ma na fa̱k kunak gu di̱n jen nang gu na nnyia̱ nggu shi̱ri̱ya a̱ni.
59002014	Nyin á̱niet khwi Yesu ba nang n chat a̱ni, zang kpangti̱n ja nang a̱yin na shya̱ ka̱ a̱ kyiak nyia̱ a̱ nwuak a̱chuchuk, a̱wot da̱nang gu tak hu di̱ nyia̱ a̱tan nta̱m bah? Ka̱ doot tangka̱i nwuak a̱chuchuk a̱hwa ku san a̱yin a?
59002015	Kidee, ka a li a̱na̱nyiuk ang gu sang kyayak, ku a̱toot kup,
59002016	a̱wot a si̱ nyia̱ ma̱ng a̱nggu, “A si̱ kwai shansham, yok A̱gwaza a̱ nang ang kyayak ma̱ng a̱toot kup,” a̱wot da̱ nwan, a nang a̱tyu a̱wa kyayak ma̱ng a̱toot kup bah. Si̱ a̱hwa yet a̱tan ta̱m wa ku na beang gu a̱ni a?
59002017	Ma a̱nia wa, nwuak a̱chuchuk hu ma̱nyin hu di̱ mi̱n nyia̱ a̱tan ta̱m ku maai bah. Ku yet mi̱ kwom hwa ma̱ng a̱buk kyang.
59002018	A̱wot ka̱ a̱yin ya fwuang nyia̱, “Á̱ghyang á̱niet tyia̱ fwuo di̱ nwuak a̱chuchuk. Á̱ghyang á̱niet si̱ ma ntyia̱ fwuo di̱ nyia̱ a̱tan nta̱m.” A̱wot n si̱ ndyip, nyia̱, “A na nyia̱ ni wa a ntak nung nwuak a̱chuchuk ang hu, ka̱nang a nyia̱ a̱tan nta̱m bah? Nung, n na tak ang nwuak a̱chuchuk nung hu, mat a̱tan nta̱m nung wu.”
59002019	A kyiak nyia̱ a nwuak a̱chuchuk, mat a nwuak a̱chuchuk nang A̱gwaza a̱nyiung wa nshya̱. Ka a shim nyia̱ a̱nia wa, ku yet a̱sham! Ku á̱ka̱tuk ntswá ba meang, nwuak a̱chuchuk nang A̱gwaza nshya̱. A̱wot ba̱ si̱ tyi̱ri̱m vam a̱zaghyi nggu ma̱ng a̱gba̱ndang a̱wun.
59002020	Nwan a̱bwuon a̱yin! A chat si̱ á̱ tak ma̱ng a̱nwan nang nwuak a̱chuchuk di̱ mi̱ nyia̱ a̱tan nta̱m ngyet a̱buk kyang waa?
59002021	Jhyung a̱tyia̱ a̱khwop nzi̱t wu Ibrahim; mat nang gu ku nneap a̱fai nggu wu Ishaku da̱ a̱tyii nwuat za̱nang A̱gwaza wu a̱ni, a̱tan ta̱m gu a̱wa si̱ tak nang A̱gwaza ntak kpa̱sai nang gu nkyiak gu nang a̱tsotswat a̱yin a̱ sang a̱bun a̱zaghyi gu a̱ni.
59002022	A li si̱sak nang nwuak a̱chuchuk ma̱ng a̱tan nta̱m Ibrahim wu nchong ndung a̱ni. A̱tan nta̱m nggu wu si̱ tyia̱ a̱ si̱ tak nang nwuak a̱chuchuk nggu hu ngyet a̱jhyem.
59002023	A̱wot a̱ni wa nang á̱ ndyuut ma̱ A̱lyiat A̱gwaza na, nyia̱, “Ibrahim nwuak fwuo da̱ A̱gwaza. A̱wot A̱gwaza si̱ kyiak gu a̱ yet a̱tsotswat a̱yin a̱zaghyi nggu, mat nwuak fwuo nggu hu.” Á̱ si̱ bu ngyei Ibrahim, “A̱kpa̱ndang A̱gwaza.”
59002024	Da̱ nyi li, A̱gwaza bu na kyiak a̱tyubishyi nang a̱tsotswat a̱yin a̱ni da̱ a̱vwuo nggu, mat a̱tan nta̱m ku tak nwuak a̱chuchuk nggu hu a̱ni, a̱wot mat nwuak a̱chuchuk hwa ma̱nyin hu bah.
59002025	Ma a̱nia wa Rahab a̱ ku yet kham ji a̱ni, ku ngyet kidee jhyang. Á̱ ku tak nang gu ngyet a̱tsotswat a̱zaghyi A̱gwaza di̱ nyia̱ a̱tan nta̱m nggu wu, di̱n jen nang gu ku nniat a̱yaata̱m Isi̱rela a̱bya, a̱wot a̱ si̱ ghwut ma̱ng a̱mba di̱n vak ghyang ka̱nka̱ra̱ng a̱ni.
59002026	Ma̱nang vam ku sang swuan ngyet kwom a̱ni, ma a̱nia wa nwuak a̱chuchuk ku sang a̱tan nta̱m a̱ni, ndi nang kwom a̱ni.
59003001	Nyin á̱niet khwi Yesu ba nang n chat a̱ni, nyi yok la̱u á̱kpa di̱ chat yet á̱niet tyiet bah. Mat nyi lyen nzi̱t á̱niet tyiet, shi̱ri̱ya nzi̱t ji na swak si̱ á̱kum á̱niet ji.
59003002	A̱tsak a̱lyiat, a̱mgba̱m nzi̱t, zi̱ ni̱ ghyuap. Ka̱ á̱ mbyia̱ a̱yin ma̱ nzi̱t a̱ ni̱ nwai ghyuap mami a̱lyiat nggu na a̱ni, a̱tyu a̱wa yet a̱tsatsak a̱yin wa, a̱ maai a̱ chok a̱pyia̱ gu a̱mgba̱m.
59003003	Kidee, zi̱ ni̱ tyia̱ tsaai ji tswam a̱nu, zi̱ ka bwan ji nang zi̱ nchat a̱ni.
59003004	Nyi bu nwuan kukwon a̱wak ma̱ a̱sa̱khwot na la. Ku yet a̱gba̱ndang. A̱wot wun ku byia̱ chet a̱ni, ku ni̱ hyap hu nang ku tyong. A̱mgba̱m ma̱ng a̱nia, a̱tyu luk wu bwan hu ma̱ng a̱bankwon luk kya, ku ka nat tyan nang gu chat a̱ni.
59003005	A̱nia wa nang a̱lyem a̱tyubishyi ka ndi. Ka̱ yet a̱bada̱dei kyang kya mi̱ vam a̱tyubishyi hu. A̱wot ka̱ ni̱ tam da̱ a̱cha̱chet nkyang wa. A̱wot nyi nwuan si̱sak ji nang a̱gba̱ndang sop a̱yit nshi a̱ni. A̱wot a̱bada̱dei a̱chandong kya ni̱ ta̱fi̱t long, ka̱ fwui nji a̱mgba̱m!
59003006	A̱lyem a̱tyubishyi ka li nang a̱lya̱ra̱p ndong a̱ni, ka̱ shya̱ mi̱ vam a̱tyubishyi. A̱wot ka̱ tyei a̱tyubishyi gu nyia̱ a̱ka̱kpa̱t. Ki̱ ka̱ doot ka̱ tyia̱ a̱mgba̱m swuan a̱tyubishyi ji, ji̱ ta̱bat long. A̱wot nka ma̱ a̱pyia̱ nka, á̱ na fwui nka ma̱ a̱nga̱ngak ndong sang sangba̱p.
59003007	Á̱nietbishyi ni̱ chok kuzang tangka̱i nyam a̱yit, a̱ka̱man, nkyang na̱ kwang a̱byin a̱ni, ma̱ng fa̱n. A̱wot ba̱ ni̱ nyia̱ a̱nia neet gbangbang.
59003008	A̱wot á̱ mbyia̱ a̱tyu a̱ si̱ mi̱n chok a̱lyem a̱ni bah. Ka̱ byia̱ fwung di̱ nyia̱ a̱ka̱tuk bah, ka̱ si̱ li nang a̱sap ka̱ hyaai a̱ni.
59003009	Kikya nang zi̱ ndyep A̱gwaza a̱ yet A̱tyoli nzi̱t wu a̱ni. Kikya zi̱ bu nfwoi á̱niet ba nang A̱gwaza mat ba̱ tai nggu a̱ni.
59003010	Ma̱ a̱nu a̱nyiung kikya nang dyep ma̱ng fwoi nghwut. Nyin á̱niet khwi Yesu ba nang n chat a̱ni, a̱tsak a̱lyiat, ku myim a̱nia bah!
59003011	Ka̱ doot a̱nya̱nyiat ma̱ng a̱gba̱za̱zai a̱sa̱khwot ba̱ ghwut mi̱ nnang nyiung a?
59003012	Á̱niet khwi Yesu ba, ka̱ doot a̱kwon a̱bwabwap ka̱ tyia̱ sum a̱lyiit a? A̱kwon a̱na̱p si̱ mi̱n tyia̱ sum a̱bwabwap a? Kaai, ma a̱nia wa, nang a̱memee a̱sa̱khwot si̱ mi̱n ghwut ndung ma̱ng a̱nya̱nyiat a̱sa̱khwot bah.
59003013	A̱nyan wa mami nyin byia̱ mumwang ma̱ng lyen nggu hu? Ka̱ a̱nia wa, gu tak hu di̱ swan a̱tsotswat nswat, di̱ nyia̱ a̱tan nta̱m ma̱ng ghyuai a̱pyia̱ nang mumwang hu nnwuat a̱ni.
59003014	A̱wot ka̱ nyi nyia̱ na̱nvan ma̱ng á̱ghyang, nyi si̱ kwi swam á̱ghyang, nyi si̱ byia̱ chat a̱pyia̱ di̱ kyiak nang nyi ndan á̱ghyang á̱niet a̱ni. Ka̱ a̱nia wa, nyi yok fwuo a̱chuchuk wu di̱ tam nyia̱ nyi byia̱ mumwang bah.
59003015	Mat tangka̱i mumwang a̱hwa chorop a̱ neet da̱ a̱vwuo A̱gwaza kya bah. Ku yet si̱ swanta huni hwa. Ku yet si̱ A̱za̱za̱rak Ntswa hwa bah, ku yet si̱ A̱ta̱nyeang hwa.
59003016	Kuzang a̱vwuo nang á̱ nkwi swam ma̱ng á̱ghyang, á̱ si̱ chat a̱pyia̱ di̱ kyiak nang á̱ ndan á̱ghyang á̱niet a̱ni, a̱ja wa nang á̱ nkwan, a̱ja wa nang kuzang tangka̱i a̱ka̱kpa̱t ma̱ng a̱ka̱tuk nshya̱.
59003017	A̱wot mumwang hu ku neet Ma A̱gwaza tswazwa a̱ni; di̱n tsa hu, ku yet a̱za̱za̱rak wa. Ku si̱ bu tyei swat nyinyang, nyia̱ shonshyon ma̱ng gwai á̱ghyang, ghyuai a̱pyia̱, ma̱ng fwuong kunak á̱ghyang. A̱tyu a̱ byia̱ mumwang a̱hwa a̱ni, a̱ ni̱ yong mi̱ di̱ nyia̱ a̱tan nta̱m. Da̱ nggu, a̱ khai á̱niet da̱ á̱ghyi bah. A̱wot a̱ si̱ yong da̱ a̱chuchuk kuzang jen.
59003018	A̱wot á̱niet ba̱ tyei swat nyinyang a̱ni, ba̱ chyui zwá swat nyinyang ja. A̱wot ba̱ bu na chak ba̱ shya̱ zang nyia̱ tsotswat.
59004001	Yihwa tyei a̱ka̱yaat na ma̱ng zok ji tsi̱tsak nyin? N wa ngyei a̱ka̱tuk nshyuo wu wa a̱ kwan mi̱ nfwuo nyin na a̱ni a?
59004002	Nyi chat nkyang, da̱ nyi byia̱ a̱ni bah. A̱wot nyi ni̱ kwan ku nang ku na ntat nyin hyaai á̱niet bya, nyi ka shya̱ ná a̱ni. Nyi ni̱ kwi swam di̱ nkyang nang á̱ghyang á̱niet byia̱ a̱ni, da̱ nyin, nyi shya̱ bah. Mat a̱nia, nyi ni̱ ta̱bat zook ma̱ng a̱yaat ma̱ng á̱ghyang nyin, nyi ka san nkyang na mi̱ chet da̱ a̱vwuo mba. A̱mgba̱m ma̱ng a̱nia, nyi ni̱ shya̱ nkyang nyi chat a̱ni bah, mat nyi ni̱ naai A̱gwaza bah.
59004003	A̱wot jen nang nyi nnaai A̱gwaza kyang a̱ni, da̱ nggu a̱ na nang nyin bah. Mat, nyi ni̱ naai ma̱ng a̱ka̱tuk a̱di̱dam. Nyi ni̱ chat nkyang nyi naai a̱ni, nyi ka nfa̱k nyinyang á̱pyia̱ nyin hwa ma̱nyin nyin.
59004004	Nyin á̱niet katnaan! Nyi lyen nang kpa̱ndang ma̱ng swanta hu ngyet na̱nvan hwa ma̱ng A̱gwaza baa? Mat a̱nia, konyan wa nyia̱ kpa̱ndang ma̱ng swanta hu, a̱ nyia̱ na̱nvan hwa ma̱ng A̱gwaza.
59004005	Ke nyi fa nyia̱ A̱lyiat A̱gwaza nang á̱ lyuut a̱ni, yet a̱buk kyang wa nyia̱, “A̱za̱za̱rak Ntswa wu nang A̱gwaza ta̱m ma̱ng a̱nzi̱t ndyo a̱ni, kwi swam ba̱t da̱ nzi̱t!”
59004006	A̱tsak a̱lyiat, A̱gwaza nyia̱ nzi̱t shok gba̱mgbam, ji̱ lan a̱ka̱tuk nshyuo a̱ shya̱ mi̱ fwuo nzi̱t na a̱ni. Ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱gwaza lak á̱niet ba̱ byia̱ gba̱p a̱pyia̱ a̱ni. A̱wot a̱ si̱ fa̱k shok á̱niet ba̱ ghyuai á̱pyia̱ mba a̱ni.”
59004007	Mat a̱nia, nyi ghyuai á̱pyia̱ nyin a̱zaghyi A̱gwaza. Nyi nyia̱ na̱nvan ma̱ng A̱ta̱nyeang ka, a̱wot ka̱ na tyong ka̱ ghwon nyin.
59004008	Nyi shyei nat kpa̱mkpaan ma̱ng A̱gwaza. Nggu meang, a̱ na shyei a̱ bai kpa̱mkpaan ma̱ng a̱nyin. Nyin á̱niet a̱ka̱tuk nyia̱, nyi swan a̱za̱za̱rak nswat. Nyin á̱niet nyi khwi A̱gwaza ma̱ng nfwuo nfeang a̱ni, nyi jaat a̱mgba̱m nfwuo nyin na na̱ tyia̱ za̱za̱rak.
59004009	Ku myim nyi twei ndang a̱ghyi mat a̱ka̱tuk nyia̱ nyin wu. Nyi bu fa̱k byian fwuo, nyi twei. Nyi yok mai nyin hu ku bwuak á̱ tyia̱ a̱nak, a̱wot a̱gwai nyin na na̱ bwuak á̱ tyia̱ byian fwuo.
59004010	Nyi ghyuai á̱pyia̱ nyin a̱zaghyi A̱gwaza. A̱wot a̱ na ta̱ngam nyin tazwa, a̱ nwuak nyin shi.
59004011	Nyin á̱niet khwi Yesu ba nang n chat a̱ni, nyi yok tyam á̱ghyang nyin bah. Ka̱ nyi bat á̱ghyang nyin a̱hyiak, ku nyi nyia̱ á̱ghyang nyin shi̱ri̱ya, ku fa nyi bat doka A̱gwaza ji a̱hyiak, nyi si̱ nyia̱ nji shi̱ri̱ya meang. A̱wot ta̱m nyin hu hwa yet, nyi khwi doka A̱gwaza ji, nyi yok bat ji a̱hyiak bah. Kalak, nyi kyiak á̱pyia̱ nyin á ngyei nyi yet á̱niet nyia̱ shi̱ri̱ya bya tazwa doka ji.
59004012	A̱wot A̱gwaza wa ma̱nyin nggu nwuak doka ji, a̱ si̱ bu byia̱ tyok nyia̱ shi̱ri̱ya tazwa nji. Nggu wa ma̱nyin nggu, bu byia̱ chet a̱ san swuan a̱yin ku a̱ hyat ji. Nwan wa yet a̱nyan nang a nyia̱ a̱ghyang ang wu shi̱ri̱ya?
59004013	Nyi fa̱k a̱lyiat nani, nyin á̱niet ba nyi ni̱ nyia̱, “A̱fwun ku a̱tson zi̱ na nat ma̱ a̱keang a̱ghyang. Zi̱ si̱ swan a̱ja a̱lyia̱ a̱nyiung. Zi̱ nyia̱ a̱bwuang a̱ja, a̱wot zi̱ ka shya̱ kpangti̱n gba̱mgbam a̱ni.”
59004014	Nyi na nyia̱ ni nyi ndyen si̱sak nang swuan nyin ji wu ndi a̱tson a̱ni? Swuan nyin ji li nang zwu, ji̱ ni̱ kwa a̱tsotson a̱ni. Ji̱ ni̱ kwa da̱ a̱bada̱dei njen, a̱wot ka̱ á̱ labeang bah, ji̱ tyak.
59004015	Da̱ a̱kwonu a̱kya, ku myim nyi ni̱ nnyia̱, “Ka̱ A̱gwaza shim, zi̱ si̱ tat a̱tson. Zi̱ na nyia̱ ta̱m huni ma̱ng si̱ huniaau.”
59004016	Ma̱ninika, nyi yet á̱niet tam bya tazwa la̱p sak nyin hu. A̱wot tangka̱i tam a̱hwa yet a̱ka̱tuk nyia̱ wa.
59004017	Mat a̱nia, a̱tyu a̱ lyen kyang ku myim gu nyia̱ a̱ni, da̱nang gu nyia̱ nhu bah, a̱ nyia̱ a̱ka̱tuk nyia̱ wa.
59005001	Nyin á̱niet nzwá ba, nyi myiai a̱fufwuo nyi fa̱a̱k: Nyi twei a̱nak tsa nkhwot ndang a̱ghyi, mat a̱mgba̱m a̱ka̱tuk swuo a̱bung a̱ na bai nyin a̱ni.
59005002	Nyi li, zwá nyin ji wa ka̱n bwui! A̱wot chinchai si̱ ya a̱sham a̱yaatoot nyin ka, ba̱ si̱ tyia̱ tyiang.
59005003	Kurum nyin hu ku yet zi̱nariya ma̱ng a̱zurfa a̱ni, wa ka̱n kwa̱i. A̱wot ku si̱ tyia̱ a̱buk kyang. Zwá nyin ji nang nyi mba̱ng nfwuo nyi si̱ nta̱yuk a̱ni, ji̱ na fwui nvam nyin na nang long ni̱ nfwui kyang a̱ni. Zwá ji nang nyi tung sak a̱ni, jija na nnwuak sheda tazwa nyin a̱tuk shi̱ri̱ya ka.
59005004	Nyi myiai a̱fufwuo nyi fa̱k a̱nak á̱niet ba̱ nyia̱ nyin nta̱m mi̱ bibyin nyin hu nang nyi shyuo a̱ni! Záng mba ji nang nyi lak teang hu a̱ni, twei ma̱ng a̱nyin. A̱nak á̱niet ba̱ chak yak mi̱ bibyin nyin hu nang nyi shyuo a̱ni, bai ma̱ a̱fufwuo nggu, a̱tyu a̱ yet A̱gwam Á̱niet Nzwang Ma A̱gwaza Tswazwa a̱ni.
59005005	Nyin á̱niet nzwá, nyi wa ka̱n nyia̱ ndyia̱ ma̱ a̱di̱di̱t mami nyinyang swanta hu. Nyi si̱ swa̱i di̱ si̱sak nang nyi nchat a̱ni. Nyi ya, nyi si̱ tyia̱ nvam nfwuong mam nang á̱ na nyia̱ nyin shi̱ri̱ya, á̱ hyaai nyin nang á̱ ni̱ nfak nyák a̱ni.
59005006	Nyi tyia̱ á̱tsotswat á̱niet a̱bun, nyi si̱ tyia̱ á̱ hyaai mbaa. A̱wot da̱ mba, ba̱ si̱ mi̱n fwuo nyin dyo bah.
59005007	Nyin á̱niet khwi Yesu ba nang n chat a̱ni, nyi nyap nfwuo, nyi fwuong a̱tuk mam bwuok bai A̱tyoli Yesu ka. Nyi nwuan á̱niet khap ba. Nyi li si̱sak nang ba̱ ni̱ nnyap fwuo ba̱ fwuong za a̱vwuo shyim ji ma̱ng si̱ seam ji a̱ni. Ba̱ ni̱ swan ma̱ng di̱dang á̱ fwuong yak hu ku byang, ba̱ chak ba̱ ka shya̱ kpangti̱n.
59005008	Ma̱ a̱nia wa, nyin meang, ku yet ta hwa, nyi nyap nfwuo nyin na. Nyi gbang a̱lyia̱, mat jen bwuok A̱tyoli Yesu ji bai kpa̱mkpaan.
59005009	Nyin á̱niet khwi Yesu ba, nyi yok kwop a̱dyii̱ng tazwa á̱ghyang nyin bah, kalak á̱ na nyia̱ nyin shi̱ri̱ya. Mat, di a̱tyu shi̱ri̱ya wu wa yong a̱zanunyuo!
59005010	Nyin á̱niet khwi Yesu ba, nyi khwi kidee nyap fwuo ma̱ng swuo a̱bung a̱yaata̱m a̱kwonu A̱gwaza ba, ba̱ ku shei A̱lyiat A̱gwaza na a̱ni.
59005011	Á̱niet ba ba̱ ni̱ nyap fwuo, ba̱ gbang a̱lyia̱ mami swuo a̱bung a̱ni, zi̱ ni̱ dyep baa. Zi̱ nwuak ba a̱gba̱ndang shi. Kidee, nyi fa̱k nkhang Ayuba, a̱ ku nyap fwuo a̱ si̱ gbang a̱lyia̱ za̱m. Nyi si̱ bu li si̱sak ji nang A̱gwaza ku nnyia̱ nggu shok di̱ ngaan hu a̱ni. Mat A̱gwaza wu yet a̱tyu chat á̱niet ma̱ng fwuong kunak hwa gba̱mgbam.
59005012	Nyin á̱niet khwi Yesu ba, kyang ku yet a̱ swak a̱ni, huhwa yet; nyi yok kyiak shyishyi nyia̱, “N shyi da̱ a̱lyoot Ma A̱gwaza tswazwa” bah; ku “N shyi da̱ a̱lyoot a̱byin” bah; ku ma̱ng kuzang tangka̱i shyishyi hwa. Nyi yok “Ii” nyin wu, a̱ yet “Ii,” a̱wot “Kaai” nyin wu, a̱ yet “Kaai,” kalak nyi na nyia̱ a̱ka̱tuk nyia̱, a̱wot A̱gwaza a̱ nyia̱ nyin shi̱ri̱ya.
59005013	Ka̱ a̱yin ma̱ nyin swuo a̱bung, ku myim gu naai A̱gwaza. Ma a̱nia wa, ka a̱yin ma̱ nyin ma bu shya̱ ma̱ng a̱gwai, ku myim gu bwom bubwom dyep A̱gwaza.
59005014	Ka̱ a̱yin ma̱ nyin nyia̱ ma̱ng zwan, ku myim gu yei a̱yaakwak a̱son sot á̱niet khwi ba, ba̱ ka naai A̱gwaza da̱nian guu, ba̱ bu kwon gu hya̱u mami a̱lyoot A̱tyoli Yesu.
59005015	Tangka̱i naai á̱niet ba̱ nwuak fwuo da̱ A̱gwaza a̱ni, byia̱ chet ku tyia̱ á̱ choot a̱tyu zwan wu. A̱wot ka̱ a̱ nyia̱ a̱ka̱tuk nyia̱, A̱gwaza na chi nggu ndyo.
59005016	Mat a̱nia, nyi ni̱ nshei á̱ghyang nyin a̱ka̱tuk nyia̱ nyin wu. Nyi naai A̱gwaza da̱nian á̱ghyang nyin, á̱ ka choot nyin. Ka̱ a̱tsotswat a̱yin naai A̱gwaza ma̱ng fwuo nyiung, naai hu ni̱ byia̱ chet. A̱wot ku bai ma̱ng a̱gba̱ndang kpangti̱n.
59005017	Iliya, a̱ta̱m a̱kwonu A̱gwaza ku yet a̱tyubishyi wa ma̱nang a̱nzi̱t a̱ni. A̱mgba̱m ma̱ng a̱nia, jen nang gu ku nnaai A̱gwaza ma̱ng fwuo nyiung á̱ nwai va za a̱ni, á̱ si̱ nyia̱ a̱lyia̱ a̱tat ma̱ng zwát a̱taa nang za va ma̱ a̱byin ka bah!
59005018	A̱wot jen nang gu bu nnaai A̱gwaza, za ji ji̱ bwuok a̱ bai a̱ni, za ji si̱ va, a̱byin ka si̱ nwuak yak gba̱mgbam!
59005019	Nyin á̱niet khwi Yesu ba nang n chat a̱ni, ka a̱yin ma̱ nyin teap, a̱ si̱ ghwon khwi vak a̱chuchuk hu; a̱wot a̱yin ma̱ nyin si̱ bwuok ma̱ng a̱nggu a̱ bai ndyo da̱ a̱vwuo A̱gwaza.
59005020	A̱tsak a̱lyiat, ku myim a̱tyu a̱wa a̱ lyen nang konyan wa bwuok ma̱ng a̱tyu a̱ teap a̱ni, a̱ na san swuan a̱tyu teap a̱ja di̱n vak a̱khwu. A̱wot a̱ bu tyia̱ A̱gwaza a̱ chi a̱di̱di̱t a̱ka̱tuk nyia̱ a̱tyu teap wu.
60001001	Nung Bitut, n gyet a̱ta̱m Yesu Kristi a̱ni, nung gwa n dyuut wusika jini, ji̱ nat da̱ a̱vwuo á̱niet khwi nang A̱gwaza khai ba̱ swan nang á̱nietchen a̱ni, mi̱ nfam bibyin Funtut, Ga̱la̱tiya, Ka̱fa̱dokiya, A̱siya, ma̱ng Bitiniya.
60001002	Neet gbangbang, A̱gwaza a̱ yet A̱tyia̱ a̱ni, lyen nyin a̱ si̱ khai nyin. A̱wot A̱za̱za̱rak Ntswa wu si̱ jaat nyin, nyi si̱ tyia̱ za̱za̱rak. Mat a̱nia, nyi si̱ khwi Yesu. A̱wot á̱ si̱ shum nyin ma̱ng a̱sok Yesu Kristi na, á̱ ka jaat nyin. Yok A̱gwaza a̱ fa̱k shok nyin, a̱ nang nyin swat nyinyang gba̱mgbam.
60001003	Yok á̱ dyep A̱gwaza, a̱ yet A̱tyia̱ A̱tyoli nzi̱t wu, Yesu Kristi a̱ni. Mat si̱sak nang gu nfa̱k kunak nzi̱t ba̱t, a̱ si̱ tyia̱ á̱ si̱ bu byin zi̱t a̱ka̱feang, zi̱ si̱ shya̱ swuan swai; mat nang A̱gwaza nta̱ngam Yesu Kristi ma̱ng swuan ma̱ á̱niet ba̱ ka̱n kwi a̱ni. Si̱ huni nwuak zi̱t chet tyia̱ fwuo ku yet a̱chet a̱ni.
60001004	A̱wot zi̱ si̱ shya̱ a̱wat zi̱ ya gado nang á̱ sak nzi̱t ndyo Ma A̱gwaza tswazwa ku nwai byian ma̱ng tyiak, a̱wot ku si̱ yet a̱za̱za̱rak a̱ni.
60001005	A̱wot mat si̱sak nang zi̱ nnwuak fwuo da̱ A̱gwaza a̱ni, a̱ si̱ chok zi̱t ma̱ng chet nggu hu, si̱ nang zi̱ nsan swuan sang sangba̱p ngaan ji, nang gu sak a̱ na tyai kpa̱sai, konyan a̱ ka lii da̱ ngaan jen wu a̱ni.
60001006	Nang ku ndi a̱nia a̱ni, si̱ nyi gwai nyi swan ma̱ng a̱lyia̱ sai di̱ shya̱ san huni. A̱mgba̱m ma̱ng a̱nia, di̱ a̱bada̱dei njen ma̱nini, nyi na gbang a̱lyia̱ di̱n jen nang á̱ nya̱shuk nyin ma̱ a̱di̱di̱t a̱ni.
60001007	Ya̱shuk huni hwa na tak nang nwuak a̱chuchuk nyin hu ngyet a̱tsatsak wa. Á̱ mai nwuak a̱chuchuk nyin hu ma̱nang á̱ ni̱ nfwui zi̱nariya ma̱ng long, ku jaat zi̱nariya wu a̱ni. Nwuak a̱chuchuk nyin hu swak zi̱nariya a̱ tyiak a̱ni ma̱ za̱nzan ma̱ng yet a̱tsatsak. Mat a̱nia, ka̱ nyi yong mi̱ chet di̱n jen ma̱ a̱di̱di̱t nang á̱ nya̱shuk nyin a̱ni, ku na bai ma̱ng a̱nyin dyep, shi, ma̱ng chyin a̱tuk nang A̱gwaza na ntyai bwuok Yesu Kristi hu kpa̱sai mi̱ swanta hu a̱ni.
60001008	Ku nang nyi nwai nwuan gu a̱ni, nyi chat gu. Ku nang nyi nwai nwuan nggu ma̱nini a̱ni, nyi si̱ nwuak fwuo da̱ nggu. Nyi bu byia̱ a̱gba̱ndang a̱lyia̱ sai, ka̱ swak kidee a̱ni.
60001009	Zang nang nyi shyat ma̱nini di̱ nwuak fwuo nyin hu di̱ Yesu a̱ni, ji̱ yet san swuan nyin hu hwa.
60001010	Tazwa san sang sangba̱p huni hwa, nang a̱yaata̱m a̱kwonu A̱gwaza ba, ku nta̱bam ba̱ si̱ zop ma̱ng di̱dang. Ba̱ si̱ dam ba̱t tazwa nhu, di̱n jen nang ba̱ ku nshei á̱zanson tazwa san huni nang á̱ jhyi á̱ sak nyin ndyo mat shok A̱gwaza ji a̱ni.
60001011	Nang A̱za̱za̱rak Ntswa a̱ bu yet a̱si̱ Kristi wu ntyia̱ a̱yaata̱m a̱kwonu A̱gwaza ba si̱ shei a̱lyiat nggu na di̱ kyang á̱ la̱p á̱ sak ku na bai á̱zanson a̱ni. Ba̱ si̱ zop mami a̱lyiat a̱nia da̱ a̱cha̱chaat njen ma̱ng si̱sak ji nang Kristi na nswuo a̱bung, a̱wot a̱ bu shya̱ a̱gba̱ndang a̱kyenkyai shi á̱zanson a̱ni.
60001012	A̱gwaza si̱ tak ma̱ng a̱yaata̱m a̱kwonu nggu ba da̱nang a̱lyiat na mbai da̱nian mba kya bah. A̱wot na̱ bai da̱nian nyin kya. Ma̱ninika, á̱ ka̱n tak nyin A̱sham Nkhang kani neet da̱ a̱vwuo a̱yaata̱m nggu ba. Ba̱ shei nka mami chet A̱za̱za̱rak Ntswa nang á̱ ta̱m ndyo neet Ma A̱gwaza tswazwa a̱ni. Shei a̱lyiat A̱gwaza hu yet kyang a̱ga̱de hwa nang a̱yaata̱m tswá A̱gwaza ba nswan á̱ cham ma̱ng di̱dang, a̱lyiat a̱nia na̱ bai da̱ a̱nu ka.
60001013	Mat a̱nia, nyi nyia̱ a̱tsatsak a̱di̱dam. Nyi bu swan mi̱ la̱p vam ma̱ng ta̱bat a̱pyia̱. Nyi tyia̱ fwuo di̱n shok san sang sangba̱p ji nang nyi na shya̱ di̱n jen nang Yesu Kristi na ntyai a̱kyenkyai shi nggu wu a̱ni.
60001014	Ku yet ta hwa nyi swan nang mman A̱gwaza na̱ khwi a̱lyiat nggu na a̱ni. Nyi yok khwi swat mi̱ ndyin di̱n jen swak nyin ji bah. Swat a̱hwa ku yet nyinyang shyuo vam nyin hwa.
60001015	Da̱ a̱kwonu a̱kya, ku yet ta hwa nyi swan a̱za̱za̱rak swat ma̱nang A̱gwaza a̱ khai nyin ngyet a̱za̱za̱rak a̱ni.
60001016	A̱lyiat A̱gwaza na nyia̱, “Ku yet ta hwa nyi swan a̱za̱za̱rak nswat. Mat, nung A̱gwaza n gyet a̱za̱za̱rak wa.”
60001017	Nyi bu jhyung, A̱tyia̱ nyin wu a̱ shya̱ tswazwa ka nang nyi naai a̱ni, a̱ khai a̱yin da̱ á̱ghyi bah. A̱ na nyia̱ nyin shi̱ri̱ya ku a̱ nwuak nyin zang ji̱ nat cha̱chaat ma̱ng nta̱m nang nyi nyia̱ a̱ni. Mat a̱nia, ku yet ta hwa nyi swan swat fwuong a̱wun A̱gwaza di̱n jen nang nyi ngyet á̱nietchen mi̱ swanta hu a̱ni.
60001018	Mat nyi lyen A̱gwaza ku tan zang gu nsan nyin nyi yet á̱sa̱t á̱niet da̱ a̱buk nswat nang a̱yaatyia̱ a̱khwop nyin ba ku ghwon nyin ndyo a̱ni. A̱wot zang ji gu ku tan a̱ni, ji̱ ku yet a̱zurfa ku zi̱nariya a̱ tyiai a̱ni bah.
60001019	Da̱ a̱kwonu a̱kya, A̱gwaza ku san nyin ma̱ng a̱za̱za̱rak a̱sok Kristi wa. Nggu wa yet kidee Fi̱ng A̱nfwuk A̱gwaza a̱ yet jhyem a̱ bu sang nyan a̱ni.
60001020	A̱gwaza ku khai Kristi gu yet zang neet nang gu ka̱n mat swanta hu bah. A̱wot da̱nian nyin kya ma̱nini, nang A̱gwaza ntyai nggu kpa̱sai di̱n jen ngaan jini.
60001021	Mami Kristi kya nang nyi nnwuak fwuo da̱ A̱gwaza. A̱wot nyi si̱ nwuak a̱chuchuk ma̱ng tyia̱ fwuo da̱ A̱gwaza, mat a̱ ku ta̱ngam Kristi ma̱ á̱niet ba̱ ka̱n kwi a̱ni, a̱wot a̱ si̱ nwuak gu a̱gba̱ndang shi.
60001022	Á̱ ku jaat nyin a̱ka̱tuk nyia̱ nyin wu di̱n jen nang nyi ku nwuo khwi a̱chuchuk wu a̱ni. Ma̱ninika, ku yet ta hwa, nyi tak nang nyi nchat á̱ghyang nyin a̱tsatsak chat nang á̱na̱nyiuk a̱ni. Nyi chat á̱ghyang nyin ma̱ng a̱mgba̱m nfwuo nyin na.
60001023	Mat á̱ byin nyin a̱ka̱feang neet Ma A̱gwaza tswazwa. Á̱ si̱ nang nyin swuan swai, ji̱ na nwai tyak a̱ni. Swuan swai jini byia̱ sangba̱p bah, mat ji̱ neet mami a̱lyiat A̱gwaza na̱ yet a̱chet na̱ sang sangba̱p a̱ni.
60001024	Nang A̱lyiat A̱gwaza na nhyia̱ a̱ni, nyia̱ “Á̱nietbishyi li nang a̱shyim á̱kwop a̱ni. A̱wot shisham mba ji li nang shisham nkywat a̱ka̱kwon a̱ni. Á̱kwop ba ni̱ shyuk. A̱wot nkywat a̱ka̱kwon na na̱ ta̱kut.
60001025	A̱wot a̱lyiat A̱gwaza na yet a̱chet si̱ nat sang sangba̱p.” A̱wot a̱lyiat a̱nia nia yet A̱sham Nkhang ka nang á̱ ku shei nyin a̱ni.
60002001	Mat a̱nia, nyi yok kuzang tangka̱i a̱ka̱kpa̱t. Nyi yok laai á̱ghyang nyin bah. Nyi yok yet á̱bubuk á̱niet. Nyi yok kwi swam. Nyi bu yok tyam á̱ghyang nyin bah.
60002002	Da̱ a̱kwonu a̱kya, ma̱nang a̱chyuang mman nang á̱ sii tyei a̱ni, ku yet ta hwa nyi fwuong di̱dang swuo a̱baan ba̱t na̱ yet a̱si̱ A̱za̱za̱rak Ntswa a̱ni, da̱nian nyi ka mmeang nyi laai tat a̱jhyem sang san sangba̱p.
60002003	Nang A̱lyiat A̱gwaza na nhyia̱ a̱ni, nyi wa ka̱n shyup, nyi si̱ fa̱k nang shok A̱gwaza ji ngyet a̱tan.
60002004	Nyi bai da̱ a̱vwuo Kristi, a̱ yet a̱fang nswuan a̱ta̱m kuntyin nok a̱li A̱gwaza ka a̱ni. Á̱nietbishyi si̱ lak gu. A̱wot A̱gwaza si̱ khai ngguu, á̱ ka chyin ngguu gba̱mgbam.
60002005	A̱wot nyin nyi yet nfang nswuan nia nang á̱ nnok A̱za̱za̱rak A̱li A̱gwaza wu a̱ni. Kang ma̱ng a̱nia, nyi bu yet a̱za̱za̱rak sot a̱yaapris wa. Mat nang Yesu Kristi ngyet a̱tyu a̱ yong da̱ a̱kwonu nyin a̱zaghyi A̱gwaza a̱ni, A̱za̱za̱rak Ntswa na beang nyin, nyi neap za̱náng nang A̱gwaza na nfa̱k nyinyang nyin a̱ni.
60002006	Ma̱nang A̱lyiat A̱gwaza na nhyia̱ a̱ni nyia̱, “N kpaat a̱fang a̱ta̱m kuntyin nok mi̱ Urusha̱lima, nang n khai da̱nian á̱ ka chyin a̱ni. A̱wot konyan wa nwuak fwuo da̱ nka, a̱ na fa̱k nsum bah, ku ma̱ chunchwiit!”
60002007	Ma̱ninika, da̱ a̱vwuo nyin á̱niet ba̱ nwuak fwuo da̱ Kristi a̱ni, nyi fi̱k nang a̱fang kani ngyet a̱si̱ ka nang á̱ chyin a̱ni. A̱wot da̱ a̱vwuo á̱niet ba̱ lak nwuak fwuo da̱ nka a̱ni, ba̱ fi̱k bah, ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱fang nang á̱niet nok ba lak a̱ni, kikya yet a̱tsatsak a̱fang a̱ta̱m kuntyin nok nang á̱ kpaat a̱ni.”
60002008	A̱wot á̱ bu lyuut nyia̱, “A̱fang kani kya na tyia̱ á̱niet ba̱ ga̱u. Kikya bu na tyia̱ mba ba̱ shot a̱kwa.” Ba̱ ga̱u mat ba̱ lak khwi a̱lyiat A̱gwaza na. Huhwa mbyia̱ ku ngyet mba a̱daat nang á̱ sak mba ndyo a̱ni.
60002009	A̱wot nyi li a̱nia bah, mat nyi yet kwai nang A̱gwaza khai a̱ni. Nyi yet a̱yaapris a̱gba̱ndang A̱gwam, a̱za̱za̱rak nwap, ma̱ng á̱niet ba̱ yet a̱si̱ A̱gwaza a̱ni. Mat a̱nia, nyi na tak á̱ghyang á̱niet a̱cha̱chet a̱tan nkyang a̱ga̱de nang A̱gwaza nyia̱ a̱ni. Mat A̱gwaza yorong nyin a̱ ghwut ndyo mi̱ ndyin a̱ nat ndyo ma̱ a̱kyenkyai sai nggu wu.
60002010	Ma̱nang á̱ ndyuut ma̱ A̱lyiat A̱gwaza na a̱ni, nyia̱, “Mi̱ jen jhyang ji̱ swak a̱ni, nyi ku yet á̱niet A̱gwaza bah. A̱wot ma̱ninika, nyi yet á̱niet nggu bya. Mi̱ jen jhyang ji̱ swak a̱ni, A̱gwaza ku fa̱k kunak nyin bah. A̱wot ma̱ninika, A̱gwaza fa̱k kunak nyin hwa.”
60002011	Nyin á̱niet khwi Yesu ba nang n chat a̱ni, n gba nyin á̱niet nyi yet á̱nietchen ma̱ng á̱niet ba̱ bai a̱na̱nda da̱ a̱bada̱dei njen mi̱ swanta huni a̱ni. Nyi yok ghwon a̱ka̱tuk nshyuo swanta wu, a̱ nyia̱ zwang mi̱ fwuo nyin na bah.
60002012	Nyi ta̱bam, nyi swan swat ku yet a̱ni ma̱ng á̱kpa̱ndang nswat nyin ba ba̱ nwai khwi A̱gwaza a̱ni. Mat, a̱mgba̱m nang ba̱ mbat nyin di̱ nyia̱ a̱ka̱tuk, ba̱ na li á̱tsatsak nta̱m nang nyi nyia̱ a̱ni, a̱wot ba̱ nwuak A̱gwaza shi di̱n jen nang gu na mbai a̱ni.
60002013	Mat nang nyi nfwuong a̱wun A̱gwaza a̱ni, nyi khwi tyok a̱yaakwak a̱son á̱nietbishyi, ku a̱gba̱ndang a̱gwam shan A̱romawa a̱ ba̱ng a̱mgba̱m tyok a̱byin hu a̱ni,
60002014	ku á̱niet nang gu khai ba̱ nyia̱ tyok da̱nian gu a̱ni. Mat bibya nang a̱gba̱ndang a̱gwam wu ta̱m ba ba̱ nyia̱ shi̱ri̱ya tazwa á̱niet ba̱ bwoi a̱bun a̱ni. A̱wot ba̱ bu chyin á̱niet ba̱ nyia̱ a̱tan a̱ni.
60002015	Mat A̱gwaza chat nyi swan a̱tan swat, nyi ka tyia̱ á̱niet ba̱ sang mumwang, a̱wot ba̱ si̱ bat nyin a̱bun a̱ni, ba̱ tyia̱ nywang.
60002016	Nyi yet á̱sa̱t á̱niet bya. A̱mgba̱m ma̱ng a̱nia, nyi yet á̱khwo A̱gwaza bya. Mat a̱nia, nyi yok ghwon sa̱t nyin hu, ku yet ta̱fwat nang nyi na nyia̱ a̱ka̱kpa̱t a̱ni bah.
60002017	Nyi chyin konyan. A̱wot nyi chat á̱na̱nyiuk nyin ba, ba̱ yet á̱niet khwi a̱ni. Nyi fa̱k a̱wun A̱gwaza. A̱wot nyi nwuak a̱gwam shi.
60002018	Nyin á̱khwo ba, ku yet ta hwa nyi khwi á̱niet ba̱ nyia̱ tyok da̱ nyin a̱ni ma̱ng fwuo nyiung. Nyi khwi a̱lyiat mba na. A̱wot ma̱ á̱niet byia̱ shok ku á̱niet nyia̱ shonshyon bya ma̱nyin mba nyi na khwi bah; ku ba̱ yet á̱niet a̱ngai bya, nyi khwi mbaa.
60002019	Mat A̱gwaza fwuong nyinyang nyin di̱n jen nang nyi nyia̱ ta̱m nang nyi lyen ku yet a̱tan a̱ni, a̱wot nyi si̱ bu gbang a̱lyia̱ nyi si̱ nyap fwuo di̱n jen nang á̱ nya̱shuk nyin a̱ni, mat nyi lyen A̱gwaza.
60002020	A̱tsak a̱lyiat, ka̱ á̱ tsot nyin mat a̱ka̱tuk nyia̱, nyi si̱ gbang a̱lyia̱, yihwa na yet zang nyin ji? A̱wot ka̱ nyi ma swuo a̱bung mat nyia̱ a̱tan nta̱m, si̱ nyi gbang a̱lyia̱, A̱gwaza na fa̱k nyinyang nyin.
60002021	Mat A̱gwaza yei nyin nyi nyia̱ a̱tan nta̱m, ku di̱ ta̱m hu na yet nyin si̱ swuo a̱bung hwa, ma̱nang Kristi ku nswuo a̱bung da̱nian nyin a̱ni. Nggu wa yet nyin kidee ji. A̱wot ku yet ta hwa nyi khwi ngguu.
60002022	Ma̱nang á̱ ndyuut tazwa Kristi a̱ni, nyia̱, “A̱ ku nyia̱ a̱ka̱tuk nyia̱ bah. Da̱ nggu, a̱ ku laai a̱yin bah.”
60002023	Nang á̱ ku nyia̱ nggu lihyat a̱ni, a̱ si̱ kaat a̱lyiat ma̱ng a̱mba bah, ku nang gu ku nswuo a̱bung ka a̱ni. Da̱ nggu, a̱ fwoot á̱ghyi a̱ chat a̱ tan bah. Da̱ a̱kwonu a̱kya, a̱ si̱ ghwon a̱lyiat nggu na mbwak A̱gwaza kya. A̱ nyia̱ shi̱ri̱ya kuzang njen mami a̱chuchuk a̱ni.
60002024	Nggu ma̱ a̱pyia̱ nggu, ku kyiak a̱ka̱tuk nyia̱ nzi̱t wu mi̱ vam nggu hu da̱ a̱team a̱khwu; da̱nian zi̱ ka yet nkwom di̱ nyia̱ a̱ka̱tuk nyia̱, a̱wot zi̱ yet a̱chet di̱ nyia̱ a̱tsotswat nta̱m. Mat a̱fi̱fa̱t gu bibya, nang á̱ nchoot nyin.
60002025	Mi̱ njen jhyang ji̱ swak a̱ni, nyi ku li nang zón seap ji̱ bwuk a̱ni. A̱wot ma̱ninika, nyi bwuok khwi a̱tyu a̱ chok nyin, a̱ si̱ bu cham swuan nyin ji a̱ni.
60003001	Ma a̱nia wa, nyin á̱nyiuk, ku yet ta hwa nyi tyia̱ pyipyia̱ nyin mbwak tyok á̱tyok nyin ba. Mat ka̱ á̱ghyang á̱niet ma̱ á̱tyok nyin ba khwi A̱sham Nkhang A̱gwaza ka bah, a̱za̱za̱rak nswat nyin wu na tyia̱ ba̱ khwi A̱gwaza shansham, ku da̱nang nyi kaat a̱lyiat ma̱ng a̱mba bah.
60003002	Mat ka̱ á̱tyok nyin ba li a̱za̱za̱rak nswat nyin wu ma̱ng fwuong a̱wun A̱gwaza, ba̱ na khwi nggu shansham.
60003003	Nyi yok tyia̱ nfwuo nyin na di̱ nkyang a̱gwai nvam, nang bat pyia̱, tyia̱ ná, ku khwi a̱yaatoot ba̱ byia̱ kurum a̱ni bah.
60003004	Da̱ a̱kwonu a̱kya, nyi kup á̱pyia̱ nyin ma̱ng shisham ji neet mami nfwuo nia a̱ni. Shisham ji̱ nwai tyiai, ji̱ si̱ bu yet a̱shonshyon ma̱ng a̱nyonywang za̱kwa a̱ni. Za̱kwa a̱ja yet a̱tsatsak kyang wa ba̱t da̱ a̱vwuo A̱gwaza.
60003005	Ma a̱nia wa nang a̱za̱za̱rak á̱nyiuk gbangbang ba ku ngwai a̱gwai mba na, ba̱ si̱ yet a̱sham. Ba̱ si̱ nwuak nfwuo mba na da̱ A̱gwaza di̱ khwi a̱lyiat á̱tyok mba na.
60003006	Gbangbang, Sa̱ratu ku khwi a̱lyiat a̱tyok nggu na Ibrahim. A̱ si̱ ngyei gu a̱tyoli ngguu. Nyin meang nyi yet mman á̱nap Sa̱ratu bya, ki̱ nyi nyia̱ a̱tan nta̱m, nyi si̱ mi̱n fa̱k a̱wun kyang nang á̱tyok nyin ba na nyia̱ nyin ndyo a̱ni bah.
60003007	Ma a̱nia wa nyin á̱tyok ba, ku yet ta hwa nyi chyin á̱nyiuk nyin ba. Nyi swan dundung ma̱ng a̱mba ma̱ng lyen nang a̱yaabaat ya gado za̱nang swuan swai A̱gwaza a̱ni, ku nang ba̱ mbyia̱ chet vam nang a̱nyin a̱ni bah. Nyi nyia̱ á̱nyiuk nyin ba kyang ku myim a̱ni, A̱gwaza a̱ ka shim naai nyin hu.
60003008	Di̱ ngaan hu, yok a̱di̱dam nyin wu a̱ yet a̱nyiung. Nyi fa̱k kunak á̱ghyang. Nyi chat á̱ghyang nyin nang á̱na̱nyiuk a̱ni. Nyi byia̱ fwuo beang á̱ghyang. Nyi yok nyia̱ gba̱p a̱pyia̱ bah.
60003009	Nyi yok tan a̱ka̱kpa̱t ma̱ng a̱ka̱kpa̱t bah. Nyi yok fwoi á̱niet ba̱ fwoi nyin a̱ni bah. Da̱ a̱kwonu a̱kya, nyi tyia̱ mba a̱li̱ba̱rka wa. A̱nia wa nang A̱gwaza ngyorong nyin nyi nnyia̱, a̱wot a̱ ma na tyia̱ nyin a̱li̱ba̱rka wu.
60003010	Mat A̱lyiat A̱gwaza na nyia̱, “Ka̱ a chat fa̱k nyinyang swat ang hu, a̱wot a bu bwuo a̱tan mam ma̱ a̱di̱di̱t, vwuong a̱lyem ang ka lyiat a̱ka̱tuk a̱lyiat. A̱wot a yok bwoi a̱ka̱laa a̱bwonu ang ka bah.
60003011	Yok a̱ka̱kpa̱t, a̱wot a nyia̱ a̱tan nta̱m. Chat swat nyinyang ma̱ng á̱ghyang ang. A̱wot a bu kwan a ba̱ng a̱nia.
60003012	Mat á̱ghyi A̱gwaza ba nwuan á̱niet ba ba̱ nyia̱ tsotswat a̱ni. A̱wot a̱ si̱ myiai a̱fufwuo, a̱ fwuong naai mba hu. A̱wot á̱ghyi A̱gwaza ba lak li á̱niet ba̱ nyia̱ a̱ka̱kpa̱t a̱ni.”
60003013	Ma̱ninika, ka̱ nyi byia̱ fwuo nyia̱ tsotswat, a̱yin si̱ mi̱n chat a̱ nyia̱ nyin a̱ka̱kpa̱t bah.
60003014	A̱mgba̱m ma̱ng a̱nia, ka̱ nyi na swuo a̱bung mat nyia̱ tsotswat, A̱gwaza na nwuak nyin zang da̱ nhu. Mat a̱nia, nyi yok nyia̱ a̱fi̱fa ku nyi fa̱k a̱wun á̱niet ba̱ tyei nyin a̱wun a̱ni bah.
60003015	Da̱ a̱kwonu a̱kya, ku yet ta hwa nyi nwuak Kristi shi, nang A̱tyoli swuan nyin wu a̱ni. A̱wot ka̱ a̱yin lyip nyin tazwa tyia̱ fwuo nyin hu di̱ Kristi, nyi swan ma̱ng la̱p vam nyi nwuak gu shim hu ma̱ cha̱chaat.
60003016	A̱wot nyi nwuak ba shim ma̱ shonshyon ma̱ng nwuak ba shi. Nyi yok nyia̱ kyang ku na tyia̱ nyin nsum a̱ni bah, da̱nian ka̱ ba̱ lyiat nyin lihyat, ba̱ na fa̱k nsum, ka̱ ba̱ li tangka̱i a̱tsatsak nswat nang nyi swan a̱ni, mat nyi yet á̱niet khwi Kristi bya.
60003017	Nyi yok bwung bah; ku na laai lan ki̱ shim A̱gwaza hwa nyi swuo a̱bung mat nyia̱ a̱tan nta̱m, nang nyi na nswuo a̱bung di̱ nyia̱ a̱ka̱tuk a̱ni.
60003018	A̱tsak a̱lyiat, Yesu ma̱ a̱pyia̱ nggu ku swuo a̱bung da̱ a̱ka̱nyiung mat a̱ka̱tuk nyia̱ nzi̱t wu. A̱wot a̱ bu na swuo a̱bung bah. A̱ ku yet a̱tsotswat wa. A̱wot a̱ si̱ khwu da̱nian á̱niet a̱ka̱tuk nyia̱, gu ka neap zi̱t a̱za̱za̱rak a̱zaghyi A̱gwaza. Á̱ ku hyat gu mi̱ vam hwa. A̱wot á̱ si̱ ta̱ngam gu ma̱ng swuan mami A̱za̱za̱rak Ntswa.
60003019	Mami tswa jija gu si̱ nat a̱ si̱si̱ shei a̱lyiat A̱gwaza na da̱ a̱vwuo á̱ka̱tuk ntswá ji shya̱ mi̱ jaru a̱ni.
60003020	Á̱ka̱tuk ntswá a̱bya ku lak khwi A̱gwaza gbangbang di̱n jen nang Nuhu ku nshap a̱gba̱ndang kukwon a̱wak wu a̱ni. A̱mgba̱m ma̱ng a̱nia, A̱gwaza si̱ nyap fwuo ma̱ng á̱niet a̱ni̱nai ba̱ si̱ nwuo a̱gba̱ndang kukwon a̱wak wu a̱ni. Ba̱ si̱ shot a̱khwu a̱sa̱khwot a̱gba̱ndang a̱ri̱giwa di̱n jen a̱ja.
60003021	A̱sa̱khwot a̱nia ku yet kidee ba̱ptisman ja. Ma̱nini ni̱nia san nyin, na̱ yet a̱si̱ kwi a̱lyuk mi̱ vam nia bah. A̱wot na̱ yet kidee nwuak shim hwa da̱ A̱gwaza neet mami a̱za̱za̱rak nfwuo. Na̱ san nyin mat doot Yesu Kristi ma̱ á̱niet ba̱ ka̱n kwi a̱ni.
60003022	Di̱ yong huni, Yesu Kristi wa ka̱n nat Ma A̱gwaza tswazwa. A̱wot a̱ swan a̱zayak A̱gwaza da̱ a̱gba̱ndang chuk tyok. A̱wot a̱mgba̱m a̱yaata̱m tswá A̱gwaza ba, ntyok na, ma̱ng nchet na, khwi tyok nggu hu.
60004001	Mat a̱nia, nang Yesu nswuo a̱bung mi̱ vam a̱ni, ku yet ta hwa nyi yong mi̱ chet ma̱nang a̱nggu a̱ni. A̱wot nyi swan ma̱ng la̱p vam fwuong swuo a̱bung meang. Mat ka̱ nyi swuo a̱bung da̱nian Kristi, ku tak nang a̱ka̱tuk nyia̱ bu byia̱ tyok tazwa nyin bah.
60004002	Nang ku ndi a̱nia a̱ni, nyi yok khwi shyuo vam ma̱ á̱kum swuan nyin ka mi̱ swanta hu bah. Da̱ a̱kwonu a̱kya, nyi fa̱k di̱dang nyia̱ ta̱m hwa nang A̱gwaza chat a̱ni.
60004003	Nyi ka̱n byian jen ba̱t mi̱ jen ji̱ swak, di̱ nyia̱ a̱ka̱tuk nang nnwap na̱ chyi A̱gwaza ku nnyia̱ a̱ni. Nkyang nani nia yet; a̱shi̱shi̱k nyia̱ nang a̱ka̱la̱m a̱ni, shyuo vam, ya tsa nswuo nkyang hyeng, tsot wun, ma̱ng a̱ka̱tuk khwi nghwughwu a̱yaagwaza sang swuan.
60004004	Mami a̱chuchuk, á̱kpa̱ndang nyin ba mi̱ njen nang nyi nshya̱ mi̱ ndyin a̱ni, ma̱ninika ba̱ fwuong a̱ga̱de nang nyi ndak nyia̱ a̱dodo a̱shi̱shi̱k nyia̱ nang ba̱ nnyia̱ a̱ni. Mat a̱nia, ba̱ lyiat nyin lihyat.
60004005	A̱wot nyi yok bwung bah, ku yet ta hwa á̱kpa̱ndang a̱bya, ba̱ yong a̱zaghyi A̱gwaza. Nggu wa na faat ba shi̱ri̱ya ji. Konyan a̱ hyia̱ kyang hu nang gu nyia̱ a̱ni, a̱mgba̱m á̱niet swuan ma̱ng á̱si̱ ba̱ ka̱n kwi a̱ni.
60004006	Huhwa mbyia̱ á̱ ku nshei A̱sham Nkhang ka da̱ a̱vwuo á̱niet ba̱ ka̱n kwi ma̱nini a̱ni, ku nang ku ngyet a̱daat wa ba̱ kwi nang á̱ nyia̱ mba shi̱ri̱ya nang á̱kum á̱niet ka a̱ni. Ma̱ninika, ba̱ swan mami tswa dundung ma̱ng A̱gwaza si̱ nat sang sangba̱p.
60004007	Sangba̱p swanta ji shim bai. Mat a̱nia, mi̱ nfwuo nyin na, si̱ nyi tung a̱nka̱li, nyi gba á̱pyia̱ nyin di̱ naai A̱gwaza.
60004008	Kyang ku swak a̱mgba̱m a̱ni, huhwa yet; nyi ya a̱son ma̱ng chat á̱ghyang nyin ba̱t. Mat chat hu ni̱ chi a̱ka̱tuk nyia̱ ma̱ a̱di̱di̱t.
60004009	Nyi ni̱ nsan á̱nietchen mbwak feang ma̱ a̱ka̱sa nyin na di̱ mi̱ kwop a̱dyii̱ng. Nyi nang ba kyayak ma̱ng a̱vwuo kwai.
60004010	Konyan byia̱ za̱nang chet gba̱mgbam nang a̱za̱za̱rak Ntswa A̱gwaza nang nggu mat shok gu ji a̱ni. Mat a̱nia, nyi nyia̱ a̱tan ta̱m ma̱ng za̱nang chet nyin ji, nyi mbeang á̱ghyang nyin.
60004011	A byia̱ za̱nang chet shei a̱lyiat A̱gwaza jaa? Shei na shansham, nang A̱gwaza wa lyiat mami ang a̱ni. A byia̱ za̱nang chet beang á̱niet jaa? Beang ba ma̱ng a̱mgba̱m chet nang A̱gwaza nang ang a̱ni. A̱jawa kuzang ta̱m nang a nyia̱ a̱ni na nwuak A̱gwaza shi mami a̱lyoot Yesu Kristi. A̱mgba̱m a̱kyenkyai shi ma̱ng chet, yet si̱ nggu hwa, si̱ nat sang sangba̱p. Samba̱rka!
60004012	Nyin á̱niet khwi Yesu ba nang n chat a̱ni, nyi yok fa̱k a̱ga̱de da̱ a̱nya̱nyai ya̱shuk a̱ shyat nyin a̱ni bah, á ngyei kyang fai hwa shya̱ nyin.
60004013	Da̱ a̱kwonu a̱kya, si̱ nyi gwai nang nyi nshya̱ dundung ma̱ng Yesu di̱ ya̱shuk huni a̱ni, da̱nian nyi si̱ ba̱ gwai ba̱t a̱tuk nang á̱ na ntyai a̱kyenkyai shi Yesu wu kpa̱sai di̱ bwuok bai nggu hu mi̱ swanta hu a̱ni.
60004014	Nyi yet á̱niet a̱li̱ba̱rka bya ka̱ á̱ fwoi nyin da̱nian nyi yet á̱niet khwi Yesu. Mat ku tak nang a̱kyenkyai shi A̱za̱za̱rak Ntswa A̱gwaza wu nshya̱ dundung ma̱ng a̱nyin.
60004015	A̱mgba̱m ma̱ng a̱nia, ka̱ nyi swuo a̱bung ku yok li nang shi̱ri̱ya a̱tyu a̱ hyat a̱yin, a̱tang, bwoi jhya̱, ku nwuai ma̱ a̱lyiat nang nyi byia̱ a̱ka̱ta a̱ni bah.
60004016	A̱wot ka̱ nyi swuo a̱bung da̱nian nyi yet á̱niet khwi Yesu bya, nyi yok fa̱k nsum bah. Nyi dyep A̱gwaza mat a̱wat nang nyi shya̱ á̱ yei nyin da̱ a̱lyoot Yesu a̱ni!
60004017	Mat jen nyia̱ nang á̱ na nnyia̱ shi̱ri̱ya ji a̱ni, a̱wot á̱niet khwi A̱gwaza bya á̱ na ntsa. A̱wot ka̱nang á̱ tsa shi̱ri̱ya ji da̱ nzi̱t, yihwa na shya̱ á̱niet ba ba̱ lak khwi A̱sham Nkhang A̱gwaza ka a̱ni?
60004018	Ma̱nang á̱ ndyuut ma̱ A̱lyiat A̱gwaza na a̱ni nyia̱, “Ka̱ ku na vwuo a̱khwu á̱ san á̱tsotswat á̱niet ba, yihwa na shya̱ á̱niet lak khwi A̱gwaza, ba̱ yet á̱niet a̱ka̱tuk nyia̱ a̱ni?”
60004019	Huhwa mbyia̱, ka̱ nyi swuo a̱bung di̱n vak ku myim A̱gwaza a̱ni, nyi ya a̱son ma̱ng nyia̱ kyang ku yet a̱tan a̱ni. A̱wot nyi bu tyia̱ á̱pyia̱ nyin mbwak a̱tsotswat A̱gwaza a̱ mat nyin mi̱ swanta hu a̱ni. Mat a̱ si̱ mi̱n ghwon nyin, nyi swuo nsum bah.
60005001	Mat a̱nia, n gba nyin, nyin nyi yet á̱niet khwop á̱niet ma̱ á̱niet khwi ba a̱ni. Nung meang n gyet a̱niet khwop a̱niet wa, a̱ ku li swuo a̱bung Kristi hu a̱ni. A̱wot n na mun shya̱ a̱kyenkyai shi nggu wu di̱n jen nang gu na mbai a̱ tyai a̱pyia̱ nggu kpa̱sai mi̱ swanta hu a̱ni.
60005002	N gba nyin, nyi chok sot á̱niet khwi nang A̱gwaza tyia̱ nyin dyo mbwak a̱ni. Nyi chok ba ma̱ng fwuo nyiung. Nyi yok shim ku li nang khwo hwa á̱ tyei nyin a̱ni, ku a̱ka̱tuk wuwok chat kurum bah. Da̱ a̱kwonu a̱kya, nyi byia̱ di̱dang nyi nyia̱ ta̱m A̱gwaza hwa.
60005003	Nyi yok chat nyia̱ á̱niet ba nang á̱ tyei nyin ndyo mbwak a̱ni tyok mi̱ chet bah. A̱wot yok swat nyin hu nang a̱tyu kwak a̱son ku yet a̱tsatsak kidee nang ba̱ na khwi a̱ni.
60005004	A̱wot mam hu nang á̱ na ntyai A̱tyu chok a̱ swak á̱kum á̱niet chok ka a̱ni, nyi na san bung tyok a̱kyenkyai shi ma̱ng chyin sang sangba̱p hu.
60005005	Ma a̱nia wa, nyin nfi̱ng á̱niet na, ku yet ta hwa nyi khwi tyok á̱niet khwop á̱niet hu. A̱wot a̱mgba̱m nyin, nyi beang á̱ghyang kuzang jen. Nyi yok nyia̱ gba̱p a̱pyia̱ bah, ma̱nang á̱ ndyuut ma̱ A̱lyiat A̱gwaza na a̱ni, nyia̱, “A̱gwaza lak gba̱p a̱pyia̱ á̱nietbishyi. A̱wot a̱ si̱ fa̱k shok á̱niet ba̱ ghyuai pyipyia̱ mba da̱ a̱vwuo nggu a̱ni.”
60005006	Mat a̱nia, nyi ghyuai á̱pyia̱ nyin a̱zaghyi A̱gwaza a̱ byia̱ a̱gba̱ndang chet a̱ni, da̱nian A̱gwaza si̱ ba̱ ta̱ngam nyin, a̱ nwuak nyin shi da̱ a̱tsatsak njen.
60005007	Nyi neap A̱gwaza a̱mgba̱m a̱fi̱fa nyin wu, mat nggu wa chok nyin.
60005008	Nyi ta̱bam, nyi cham pyipyia̱ nyin, mat a̱tyu lak li nyin wu, a̱ yet A̱ta̱nyeang ka a̱ni, bang a̱ kat a̱ tu a̱nwurung nang zaki a̱ni. Ka̱ chat a̱tyu ka̱ na ta̱bat ka̱ ya di̱ wuwok a̱ni.
60005009	Nyi yong mi̱ chet di̱ nwuak a̱chuchuk nyin hu. Nyi lak A̱ta̱nyeang ka ndyo. Nyi yok bwung bah. Á̱niet khwi ba ba̱ yet á̱na̱nyiuk nyin ba mi̱ swanta hu a̱ni, ba̱ shyat ntangka̱i ya̱shuk nang nyi shyat a̱ni.
60005010	A̱wot A̱gwaza a̱ byia̱ a̱mgba̱m shok a̱ni, nggu wa yorong nyin nyi ya gado mi̱ a̱kyenkyai shi sang sangba̱p nggu wu mami a̱lyoot Kristi. Mat a̱nia, ka̱ nyi swuo a̱bung da̱ a̱banjen ma̱ a̱da̱dei, a̱ na bwuok ma̱ng a̱nyin kuzang kyang, a̱ beang nyin, a̱ byia̱k nyin, a̱ tyia̱ nyin chet. A̱wot a̱ kpaat nyin di̱ kuntyin ku byia̱ chet a̱ni.
60005011	Yok a̱mgba̱m chet ku yet si̱ nggu si̱ nat sang sangba̱p! Samba̱rka!
60005012	N dyuut n si̱ ta̱m ma̱ng a̱nyin a̱bakum wusika kani, mat beang Sila hwa. Nggu wa n shei ma̱ng a̱nyin a̱ yet a̱tsotswat a̱na̱nyiuk wa. Kyang ku mbyia̱ n dyuut nyin wusika jini a̱ni, huhwa yet n tyia̱ nyin gba̱gbak, n bu tak ma̱ng a̱nyin nang ku swuo a̱bung nyin huni yet a̱tsatsak shok A̱gwaza ja da̱nian nyin. Mat a̱nia, nyi yong mi̱ chet di̱ shok A̱gwaza jini.
60005013	Á̱niet khwi ba ba̱ yet á̱na̱nyiuk nyin ba nang A̱gwaza khai ba̱ shya̱ Babila a̱ni, mbeang Ma̱rkut, nggwon nung ka mami nwuak a̱chuchuk, ba̱ byat nyin.
60005014	Nyi vwuk á̱ghyang nyin mami chat ku yet si̱ á̱niet khwi a̱ni. Yok swat nyinyang ku shya̱ dundung ma̱ng a̱mgba̱m nyin, nyi yet á̱niet khwi Kristi ba a̱ni.
61001001	Nung, Siman Bitut, a̱khwo ma̱ng a̱ta̱m Yesu Kristi, n dyuut nyin wusika jini, nyin á̱niet ba nyi san a̱tsatsak nwuak a̱chuchuk cha̱chaat ma̱ng a̱nzi̱t a̱ni. Á̱ ku nang nyin nwuak a̱chuchuk huni, mat a̱chuchuk ma̱ng tsotswat Yesu Kristi a̱ yet A̱gwaza ma̱ng A̱tyusan nzi̱t wu a̱ni.
61001002	Yok A̱gwaza a̱ ya a̱son ma̱ng fwuong shok nyin, ma̱ng nwuat nyin swat nyinyang nang nyi mban gba̱mgbam mi̱ lyen A̱gwaza ma̱ng Yesu a̱ yet A̱tyoli nzi̱t wu a̱ni.
61001003	Mat chet A̱gwaza hwa, nang Yesu nnang zi̱t kuzang kyang nang zi̱ chat mi̱ swat khwi ku myim gu a̱ni. Zi̱ ka̱n san kuzang kyang mat si̱sak nang zi̱ ndyen gu a̱ni. Nggu wa yorong zi̱t da̱ a̱vwuo nggu zi̱ shya̱ shi ma̱ng yet a̱tan nggu hu, ku swak si̱ konyan a̱ni.
61001004	A̱wot mat nang A̱gwaza nshi a̱ si̱ bu swak ma̱ng yet a̱tan a̱ni, a̱ si̱ nyia̱ nzi̱t a̱cha̱chet ma̱ng á̱tsatsak a̱li̱ka̱uli nggu ba. Á̱tsatsak a̱li̱ka̱uli bani bya na tyia̱ nyi nyia̱ a̱tan nang A̱gwaza a̱ni. A̱wot nyi shot a̱ka̱tuk nshyuo á̱nietbishyi mi̱ swanta, ji̱ byian za̱kwa nyin ji a̱ni.
61001005	Mat a̱mgba̱m a̱yaali̱ka̱uli bani nang A̱gwaza nyia̱ nzi̱t ndyo a̱ni, nyi mbeang nwuak fwuo nyin hu di̱ Yesu mat ntangka̱i za̱kwa nani; nyi nwuak fwuo di̱ Yesu ma̱nyin nggu bah, nyi mbeang nyia̱ a̱tan ta̱m mameang. Nyi nyia̱ a̱tan ta̱m ma̱nyin hu bah, nyi mbeang lyen A̱gwaza mameang.
61001006	Nyi lyen A̱gwaza ma̱nyin nggu bah, nyi mbeang ya̱baat á̱pyia̱ mameang. Nyi ya̱baat á̱pyia̱ ma̱nyin hu bah, nyi mbeang gbang a̱lyia̱ mameang. Nyi gbang a̱lyia̱ ma̱nyin hu bah, nyi mbeang khwi A̱gwaza di̱n vak hu myim gu a̱ni.
61001007	A̱wot nyi khwi A̱gwaza di̱n vak ku myim gu a̱ni ma̱nyin hu bah, nyi mbeang fa̱k da̱ á̱na̱nyiuk nyin ba, ba̱ yet á̱niet khwi a̱ni mameang. Nyi fa̱k da̱ á̱na̱nyiuk ba̱ yet á̱niet khwi a̱ni ma̱nyin mba bah, nyi mbeang chat konyan mameang.
61001008	Ma̱nang nyi mban ma̱ng ntangka̱i za̱kwa nani gba̱mgbam a̱ni, ma a̱nia wa ku na tyia̱ nyi nyia̱ ta̱m shansham, nyi mban ma̱ng a̱fi̱ng di̱ lyen Yesu Kristi, A̱tyoli nzi̱t wu.
61001009	A̱wot á̱niet ba̱ sang tangka̱i za̱kwa huni a̱ni, ba̱ nwuan shansham bah. Ba̱ si̱ yet á̱niet a̱fi̱fan bya. Ba̱ si̱ bwung nang á̱ nchi a̱ka̱tuk nyia̱ mba wu, nang ba̱ nyia̱ di̱n jen nwai khwi Yesu ji a̱ni.
61001010	Mat a̱nia, nyin á̱niet khwi Yesu ba nang n chat a̱ni, nyi kwan ba̱t nyi nyia̱ ta̱m ma̱ng tangka̱i za̱kwa huni. Nyi tak chi̱k nang A̱gwaza wa ngyei nyin, a̱ si̱ bu khai nyin. Mat ki̱ nyi nyia̱ a̱nia, nyi si̱ mi̱n mak kwa, nyi bwuok lilyim di̱ nwuak a̱chuchuk nyin hu bah, ku ma̱ chunchwiit.
61001011	Nang ku ndi a̱nia a̱ni, A̱gwaza na shim á̱ san nyin mbwak nfeang mi̱ Tyok sang sangba̱p A̱tyoli Yesu Kristi, A̱tyusan nzi̱t wu.
61001012	Mat a̱nia, n na jhyung nyin nkyang nani nchi̱ri̱ng, ku nang nyi ndyen naa, nyi si̱ bu yong mi̱ chet di̱ nwuak a̱chuchuk di̱ tyiet nang á̱ ka̱n tyiet nyin a̱ni.
61001013	A̱wot ku yet a̱sham, ki̱ n ni̱ shya̱ ma̱ng swuan, n gya a̱son ma̱ng jhyung nyin.
61001014	Mat A̱tyoli nzi̱t wu, Yesu Kristi, ka̱n tyai nung ndyo, nang ku ngyet ta hwa, á̱ na labeang bah, n na ghwon swanta huni.
61001015	A̱wot n kwan ba̱t ma̱nini n tak ma̱ng a̱nyin tyiet huni, nyi ka jhyung hu mi̱ nfwuo nyin na kuzang jen, ku nang n ka̱n ghwon swanta huni.
61001016	Di̱n jen nang zi̱ ku nshei nyin nkhang nang Yesu Kristi A̱tyoli nzi̱t wu na mbai ma̱ng chet a̱ni, zi̱ ku tsaai nyin tashikum mumwang ja bah. Da̱ a̱kwonu a̱kya, zi̱ ku li a̱kyenkyai shi tyok nggu wu ma̱ng á̱ghyi nzi̱t bya,
61001017	jen nang gu ku nsan a̱kyenkyai shi ma̱ng tyok da̱ a̱vwuo A̱gwaza a̱ yet A̱tyia̱ a̱ni. A̱nwuat a̱kyenkyai shi tyok nggu ka si̱ neet Ma A̱gwaza tswazwa, ka̱ si̱ nyia̱ ma̱ng a̱nzi̱t, “Di, nggwon nung kya ka nang n chat a̱ni! Ka̱ nwuat nung a̱gba̱ndang a̱lyia̱ sai!”
61001018	Nzi̱t ma̱ á̱pyia̱ nzi̱t, zi̱ ku fa̱k a̱nwuat a̱kya ka̱ neet Ma A̱gwaza tswazwa, nang zi̱ shya̱ dundung ma̱ng Yesu tazwa a̱za̱za̱rak a̱fan wu.
61001019	Mat kyang a̱nia nang zi̱ ku li a̱ni, zi̱ gbang a̱lyia̱ ba̱t nang a̱yaata̱m a̱kwonu A̱gwaza ba ndyiat a̱tsak a̱lyiat wa. Ku yet ta hwa nyi myiai a̱fufwuo da̱ a̱lyiat nang ba̱ lyuut a̱ni. Mat á̱lyiat mba na tyai nkyang nang long sang ku sai da̱ a̱vwuo ka̱ yet lyin a̱ni, si̱ nang shong a̱tson bai, a̱wot Kristi A̱ yet A̱na̱ndan Tsotson a̱ni, a̱ sai mi̱ fwuo nyin na.
61001020	Kyang ku swak a̱ni, huhwa yet; ku yet ta hwa nyi fi̱k nang a̱mgba̱m tak á̱zanson ma̱ A̱lyiat A̱gwaza na, ku bai mat mumwang a̱yaata̱m a̱kwonu A̱gwaza hwa bah.
61001021	Ku na̱ neet da̱ a̱vwuo a̱di̱dam á̱nietbishyi wa bah. Kaai, da̱ a̱kwonu a̱kya, a̱yaata̱m a̱kwonu A̱gwaza a̱bya ku lyiat mat A̱za̱za̱rak Ntswa wa ku nwuo mi̱ nfwuo mba na. A̱wot ba̱ si̱ lyiat á̱ lyuut nkyang nang A̱gwaza tak ma̱ng a̱mba a̱ni.
61002001	A̱wot gbangbang, á̱ ku byia̱ á̱niet ba̱ ku kyiak pyipyia̱ mba nyia̱ ba̱ yet á̱tsak a̱yaata̱m a̱kwonu A̱gwaza ba ma̱ á̱niet Isi̱rela, ma̱nang á̱ na mbyia̱ á̱niet tyiet a̱ka̱laa ma̱ nyin a̱ni. Ba̱ na bai ma̱ng tyiet ghyang da̱ bang ku na tyia̱ á̱niet ba ba̱ teap a̱ni. A̱wot si̱ a̱hwa hwa ma̱nyin hu bah. Ba̱ na fwuo lyen Yesu A̱tyoli nzi̱t wu a̱ san mba a̱ni. Si̱ a̱hwa na tyia̱ ba̱ khwat á̱pyia̱ mba a̱khwu ma a̱nggang.
61002002	Á̱ghyang á̱niet ma̱ a̱di̱di̱t na khwi a̱ka̱tuk tyiet mba wu ma̱ng a̱shi̱shi̱k nyia̱ sang nsum mba wu nang a̱ka̱la̱m a̱ni. Á̱niet tyiet a̱ka̱laa a̱bya, na tyia̱ á̱niet nwai khwi Yesu ba̱ lyiat a̱ka̱tuk a̱lyiat tazwa vak a̱chuchuk hu.
61002003	Mat a̱dodo wuwok mba wu, ba̱ na bai ma̱ng nvak a̱ka̱laa, da̱nian ba̱ ka shya̱ kurum di̱ shyuo nyin. A̱wot A̱gwaza wa ka̱n faat ba shi̱ri̱ya a̱khwu neet a̱fwun bah. Mat a̱nia, a̱khwu mba ka na byian jen bah.
61002004	Ma a̱nia wa, ku a̱yaata̱m tswá A̱gwaza ba, ba̱ ku nyia̱ a̱ka̱tuk nyia̱ wu a̱ni, A̱gwaza ku ghwon mba bah. Da̱ a̱kwonu a̱kya, a̱ si̱ la̱p ba, a̱ si̱ ta mba ma̱ a̱tsuung mbwong sang sangba̱p ku yet a̱gbi̱ri̱ng ndyin a̱ni. Á̱ ba̱ng ba a̱ja á̱ nfwuong mam shi̱ri̱ya hu.
61002005	Ma a̱nia wa swanta gbangbang hu, A̱gwaza ku ghwon á̱niet ba, ba̱ ku nyia̱ a̱ka̱tuk nyia̱ wu a̱ni bah. Mi̱ Nuhu wa ma̱ng á̱niet a̱natat ba̱ yet kyang bwak nggu hu a̱ni ma̱nyin mba gu ku ghwon. Nuhu ku gba á̱niet swanta ba tazwa a̱tsotswat shi̱ri̱ya A̱gwaza ji chobai a̱ni. Mat a̱nia, A̱gwaza si̱ chok Nuhu di̱n jen nang gu ku nhyat á̱niet ba̱ lak khwi A̱gwaza mi̱ swanta hu a̱ni ma̱ng a̱sa̱khwot a̱ri̱giwa.
61002006	Nang si̱ a̱hwa nswak a̱ni, A̱gwaza ku mun a̱ faat shi̱ri̱ya a̱khwu tazwa á̱niet Sodom ma̱ng Goma̱ra. A̱ si̱ fwui mba ma̱ng long. Ba̱ si̱ tyia̱ ntong. A̱gwaza ku nyia̱ mba a̱nia, ba̱ ka yet kidee shi̱ri̱ya ji̱ na shya̱ á̱niet ba̱ lak khwi a̱lyiat A̱gwaza na a̱ni.
61002007	A̱wot A̱gwaza si̱ bu ti̱n Lutu a̱ ghwut ndyo mi̱ Sodom, mat Lot ku yet a̱tsotswat a̱yin wa. Á̱niet lak khwi kuzang tangka̱i doka ma̱ng á̱niet nyia̱ a̱shi̱shi̱k nyia̱ nang a̱ka̱la̱m ba̱ swan dundung ma̱ng a̱nggu a̱ni, si̱ ghwut gu a̱pyia̱.
61002008	A̱tsatsak a̱lyiat, Lot ku yet a̱tsotswat a̱yin wa. Fwuo nggu hu si̱ byian ba̱t mat a̱ka̱tuk nyia̱ nang gu nwuan, a̱ si̱ bu fwuong kuzang a̱tuk a̱ni.
61002009	Ka̱ ku li a̱nia, ku tak nang A̱gwaza ndyen si̱sak ji gu na nsan á̱niet khwi nggu ba di̱n jen mak mba ji a̱ni. A̱ si̱ bu lyen si̱sak gu na ntyia̱ á̱niet a̱ka̱tuk nyia̱ swuo a̱bung mi̱ swanta huni a̱ni. Ku bu tak nang gu ndyen si̱sak ji nang gu na nsak á̱ka̱tuk á̱niet á̱ nfwuong mam á̱ na nfaat mba shi̱ri̱ya ngaan ji a̱ni.
61002010	Shi̱ri̱ya nang A̱gwaza na nyia̱ á̱niet ba̱ khwi a̱ka̱tuk shyuo nvam ji̱ tyei mba a̱na̱ndyung a̱ni, ma̱ng á̱si̱ ba̱ jhyuai tyok nggu hu a̱ni, ji̱ na swak ma̱ng byia̱ chet. Á̱niet tyiet bwoi a̱ka̱laa bani yet á̱niet lak fwuong bya ma̱ng gba̱p a̱pyia̱. A̱wot da̱ mba, ba̱ fwuong a̱wun kyang bah. Ba̱ lyiat tswá ji̱ byia̱ shi Ma A̱gwaza tswazwa a̱ni lihyat.
61002011	A̱wot a̱yaata̱m tswá A̱gwaza ba ba̱ byia̱ tyok ma̱ng chet a̱ swak á̱niet tyiet a̱ka̱laa a̱bya a̱ni, jen nang ba̱ ni̱ mbat tswá ji, ji̱ byia̱ shi Ma A̱gwaza tswazwa a̱bun a̱ni, ba̱ ni̱ bat ji a̱bun di̱ lihyat bah.
61002012	A̱wot á̱niet tyiet a̱ka̱laa bani li nang nyam a̱yit ji̱ sang a̱di̱dam a̱ni. Ba̱ nyia̱ kyang nang nvam mba na tak ba, ba̱ nyia̱ wa a̱ni. Ma̱nang nyam a̱yit a̱ni, á̱ mat ba da̱nian á̱ ka ya̱baat ba á̱ fak mameang. Ba̱ lyiat á̱ghyang á̱niet lihyat di̱ tyiet da̱nang ba̱ fi̱k a̱ni bah. A̱wot á̱ na hyaai mba ma̱nang nyam a̱yit a̱ni.
61002013	Swuo a̱bung mba hu hwa na yet zang mba ji mat a̱ka̱kpa̱t nang ba̱ nyia̱ a̱ni. Ku a̱ta̱mam ba̱ ni̱ chat ba̱ tyai á̱pyia̱ mba kpa̱sai di̱ fa̱k nyinyang ya á̱ tsa nswuo. Ba̱ yet kyang nsum hwa. A̱wot ba̱ si̱ tyia̱ á̱niet khwi ba nsum ma̱ng a̱na̱ndyung. Ba̱ fwuong nyinyang bwoi a̱ka̱laa, ku nang ba̱ ngya nkyayak mun á̱pyia̱ dundung ma̱ng a̱nyin a̱ni.
61002014	Á̱ghyi mba ba tyei mba shyuo a̱shi̱shi̱k nyia̱ nang a̱ka̱la̱m a̱ni. A̱wot di̱dang nyia̱ a̱ka̱tuk nyia̱ maai mba bah. Ba̱ laai á̱niet nwai yong mi̱ chet ba̱ nyia̱ a̱ka̱tuk nyia̱. A̱wot ba̱ yet a̱yaagwak bya di̱ nyia̱ wuwok. A̱gwaza ka̱n shyi mbaa.
61002015	Á̱niet tyiet a̱ka̱laa bani, teap ba̱ si̱ ghwon a̱tan nvak wu. A̱wot ba̱ si̱ khwi vak Ba̱lam nggwon Ba̱yor. Nggu wa ku chat a̱ shya̱ kurum ba̱t. Huhwa si̱ tyia̱ a̱ si̱ byia̱ fwuo nyia̱ a̱ka̱tuk nyia̱.
61002016	A̱wot a̱ka̱za̱nki si̱ kam nggu da̱ a̱ka̱tuk nyia̱ nggu wu, nang ka̱ ku ndyiat ma̱ng a̱nggu ma̱ng a̱nwuat a̱tyubishyi a̱ni. Di̱ nvak huni hwa a̱lyiat a̱ka̱za̱nki na si̱ nvwuong gu nyia̱ a̱ka̱tuk ma̱ng ki̱ngkang hu nang gu ku chat nyia̱ a̱ni.
61002017	Á̱niet tyiet a̱ka̱laa bani yet á̱buk á̱niet bya, ba̱ ni̱ laai á̱niet nang nnang a̱sa̱khwot ku myim ku byia̱ a̱sa̱khwot, a̱wot ku si̱ fi̱k a̱ni. Ba̱ si̱ bu li nang á̱ni̱nian ku tak nang za na nva a̱ni. A̱wot wun hu si̱ hyap hu a̱ seang. A̱gwaza wa ka̱n khap ba a̱ sak da̱ a̱vwuo ka̱ yet a̱gbi̱ri̱ng ndyin a̱ni.
61002018	Á̱niet tyiet bwoi a̱ka̱laa a̱bya tam da̱ á̱pyia̱ mba ma̱ng a̱tai a̱lyiat. A̱wot ba̱ ghwon á̱niet ba̱ khwi shyuo nvam mba ji, ku tyia̱ ba̱ nwuo a̱shi̱shi̱k nyia̱ nang a̱ka̱la̱m a̱ni. A̱ni wa ba̱ ndaai á̱niet ba, ba̱ sii tsa ghwut ma̱ á̱niet ba̱ nyia̱ a̱ka̱tuk a̱ni.
61002019	Ba̱ nyia̱ mba a̱li̱ka̱uli shya̱ a̱wat, nang ba̱ na nyia̱ kyang hu ba̱ chat a̱ni. A̱wot mba ma̱ á̱pyia̱ mba ba̱ yet á̱khwo a̱ka̱tuk nyia̱ ma̱ng shyuo. Mat konyan yet a̱khwo kyang nang gu shim ku nyia̱ tyok mi̱ fwuo nggu hu a̱ni.
61002020	A̱wot ka̱ a̱yin ka̱n shya̱ shot da̱ a̱na̱ndyung a̱ka̱kpa̱t swanta na di̱ lyen A̱tyoli nzi̱t wu Yesu Kristi A̱tyusan; a̱wot a̱ si̱ bu bwuak a̱ si̱ ta̱bat nyia̱ a̱ka̱tuk nyia̱, a̱wot a̱ka̱tuk nyia̱ wu si̱ swuo chet gu, swat ngaan nggu hu na swak si̱ gu ntsa a̱ni mi̱ yet a̱ka̱tuk.
61002021	Ma a̱nia wa, ku na lan á̱niet tyiet a̱ka̱laa a̱bya ka̱nang ba̱ wa ka̱n dyen a̱tsotswat nvak wu neet di̱n tsa hu bah, nang ba̱ na ndyen nhu, a̱wot ba̱ sii ghwon khwi doka nang á̱ ku nwuak ba ba̱ swan a̱za̱za̱rak nswat a̱ni.
61002022	Ba̱ bwuok á̱ nat a̱ka̱tuk nyia̱ nang ba̱ ntsa a̱ni, ku nat cha̱chaat nang á̱ ni̱ nyia̱, “A̱bwu ka̱ kwa̱i a̱ni, ka̱ bu bwuok ka̱ si̱ niai kwa̱i nka hu.” Á̱ bu ni̱ nyia̱ a̱ni, “A̱kusuru nang á̱ swuo a̱ni, a̱ bu bwuok a̱ nat a̱ si̱si̱ byii̱t mi̱ bwang.”
61003001	Nyin á̱niet khwi Yesu ba nang n chat a̱ni, wusika jini ja yet sweang ji nang n dyuut nyin dyo a̱ni. Mami a̱mgba̱m ji sweang, n kwan n tyia̱ nyin á̱za̱za̱rak ma̱ng á̱tsatsak a̱di̱dam, nyi bu jhyung tyiet huni.
61003002	N chat nyi jhyung shei á̱zanson nang á̱za̱za̱rak a̱yaata̱m a̱kwonu A̱gwaza ba ku shei neet gbangbang a̱ni, ma̱ng tyiet hu nang A̱tyoli ma̱ng A̱tyusan nzi̱t wu ku nnwuak nzi̱t a̱yaata̱m nggu ba da̱nian nyin a̱ni.
61003003	Kyang nyiung nang n chat n jhyung nyin a̱ni, huhwa yet; di̱ ngaan njen wu, nang Yesu ka̱n bwuok a̱ bai bah, á̱niet na ghwut ba̱ mai á̱niet khwi ba di̱ lihyat tazwa bwuok bai Yesu hu. A̱wot ba̱ na khwi a̱ka̱tuk shyuo nfwuo mba wu.
61003004	Ba̱ na mai ba di̱ lihyat nyia̱, “Yesu ku nyia̱ a̱li̱ka̱uli nyia̱ a̱ na bwuok a̱ bai, ma̱ a̱ ka̱n bwuok a? Neet nang a̱yaatyia̱ a̱khwop nzi̱t ba ka̱n kwi bah, kuzang kyang ni̱ li ma̱ cha̱chaat ma̱nang á̱ ku mmat swanta hu a̱ni!”
61003005	Á̱niet ba̱ lyiat lihyat hu a̱ni, ba̱ lak lyen hu ma̱ kpa̱a̱t nang A̱gwaza mat kyai tswazwa ma̱ng a̱byin ma̱ng swang a̱lyiat a̱bwonu nggu ja. A̱wot a̱ si̱ mat a̱byin ka neet ma̱ a̱sa̱khwot nia. A̱sa̱khwot na si̱ tyong a̱byin ka á̱ keang.
61003006	A̱wot ma̱ng a̱sa̱khwot a̱nia nia nang A̱gwaza ku nyia̱ a̱gba̱ndang a̱sa̱khwot a̱ri̱giwa wu. A̱ si̱ mbuk swanta hu gbangbang.
61003007	A̱wot ma a̱nia wa, ma̱ng swang a̱lyiat a̱bwonu nggu ja nang á̱ sak kyai tswazwa ma̱ng a̱byin ma̱ninika, ba̱ swan á̱ fwuong long A̱gwaza hu. Á̱ sak ba á̱ fwuong a̱tuk mam shi̱ri̱ya ka, nang á̱ na ntyak ma̱ng á̱niet ba ba̱ nwai khwi A̱gwaza wu a̱ni.
61003008	A̱wot nyin á̱niet khwi Yesu ba nang n chat a̱ni, nyi yok bwung a̱lyiat nani bah: Da̱ a̱vwuo A̱gwaza, mam nyiung li nang a̱lyia̱ chyikwop a̱ni. A̱wot a̱lyia̱ chyikwop si̱ li nang mam nyiung a̱ni.
61003009	Mat a̱nia, nyi lyen nang A̱gwaza wu nkwak vam di̱ nyia̱ a̱li̱ka̱uli ma̱ cha̱chaat nang gu la̱p a̱ni bah, nang á̱ghyang á̱niet nfa nyia̱ a̱ kwak vam a̱ni. Kaai! A̱nia wa bah! A̱ nyeap fwuo ma̱ng a̱nyin, mat a̱ chat a̱yin ma̱ nyin a̱ khwu bah. A̱wot a̱ chat kuzang a̱yin a̱ bwuak a̱ ghwon a̱ka̱tuk nyia̱ nggu wu wa.
61003010	A̱wot mam A̱gwaza hu chobai di̱n jen nang nyi nfa a̱ni bah, ma̱nang a̱tang ni̱ mbai gba̱ngba̱ng di̱n jen nang a lyen a̱ni bah. A̱wot a̱tuk a̱kya, kyai tswazwa hu na swak ma̱ng a̱khwom na̱ tyei a̱wun a̱ni. A̱wot ji̱ na ta̱yuut. A̱wot kuzang kyang mi̱ kyai tswazwa hu na fwui. A̱wot a̱byin ka ma̱ng nkyang na̱ shya̱ ma̱ nka a̱ni, na fwui mameang.
61003011	Ka̱ A̱gwaza na fwui a̱mgba̱m nkyang nani a̱nia, zang tangka̱i á̱niet hwa myim nyi yet? Ku myim swat nyin hu ku yet a̱za̱za̱rak di̱ khwi A̱gwaza shansham.
61003012	Nyi swan ma̱ng di̱dang fwuong a̱tuk mam A̱gwaza ka ka̱ bai. Nyi kwan nyi li ka̱ bai a̱nggang. A̱tuk a̱kya, a̱ na fwui kyai tswazwa hu ma̱ng long. A̱wot nkyang na nang á̱ nyia̱ tswazwa a̱ni, na̱ na fwui na̱ byii̱k ma̱ a̱lya̱ra̱p ndong.
61003013	A̱mgba̱m ma̱ng a̱nia, zi̱ swan ma̱ng di̱dang fwuong nkyai tswazwa nfai ma̱ng a̱byin a̱fai, nang A̱gwaza nyia̱ a̱li̱ka̱uli wu a̱ na mat nzi̱t ndyo a̱ni, a̱vwuo nang nyia̱ tsotswat nshya̱ a̱ni.
61003014	Mat a̱nia, nyin á̱niet khwi Yesu ba nang n chat a̱ni, nang nyi swan nfwuong a̱tuk a̱kya a̱ni, nyi kwan ba̱t á̱ shya̱ nyin nang nyi swan swat nyinyang ku yet a̱za̱za̱rak a̱ni. Nyi ghwon a̱ka̱tuk nyia̱, nyi yet á̱niet sang a̱bun a̱zaghyi A̱gwaza.
61003015	A̱wot nyi jhyung nyap fwuo A̱gwaza A̱tyoli nzi̱t hu, a̱ nwuat á̱niet ba jen ja ba̱ ka shya̱ san hwa. A̱lyiat nani nia nang Bulut meang, a̱na̱nyiuk nzi̱t wu mi̱ khwi Kristi nang zi̱ chat a̱ni, lyuut nyin dyo, di̱ mumwang nang A̱gwaza nang gu a̱ni.
61003016	Bulut lyuut a̱lyiat nani mi̱ a̱mgba̱m wusiká nggu ji. Tyiet gu ghyang vwuo a̱khwu, a̱yin a̱ fi̱k hu. A̱wot á̱niet ba̱ chyi kyang ma̱ng sang chet mi̱ khwi a̱ni, ba̱ shei a̱lyiat nggu na na̱ fa kyang ghyang ma̱ zan a̱ni; ma̱nang ba̱ nnyia̱ ma̱ng á̱kum A̱lyiat A̱gwaza ka a̱ni. A̱wot si̱ huni na bai ma̱ng a̱mba a̱khwu.
61003017	Mat a̱nia, nyin á̱niet khwi Yesu ba nang n chat a̱ni, nang nyi ka̱n dyen a̱nia a̱ni, nyi cham á̱pyia̱ nyin, kalak á̱niet tyiet a̱ka̱laa bani, ba̱ lak khwi doka A̱gwaza ji a̱ni, ba̱ bwan nfwuo nyin na. Nyi ghyuap di̱ nyia̱ a̱chuchuk, nyi ka kwa di̱ yong mi̱ chet nyin hu.
61003018	Da̱ a̱kwonu a̱kya, nyi ya a̱son ma̱ng mban hwa mami shok ma̱ng lyen A̱tyoli Yesu Kristi A̱tyusan nzi̱t wu. Yok a̱kyenkyai shi a̱ yet si̱ nggu ma̱nini, ba̱ng si̱ nat sang sangba̱p! Samba̱rka!
62001001	Zi̱ shei nyin nkhang tazwa A̱tyu a̱ yet A̱lyiat Nswuan a̱ nshya̱ neet gbangbang a̱ni. Nggu wa nang zi̱ fa̱k, zi̱ si̱ bu li nggu ma̱ng a̱ghyi nzi̱t ba. Zi̱ si̱ bu byiam nggu ma̱ng mbwak nzi̱t na a̱ni.
62001002	A̱tyu wuni a̱ yet a̱tsak Nswuan a̱ni, á̱ ku tyai nzi̱t nggu kpa̱sai. Zi̱ si̱ li ngguu, zi̱ si̱ lyiat tazwa nggu. Zi̱ si̱ shei ma̱ng a̱nyin nang nggu wa ngyet swuan sang sangba̱p ji, a̱ ni̱ shya̱ ma̱ng A̱tyia̱ wu a̱ni. Nggu wa nang á̱ ba̱ tyai nzi̱t ndyo.
62001003	A̱lyiat Nswuan a̱nia, nang zi̱ ka̱n di zi̱ si̱ bu fa̱k a̱ni, ni̱nia nang zi̱ shei nyin, da̱nian nyi ka mun á̱pyia̱ ma̱ng a̱nzi̱t. A̱wot zi̱ mun á̱pyia̱ dundung ma̱ng A̱tyia̱ nzi̱t wu a̱ yet A̱gwaza a̱ni, mbeang Nggwon nggu ka, Yesu Kristi.
62001004	Zi̱ lyuut nyin a̱lyiat nani, da̱nian zi̱ ka fa̱k a̱tsatsak a̱lyia̱ sai gba̱mgbam dundung ma̱ng a̱nyin.
62001005	A̱lyiat na nang zi̱ fa̱k da̱ a̱vwuo Nggwon nggu ka a̱ni, ni̱nia nang zi̱ shei nyin: A̱gwaza yet sai hwa. A̱wot da̱ a̱vwuo nggu lyin nshya̱ bah, ku ma̱ chunchwiit!
62001006	Mat a̱nia, ki̱ zi̱ tyiet nyia̱ zi̱ byia̱ mun á̱pyia̱ ma̱ng a̱nggu, nang zi̱ ni̱ swan mi̱ ndyin, zi̱ bwoi la hwa. Zi̱ si̱ bu khwi a̱chuchuk wu bah.
62001007	A̱wot ki̱ zi̱ swan mami sai hu, ma̱nang A̱gwaza ngyet sai hu a̱ni, zi̱ si̱ byia̱ mun á̱pyia̱ ma̱ng á̱ghyang. A̱wot a̱sok Yesu a̱ yet Nggwon nggu ka a̱ni, si̱ kwi na̱ si̱ jaat nzi̱t a̱mgba̱m a̱ka̱tuk nyia̱ nzi̱t wu.
62001008	Ki̱ zi̱ tak nyia̱ zi̱ nyia̱ a̱ka̱tuk nyia̱ bah, zi̱ laai pyipyia̱ nzi̱t hwa. A̱wot zi̱ byia̱ a̱chuchuk bah.
62001009	A̱wot ki̱ zi̱ shim, zi̱ si̱ tak a̱ka̱tuk nyia̱ nzi̱t wu kpa̱sai a̱zaghyi A̱gwaza, a̱ yet a̱tsotswat ma̱ng a̱chuchuk nang gu na nchi a̱ka̱tuk nyia̱ nzi̱t wu a̱ni. A̱wot a̱ bu jaat a̱mgba̱m á̱kpa̱kpa̱t nzi̱t na.
62001010	Ki̱ zi̱ nyia̱ da̱ zi̱ ka̱n nyia̱ a̱ka̱tuk nyia̱ bah, ku fa nang zi̱ mbwuak A̱gwaza ntyia̱ a̱tyu bwoi a̱ka̱laa wa, a̱wot zi̱ lak khwi a̱lyiat nggu na mi̱ nfwuo nzi̱t na.
62002001	Mman nung na na̱ yet á̱niet khwi Yesu nang n chat a̱ni, n dyuut nyin a̱lyiat nani da̱nian nyi ka nyia̱ a̱ka̱tuk bah. A̱wot ka̱ a̱yin nyia̱ a̱ka̱tuk nyia̱, zi̱ byia̱ a̱tsotswat a̱tyu beang a̱ yong da̱ a̱kwonu nzi̱t da̱ a̱vwuo A̱tyia̱ a̱ni. Nggu wa yet Yesu Kristi.
62002002	Nggu wa yet za̱nang chi a̱ka̱tuk nyia̱ nzi̱t ji; a̱wot a̱ka̱tuk nyia̱ nzi̱t wu wa ma̱nyin nzi̱t bah, a̱wot a̱mgba̱m ma̱ng a̱ka̱tuk nyia̱ á̱niet mi̱ swanta wu wa.
62002003	Ki̱ zi̱ khwi doka A̱gwaza ji, a̱ni wa zi̱ na nnwuak a̱chuchuk nang zi̱ ndyen nggu.
62002004	Ka̱ a̱yin tak nyia̱, “N dyen A̱gwaza,” a̱wot a̱ si̱ lak khwi doka A̱gwaza ji, a̱tyu a̱wa yet a̱tyu bwoi a̱ka̱laa wa. A̱wot a̱ swan swat lyen a̱chuchuk A̱gwaza wu bah.
62002005	A̱wot á̱niet ba ba̱ khwi a̱lyiat A̱gwaza na a̱ni, chat A̱gwaza mba hu tak kpa̱sai si̱sak nang ba̱ nchat gu a̱tsatsak chat a̱ni. Si̱sak ji nang zi̱ na ndyen nang zi̱ nshya̱ ndung ma̱ng A̱gwaza a̱ni, jija yet:
62002006	Á̱niet ba ba̱ tak nyia̱ ba̱ shya̱ ndung ma̱ng A̱gwaza a̱ni, ku yet ta hwa ba̱ swan ma̱nang Yesu nswan a̱ni.
62002007	Á̱niet khwi Yesu ba nang n chat a̱ni, n dyuut nyin doka swai ja bah. Da̱ a̱kwonu a̱kya, a̱khwukhwop doka wu nang nyi ku mi̱ nfa̱k neet gbangbang a̱ni, nggu wa yet, “Nyi chat á̱ghyang.” A̱lyiat nang nyi ku fa̱k gbangbang a̱ni, ni̱nia na.
62002008	A̱mgba̱m ma̱ng a̱nia, Yesu tak doka swai kpa̱sai di̱ si̱sak nang gu nswan swat nggu hu a̱ni. A̱wot nyin meang, nyi ni̱ ntak ji kpa̱sai di̱ si̱sak ji nang nyi nswan swat nyin hu a̱ni. Mat lyin hu sweap, a̱wot a̱chuchuk sai wu wa si̱ sai.
62002009	Ka̱ a̱yin tak nyia̱, “N shya̱ mami sai,” a̱wot a̱ si̱ lak li á̱na̱nyiuk nggu ba ba̱ yet á̱niet khwi a̱ni, a̱tyu a̱wa ni̱ shya̱ mi̱ ndyin hwa.
62002010	A̱tyu a̱ chat á̱na̱nyiuk nggu ba ba̱ yet á̱niet khwi Yesu a̱ni, a̱ swan mami sai hu hwa. Da̱ nggu, a̱ na yet jat a̱kwa a̱yin bah.
62002011	A̱wot a̱tyu a̱ lak li a̱na̱nyiuk nggu wu a̱ yet a̱tyu khwi Yesu a̱ni, mami ndyin kya nang gu ni̱ nshya̱. A̱ si̱ bu swan mi̱ ndyin. Tangka̱i a̱tyu a̱hwa lyen vak nang gu na nkai a̱ni bah, mat lyin hu tyia̱ a̱ si̱ kwa a̱fi̱fan.
62002012	N dyuut nyin ndyo, nyin nyi yet mman A̱gwaza na a̱ni, mat á̱ wa ka̱n chi a̱ka̱tuk nyia̱ nyin wu mami a̱lyoot Yesu.
62002013	N dyuut nyin dyo, nyin nyi yet a̱yaatyia̱ nyi tat a̱ghyi di̱ nwuak fwuo di̱ Yesu a̱ni, mat nyi lyen Kristi, a̱tyu a̱ nshya̱ neet di̱n tsa swanta hu a̱ni. N dyuut nyin dyo, nyin á̱niet nyi yet nfi̱ng di̱ nwuak fwuo di̱ Yesu a̱ni, mat nyi wa ka̱n swuo chet A̱ta̱nyeang ka.
62002014	N dyuut nyin dyo, nyin mman na, mat nyi lyen A̱tyia̱ wu. N dyuut nyin ndyo, nyin nyi yet a̱yaatat a̱ghyi a̱ni, mat nyi lyen nggu a̱tyu a̱ nshya̱ neet di̱n tsa swanta hu a̱ni. N dyuut nyin dyo, mat nyi byia̱ chet, a̱wot a̱lyiat A̱gwaza na shya̱ mi̱ fwuo nyin na. Nyi si̱ bu swuo chet A̱ta̱nyeang ka.
62002015	Mat a̱nia, nyi yok chat nkyang na na̱ shya̱ mi̱ swanta huni a̱ni bah. Ka̱ a̱yin chat swanta hu, ku fa a̱ chat A̱tyia̱ wu bah.
62002016	Mat a̱ka̱tuk nkyang nshya̱ ma̱ a̱di̱di̱t a̱di̱t mi̱ swanta hu, nang shyuo vam, tang a̱li di̱ kyang a̱yin, ma̱ng tam di̱ nkyang nang zi̱ byia̱ a̱ni. A̱wot a̱mgba̱m nkyang nani, na̱ yet á̱si̱ A̱tyia̱ nia bah. Na̱ yet á̱si̱ mi̱ swanta nia.
62002017	A̱wot swanta hu ma̱ng a̱mgba̱m shyuo nvam ji na tyak. A̱wot konyan wa nyia̱ kyang nang A̱gwaza chat a̱ni, a̱ na swuan ba̱ng si̱ nat sang sangba̱p.
62002018	Nyin mman nung nyi yet á̱niet khwi Yesu nang n chat a̱ni, ngaan jen wu nyia̱. Nyi wa ka̱n fa̱k nang A̱tyu lak li Kristi wu nchobai. A̱wot á̱niet lak li Kristi ma̱ a̱di̱di̱t wa ka̱n bai za̱m. Huhwa mbyia̱ nang zi̱ ndyen nang nngaan jen wu wa nang zi̱ nshya̱.
62002019	Á̱niet lak li Kristi bani ghwut mi̱ susot á̱niet khwi nzi̱t ji ja. A̱wot ba̱ ku shya̱ ndung ma̱ng a̱nzi̱t bah. Ka̱ á̱ wa nyia̱ ba̱ ku shya̱ ndung ma̱ng a̱nzi̱t, si̱ ba̱ na ya a̱son dundung ma̱ng a̱nzi̱t. Nang ba̱ nghwut, ba̱ si̱ ghwon nzi̱t a̱ni, si̱ huni tak kpa̱sai da̱nang ba̱ za ku nshya̱ ndung ma̱ng a̱nzi̱t bah.
62002020	A̱wot nyin, Kristi wa ka̱n nang nyin A̱za̱za̱rak Ntswa nggu wu. Mat a̱nia, a̱mgba̱m nyin nyi lyen a̱chuchuk wu.
62002021	N dyuut nyin dyo, mat nyi lyen za̱m nang a̱chuchuk wu nvwuon ma̱ng a̱ka̱laa na. N dyuut nyin ndyo mat nyi chyi chuchuk wu wa bah.
62002022	A̱nyan wa yet a̱tyu bwoi a̱ka̱laa wu? Nggu wa yet a̱tyu a̱ nyia̱ di̱ Yesu yet a̱tsatsak Kristi a̱tyu nang A̱gwaza kup gu tyok a̱ni bah. A̱tyu a̱ fwuo A̱tyia̱ wu ma̱ng Nggwon ka a̱ni, nggu wa yet a̱tyu lak li Kristi wu.
62002023	Konyan wa fwuo Nggwon ka, a̱ fwuo A̱tyia̱ wu wa. A̱wot konyan wa san Nggwon ka, a̱ mun a̱ san A̱tyia̱ wu wa a̱wa.
62002024	Ku yet ta hwa, nyi yong tsotswat di̱ tyiet hu nang nyi fa̱k neet di̱n tsa hu a̱ni. Ki̱ nyi sak tyiet hu nang nyi fa̱k neet di̱n tsa hu a̱ni mi̱ fwuo nyin na, a̱nia wa kuzang jen nang nyi na mbyia̱ a̱meang di̱ mun á̱pyia̱ nyin hu dundung ma̱ng Nggwon ka ma̱ng A̱tyia̱ wu.
62002025	Di̱ mun á̱pyia̱ huni hwa nang Kristi nnyia̱ nzi̱t a̱li̱ka̱uli swuan sang sangba̱p ji.
62002026	N dyuut nyin a̱lyiat nani n ka ngba nyin, nyi ta̱bam ma̱ng á̱niet ba̱ kwan ba̱ laai nyin nyi teap tyia̱ zan a̱ni.
62002027	A̱wot Kristi nang nyin A̱za̱za̱rak Ntswa wu. Mat a̱nia, nyi bu chat á̱ghyang á̱niet ba̱ tyiet nyin bah. Da̱ a̱kwonu a̱kya, A̱za̱za̱rak Ntswa nggu wu wa ni̱ tyiet nyin kuzang kyang. A̱wot kyang hu nang gu tyiet nyin a̱ni yet a̱chuchuk wa. Ku yet a̱ka̱laa nia bah. Mat a̱nia, si̱ nyi ya a̱son ma̱ng byia̱ a̱meang di̱ mun á̱pyia̱ nyin hu ndung ma̱ng Kristi, ma̱nang A̱za̱za̱rak Ntswa wu ntyiet nyin a̱ni.
62002028	Ma̱ninika, mman nung na na̱ yet á̱niet khwi Yesu nang n chat a̱ni, nyi ya a̱son ma̱ng byia̱ a̱meang di̱ mun á̱pyia̱ nyin hu ndung ma̱ng Kristi. Da̱nian jen ji nang gu na mbwuok a̱ bai a̱ni, nyi ka gbang a̱lyia̱, a̱wot nyi bu fa̱k nsum yong a̱zaghyi nggu bah.
62002029	Mat nang zi̱ ndyen nang Kristi ngyet a̱tsotswat wa a̱ni, zi̱ bu lyen konyan wa nyia̱ tsotswat, a̱ yet a̱tsatsak nggwon A̱gwaza wa.
62003001	Nyi dam si̱sak ji nang A̱tyia̱ nzi̱t wu nchat zi̱t a̱tsatsak chat a̱ni, mat a̱ kyiak zi̱t nang mman nggu a̱ni. A̱tsak a̱lyiat mman nggu ni̱nia nang zi̱ yet. A̱mgba̱m ma̱ng yet mman A̱gwaza nzi̱t hu, á̱niet mi̱ swanta ba fi̱k nang zi̱ ngyet mman nggu nia bah, mat si̱sak nang ba̱ ndyen nggu a̱ni bah.
62003002	Á̱kpa̱ndang nung ba nang n chat a̱ni, nang zi̱ ngyet mman A̱gwaza nia ma̱nini a̱ni, ma̱ng a̱nia á̱ ka̱n tyai tangka̱i á̱niet nang zi̱ na yet a̱ni bah. A̱wot zi̱ lyen za̱m nang ka̱ Kristi ba̱ bwuok a̱ bai, zi̱ na tai nggu. Mat zi̱ na li nggu ma̱ cha̱chaat ma̱nang gu ndi a̱ni.
62003003	A̱wot konyan wa tyia̱ fwuo di̱ Kristi, a̱ ni̱ ja̱u a̱pyia̱ nggu, ma̱nang Kristi nja̱u a̱pyia̱ nggu a̱ni.
62003004	Konyan wa nyia̱ a̱ka̱tuk nyia̱ a̱ni, a̱ tyat doka A̱gwaza ja. Mat a̱mgba̱m á̱ka̱tuk nyia̱ yet tyat doka A̱gwaza hwa.
62003005	A̱wot nyi lyen nang Yesu mbai da̱nian gu ka chi a̱ka̱tuk nyia̱ nzi̱t wu wa. Mat nggu ma̱ a̱pyia̱ nggu, a̱ byia̱ a̱ka̱tuk nyia̱ bah.
62003006	Konyan wa swan ndung ma̱ng Kristi, a̱ na ya a̱son ma̱ng nyia̱ a̱ka̱tuk nyia̱ a̱ nchi̱ri̱ng bah. A̱wot konyan wa ya a̱son ma̱ng nyia̱ a̱ka̱tuk nyia̱ a̱ nchi̱ri̱ng, a̱ ka̱n fi̱k Kristi wu bah; di̱ tangka̱i a̱yin a̱hwa a̱ lyen a̱tyu Kristi yet a̱ni bah.
62003007	Nyin mman nung, nyi yok shim a̱yin a̱ laai nyin bah. A̱tyu a̱ nyia̱ a̱tan a̱ni, ku tak nang gu ngyet a̱tsotswat wa, ma̱nang Kristi ngyet a̱tsotswat a̱ni.
62003008	Ma a̱nia wa, konyan wa ya a̱son ma̱ng nyia̱ a̱ka̱tuk nyia̱ a̱ nchi̱ri̱ng, ku tak nang gu ngyet a̱si̱ A̱ta̱nyeang wa. Mat A̱ta̱nyeang ka mi̱ nnyia̱ a̱ka̱tuk nyia̱ neet gbangbang. Kyang ku mbyia̱ bai Yesu hu a̱ni huhwa hu; da̱nian gu ka bi̱ri̱m nta̱m A̱ta̱nyeang na.
62003009	Á̱niet ba̱ yet á̱tsatsak mman A̱gwaza a̱ni, ba̱ ni̱ ya a̱son ma̱ng nyia̱ a̱ka̱tuk nyia̱ nchi̱ri̱ng bah, mat za̱kwa mba ji tai si̱ A̱gwaza. Mat a̱nia, ba̱ si̱ mi̱n gya a̱son mi̱ nyia̱ a̱ka̱tuk nyia̱ bah. Mat á̱ byin mba neet Ma A̱gwaza tswazwa, ba̱ yet á̱tsatsak mman A̱gwaza nia.
62003010	Ma̱ninika, zi̱ lyen si̱sak nang á̱ na nfi̱k á̱tsatsak mman A̱gwaza na a̱ni, ma̱ng á̱si̱ ba ba̱ yet mman A̱ta̱nyeang na a̱ni: Kuzang a̱yin da̱ a̱ nyia̱ tsotswat a̱ni bah, a̱wot a̱ si̱ lak chat á̱niet khwi á̱ghyang a̱ni, a̱tyu a̱wa yet a̱si̱ A̱gwaza wa bah.
62003011	A̱lyiat nang nyi ku fa̱k neet di̱n tsa hu a̱ni ni̱nia yet: Ku yet ta hwa zi̱ chat á̱ghyang nzi̱t.
62003012	Ku myim zi̱ yok tai Kayinu a̱ yet a̱si̱ A̱ta̱nyeang a̱ni bah. Nggu wa ku hyat a̱na̱nyiuk nggu wu, Abila. Yihwa mbyia̱ Kayinu ku nhyat a̱na̱nyiuk nggu wu? Mat nta̱m Kayinu na ku yet a̱ka̱tuk, a̱wot si̱ Abila na si̱ yet a̱tsotswat wa.
62003013	Mat a̱nia, nyin á̱na̱nyiuk nung ba, nyi yet á̱niet khwi Kristi a̱ni, ka̱ á̱niet swanta ba lak li nyin, nyi yok fa̱k a̱ga̱de di̱ si̱ a̱hwa bah.
62003014	Ki̱ zi̱ chat á̱niet khwi á̱ghyang, ku tak nang zi̱ wa ka̱n shot a̱khwu, zi̱ si̱ shya̱ swuan. A̱wot a̱tyu da̱ a̱ chat a̱tyu khwi a̱ghyang a̱ni bah, a̱ ni̱ swan swat a̱khwu hwa.
62003015	Konyan wa lak li a̱tyu khwi a̱ghyang, ku fa nang gu ngyet a̱tyu hyaai á̱niet wa mi̱ fwuo nggu hu. A̱wot nyi lyen nang á̱niet hyaai á̱niet mbyia̱ swuan sang sangba̱p bah.
62003016	Si̱sak nang zi̱ ndyen kyang nang a̱tsak chat wu yet a̱ni, jija ji: Yesu tak zi̱t chat nggu hu di̱ si̱sak nang gu nnwuak swuan nggu ji da̱nian nzi̱t a̱ni. Ma a̱nia wa, ku myim nzi̱t meang zi̱ ma nwuak swuan nzi̱t ji da̱nian á̱niet khwi á̱ghyang.
62003017	Ka̱ a̱yin byia̱ zwá a̱pyia̱ nggu, a̱ si̱ li a̱ghyang a̱niet nang gu shya̱ mi̱ kunak, a̱wot a̱ si̱ lak fa̱k kunak gu; á̱ na nyia̱ ni á̱ ndyen nang chat A̱gwaza hu nshya̱ ma̱ a̱nggu?
62003018	Da̱ a̱kwonu a̱kya, nyin mman nung, nyi yok shei chat á̱ghyang nyin hu ma̱ng a̱nu kya bah. Nyi tak chat á̱ghyang nyin hu di̱ nyia̱ á̱tsatsak nta̱m wa ma̱ng a̱chuchuk.
62003019	Ki̱ zi̱ chat á̱ghyang nzi̱t, ku tak nang zi̱ nkhwi a̱chuchuk A̱gwaza wa. A̱wot ku si̱ bu tak nang zi̱ na ngyong a̱zaghyi A̱gwaza ma̱ng gbang a̱lyia̱, zi̱ naai nggu di̱ mi̱n tyi̱ri̱m vam.
62003020	Ku nang nfwuo nzi̱t na nkpaat zi̱t, na̱ si̱ bat zi̱t a̱bun, zi̱ lyen nang A̱gwaza nshi a̱ swak si̱sak nang zi̱ nfwuong mi̱ nfwuo nzi̱t na a̱ni. A̱wot a̱ si̱ lyen kuzang kyang.
62003021	Nyin á̱kpa̱ndang nung ba nang n chat a̱ni, ki̱ nfwuo nzi̱t na kpaat zi̱t na̱ si̱ bat zi̱t a̱bun bah, zi̱ byia̱ a̱wat zi̱ gbang a̱lyia̱ zi̱ bai a̱zaghyi A̱gwaza.
62003022	Zi̱ ni̱ shya̱ kuzang kyang nang zi̱ naai da̱ a̱vwuo A̱gwaza a̱ni, mat ka̱ zi̱ khwi doka nggu ji, zi̱ si̱ bu nyia̱ nkyang na̱ myim gu a̱ni.
62003023	A̱wot doka A̱gwaza jija ji: Ku yet ta hwa, zi̱ nwuak fwuo da̱ a̱lyoot Nggwon nggu ka, Yesu Kristi, a̱wot zi̱ bu chat á̱ghyang nzi̱t, ma̱nang gu ka̱n nwuak zi̱t doka ji a̱ni.
62003024	A̱mgba̱m á̱niet ba ba̱ khwi doka nggu ji a̱ni, ba̱ ni̱ byia̱ a̱meang di̱ mun á̱pyia̱ ma̱ng Yesu. Nggu meang, a̱ si̱ byia̱ a̱meang di̱ mun á̱pyia̱ ma̱ng a̱mba. A̱wot si̱sak ji nang zi̱ ndyen nang gu nswan swat mun a̱pyia̱ ma̱ng a̱nzi̱t a̱ni, huhwa yet: A̱za̱za̱rak Ntswa nggu wu nang gu ka̱n nang nzi̱t a̱ni, swan mi̱ nfwuo nzi̱t na.
62004001	Nyin á̱kpa̱ndang nung ba nang n chat a̱ni, nyi yok nwuak a̱chuchuk di̱ kuzang a̱yin a̱ tyiet nyia̱ A̱za̱za̱rak Ntswa lyiat ma̱ng a̱nggu a̱ni bah. Ku yet ta hwa nyi mak a̱tyu tyiet wu, nyi ka li ke A̱za̱za̱rak Ntswa wa tyia̱ nggu chet gu ka lyiat da̱ a̱kwonu A̱gwaza ka. Mat a̱yaata̱m ba̱ kyiak pyipyia̱ mba, ba̱ yet á̱tsak a̱yaata̱m a̱kwonu A̱gwaza ma̱ a̱di̱di̱t a̱ni, ka̱n bai mi̱ swanta hu.
62004002	A̱ni wa nang zi̱ na nfi̱k ka̱ ba̱ lyiat da̱ a̱kwonu A̱za̱za̱rak Ntswa A̱gwaza wu wa: Konyan wa kyiak a̱pyia̱ nggu nang a̱ta̱m a̱kwonu A̱gwaza a̱ni, a̱ si̱ shim nang Yesu Kristi mbai ma̱ng vam nang a̱tyubishyi a̱ni mi̱ swanta hu, a̱tyu a̱wa byia̱ A̱za̱za̱rak tswa A̱gwaza wa.
62004003	A̱wot kuzang a̱yin wa fwuo nang Yesu Kristi mbai nang a̱tyubishyi a̱ni, a̱tyu a̱wa lyiat da̱ a̱kwonu A̱gwaza kya bah. Da̱ a̱kwonu a̱kya, a̱tyu a̱wa lyiat da̱ a̱kwonu ntswa ji̱ neet da̱ a̱vwuo A̱tyu lak li Kristi wa, nang nyi ku fa̱k nyia̱ a̱ na bai a̱ni, ku ma̱ninika a̱ wa ka̱n bai mi̱ swanta hu.
62004004	A̱wot nyin mman nung na nang n chat a̱ni, nyi yet mman A̱gwaza nia. Nyi wa ka̱n swuo chet a̱yaata̱m á̱niet tyiet a̱ka̱laa a̱bya. Mat A̱za̱za̱rak tswa wu a̱ shya̱ ma̱ nyin a̱ni, a̱ byia̱ chet a̱ lan tswa ji ji̱ shya̱ mi̱ swanta hu a̱ni.
62004005	A̱yaata̱m bwoi a̱ka̱laa a̱bya yet á̱si̱ swanta bya, ba̱ yet á̱si̱ A̱gwaza bya bah. Huhwa mbyia̱ nang ba̱ ni̱ ndyiat kyang ku myim á̱nietbishyi mi̱ swanta a̱ni. A̱wot á̱niet mi̱ swanta ba meang, si̱ ma fwuong mbaa.
62004006	A̱wot nzi̱t, zi̱ yet á̱niet A̱gwaza bya. Á̱niet ba̱ lyen A̱gwaza a̱ni, ni̱ myiai a̱fufwuo ba̱ fa̱k kyang nang zi̱ lyiat a̱ni. Ma a̱nia wa, á̱niet da̱ ba̱ lyen A̱gwaza a̱ni bah, ba̱ ni̱ fa̱k kyang nang zi̱ lyiat a̱ni bah. A̱nia wa nang zi̱ na ndyen ka̱ a̱yin ni̱ lyiat a̱ si̱ tyiet cha̱chaat da̱ a̱kwonu A̱za̱za̱rak Ntswa a̱ tyai a̱chuchuk a̱ni, ma̱ng si̱ ji ji̱ yet si̱ laai á̱niet a̱ni.
62004007	Nyin á̱kpa̱ndang nung ba nang n chat a̱ni, yok zi̱ ya a̱son ma̱ng chat á̱ghyang, mat A̱gwaza wa nang zi̱t chet zi̱ chat á̱ghyang. Konyan wa chat á̱ghyang á̱niet, a̱tyu a̱wa tak nang gu ngyet a̱tsak nggwon A̱gwaza kya, a̱ si̱ bu lyen A̱gwaza.
62004008	Ma a̱nia wa, a̱tyu da̱ a chat á̱ghyang á̱niet a̱ni bah, a̱ lyen A̱gwaza bah. Mat A̱gwaza wu yet a̱tyu chat á̱niet wa.
62004009	A̱wot A̱gwaza tak kpa̱sai nang gu nchat zi̱t ba̱t, di̱ si̱sak nang gu nta̱m ma̱ng Nggwon nggu ka nang gu byia̱ ma̱nyin ka a̱ni, ka̱ si̱ bai mi̱ swanta hu, da̱nian zi̱ ka shya̱ swuan sang sangba̱p ji da̱ a̱vwuo nka kya.
62004010	A̱ni wa nang a̱tsatsak chat wu ndi: Nzi̱t bya chat A̱gwaza wu bah. A̱wot nggu wa chat zi̱t a̱ si̱ ta̱m ma̱ng Nggwon nggu ka nang za̱nang a̱ni, ka̱ ka chi a̱ka̱tuk nyia̱ nzi̱t wu.
62004011	Nyin á̱kpa̱ndang nung ba nang n chat a̱ni, mat nang A̱gwaza nchat zi̱t ba̱t a̱ni, ma a̱nia wa ku yet ta hwa nzi̱t meang zi̱ ma nchat á̱ghyang nzi̱t.
62004012	Á̱ mbyia̱ a̱tyu a̱ ka̱n mak li A̱gwaza wu a̱ni bah. A̱wot ki̱ zi̱ chat á̱ghyang, A̱gwaza shya̱ di̱ mun á̱pyia̱ ma̱ng a̱nzi̱t, a̱wot chat nggu hu nyia̱ a̱tsatsak nta̱m da̱ a̱vwuo nzi̱t.
62004013	Si̱sak ji nang zi̱ na nfi̱k nang zi̱ mun á̱pyia̱ ma̱ng A̱gwaza a̱ni, jija ji: A̱gwaza tak kpa̱sai nang gu mun a̱pyia̱ ma̱ng a̱nzi̱t. A̱wot nzi̱t meang, zi̱ mun á̱pyia̱ ma̱ng a̱nggu di̱ si̱sak ji nang gu ka̱n nnang nzi̱t A̱za̱za̱rak Ntswa nggu wu a̱ni.
62004014	Mbeang a̱nia, nzi̱t a̱yaata̱m nggu ba, zi̱ ka̱n di ma̱ng á̱ghyi nzi̱t. A̱wot zi̱ si̱ shei ma̱ng á̱niet ba nang A̱gwaza a̱ yet A̱tyia̱ nzi̱t wu a̱ni, nta̱m ma̱ng Nggwon nggu ka, ka̱ ka yet A̱tyusan á̱niet mi̱ swanta ba.
62004015	Konyan wa khwuk a̱nu a̱ si̱ tak kpa̱sai nang Yesu wa ngyet Nggwon A̱gwaza ka, a̱tyu a̱wa swan di̱ mun á̱pyia̱ ma̱ng A̱gwaza. A̱gwaza si̱ ma mun a̱pyia̱ ma̱ng a̱nggu.
62004016	Nzi̱t, zi̱ lyen si̱sak ji nang A̱gwaza nchat zi̱t ba̱t a̱ni. A̱wot zi̱ si̱ nwuak fwuo da̱ nggu ma̱ng si̱sak ji nang gu nchat nzi̱t a̱ni. A̱gwaza yet chat hwa. A̱wot a̱tyu a̱ chat á̱niet a̱ni, a̱ swan di̱ mun á̱pyia̱ ma̱ng A̱gwaza. A̱gwaza si̱ ma mun a̱pyia̱ ma̱ng a̱nggu.
62004017	A̱wot nang zi̱ nswan di̱ mun á̱pyia̱ ma̱ng A̱gwaza a̱ni, zi̱ mban a̱tsatsak chat á̱ghyang. A̱jawa zi̱ na fa̱k a̱wun a̱tuk shi̱ri̱ya A̱gwaza ka bah. A̱wot zi̱ na yong a̱zaghyi A̱gwaza mi̱ gbang a̱lyia̱, mat zi̱ swan swat mun á̱pyia̱ ma̱ng a̱nggu mi̱ swanta hu ma̱nang Yesu ku nswan a̱ni.
62004018	Konyan wa chat A̱gwaza a̱nia, a̱ na fa̱k a̱wun nggu bah. Mat di̱ si̱sak ji nang A̱gwaza nchat zi̱t a̱tsatsak chat a̱ni, tyia̱ nzi̱t zi̱ fa̱k a̱wun nggu bah. Ka̱ zi̱ fa̱k a̱wun, zi̱ fa̱k a̱wun na mat zi̱ tyong A̱gwaza na nyia̱ nzi̱t shi̱ri̱ya. A̱wot ka̱ zi̱ swan ma̱ng a̱wun, ku tak nang chat A̱gwaza hu nnyia̱ a̱tsatsak nta̱m ma̱ nzi̱t bah.
62004019	Zi̱ chat á̱ghyang, mat A̱gwaza wa tsa chat zi̱t hu.
62004020	Konyan wa tak nyia̱, “N chat A̱gwaza,” a̱wot a̱ si̱ lak li á̱niet khwi á̱ghyang, a̱tyu a̱wa bwoi a̱ka̱laa nia. Mat ka̱ zi̱ lak chat á̱niet nang zi̱ nwuan a̱ni, zi̱ na nyia̱ ni zi̱ nchat A̱gwaza da̱nang zi̱ ka̱n di a̱ni bah?
62004021	Doka jini ja nang Yesu mi̱ nnwuak zi̱t nyia̱: A̱tyu a̱ chat A̱gwaza a̱ni, ku yet ta hwa, gu chat á̱niet khwi á̱ghyang.
62005001	Konyan wa nwuak a̱chuchuk nyia̱ Yesu wa yet Kristi, a̱tyu nang A̱gwaza kup gu tyok a̱ni, a̱tyu a̱wa yet nggwon A̱gwaza kya. Konyan wa chat A̱tyia̱ wu, a̱ na chat mman nggu na meang.
62005002	Ki̱ zi̱ chat A̱gwaza, a̱wot zi̱ si̱ khwi doka nggu ji, zi̱ lyen nang zi̱ na nchat mman A̱gwaza na.
62005003	Ki̱ zi̱ chat A̱gwaza, ku fa nang zi̱ na nkhwi doka nggu ji. A̱wot doka nggu ji vwuo a̱khwu bah.
62005004	Mat kuzang nggwon A̱gwaza byia̱ chet hu, ku maai nang ka̱ na nswuo chet swanta hu a̱ni. Nwuak fwuo nzi̱t hu di̱ Yesu hwa na tyia̱ zi̱ nswuo chet swanta hu.
62005005	Nggu a̱nyan wa maai a̱ swuo chet swanta hu? Si̱ ma̱ a̱tyu a̱ nwuak a̱chuchuk nang Yesu wa ma̱nyin nggu ngyet Nggwon A̱gwaza ka a̱ni.
62005006	Yesu Kristi bai mi̱ swanta hu, a̱wot á̱ si̱ nyia̱ nggu ba̱ptisman ma̱ng a̱sa̱khwot. A̱wot a̱ si̱ nwuak a̱sok nggu na da̱ a̱team a̱khwu wu. A̱ ku bai ma̱ng a̱sa̱khwot nia ma̱nyin na bah. A̱ ku bai ma̱ng a̱sa̱khwot nia ma̱ng a̱sok. A̱wot A̱za̱za̱rak Ntswa wu wa tak ma̱ng a̱nzi̱t nang nkyang nani ngyet a̱chuchuk, mat nang nggu wa ntak á̱niet ba a̱chuchuk wu a̱ni.
62005007	Huhwa nang zi̱ ndi a̱lama a̱tat a̱ tak nang Yesu ngyet Nggwon A̱gwaza kya a̱ni:
62005008	A̱lama wu wa yet, A̱za̱za̱rak Ntswa A̱gwaza wu, a̱sa̱khwot na, ma̱ng a̱sok na, nkyang tat nani tak kyang nyiung hwa.
62005009	Mat nang zi̱ nwuak a̱chuchuk di̱ sheda nang a̱tyubishyi tak zi̱t a̱ni, a̱tsak a̱lyiat zi̱ na nwuak a̱chuchuk di̱ a̱gba̱ndang sheda nang A̱gwaza tak zi̱t a̱ni a̱ swaak. A̱wot A̱gwaza nwuak sheda tazwa Nggwon nggu ka.
62005010	Konyan wa nwuak fwuo di̱ Nggwon A̱gwaza ka, a̱ lyen mi̱ fwuo nggu hu nang sheda huni ngyet a̱chuchuk wa. Ma a̱nia wa, konyan wa da̱ a̱ nwuak fwuo da̱ A̱gwaza bah, ku fa, a̱ tyia̱ A̱gwaza a̱tyu bwoi a̱ka̱laa. Mat nang gu nwai nwuak a̱chuchuk da̱ a̱lyiat nang A̱gwaza tak tazwa Nggwon nggu ka a̱ni.
62005011	A̱wot a̱lyiat na A̱gwaza tak zi̱t a̱ni ni̱nia yet: A̱gwaza nang nzi̱t swuan sang sangba̱p. A̱wot swuan jini nang á̱ shyat di̱ mun á̱pyia̱ ma̱ng Nggwon nggu kikya.
62005012	Konyan wa byia̱ Nggwon A̱gwaza ka, a̱ byia̱ swuan. A̱wot konyan wa da̱ a̱ byia̱ Nggwon A̱gwaza ka a̱ni bah, a̱ byia̱ swuan bah.
62005013	N dyuut nyin nkyang nani, nyin á̱niet ba nyi nwuak a̱chuchuk di̱ chet a̱lyoot Nggwon A̱gwaza ka a̱ni, da̱nian nyi ka lyen za̱m nang nyi mbyia̱ swuan sang sangba̱p ji.
62005014	A̱wot gbang a̱lyia̱ nzi̱t hu nang zi̱ byia̱ a̱zaghyi A̱gwaza a̱ni, huhwa yet; ki̱ zi̱ naai gu kuzang kyang ku myim nggu a̱ni, a̱ na fa̱k zi̱t.
62005015	A̱wot mat nang zi̱ ndyen nang gu nfwuong zi̱t kuzang jen nang zi̱ nnaai gu kyang a̱ni, zi̱ ma ndyen nang zi̱ na nshya̱ kyang hu nang zi̱ naai da̱ a̱vwuo nggu a̱ni.
62005016	Ka̱ a li a̱na̱nyiuk ang, a̱ yet a̱tyu khwi a̱ni, nang gu nnyia̱ a̱ka̱tuk nyia̱ da̱ a̱ tyei a̱khwu a̱ni bah, si̱ a naai A̱gwaza da̱nian a̱ ka nang a̱tyu a̱wa swuan, A̱gwaza na nang gu swuan ji. A̱wot á̱ mbyia̱ a̱ka̱tuk nyia̱ a̱ tyei a̱khwu a̱ni, nggu wa nang n nyia̱ nyi naai da̱nian nggu bah.
62005017	Kuzang a̱ka̱kpa̱t yet a̱ka̱tuk nyia̱ wa. A̱wot a̱ka̱tuk nyia̱ a̱ghyang nshya̱ da̱ a̱ tyei a̱khwu a̱ni bah.
62005018	Zi̱ lyen nang konyan wa yet nggwon A̱gwaza a̱ ya a̱son mi̱ nyia̱ a̱ka̱tuk nyia̱ nchi̱ri̱ng bah, mat Yesu a̱ yet a̱tsak Nggwon A̱gwaza ka a̱ni, chok gu, kalak A̱ta̱nyeang ka ka̱ du tyia̱ nggu swuo a̱bung.
62005019	Zi̱ lyen nang zi̱ ngyet mman A̱gwaza nia, a̱wot a̱mgba̱m swanta hu shya̱ mbwak tyok A̱ta̱nyeang hwa.
62005020	A̱wot zi̱ lyen nang Nggwon A̱gwaza ka mbai mi̱ swanta hu, ka̱ si̱ tat zi̱t a̱ghyi ba, da̱nian zi̱ ka lyen A̱gwaza a̱ yet a̱chuchuk wu a̱ni. A̱wot ma̱ninika zi̱ byia̱ a̱meang di̱ mun á̱pyia̱ ma̱ng A̱gwaza, a̱ yet a̱chuchuk wu a̱ni, mat nang zi̱ mbyia̱ a̱meang di̱ mun á̱pyia̱ ma̱ng Yesu Kristi a̱ yet Nggwon nggu ka a̱ni. Nggu wa ma̱nyin nggu yet a̱chuchuk A̱gwaza wu. A̱wot a̱ si̱ yet swuan sang sangba̱p ji.
62005021	Mman nung, nyi khap á̱pyia̱ nyin zan ma̱ng nghwughwu a̱yaagwaza sang swuan!
63001001	Nung Yoona, n gyet a̱niet khwop a̱niet a̱ni, nung gwa n dyuut nyin wusika jini, n ta̱m ndyo da̱ a̱vwuo nyin, a̱yang a̱li ma̱ng mman nggu na nang A̱gwaza khai a̱ni. Mami a̱chuchuk n chat nyin ba̱t; nung gwa ma̱nyin nung bah, a̱wot ma̱ng a̱mgba̱m á̱niet ba ba̱ lyen a̱chuchuk A̱gwaza wu a̱ni.
63001002	N chat nyin mat a̱chuchuk wu nang a̱mgba̱m zi̱t lyen a̱ni. A̱wot zi̱ na lyen a̱chuchuk wuni si̱ nat sang sangba̱p.
63001003	Yok A̱gwaza a̱ yet A̱tyia̱ a̱ni, ma̱ng Yesu Kristi a̱ yet Nggwon A̱tyia̱ ka a̱ni, gu fa̱k shok ma̱ng kunak zi̱t, a̱wot a̱ nang nzi̱t swat nyinyang; nzi̱t, zi̱ swan swat nwuak a̱chuchuk ma̱ng chat á̱ghyang a̱ni.
63001004	N gwai za̱m nang n shya̱ mman ang na na̱ khwi a̱chuchuk ma̱ cha̱chaat di̱ si̱sak ji nang A̱gwaza a̱ yet A̱tyia̱ nzi̱t wu ntak zi̱t zi̱ nyia̱ a̱ni.
63001005	Ma̱ninika, n naai ang a̱yang a̱li, ku yet ta hwa zi̱ chat á̱ghyang. Doka jini nang n dyuut ang ndyo a̱ni, ji̱ yet swai ja bah. Doka jini ja nang zi̱ za byia̱ neet di̱ tsa nwuo khwi Kristi hu.
63001006	A̱tsatsak chat wu fa, zi̱ khwi doka nang A̱gwaza tak ma̱ng a̱nzi̱t a̱ni. Ma̱nang a ka̱n fa̱k neet di̱ tsa nwuo khwi Kristi hu a̱ni; doka jini, jija yet zi̱ ya a̱son ma̱ng chat á̱ghyang.
63001007	A̱tsak a̱lyiat, á̱niet laai á̱niet ma̱ a̱di̱di̱t chong á̱ kat mi̱ swanta hu. Á̱niet tyiet a̱ka̱laa bani tyiet nyia̱ di̱ Yesu Kristi bai mi̱ swanta huni mi̱ vam nang a̱tyubishyi a̱ni bah. Tangka̱i a̱tyu tyiet a̱hwa yet a̱tyu laai á̱niet wa ma̱ng a̱tyu lak li Kristi.
63001008	Nyi ta̱bam, kalak nyi du lyin zang ta̱m nang nyi nyia̱ ba̱t da̱nian A̱gwaza a̱ni. Nyi kwan ba̱t da̱nian konyan gu ka san a̱jhyem zang ta̱m nggu ji da̱ a̱vwuo A̱gwaza.
63001009	Konyan wa mbeang a̱ si̱ shyak tyiet Kristi hu, a̱wot a̱ si̱ bwuok lilyim di̱ khwi tyiet a̱hwa, a̱tyu a̱wa byia̱ a̱meang ma̱ng A̱gwaza bah. A̱wot a̱tyu a̱ ya a̱son di̱ khwi tyiet Kristi hu a̱ni, a̱ byia̱ a̱meang ma̱ng A̱tyia̱ wu bi̱ri̱ng ma̱ng Nggwon nggu ka.
63001010	Ka̱ a̱yin bai ma̱ a̱tung sot á̱niet khwi nyin ji, a̱wot tyiet nggu hu si̱ vwuon ma̱ng si̱ Kristi tyiet a̱ni, nyi yok san gu nang a̱nietchen a̱ni a̱gbang nyin ka, ku nyi byiat gu nang a̱na̱nyiuk a̱ yet a̱tyu khwi a̱ni bah.
63001011	Mat konyan wa byiat tangka̱i a̱tyu a̱wa nang a̱na̱nyiuk a̱ yet a̱tyu khwi a̱ni, ku fa a̱ mun a̱pyia̱ dundung ma̱ng a̱tyu tyiet a̱ka̱laa a̱wa, ma̱ng a̱ka̱tuk nta̱m nggu wu.
63001012	N byia̱ nkyang ma̱ a̱di̱di̱t n na ntak ma̱ng a̱nyin a̱ni. A̱wot n na ndyuut nyin dyo mami wusika bah. Da̱ a̱kwonu a̱kya, n tyia̱ fwuo n na mbai n byiat nyin, n bu ndyiat ma̱ng a̱nyin a̱ghyi ma̱ng a̱ghyi, da̱nian a̱gwai nzi̱t na na̱ ka tyia̱ a̱jhyem.
63001013	Mman á̱na̱nyiuk a̱nap ang na nang A̱gwaza khai a̱ni, na̱ byat ang.
64001001	Nung Yoona, n gyet a̱niet khwop a̱niet a̱ni, nung gwa n dyuut wusika jini, ta̱m dyo da̱ a̱vwuo Gayut, a̱gi̱ngi̱ng a̱kpa̱ndang nung wu nang n chat mami a̱chuchuk a̱ni.
64001002	A̱kpa̱ndang nung wu nang n chat a̱ni, n tyia̱ fwuo da̱ A̱gwaza a shya̱ ma̱ng a̱ka̱nka̱ra̱ng vam, a̱wot kuzang kyang naat cha̱chaat da̱ a̱vwuo ang, ma̱nang nwuak a̱chuchuk ang hu meang nnaat cha̱chaat a̱ni.
64001003	N shya̱ ma̱ng a̱gwai za̱m, mat nang n fa̱k á̱niet tyiet á̱ghyang mbai, ba̱ si̱ tak ma̱ng a̱nung si̱sak ji a nnyia̱ tsotswat di̱ khwi a̱chuchuk tyiet Kristi hu, a̱wot a si̱ ya a̱son di̱ khwi a̱chuchuk a̱wa a̱ni.
64001004	Kuzang jen nang n fa̱k mman nung na khwi a̱chuchuk wu, ku ni̱ tyia̱ nung a̱lyia̱ sai a̱ swak kuzang kyang.
64001005	A̱kpa̱ndang nung wu nang n chat a̱ni, a ka̱n beang á̱niet khwi nzi̱t ba, ba̱ yet á̱niet tyiet ba̱ chong á̱ shei A̱sham nkhang ka a̱ni, ku nang ba̱ ngyet á̱nietchen bya da̱ a̱vwuo ang a̱ni. Beang huni tak nang a ngyet a̱tsotswat a̱tyu khwi Yesu wa.
64001006	Á̱niet a̱bya nang a beang a̱ni, ba̱ ka̱n tak ma̱ng á̱niet khwi ba ba̱ shya̱ a̱ji a̱ni, si̱sak nang a nchat á̱niet khwi ba ba̱t a̱ni. Ma̱sa̱kut, ya a̱son ma̱ng beang ntangka̱i á̱niet tyiet a̱nia ma̱ a̱chyet mba ka mi̱ fwuo nyiung, ma̱nang ku myim A̱gwaza a̱ni.
64001007	Mat á̱niet bani ni̱ ghwut a̱chyet mba ka da̱nian ba̱ ka nyia̱ Yesu ta̱m hwa. A̱wot ba̱ ni̱ saai beang da̱ a̱vwuo á̱niet nwai khwi A̱gwaza bah.
64001008	Mat a̱nia, ku yet ta hwa zi̱ beang á̱niet a̱bya, zi̱ ka yet á̱kpa̱ndang ta̱m dundung ma̱ng a̱mba nang ba̱ ni̱ ntyiet a̱chuchuk wu a̱ni.
64001009	N wa ka̱n dyuut sot á̱niet khwi ma̱ a̱keang nyin ji wusika. A̱wot Diyotari̱fi̱t ni̱ lak shim tyok nzi̱t hu, mat a̱ ni̱ chat yet a̱kwak a̱son á̱niet khwi.
64001010	Mat a̱nia, ki̱ n mbai da̱ a̱vwuo nyin, n na tyai á̱ka̱tuk nkyang nang Diyotari̱fi̱t nyia̱ a̱ni kpa̱sai, ma̱ng á̱ka̱tuk a̱hyiak nang gu mbat nzi̱t a̱ni. A̱wot si̱ a̱hwa maai gu bah, a̱ bu ni̱ lak san á̱na̱nyiuk ba, ba̱ yet á̱niet tyiet ba̱ chong á̱ shei A̱sham nkhang ka a̱ni. A̱wot kyang ku swak a̱nia ma̱ng yet a̱ka̱tuk a̱ni, huhwa yet; a̱ bu ni̱ vwuong á̱niet khwi ba ba̱ chat san á̱niet tyiet bani a̱ni. A̱ bu ni̱ chat a̱ fi̱n á̱niet khwi a̱bya ba̱ chat beang á̱niet tyiet ba a̱ni, á̱ ghwut ndyo mami sot á̱niet khwi ji.
64001011	Nwan Gayut, a̱kpa̱ndang nung nang n chat a̱ni, yok khwi a̱ka̱tuk za̱kwa wuni bah. Da̱ a̱kwonu a̱kya, khwi a̱tan za̱kwa wu wa. Mat a̱tyu a̱ nyia̱ a̱tan nkyang a̱ni, ku tak nang gu ngyet a̱si̱ A̱gwaza wa. Ma a̱nia wa, a̱tyu a̱ ma nyia̱ á̱ka̱tuk nkyang a̱ni, ku tak nang gu ndyen A̱gwaza bah, ku ma̱ chunchwiit.
64001012	A̱wot tazwa Di̱mi̱ti̱ri̱yut, konyan lyiat a̱tan a̱lyiat da̱ nggu, a̱wot a̱ ni̱ khwi a̱chuchuk wu, ku tak nang gu ngyet a̱tan a̱yin a̱ni. Nzi̱t meang, zi̱ nwuak sheda nang gu ngyet a̱tan a̱yin wa. A̱wot a lyen nang sheda nzi̱t hu ngyet a̱tsak a̱lyiat wa.
64001013	N byia̱ nkyang ma̱ a̱di̱di̱t n na tak ma̱ng a̱nwan a̱ni, a̱wot n chat n dyuut ang ndyo mi̱ wusika bah.
64001014	Mat n tyia̱ fwuo ka̱ á̱ labeang bah, n na ndi nyin, a̱wot zi̱ na lyiat ma̱ng á̱ghyang a̱ghyi ma̱ng a̱ghyi.
64001015	Yok A̱gwaza a̱ nwuak ang swat nyinyang. A̱mgba̱m á̱kpa̱ndang ang ba a̱ji mi̱ sot á̱niet khwi ji byat ang. Ma̱sa̱kut, byat á̱kpa̱ndang nzi̱t ba, ba̱ shya̱ mi̱ sot á̱niet khwi ji a̱ja a̱ni, konyan ma̱ng konyan.
65001001	Nung Yahuda, a̱khwo Yesu Kristi, n gyet a̱na̱nyiuk Yakubu. Nung gwa n dyuut nyin wusika jini. N dyuut nyin, a̱mgba̱m á̱niet ba nang A̱gwaza a̱ yet A̱tyia̱ yei a̱ni; á̱si̱ ba ba̱ bu mun á̱pyia̱ ma̱ng a̱nggu A̱gwaza, a̱ yet A̱tyia̱ wu a̱ chat ba ba̱t, a̱ si̱ bu tyia̱ mba mbwak Yesu Kristi gu ka chok ba a̱ni.
65001002	Yok A̱gwaza a̱ fa̱k kunak nyin, a̱ nwuak nyin swat nyinyang, ma̱ng chat á̱ghyang gba̱mgbam.
65001003	Nyin á̱kpa̱ndang nung ba nang n chat a̱ni, ku nang n da̱p sak n dyuut nyin wusika jini tazwa san sang sangba̱p nang zi̱ byia̱ mami Yesu a̱ni. A̱wot ma̱ninika, n si̱ bu ndi ku yet nung ta hwa n dyuut nyin a̱lyiat a̱ghyang, da̱nian n ka ntyia̱ nyin gba̱gbak, nyi kwan nyi chok tyiet nwuak a̱chuchuk nzi̱t hu, nang A̱gwaza tyia̱ á̱za̱za̱rak á̱niet khwi nggu ba ndyo mbwak da̱ a̱ka̱nyiung, si̱ nat sang sangba̱p a̱ni.
65001004	N tak nyin a̱lyiat nani, mat á̱ka̱tuk á̱niet nshya̱ ba̱ bang á̱ nwuai mi̱ susot á̱niet khwi nyin ji. Ba̱ shyak tyiet shok hu nyia̱ mat nang A̱gwaza nfa̱k shok zi̱t gba̱mgbam, ku fa nang zi̱ byia̱ a̱wat zi̱ nyia̱ a̱shi̱shi̱k nyia̱ nang a̱ka̱la̱m a̱ni. Á̱ wa ka̱n dyuut shi̱ri̱ya tangka̱i á̱niet a̱ja, neet gbangbang, mat ba̱ fwuo Yesu Kristi, a̱tyu a̱ yet A̱gwaza ma̱ng A̱tyoli nzi̱t wu ma̱ nyin nggu a̱ni.
65001005	Ma̱ninika, n chat n jhyung nyin, ku nang nyi wa ka̱n dyen tyiet huni a̱ni, nang A̱gwaza ku nghwut ma̱ng á̱niet Isi̱rela ba ma̱ a̱byin Ma̱sa̱r ka. Ba̱ si̱ shot mi̱ khwo hu a̱ni. A̱wot a̱mgba̱m ma̱ng a̱nia, á̱ si̱ labeang bah, a̱ si̱ hyaai á̱niet ba̱ nwai yong di̱ nwuak fwuo da̱ a̱nggu a̱ni.
65001006	A̱wot n bu chat n jhyung nyin a̱yaata̱m tswá A̱gwaza ba, ba̱ ku lak ba̱ng a̱vwuo yong tyok nang A̱gwaza ku nang mba a̱ni. Ba̱ si̱ ghwon a̱tsatsak a̱vwuo yong tyok mba wu nang á̱ nsak ba a̱ni. A̱gwaza ku la̱p mba ma̱ng a̱nyanyang. A̱ si̱ nyim ba mi̱ jaru ji̱ byia̱ lyin a̱ni. Á̱ sak ba a̱ja á̱ nfwuong mam nang A̱gwaza na nnyia̱ mba shi̱ri̱ya a̱ni.
65001007	Ma a̱nia wa, nyi bu jhyung kidee á̱niet Sodom ma̱ng Goma̱ra ma̱ng á̱niet a̱ka̱keang ba, ba̱ ku hyia̱k ba a̱ni. Ba̱ ku nyia̱ a̱shi̱shi̱k nyia̱ á̱ nchi̱ri̱ng. A̱wot á̱tyok ku khwat ma̱ng á̱tyok nang á̱nyiuk a̱ni. Mat a̱nia A̱gwaza si̱ hyaai á̱niet ma̱ a̱ka̱keang a̱bya ma̱ng long. A̱wot si̱ huni yet kidee shi̱ri̱ya A̱gwaza ji. Ji̱ na gba zi̱t di̱ swuo a̱bung mi̱ a̱nga̱ngak ndong sang sangba̱p hu a̱ni.
65001008	Ma a̱nia wa, á̱niet tyiet a̱ka̱laa bani, ba̱ ni̱ nyia̱ ba̱ byia̱ tyok nang ba̱ nwuan ma̱ a̱laat mba na a̱ni. A̱wot ba̱ ni̱ nyia̱ a̱shi̱shi̱k nyia̱. Ba̱ si̱ lak Tyok A̱gwaza hu. Ba̱ si̱ bu jhyuai tyok a̱yaata̱m tswá A̱gwaza ba.
65001009	A̱wot ku Mikailu a̱ yet a̱tyo nyiung ma̱ a̱cha̱chet a̱yaakwak a̱son a̱yaata̱m tswá A̱gwaza ba a̱ni, a̱ ku kwan a̱ san Tyok A̱gwaza hu ma̱ a̱pyia̱ nggu bah. Da̱ a̱kwonu a̱kya, a̱ si̱ nyia̱ ma̱ng A̱ta̱nyeang ka, “Ma̱ A̱gwaza wa ma̱nyin gu na nyia̱ ang shi̱ri̱ya!” (Si̱ huni ku bai di̱n jen nang Mikailu ku ngya fwuang ma̱ng A̱ta̱nyeang da̱ a̱lyiat kwom Musa na a̱ni.)
65001010	A̱wot á̱niet tyiet a̱ka̱laa bani ni̱ jhyuai, ba̱ nyia̱ lihyat di̱ nkyang nang ba̱ nwai fi̱k a̱ni. Ba̱ li nang nyam a̱yit ba̱ sang a̱di̱dam a̱ni. Ba̱ ni̱ nyia̱ kuzang kyang da̱ a̱ka̱nyiung nang fwuo mba na fuut ba, ba̱ nyia̱ a̱ni. Nang ba̱ nnyia̱ nkyang nani a̱ni, ba̱ kwak pyipyia̱ mba a̱khwu kya.
65001011	Ku swan baa! Mat ba̱ khwi kidee za̱kwa Kayinu. Nggu wa ku hyat a̱na̱nyiuk nggu wu Abila. Ma a̱nia wa, á̱niet tyiet bani ni̱ shyuo á̱niet mat chat kurum ma̱nang Ba̱lam ku nyia̱ a̱ni. A̱wot ma̱nang Kora ma̱ng á̱niet nggu ba meang ku nnyia̱ a̱ni, ba̱ na kwi mat tyia̱ zat mba hu.
65001012	Jen nang á̱niet tyiet a̱ka̱laa bani mbang á̱ nwuai ba̱ ya kyayak mun á̱pyia̱ ma̱ng a̱nyin da̱ a̱di̱dam chat A̱gwaza a̱ni, ba̱ ni̱ tam, a̱wot da̱ mba ba̱ fwuong nsum bah. Ba̱ yet á̱ka̱tuk nang nfang mami a̱sa̱khwot na̱ na tyia̱ nyi ga̱u, nyi kwa nang kukwon a̱wak ni̱ nkwa di̱ nfang mami a̱sa̱khwot a̱ni. Ba̱ bu li nang á̱niet chok zón seap ba̱ sang nsum. Ba̱ chok ma̱ pyipyia̱ mba hwa. Ba̱ si̱ kai zón seap ji á̱ ghwon a̱ni. Ba̱ bu li nang á̱ni̱nian nang wun hyap á̱ kat di̱ mi̱n va za a̱ni. Ba̱ yet á̱buk á̱niet bya ba̱t. Ba̱ li nang a̱ka̱kwon na̱ kwi mi̱ njen a̱won, mat na̱ tyei sum bah. A̱wot á̱ si̱ nga a̱ka̱kwon a̱nia ma̱ng á̱ni̱nan ba á̱ weam a̱ni.
65001013	Ba̱ bu li nang ywan a̱sa̱khwot hu ku vwuot ma̱ng jhyip mi̱ kyai a̱sa̱khwot a̱ni. Ma̱nang ywan a̱sa̱khwot ni̱ nghwut ma̱ng ja̱fi̱k a̱ni, ma a̱nia wa, á̱niet bani ni̱ nghwut ma̱ a̱ka̱tuk nyia̱ sang nsum nchi̱ri̱ng. Ba̱ bu li nang á̱ta̱ngwat na̱ jhyam ma̱ tai a̱ni. Á̱niet bani, á̱ sak ba á̱ nfwuong a̱khwu ma̱ng a̱tsatsak a̱dyundyung ndyin sang sangba̱p.
65001014	Enok, a̱tyu a̱ ku shya̱ mi̱ nche a̱natat ji̱ neet da̱ A̱da̱mu a̱ni, a̱ ku tak á̱zanson tazwa á̱niet bani, nyia̱, “Nyi fa̱k! A̱gwaza a̱ yet A̱tyoli wu a̱ni, na bai ma̱ng a̱di̱di̱t á̱kpa chyikwop á̱za̱za̱rak a̱yaata̱m tswá nggu ba, nang á̱ si̱ mi̱n fang a̱ni bah.
65001015	Da̱nian gu ka nyia̱ shi̱ri̱ya nggu ji tazwa a̱mgba̱m á̱niet mi̱ swanta ba. A̱ na tak a̱bun a̱mgba̱m á̱niet ba̱ lak khwi nggu a̱ni, mat a̱mgba̱m a̱ka̱tuk nyia̱ nang ba̱ nyia̱ ba̱ njhyuai tyok nggu hu a̱ni; a̱wot mat a̱mgba̱m lihyat nang á̱niet nwai khwi nggu ba, ba̱ yet á̱niet a̱ka̱tuk nyia̱, ka̱n dyiat tazwa nggu a̱ni.”
65001016	Tangka̱i á̱niet tyiet a̱ka̱laa bani yet á̱niet kwop a̱dyii̱ng bya ma̱ng tyei á̱ghyang á̱niet a̱bun. Ba̱ ni̱ swan swat khwi di̱dang shyuo vam nang nfwuo mba na chat wa a̱ni. Ba̱ ni̱ tam tazwa á̱pyia̱ mba. Ba̱ ni̱ laai á̱ghyang á̱niet ma̱ng lyen a̱nu, da̱nian ba̱ ka shya̱ kyang ba̱ chat a̱ni.
65001017	A̱wot nyin, á̱kpa̱ndang nung ba nang n chat a̱ni, ku yet ta hwa nyi jhyung nkyang na nang a̱yaata̱m Yesu Kristi ba ku shei á̱zanson a̱ni.
65001018	Ba̱ ku tak ma̱ng a̱nyin nyia̱, “Di̱ ngaan jen wu, á̱ na byia̱ á̱niet ba̱ na jhyuai Tyok A̱gwaza hu ma̱ng a̱nyin a̱ni. Ba̱ fa ba̱ khwi shyuo vam á̱pyia̱ mba ji, ji̱ nwai yet si̱ khwi A̱gwaza a̱ni.”
65001019	Á̱niet bani bya yet á̱niet ba̱ chong ma̱ng ghai á̱ghyang ma̱ nyin di̱ susot a̱ni. Ba̱ ni̱ khwi di̱dang nkyang da̱ a̱ka̱nyiung nang nfwuo mba na fuut ba ba̱ nyia̱ a̱ni, mat ba̱ byia̱ A̱za̱za̱rak Ntswa A̱gwaza wu bah.
65001020	A̱wot nyin, á̱kpa̱ndang nung ba nang n chat a̱ni, ku yet ta hwa nyi ni̱ mbeang á̱ghyang nyin chet mami a̱tsatsak a̱za̱za̱rak nwuak fwuo nyin hu di̱ Kristi. Nyi bu ni̱ nnaai A̱gwaza mami chet A̱za̱za̱rak Ntswa.
65001021	Nyi bu ni̱ nchok á̱pyia̱ nyin. Nyi yong mi̱ chet mami chat A̱gwaza hu. Nyi bu ni̱ nswan, nyi fwuong jen nang A̱tyoli Yesu Kristi na mbwuok a̱ bai, da̱nian zi̱ ka swuan si̱ nat sang sangba̱p dundung ma̱ng a̱nggu, mat nang gu nfwuong kunak zi̱t a̱ni.
65001022	A̱wot ku yet ta hwa, nyi fa̱k kunak á̱niet ba̱ teap di̱ nwuak fwuo mba hu di̱ Kristi a̱ni.
65001023	Nyi san á̱ghyang á̱niet nang nyi wa ya̱kpa̱i mba ghwut ndyo ma̱ a̱nga̱ngak ndong shi̱ri̱ya A̱gwaza wu wa a̱ni. Nyi bu fa̱k kunak á̱ghyang á̱niet. A̱wot nyi ta̱bam ma̱ng a̱shi̱shi̱k nyia̱ mba wu. Nyi bu lak li a̱ka̱tuk nyia̱ mba wu, a̱ byian swat mba hu a̱ni.
65001024	Ma̱ninika, yok a̱mgba̱m a̱kyenkyai shi a̱ yet a̱si̱ A̱gwaza a̱ni, nggu wa maai a̱ byia̱k nyin nyi du ga̱u; a̱wot a̱ bu bai ma̱ng a̱nyin ma̱ng a̱gba̱ndang a̱gwai mami a̱kyenkyai shi nggu wu nang á̱niet sang a̱bun a̱zaghyi nggu a̱ni.
65001025	Yok a̱mgba̱m a̱kyenkyai shi a̱ yet a̱si̱ nggu, nggu ma̱nyin gu a̱ yet A̱gwaza a̱ni, nggu wa yet A̱tyusan zi̱t, mat Yesu Kristi A̱tyoli nzi̱t wu. Yok a̱mgba̱m a̱kyenkyai shi, yet, chet, ma̱ng tyok, ku yet si̱ nggu hwa, neet nang á̱ ka̱n tsa nche bah, ba̱ng bai ma̱nini, ma̱ng si̱ nat sang sangba̱p! Samba̱rka!
66001001	Ta̱m jini ja nang A̱gwaza nwuak Yesu Kristi, gu ka tyai á̱khwo nggu ba nkyang na̱ na bai di̱ mi̱n byian jen a̱ni. Yesu Kristi meang si̱ ta̱m a̱ta̱m tswa A̱gwaza gu tyai nung Yoona, a̱khwo nggu wu ndyo, ma̱ a̱ma̱bwoi.
66001002	A̱wot Yoona si̱ tak kuzang kyang nang gu li a̱ni, ma̱ cha̱chaat. Ta̱m jini ja yet a̱lyiat A̱gwaza na ma̱ng sheda di̱ nkyang nang Yesu Kristi hyia̱, a̱ si̱ nyia̱ a̱ni.
66001003	A̱gwaza na nwuak a̱tyu a̱ fang á̱niet khwi á̱lyiat nani na̱ na bai á̱zanson a̱ni a̱li̱ba̱rka. A̱wot a̱mgba̱m á̱niet ba̱ fwuong, ba̱ si̱ nyia̱ ta̱m ma̱ng á̱lyiat na nang á̱ hyia̱ a̱ni, A̱gwaza na nang ba a̱li̱ba̱rka meang, mat jen ji bai kpa̱mkpaan!
66001004	Nung Yoona, Nung gwa n dyuut nyin wusika jini; nyin susot á̱niet khwi a̱natat, nyi shya̱ mi̱ fam a̱byin A̱siya a̱ni. Yok A̱gwaza a̱ fa̱k shok nyin, a̱ bu nwuak nyin swat nyinyang, ku neet da̱ a̱vwuo nggu; a̱tyu a̱ nshya̱ kuzang jen; a̱ nshya̱ ma̱nini, nggu wa ku nshya̱ gbangbang. Byat huni bu neet da̱ a̱vwuo Tswá a̱natat A̱za̱za̱rak Ntswa a̱ja, ji̱ shya̱ a̱zaghyi a̱gba̱ndang chuk Tyok A̱gwaza a̱ni.
66001005	Byat hu si̱ bu neet da̱ a̱vwuo Yesu Kristi. Nggu wa yet a̱tsotswat a̱tyu a̱ nwuak sheda tazwa nkyang nani a̱ni. Nggu wa si̱ bu yet a̱tyu nang A̱gwaza tsa ta̱ngam ma̱ng swuan ma̱ á̱niet ba̱ ka̱n kwi a̱ni. Nggu wa bu nyia̱ tyok tazwa a̱mgba̱m á̱gwam swanta ba. Yok a̱mgba̱m a̱kyenkyai shi a̱ yet si̱ ngguu. Mat a̱ chat zi̱t, a̱ si̱ ti̱n zi̱t ma̱ a̱ka̱tuk nyia̱ nzi̱t wu, di̱ nwuak a̱sok nggu na da̱nian zi̱t.
66001006	Nggu wa tyia̱ nzi̱t, zi̱ ngyet a̱yaapris ma̱ng mman Tyok da̱nian A̱gwaza a̱ yet A̱tyia̱ nggu wu a̱ni. Yok a̱mgba̱m shi ma̱ng chet ku yet si̱ nggu si̱ nat sang sangba̱p, Samba̱rka!
66001007	Nyi li! A̱ chorop ma̱ng á̱ni̱nian shi neet mi̱ kyai tswazwa a̱ chobai! A̱wot konyan na li nggu ma̱ng á̱ghyi, bi̱ri̱ng ma̱ng á̱niet ba̱ ku chyui ngguu ma̱ng zwang a̱ni. A̱wot a̱mgba̱m á̱niet swanta ba, ba̱ na twei ma̱ng byian fwuo da̱nian shi̱ri̱ya nggu ji. A̱tsak a̱lyiat, a̱nia wa ku na ndi! Samba̱rka!
66001008	A̱gwaza a̱ yet A̱tyoli a̱ni nyia̱, “Nung gwa gyet A̱lfa ma̱ng Omega, A̱son ka ma̱ng A̱ngaan ka. N shya̱ ma̱ninika, n ku nshya̱ gbangbang, a̱wot n bu nchobai. Nung gwa ngyet A̱tyu a̱ byia̱ a̱mgba̱m Tyok a̱ni!”
66001009	Nung Yoona, a̱na̱nyiuk nyin mi̱ khwi Kristi Yesu ma̱ng a̱kpa̱ndang nyin wu mi̱ ya̱shuk, a̱wot mi̱ Tyok A̱gwaza, mi̱ gbang a̱lyia̱ ma̱ng nyap fwuo nang Yesu ngyorong nzi̱t a̱ni. Á̱ ku ta̱bat nung á̱ nat ndyo ma̱nyin nung ma̱ a̱byin a̱ka̱wa̱tyia̱ a̱sa̱khwot nang á̱ ngyei Batmot a̱ni; mat shei a̱lyiat A̱gwaza ma̱ng sheda nang n nwuak tazwa Yesu a̱ni.
66001010	A̱tuk Ladi nang n shya̱ di̱ kwok A̱gwaza ntong mami A̱za̱za̱rak Ntswa; mi̱ di̱ yong a̱hwa, n si̱ fa̱k a̱nwuat a̱ghyang a̱ma̱nta nung ma̱ jenjai nang a̱gwa kya á̱ tyiap a̱ni!
66001011	A̱nwuat ka si̱ nyia̱, “Lyuut a̱mgba̱m kyang nang a na li a̱ni mami ta̱ka̱da, a ta̱m ndyo ma̱ susot á̱niet khwi a̱natat ba̱ shya̱ ma̱ a̱ka̱keang A̱fisut, Sa̱mi̱runa, Bi̱rgamum, Tiyata̱ra, Sa̱disu, Fila̱defiya, ma̱ng La̱wudikiya!”
66001012	Jen nang n bwuak n di a̱tyu a̱ lyiat ma̱ng a̱nung a̱ni, n si̱ ndi á̱ga̱nga̱ng chuchuk zi̱nariya saai fí̱tila a̱natat.
66001013	A̱wot ma̱ a̱ka̱wa̱tyia̱ á̱ga̱nga̱ng chuchuk saai fí̱tila ji, n si̱ ndi a̱yin gu yong a̱ li nang Nggwon A̱tyubishyi a̱ni; nang gu kup a̱junjung a̱toot, a̱ si̱ la̱p a̱zwuan zi̱nariya di̱n fi̱ri̱ng nggu hu.
66001014	A̱pyia̱ nggu ka ma̱ng pyia̱ nggu hu sai ma̱ kyenkyai a̱nkyai nang a̱lulo, ku taan a̱ni! A̱wot á̱ghyi nggu ba li mya̱ra̱m nang a̱lya̱ra̱p ndong a̱ni!
66001015	Kpai a̱ti̱tak gu ji si̱ ya á̱ghyi mya̱myat nang a̱shong ntswam nang á̱ ti̱n mi̱ ndong fwu á̱ si̱ shok a̱ni! A̱wot a̱nwuat nggu ka si̱ khwom nang a̱gbi̱gba̱k a̱sa̱khwot a̱ni!
66001016	A̱ si̱ ba̱ng á̱ta̱ngwat a̱natat di̱ mbwak yak gu hu. A̱wot a̱junjung tswat a̱ byia̱ nunu feang ku ya ba̱t a̱ni, si̱ ghwut a̱bwonu nggu ka! A̱wot a̱ghyi nggu ba si̱ sai ma̱ kyenkyai a̱nkyai nang mam ni̱ nsai a̱ta̱mam a̱ni!
66001017	Nang n di gu a̱ni, n si̱ nkwa a̱zaghyi nggu ma̱nang kwom a̱ni. A̱wot a̱ si̱ sak bwak yak gu hu da̱ nung, a̱ si̱ nyia̱, “Yok fa̱k a̱wun bah! Nung gwa ngyet A̱son ka, ma̱ng A̱ngaan ka.
66001018	Nung gwa ngyet a̱tyu a̱ swuan a̱ni. N ka̱n khwu, a̱wot ma̱ninika, n shya̱ ma̱ng swuan, si̱ nat sang sangba̱p! N byia̱ tyok tazwa A̱khwu ma̱ng A̱bi, ka̱ yet a̱vwuo nswat á̱niet ba̱ ka̱n kwi a̱ni.
66001019	“Mat a̱nia, ma̱ninika, lyuut nkyang nang a ka̱n di a̱ni, mbeang a̱mgba̱m nkyang na̱ shya̱ ma̱nini a̱ni, ma̱ng á̱si̱ na̱ na bai á̱zanson a̱ni.
66001020	Kyang ku shya̱ di̱ niat nang á̱ta̱ngwat a̱natat nang a li di̱ mbwak yak nung hu fa a̱ni, ma̱ng á̱ga̱nga̱ng chuchuk zi̱nariya saai fí̱tila a̱natat a̱ja, huhwa hu nang á̱ tyai: Á̱ta̱ngwat a̱natat a̱nia, ni̱nia yet kidee a̱yaata̱m tswá A̱gwaza susot á̱niet khwi a̱natat ji. A̱wot á̱ga̱nga̱ng chuchuk zi̱nariya saai fí̱tila a̱natat ji mameang, si̱ yet kidee susot á̱niet khwi a̱natat ja.”
66002001	“Lyuut a̱ta̱m tswa A̱gwaza wusika jini, gu nwuak sot á̱niet khwi ba̱ shya̱ A̱fisut a̱ni. Ta̱m jini neet da̱ a̱vwuo a̱tyu a̱ ba̱ng á̱ta̱ngwat a̱natat na di̱ mbwak yak gu hu; a̱wot a̱ bu chong ma̱ a̱ka̱wa̱tyia̱ á̱ga̱nga̱ng chuchuk zi̱nariya saai fí̱tila a̱natat ji a̱ni.
66002002	N dyen a̱mgba̱m nta̱m nang nyi nyia̱ a̱ni. N di kwan ma̱ á̱pyia̱ nyin hu, ma̱ng si̱sak nang nyi ngbang a̱lyia̱ ma̱ng nyap fwuo a̱ni. N dyen nang nyi nnyap fwuo ma̱ng á̱ka̱tuk á̱niet bah. Nyi si̱ mak á̱niet ba̱ kyiak á̱pyia̱ mba nang a̱yaata̱m Yesu a̱ni; a̱wot da̱ mba ba̱ yet a̱nia wa bah. Nyi si̱ shya̱ nang ba̱ yet á̱niet bwoi a̱ka̱laa bya.
66002003	N dyen nang nyi ngbang a̱lyia̱, nyi si̱ nyap fwuo, nyi si̱ swuo a̱bung da̱nian nung. Nyi si̱ yong mi̱ chet di̱ nwuak a̱chuchuk nyin hu.
66002004	A̱mgba̱m ma̱ng a̱nia, n byia̱ a̱dyii̱ng da̱ nyin. Nyi bu chat nung ku á̱ghyang nyin nang nyi ku ntsa a̱ni bah.
66002005	Nyi nyia̱ a̱di̱dam tyan nang nyi nkwa a̱ni. Nyi ghwon a̱ka̱tuk nyia̱ nyin wu. Nyi nyia̱ nta̱m nung na di̱ si̱sak nang nyi ku ntsa a̱ni. Kalak, n na mbai n ba̱ nkyiak a̱ga̱nga̱ng chuk saai fi̱tila nyin wu da̱ a̱vwuo nswat nji ka ma̱ á̱niet khwi ba.
66002006	A̱wot nyi shya̱ shok di̱ kyang nyiung. Mat nang nyi ndak á̱ka̱tuk nta̱m A̱ni̱kolatawa, ma̱nang n dak na a̱ni.
66002007	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni! Konyan wa swuo chet swanta hu a̱ni, a̱ na ya sum a̱kwon nswuan ka̱ shya̱ ma̱ a̱byin A̱gwaza ka a̱ni!
66002008	“Lyuut a̱ta̱m tswa A̱gwaza wusika jini, gu nwuak sot á̱niet khwi ba̱ shya̱ Sa̱mi̱runa a̱ni. Ta̱m jini neet da̱ a̱vwuo a̱tyu a̱ yet A̱son ka, a̱ si̱ bu yet A̱ngaan ka a̱ni; a̱tyu a̱ ku khwu, a̱wot ma̱nini a̱ shyip, a̱ si̱ doot ma̱ng swuan ma̱ á̱niet ba̱ ka̱n kwi a̱ni!
66002009	N dyen swuo a̱bung nyin hu ma̱ng kunak nyin hu. A̱mgba̱m ma̱ng a̱nia, nyi byia̱ zwá! N dyen tyam nang á̱niet ba lak li nyin tyam nyin a̱ni. Ba̱ kyiak pyipyia̱ mba nang á̱tsatsak A̱yahudawa bya a̱ni. A̱wot A̱yahudawa bya ba̱ yet bah; ba̱ yet sot tutu a̱tung A̱ta̱nyeang ja.
66002010	Nyi yok fa̱k a̱wun a̱bung nyi na swuo a̱ni bah. A̱ta̱nyeang ka na tyia̱ á̱ghyang nyin mi̱ jaru, da̱nian á̱ ka mak nyin. Nyi na bwuo mam swak nang nyi swuo a̱bung. A̱wot ka̱ nyi yong chi̱k di̱ nwuak a̱chuchuk nyin hu, ku nang á̱ hyaai nyin wa; n na nkup nyin bung tyok ji̱ yet zang nswuan a̱ni.
66002011	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k, a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni! A̱tyu a̱ swuo chet swanta hu a̱ni, a̱khwu a̱ka̱feang ma̱ a̱nga̱ngak tswa ndong sang sangba̱p na shya̱ nggu bah; ku ma̱ chunchwiit!
66002012	“Lyuut a̱ta̱m tswa A̱gwaza wusika jini, gu nwuak sot á̱niet khwi ji shya̱ Bi̱rgamum a̱ni. Ta̱m jini neet da̱ a̱vwuo a̱tyu a̱ ba̱ng tswat ji̱ byia̱ nunu feang ku ya ba̱t a̱ni:
66002013	N dyen nyi shya̱ da̱ a̱vwuo nang A̱ta̱nyeang nnyia̱ tyok a̱ni. A̱mgba̱m ma̱ng a̱nia, nyi si̱ yong chi̱k di̱ nwuak a̱chuchuk da̱ a̱lyoot nung. Da̱ nyin, nyi bwuok lilyim di̱ nwuak a̱chuchuk nyin hu da̱ nung bah; ku nang á̱ ku nhyat Antibat a̱tsotswat a̱tyu shei a̱lyiat nung wu mami nyin, da̱ a̱vwuo nang A̱ta̱nyeang nshya̱ a̱ni.
66002014	A̱mgba̱m ma̱ng a̱nia, n byia̱ a̱dyii̱ng ma̱ chunchwiit nang n kwop tazwa nyin a̱ni. Nyi byia̱ á̱ghyang á̱niet ma̱ nyin ba̱ tyiet tyiet Ba̱lam. Nggu wa yet a̱tyu a̱ ku tyiet Ba̱lak si̱sak gu na ndaai á̱niet Isi̱rela ba, ba̱ kwa a̱ni. A̱ si̱ tyiet ba ba̱ nyia̱ a̱ka̱tuk nyia̱ mat ya kyayak nang á̱ ku neap nghwughwu a̱yaagwaza sang swuan nang za̱nang a̱ni, ma̱ng nyia̱ a̱shi̱shi̱k nyia̱.
66002015	Ma a̱nia wa, nyi bu byia̱ á̱ghyang á̱niet ba̱ tyiet tyiet A̱ni̱kolatawa a̱ni.
66002016	Nyi ghwon a̱ka̱tuk nyia̱ nyin wu; kalak n na mbai da̱ a̱vwuo nyin ma a̱nggang, n nyia̱ zwang ma̱ng á̱niet ba̱ tyiet tyiet a̱ka̱laa a̱hwa, ma̱ng swáng á̱lyiat a̱bwonu nung ji, ji̱ tyam nang tswat a̱ni.
66002017	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k, a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni! Konyan wa swuo chet swanta hu a̱ni, n na nang gu a̱za̱za̱rak ‘mana’ nang á̱ niat Ma A̱gwaza tswazwa a̱ni. N bu na nang gu a̱sai a̱fang nang á̱ ndyuut a̱lyoot a̱fai tazwa a̱ni. Á̱ mbyia̱ a̱tyu a̱ na fi̱k a̱lyoot ka a̱ni bah; si̱ a̱tyu a̱ san a̱fang ka a̱ni.
66002018	“Lyuut a̱ta̱m tswa A̱gwaza wusika jini, gu nwuak sot á̱niet khwi ji shya̱ Tiyata̱ra a̱ni: Ta̱m jini neet da̱ a̱vwuo Nggwon A̱gwaza, a̱ byia̱ tswá á̱ghyi ji̱ ya á̱ghyi ma̱ mya̱myat nang a̱lya̱ra̱p ndong a̱ni. A̱wot kpai a̱ti̱tak nggu ji ya á̱ghyi nang a̱ka̱nka̱ra̱ng a̱shong ntswam nang á̱ shok a̱ni!
66002019	N dyen a̱mgba̱m nkyang nang nyi nyia̱ a̱ni. N di si̱sak nyi nchat á̱ghyang a̱ni, nwuak a̱chuchuk nyin hu, nyia̱ nta̱m nyin hu, ma̱ng gbang a̱lyia̱ ma̱ng nyap fwuo nyin hu. A̱wot n di nyi ya a̱son nchi̱ri̱ng di̱ nyia̱ a̱mgba̱m nkyang nani.
66002020	A̱wot n byia̱ a̱dyii̱ng ma̱ng a̱nyin, nang nyi nshim a̱byii̱k a̱wa nang á̱ ngyei ‘Jezibel’ a̱ni, a̱ yei a̱pyia̱ nggu a̱ta̱m a̱kwonu A̱gwaza. Mami tyiet gu hu, a̱ tyei á̱khwo nung ba ba̱ teap! A̱ si̱ tyiet ba ba̱ nyia̱ a̱shi̱shi̱k nyia̱, ba̱ bu ya kyayak ku yet za̱nang nang á̱ neap nghwughwu a̱yaagwaza sang swuan a̱ni.
66002021	N ku nwuak gu jen, gu ghwon a̱shi̱shi̱k nyia̱ nggu wu. A̱wot a̱ si̱ lak.
66002022	Mat a̱nia, n na ntyia̱ a̱ka̱tuk nzwan a̱ ta̱bat Jezibel ma̱ng á̱niet ba̱ katnaan ma̱ng a̱nggu a̱ni; ba̱ swuo a̱bung ba̱t, si̱ nang ba̱ ghwon khwi vak a̱ka̱tuk nyia̱ Jezibel hu.
66002023	N na hyaai á̱niet ba̱ khwi tyiet gu hu a̱ni. A̱wot a̱mgba̱m á̱niet khwi ba na lyen, nang nung gwa ngyet a̱tyu a̱ zop fwuo ma̱ng a̱di̱dam konyan a̱ni! Mat a̱nia, n na ntan konyan zang ma̱ cha̱chaat ma̱ng ta̱m hu nang gu nyia̱ a̱ni.
66002024	A̱wot nyin á̱kum á̱niet khwi ka nyi shya̱ mi̱ Tiyata̱ra, nyi lak khwi tyiet a̱ka̱laa Jezibel hu (A̱ka̱laa nang á̱niet khwi Jezibel ba ngyei, ‘a̱chuchuk a̱ shya̱ gbang di̱ niat’; tyiet nggu hu ku yet si̱ A̱ta̱nyeang a̱ni). N bu na nchat n nwuak nyin doka jhyang bah.
66002025	A̱wot nyi khwi a̱tsatsak tyiet nang nyi shya̱ a̱ni shansham, si̱ nang n bai.
66002026	A̱mgba̱m á̱niet ba̱ swuo chet swanta hu, ba̱ si̱ bu nyia̱ nta̱m ma̱ng á̱lyiat nung na si̱ nat sangba̱p swuan mba ji a̱ni; bibya n na ntyia̱ mba ba̱ nyia̱ tyok tazwa a̱mgba̱m nnwap mi̱ bibyin swanta hu dundung ma̱ng a̱nung!
66002027	Ba̱ na nyia̱ tyok tazwa a̱mgba̱m nnwap swanta na ma̱ng shan ntswam. A̱wot ba̱ tsot ba á̱ fwuoi nang á̱ ni̱ nfwuoi a̱la̱n nang á̱ nok ma̱ng lyem a̱ni.
66002028	Ba̱ na byia̱ tyok ma̱ cha̱chaat ma̱nang A̱tyia̱ nung wu nnang nung a̱ni. N bu na nang mba a̱na̱ndan, a̱ yet a̱ta̱ngwat ka̱ ni̱ ghwut mi̱ shong a̱tson a̱ni!
66002029	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k, a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni!”
66003001	“Lyuut a̱ta̱m tswa A̱gwaza wusika jini, gu nwuak sot á̱niet khwi ji shya̱ Sa̱disu a̱ni: Ta̱m jini neet da̱ a̱vwuo a̱tyu a̱ byia̱ tswá A̱gwaza a̱natat ma̱ng á̱ta̱ngwat a̱natat a̱ni: N ndyen nta̱m nang nyi nyia̱ a̱ni; á̱ nwuan nyin ta̱usa nang á̱tsotswat á̱niet khwi a̱ni. A̱wot nyi yet nkwom nia mami!
66003002	Nyi shyip! Nyi tyia̱ swat khwi A̱gwaza nyin hu ku bwat a̱ni chet, kalak ku du khwu! N shya̱ nang nta̱m nyin na ntat si̱sak nang A̱gwaza nung wu nchat a̱ni bah.
66003003	Nyi jhyung tyiet nang nyi ku tsa fa̱k, nyi si̱ nwuak a̱chuchuk a̱ni. Nyi ba̱ng tyiet hu gi̱ngi̱ng. Nyi ghwon a̱ka̱tuk nyia̱ nyin wu, nyi bu bwuok bai da̱ a̱vwuo nung! Ka̱ nyi lak shyip hu, n na mbai da̱ a̱vwuo nyin gba̱ngba̱ng di̱n jen nang nyi ndyen a̱ni bah; ma̱nang a̱tang ni̱ mbai a̱ni.
66003004	A̱mgba̱m ma̱ng a̱nia, á̱ mbyia̱ á̱niet khwi á̱ghyang ma̱ a̱da̱dei mi̱ Sa̱disu ba̱ ka̱n tyia̱ á̱pyia̱ mba a̱na̱ndyung ma̱ng a̱shi̱shi̱k nyia̱ bah. Bibya na khwi a̱sai a̱jhya̱jhyat a̱yaatoot, ba̱ chong dundung ma̱ng a̱nung, mat ba̱ maai a̱nia.
66003005	A̱mgba̱m á̱niet ba̱ swuo chet swanta hu a̱ni, á̱ na kup ba a̱sai a̱jhya̱jhyat a̱yaatoot! N na mak lyang lyulyoot mba hu mami Ta̱ka̱da Swuan hu bah. A̱wot n na ngyei lyulyoot mba hu a̱zaghyi A̱tyia̱ nung ka ma̱ng a̱yaata̱m tswá nggu ba; n tak nang ba̱ ngyet á̱si̱ nung bya!
66003006	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k, a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni!
66003007	“Lyuut a̱ta̱m tswa A̱gwaza wusika jini, gu nwuak sot á̱niet khwi ji shya̱ Fila̱defiya a̱ni: Ta̱m jini neet da̱ a̱vwuo a̱tyu a̱ yet a̱za̱za̱rak ma̱ng a̱chuchuk a̱ni. Nggu wa ba̱ng yaya tyok a̱gwam Da̱wuda wu. Ka̱ a̱ khwuk nyinyiit hu, a̱yin si̱ mi̱n nyim bah. A̱wot ka̱ a̱ ma nyim huu, a̱yin si̱ mi̱n khwuk bah.
66003008	N dyen a̱mgba̱m nkyang nang nyi nyia̱ a̱ni; nyi li, n ka̱n khwuk nyinyiit da̱nian nyin nang a̱yin si̱ mi̱n nyim a̱ni bah. N ndyen nyi byia̱ chet ma̱ chunchwiit. A̱mgba̱m ma̱ng a̱nia, nyi khwi á̱lyiat nung na; da̱ nyin, nyi fwuo lyen nung bah.
66003009	Nyi fa̱k! N na ntyia̱ á̱niet ba̱ yet á̱si̱ tutu a̱tung A̱ta̱nyeang a̱ni, ba̱ nyia̱ ba̱ yet á̱tsatsak A̱yahudawa a̱ni, a̱wot a̱nia wa ba̱ ndi bah. Ba̱ bwoi a̱ka̱laa nia. N na ntyia̱ mba ba̱ kpaat a̱khwukhwut a̱zaghyi nyin. A̱jawa ba̱ na ndyen nang nyin bya ngyet á̱niet nang n chat a̱ni.
66003010	Nang nyi ngbang a̱lyia̱ nyi si̱ nnyap nfwuo, nyi si̱ nkhwi doka nung ji a̱ni; mat a̱nia, n na nchok nyin di̱ a̱gba̱ndang jen mak ji̱ chobai tazwa a̱mgba̱m á̱niet mi̱ swanta ba, nang á̱ bye mak á̱niet ba̱ yet á̱si̱ mi̱ swanta ba a̱ni.
66003011	N chobai ma̱ninika! Nyi ba̱ng a̱chuchuk tyiet nyin wu gi̱ngi̱ng, kalak a̱ghyang a̱niet wa si̱ ba̱ ta̱wap bung tyok ji, ji̱ yet zang nyin ji a̱ni.
66003012	A̱mgba̱m á̱niet ba̱ swuo chet swanta hu a̱ni, A̱gwaza nung wu na tyia̱ ba̱ yet tsutsuung A̱mali Nwuat Za̱nang nggu ka! Da̱ mba, ba̱ na ghwut ba̱ ghwon A̱li Nwuat Za̱nang ka bah. N na ndyuut zwunzwuo a̱lyoot A̱gwaza nung ji da̱ mba; a̱wot ba̱ yet mman ma̱ a̱keang A̱gwaza nung ka! A̱keang kani kya yet Urusha̱lima fai nang A̱gwaza nung wu na ta̱m dyo neet tswazwa a̱ni. A̱wot n bu na ndyuut a̱lyoot a̱fai nung ka da̱ mba!
66003013	Konyan wa chat lyen a̱ni, yok gu myiai a̱fufwuo gu fa̱a̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni!
66003014	“Lyuut a̱ta̱m tswa A̱gwaza wusika jini, gu nwuak sot á̱niet khwi ji shya̱ La̱wudikiya a̱ni: Ta̱m jini ja neet da̱ a̱vwuo a̱tyu a̱ yet ‘Samba̱rka A̱gwaza’ a̱ni, a̱ bu yet a̱tsotswat ma̱ng a̱tsatsak a̱tyu a̱ nwuat sheda a̱lyiat A̱gwaza a̱ni! Nggu wa yet a̱tyin nang A̱gwaza mmat kuzang kyang mi̱ swanta hu a̱ni!
66003015	N dyen a̱mgba̱m nta̱m nang nyi nyia̱ a̱ni, nyi shi̱ri̱m bah. Da̱ nyin, nyi shwai bah. Ku á̱ wa nyia̱ nyi shi̱ri̱m ku nyi shwai wa gba̱m!
66003016	A̱wot mat nang nyi ngyet a̱kache nang a̱duduu a̱sa̱khwot a̱ni; nyi shi̱ri̱m bah, da̱ nyin nyi shwai bah; n bwat da̱dei n kwoi nyin a̱bwonu nung ka n gweam a̱ta̱usa!
66003017	Nyi nyia̱, ‘Zi̱ byia̱ zwá! Zi̱ byia̱ kuzang kyang nang zi̱ chat a̱ni! Zi̱ bu chat kyang bah!’ A̱wot nyi fi̱k nang nyi ngyet á̱buk á̱niet bah; kyang kunak, á̱niet a̱fi̱fan, ma̱ng á̱niet chong ka̱gbang!
66003018	Mat a̱nia, n tyia̱ nyin a̱lyiat; nyi san zi̱nariya nang á̱ fwu ma̱ng long a̱ni da̱ a̱vwuo nung, a̱wot nyi ka shya̱ a̱tsatsak nzwá. Nyi bu san a̱sai a̱yaatoot da̱ a̱vwuo nung, nyi nkup ka̱gbang nyin ji. A̱wot nyi bu san kan á̱ghyi, nyi ntyia̱ mi̱ tswá á̱ghyi nyin ji, mat nyi ka nwuan shansham!
66003019	N ni̱ ntyiet, n bu gba á̱niet ba nang n chat wa a̱ni. Mat a̱nia, nyi kwan ba̱t nyi ghwon a̱ka̱tuk nyia̱ nyin wu, nyi khwi A̱gwaza!
66003020	Nyi fa̱k! Di, nung gwa wu! N gyong a̱zanunyuo ka tsot nyinyiit hu. Ka̱ nyi fa̱k a̱nwuat nung ka, nyi si̱ khwuk nyinyiit hu; n na nnwuo, a̱wot zi̱ na ya kyayak dundung nang á̱kpa̱ndang á̱ghyang a̱ni.
66003021	A̱mgba̱m á̱niet ba̱ swuo chet swanta hu a̱ni, ba̱ na shya̱ a̱vwuo nswat tyok ma̱ng a̱nung; ma̱nang n ku nswuo chet swanta hu, n si̱ nswan ma̱ng A̱tyia̱ nung wu ma̱ a̱gba̱ndang chuk tyok nggu wu a̱ni!
66003022	Konyan wa chat lyen a̱ni, ku yet ta hwa gu myiai a̱fufwuo gu fa̱a̱k, a̱ bu fi̱k a̱lyiat nang A̱za̱za̱rak Ntswa A̱gwaza wu shei susot á̱niet khwi ji a̱ni!”
66004001	Nang si̱ huni nswak a̱ni, a̱jawa n si̱ kin di nyinyiit Ma A̱gwaza tswazwa nang á̱ nyiip a̱ni! A̱wot a̱nwuat ka nang n mi̱ nfa̱k a̱ni, ka̱ si̱ kaat ma̱ng a̱nung nang á̱ ni̱ ntyiap a̱gwa mi̱ chet a̱ni! A̱nwuat ka si̱ nyia̱, “Nyeak bai a̱ji! A̱wot n na ntak ang nkyang na̱ shya̱ á̱zanson nang ku yet ta hwa na̱ bai, ka̱ si̱ huni swak.”
66004002	A̱wot mi̱ di̱ yong a̱hwa, A̱za̱za̱rak Ntswa A̱gwaza si̱ nwuak nung chet, a̱wot n si̱ kin di a̱gba̱ndang chuk Tyok Ma A̱gwaza tswazwa nang a̱yin nswan da̱ nhu!
66004003	A̱tyu a̱ swan da̱ a̱gba̱ndang chuk tyok wu a̱ni, si̱ ya á̱ghyi mya̱myat nang a̱za̱za̱rak nfang nang á̱ ngyei jaspa ma̱ng ka̱naliyen a̱ni! A̱wot sai a̱fang a̱ghyang nang á̱ ngyei a̱mila a̱ni, si̱ ya á̱ghyi mya̱myat; ku si̱ tyong a̱gba̱ndang chuk tyok wu a̱ keang nang ma̱gaji malei a̱ni!
66004004	Chuchuk tyok swak nfeang ma̱ naai si̱ tyong a̱gba̱ndang chuk tyok a̱wa á̱ keang. A̱wot á̱niet khwop á̱niet ba̱ kup á̱sai a̱yaatoot ma̱ng bung tyok ji yet zi̱nariya a̱ni; konyan si̱ swan tazwa kuzang chuk tyok.
66004005	A̱mya̱ra̱m nza, ma̱ng a̱gbi̱ri̱ng nza, ma̱ng a̱gbai nza si̱ neet da̱ a̱gba̱ndang chuk tyok a̱ shya̱ ma̱ a̱ka̱wa̱tyia̱ nang chuchuk tyok swak nfeang ma̱ a̱naai ba tyong á̱ keang a̱ni! A̱wot a̱zaghyi a̱gba̱ndang chuk tyok wu, a̱ka̱ndong sang a̱natat si̱ nshya̱ a̱ ya a̱lya̱ra̱p! A̱ka̱ndong sang a̱natat nani nia yet; A̱za̱za̱rak Ntswa A̱gwaza a̱natat ba.
66004006	A̱zaghyi a̱gba̱ndang chuk tyok wu, kyang ghyang ku nshya̱ ku si̱ tai jok a̱sa̱khwot ku li wowot nang ma̱dubi a̱ni. Ku si̱ ya á̱ghyi ma̱ mya̱myat a̱myat nang á̱taan a̱ni! Nkyang nswuan naai si̱ keang a̱gba̱ndang chuk tyok wu a̱ shya̱ ma̱ a̱ka̱wa̱tyia̱ a̱ni, kuzang nhu si̱ byia̱ tswá á̱ghyi, a̱zanson ma̱ng a̱ma̱lyim!
66004007	Kyang nswuan nyiung hu si̱ tai zaki. Feang hu si̱ tai nyak. Tat hu si̱ byia̱ a̱ghyi nang a̱tyubishyi a̱ni. Naai hu si̱ tai a̱gwong a̱da a̱ tyong mi̱ kyai tswazwa a̱ni!
66004008	Nkyang nswuan naai a̱nia, kuzang hu si̱ byia̱ nfeap a̱taa. Nfeap mba na si̱ byia̱ tswá á̱ghyi, á̱ tyong á̱ kaat a̱tafa ma̱ng tazwa! Kuzang a̱tuk, a̱ta̱mam ma̱ng a̱tyetuk, ba̱ ni̱ yong di̱ bubwom dyep A̱gwaza nyia̱, “A̱gwaza a̱ yet A̱tyoli a̱ byia̱ A̱mgba̱m Tyok a̱ni; a̱ yet a̱za̱za̱rak, a̱za̱za̱rak, a̱za̱za̱rak! Nggu wa ku nshya̱ kuzang jen! Nggu wa bu nshya̱ ma̱nini! A̱wot nggu wa bu na bai!”
66004009	Kuzang jen ma̱nang nkyang nswuan naai a̱nia ndyep, á̱ nwuat shi ma̱ng a̱gwai da̱ a̱tyu a̱ swan da̱ a̱gba̱ndang chuk tyok wu a̱ni, (nggu wa yet A̱gwaza a̱ byia̱ swuan sang sangba̱p a̱ni);
66004010	di̱n jen a̱ja á̱niet khwop á̱niet swak nfeang ma̱ naai a̱bya, ni̱ ta̱bwak a̱byin ba̱ kwok ntong a̱zaghyi A̱gwaza a̱ swan da̱ a̱gba̱ndang chuk tyok wu, a̱ shya̱ a̱chet si̱ nat sang sangba̱p a̱ni! A̱wot ba̱ ni̱ khwut bung tyok mba ji, ba̱ saai a̱zaghyi nggu ba̱ nyia̱,
66004011	“A̱gwaza, A̱tyoli nzi̱t wu, nwan wa maai á̱ chyin ang, á̱ nwuak ang shi, ma̱ng tyok! Mat nwan wa mat kuzang kyang mi̱ swanta hu! A̱wot shim ang hwa nang kuzang kyang nshya̱ ma̱nang a mat hu a̱ni!”
66005001	A̱jawa nung Yoona, n si̱ ndi ta̱ka̱da nang á̱ kut di̱n shan a̱ni, ku shya̱ di̱ mbwak yak A̱gwaza, a̱ swan di̱ a̱gba̱ndang chuk tyok wu a̱ni. Ta̱ka̱da hu si̱ nhyat ma̱ng lyuut di̱ kuzang a̱ma̱nta. A̱wot á̱ si̱ ndwi a̱yaatimi a̱natat.
66005002	A̱wot n si̱ bu ndi a̱gba̱ndang a̱ta̱m tswa A̱gwaza a̱ghyang, a̱ si̱ lyip ma̱ng a̱gba̱ndang a̱nwuat nyia̱, “A̱nyan wa maai a̱ ghwok a̱yaatimi ba, a̱wot a̱ khwuk ta̱ka̱da hu nang á̱ kut di̱n shan ji a̱ni?”
66005003	A̱wot á̱ mbyia̱ a̱yin Ma A̱gwaza tswazwa, ku mi̱ swanta, ku tafa a̱byin; a̱ maai a̱ khwuk ta̱ka̱da hu nang á̱ kut di̱n shan a̱ni, a̱wot a̱ fang hu a̱ni bah!
66005004	A̱jawa n si̱ ntwei ba̱t ma̱ng byian fwuo. Mat nang á̱ ndyin a̱tyu a̱ maai a̱ khwuk ta̱ka̱da hu nang á̱ kut di̱n shan ji, a̱wot a̱ fang hu a̱ni.
66005005	A̱jawa a̱tyo nyiung mami á̱niet khwop á̱niet swak nfeang ma̱ naai a̱bya nyia̱ ma̱ng a̱nung, “Yok twei bah! Di, zaki a̱ neet mi̱ kwai Yahuda a̱ni! Nggu wa yet a̱tyu a̱ na ya gado tyok a̱gwam Da̱wuda hu a̱ni. A̱ ka̱n swuo chet swanta hu! Nggu wa maai a̱ ghwok a̱yaatimi a̱natat a̱bya, a̱wot a̱ bu khwuk ta̱ka̱da hu nang á̱ kut di̱n shan a̱ni!”
66005006	A̱wot n si̱ kin di Fi̱ng A̱nfwuk a̱ li nang á̱ faat gu a̱ni; ma̱ng a̱nia, nang gu yong ma̱ a̱ka̱wa̱tyia̱ a̱gba̱ndang chuk tyok ma̱ng nkyang nswuan naai mami a̱zwu á̱niet khwop á̱niet swak nfeang ma̱ a̱naai a̱bya! Fi̱ng A̱nfwuk hu si̱ byia̱ a̱ti̱tam a̱natat, ma̱ng á̱ghyi a̱natat. Bibya yet tswá A̱gwaza a̱natat ji nang á̱ ta̱m ndyo mi̱ kuzang a̱vwuo mi̱ swanta hu a̱ni.
66005007	Fi̱ng A̱nfwuk hu si̱ nat a̱ si̱ san ta̱ka̱da hu nang á̱ kut di̱n shan ji a̱ni, di̱ mbwak yak a̱tyu a̱ swan da̱ a̱gba̱ndang chuk tyok wu a̱ni.
66005008	Nang Fi̱ng A̱nfwuk hu nsan ta̱ka̱da hu nang á̱ kut di̱n shan ji a̱ni, nkyang nswuan naai na ma̱ng á̱niet khwop á̱niet swak nfeang ma̱ naai a̱bya, si̱ ta̱bwak a̱byin a̱zaghyi Fi̱ng A̱nfwuk hu. Nang konyan ma̱ a̱mba ba̱ng zunzom, a̱wot ba̱ si̱ ba̱ng a̱chyichya̱ ntswam zi̱nariya, ba̱ nhyiai tyentyang ma̱ng turare; jija yet naai á̱za̱za̱rak á̱niet khwi A̱gwaza ba.
66005009	A̱wot ba̱ si̱ bwom a̱bwom a̱fai nyia̱: “Nwan wa maai a san ta̱ka̱da hu nang á̱ kut di̱n shan ji a̱ni, a bu ghwok a̱yaatimi ba, a̱wot a fang huu! Mat nwan wa á̱ ku faat, a̱wot a̱sok ang nia yet zang a nsan á̱niet da̱nian A̱gwaza a̱ni; á̱niet mi̱ kuzang nwap, a̱lyem, ma̱ng kuzang a̱byin!
66005010	Nwan wa tyia̱ mba, ba̱ yet a̱yaapris ma̱ng mman Tyok da̱nian A̱gwaza nzi̱t wu! A̱wot ba̱ na nyia̱ tyok mi̱ swanta hu!”
66005011	Nang n bu nwuan a̱ni, n si̱ ndi, n si̱ nfa̱k nwunwuat a̱yaata̱m tswá A̱gwaza ba̱ swak susot chyikwop ma̱ a̱di̱di̱t, nang ba̱ tyong a̱gba̱ndang chuk tyok wu á̱ keang á̱ tyia̱ ma̱ a̱ka̱wa̱tyia̱, ma̱ng nkyang nswuan naai na mbeang á̱niet khwop á̱niet swak nfeang ma̱ a̱naai a̱bya.
66005012	A̱wot ba̱ si̱ bwom ma̱ng a̱gba̱ndang a̱nwuat nyia̱, “Fi̱ng A̱nfwuk hu nang á̱ faat a̱ni, a̱ maai a̱ san tyok, zwá, mumwang, chet, chyin, shi, ma̱ng a̱gwai!”
66005013	A̱wot n si̱ bu nfa̱k kuzang nkyang nswuan nang A̱gwaza mat, ku shya̱ mi̱ kyai tswazwa ma̱ng a̱byin, ma̱ng tafa a̱byin ma̱ng kyai a̱sa̱khwot a̱ni. A̱mgba̱m nkyang nswuan na si̱ kyiak a̱bwom nyia̱, “A̱gwai ma̱ng shi, dyep ma̱ng chet yet si̱ A̱gwaza, a̱ swan da̱ a̱gba̱ndang chuk tyok wu a̱ni; mbeang Fi̱ng A̱nfwuk hu, si̱ nat sang sangba̱p!”
66005014	A̱jawa nkyang nswuan naai a̱nia, si̱ shim nyia̱, “Samba̱rka!” A̱wot á̱niet khwop á̱niet swak nfeang ma̱ naai ba si̱ bu ta̱bwak a̱byin. Ba̱ si̱ kwok ntong a̱zaghyi Fi̱ng A̱nfwuk hu.
66006001	Nang n nwuan a̱ni, n si̱ kin di nang Fi̱ng A̱nfwuk hu ghwok a̱timi a̱nyiung mami a̱yaatimi a̱natat ba, ba̱ shya̱ tazwa ta̱ka̱da nang á̱ kut di̱n shan ji a̱ni. A̱jawa n si̱ nfa̱k kyang swuan nyiung mami nkyang nswuan naai na yei ma̱ng a̱gba̱ndang a̱nwuat nang a̱gbai nza a̱ni nyia̱, “Ghwut, a nkat!”
66006002	Nang n nwuan a̱ni, n si̱ kin di a̱sai tsaai nang gu yong! A̱tyu a̱ nyeak tsaai ji a̱ni, a̱ ba̱ng a̱ta, a̱wot á̱ si̱ kup gu bung tyok. A̱ si̱ ghwut da̱nian a̱ ka ya zwáng ma̱ a̱di̱di̱t, a̱wot a̱ bu swuo chet á̱niet ma̱ a̱di̱di̱t mi̱ swanta hu.
66006003	Nang Fi̱ng A̱nfwuk hu nghwok a̱timi a̱feang wu a̱ni, n si̱ nfa̱k kyang nswuan feang hu yei nyia̱, “Ghwut, a nkat!”
66006004	A̱jawa tsaai jhyang si̱ kin ghwut, ji̱ shong ma tsontswang! A̱tyu a̱ ku nyeak ji a̱ni, á̱ si̱ nwuak gu a̱gba̱ndang tswat ma̱ng tyok nang gu na nvwuong swat nyinyang mi̱ swanta hu a̱ni. A̱wot á̱ si̱ nyia̱ zwang ma̱ng hyaai á̱niet mi̱ kuzang a̱vwuo.
66006005	Nang Fi̱ng A̱nfwuk hu nghwok a̱timi a̱tat wu a̱ni, n si̱ kin nfa̱k kyang nswuan tat hu yei nyia̱, “Ghwut, a nkat!” Nang n nwuan a̱ni, n si̱ kin di a̱dyundyung tsaai, a̱wot a̱tyu a̱ nyeak tsaai ji a̱ni, si̱ ba̱ng kyang mai yak mbwak!
66006006	A̱wot n si̱ nfa̱k a̱nwuat ka̱ ghwut ma̱ a̱ka̱wa̱tyia̱ nkyang nswuan naai a̱nia nyia̱, “Burodi a̱lka̱ma a̱nyiung, ku burodi bali a̱tat; ba̱ ya kurum ta̱m kwa mam a̱tyu nta̱m a̱nyiung! A̱wot ta̱bam a du byian hya̱u za̱itun ma̱ng a̱sa̱khwot a̱na̱p na!”
66006007	Nang Fi̱ng A̱nfwuk hu nghwok a̱timi a̱naai wu a̱ni, n si̱ nfa̱k nkyang swuan naai hu nyia̱, “Ghwut, a nkat!”
66006008	Nang n nwuan a̱ni, n si̱ kin di tsaai, vam hu li ma̱ bunbung a̱nbung nang ntong a̱ni! A̱tyu a̱ si̱ nyeak tsaai ji a̱ni, á̱ ngyei, “A̱khwu;” a̱wot a̱kpa̱ndang a̱chyet nggu wu á̱ ngyei, “A̱bi.” Á̱ si̱ nang ba chet tazwa sot jhyung mami susot nyaai á̱niet swanta ba; ba̱ hyaai á̱niet ma̱ng tswat, ma̱ng a̱gba̱ndang zong, ma̱ng mbyep nzwán, ma̱ng á̱ka̱tuk nyam a̱yit a̱ni.
66006009	Nang Fi̱ng A̱nfwuk hu nghwok a̱timi a̱fwuon wu a̱ni, n si̱ nwuan a̱tafa a̱tyii neap za̱nang wu, n si̱ kin di tswá á̱niet nang á̱ hyaai mat shei a̱lyiat A̱gwaza mba hu tsotswat a̱ni.
66006010	Ba̱ si̱ koot a̱gugwong ma̱ng a̱gba̱ndang a̱nwuat mi̱ chet nyia̱, “Ka̱a̱t A̱gwaza! A̱ yet A̱gba̱ndang A̱gwam a̱ nyia̱ tyok a̱mgba̱m swanta a̱ni, A̱za̱za̱rak A̱tyu a̱ bu byia̱ a̱tsatsak a̱lyiat a̱ni; zang jen ja a na nyia̱ á̱niet mi̱ swanta bani shi̱ri̱ya, a bu tan a̱sok nzi̱t na mat hyaai nang ba̱ hyaai nzi̱t a̱ni?!”
66006011	A̱jawa á̱ si̱ nwuak kuzang a̱yin ma̱ á̱niet ba nang á̱ hyaai mat a̱lyiat A̱gwaza na a̱ni, a̱junjung a̱sai a̱toot. Á̱ si̱ nyia̱ ma̱ a̱mba; ba̱ ya ndabeang ba̱ fwung ma̱ a̱da̱dei, si̱ á̱kum á̱na̱nyiuk mba ka, ba̱ yet á̱khwo Yesu, nang á̱ bu na hyaai di̱ a̱bada̱dei njen a̱ni; si̱ nang á̱kpa mba ka bai cha̱chaat.
66006012	A̱wot n si̱ bu ndi Fi̱ng A̱nfwuk hu ku ghwok a̱timi a̱taa wu. A̱wot mi̱ di̱ yong a̱hwa, a̱byin ka si̱ kin tyi̱ri̱m ba̱t! Mam hu si̱ tyia̱ lyin nang a̱dyundyung a̱toot a̱ni! A̱wot zwat ji si̱ bwuak shong nang a̱sok a̱ni!
66006013	Á̱ta̱ngwat na si̱ bu kwa̱i a̱byin nang wun ni̱ nhyap a̱kwon a̱bwabwap mi̱ chet, nang a̱bun sum wu kurum a̱byin a̱ni!
66006014	Kyai tswazwa hu si̱ kuut nang ta̱ka̱da nang á̱ kut di̱n shan a̱ni! A̱wot a̱mgba̱m a̱ka̱fan ma̱ng bibyin a̱ka̱wa̱tyia̱ a̱sa̱khwot, si̱ shya̱i da̱ a̱ka̱vwuo nswat mba na!
66006015	A̱wot konyan mi̱ swanta hu; á̱gwam swanta ba, á̱niet nyia̱ ntyok, a̱yaakwak a̱son á̱niet nzwang, á̱niet nzwá, a̱cha̱chet á̱niet, ma̱ng kuzang á̱khwo ma̱ng a̱tyu a̱ nwai yet á̱khwo a̱ni; a̱mgba̱m ba si̱ ya̱khwi mami nkuu a̱ka̱fan ma̱ng tsutsok.
66006016	Ba̱ si̱ yei a̱ka̱fan ma̱ng tsutsok nyia̱, “Nyi kwoi da̱ nzi̱t! Nyi niat zi̱t, kalak a̱tyu a̱ swan da̱ a̱gba̱ndang chuk tyok wu a̱ni, a̱ li nzi̱t! A̱wot zi̱ ka shot a̱tsotswat mwai lyen Fi̱ng A̱nfwuk hu!
66006017	Mat a̱gba̱ndang mam a̱tsotswat mwai lyen mba hu bai; a̱nyan wa maai a̱ shot?!”
66007001	Nang si̱ huni nswak a̱ni, n si̱ ndi a̱yaata̱m tswá A̱gwaza a̱naai, nang ba̱ yong di̱ nfam naai mi̱ swanta na. Ba̱ si̱ fwun wun hu hyap mi̱ nfam naai mi̱ swanta na; ku kyai a̱sa̱khwot, ku kuzang a̱kwon.
66007002	N si̱ bu ndi a̱ta̱m tswa A̱gwaza a̱ghyang nang gu ghwut a̱ neet a̱tyin, nang gu ba̱ng chon chak zwunzwuo A̱gwaza nswuan. A̱ si̱ yorong ma̱ng a̱gba̱ndang a̱nwuat a̱yaata̱m tswá A̱gwaza a̱naai a̱bya, nang á̱ nwuak ba tyok ba̱ byian swanta ma̱ng kyai a̱sa̱khwot hu a̱ni;
66007003	a̱wot a̱ si̱ nyia̱, “Nyi yok byian a̱byin, kyai a̱sa̱khwot, ma̱ng a̱ka̱kwon na bah; si̱ nang zi̱ ya ntyei á̱khwo A̱gwaza ba zwunzwuo a̱zakpeang!”
66007004	N si̱ nfa̱k a̱mgba̱m á̱kpa á̱niet khwi, nang á̱ chak ba zwunzwuo A̱gwaza ji a̱ni. Ba̱ tat chyikwop chyi ma̱ng chyikwop swak naai ma̱ a̱naai (144,000)! Ba̱ neet mi̱ a̱mgba̱m kwaí swak ma̱ a̱feang Isi̱rela ji.
66007005	Á̱ si̱ chak á̱niet chyikwop swak ma̱ feang mi̱ kwai Yahuda zwunzwuo (12,000), mi̱ kwai Ruben; á̱niet chyikwop swak ma̱ feang (12,000), mi̱ kwai Gad; á̱niet chyikwop swak ma̱ feang (12,000),
66007006	mi̱ kwai A̱shi̱ru; á̱niet chyikwop swak ma̱ feang (12,000), mi̱ kwai Na̱fi̱ta̱li; á̱niet chyikwop swak ma̱ feang (12,000), mi̱ kwai Ma̱nasa; á̱niet chyikwop swak ma̱ feang (12,000),
66007007	mi̱ kwai Simiyon; á̱niet chyikwop swak ma̱ feang (12,000), mi̱ kwai La̱wi; á̱niet chyikwop swak ma̱ feang (12,000), mi̱ kwai Isaka; á̱niet chyikwop swak ma̱ feang (12,000),
66007008	mi̱ kwai Za̱bulun; á̱niet chyikwop swak ma̱ feang (12,000), mi̱ kwai Isuu; á̱niet chyikwop swak ma̱ feang (12,000), mi̱ kwai Benyamin; á̱niet chyikwop swak ma̱ feang (12,000).
66007009	Nang si̱ huni nswak a̱ni, n si̱ kin di a̱gba̱ndang á̱kpa á̱niet, nang á̱ si̱ mi̱n fang a̱ni bah! Ba̱ neet mi̱ kuzang a̱byin, nwap, kwaí, ma̱ng a̱lyem, nang ba̱ yong a̱zaghyi a̱gba̱ndang chuk tyok wu ma̱ng Fi̱ng A̱nfwuk hu. Ba̱ si̱ khwi a̱junjung a̱sai a̱yaatoot. Ba̱ si̱ ba̱ng mbwak ntswan.
66007010	Ba̱ si̱ koot a̱gugwong ma̱ng a̱gba̱ndang a̱nwuat nyia̱, “San sang sangba̱p neet da̱ a̱vwuo A̱gwaza nzi̱t, a̱ swan da̱ a̱gba̱ndang chuk tyok wu a̱ni; a̱wot ku si̱ neet da̱ a̱vwuo Fi̱ng A̱nfwuk hu!”
66007011	A̱wot a̱mgba̱m a̱yaata̱m tswá A̱gwaza ba, si̱ yong á̱ keang a̱gba̱ndang chuk tyok wu, á̱niet khwop á̱niet ba, ma̱ng nkyang nswuan naai a̱nia. A̱mgba̱m ba si̱ ta̱bwak a̱zaghyi a̱gba̱ndang chuk tyok wu, ma̱ng a̱ghyi mba ba a̱byin. Ba̱ si̱ kwok A̱gwaza ntong,
66007012	ba̱ si̱ bwom nyia̱, “Samba̱rka! Dyep, shi, mumwang, a̱gwai, chyin, tyok, ma̱ng chet, yet si̱ A̱gwaza nzi̱t hwa, si̱ nat sang sangba̱p! Samba̱rka!”
66007013	A̱jawa a̱tyo nyiung ma̱ á̱niet khwop á̱niet swak nfeang ma̱ a̱naai ba si̱ lyip nung, nyia̱ “Á̱niet ba̱ kup a̱sai a̱yaatoot bani a̱ni, a̱nyanyan bya? Ba̱ neet a̱ji wa?”
66007014	A̱jawa n si̱ nyia̱ ma̱ng a̱nggu, “A̱tyoli, nwan wa lyen.” Huhwa gu nyia̱ ma̱ng a̱nung, “Á̱niet bani bya kwí di̱n jen a̱gba̱ndang swuo a̱bung ji. Ba̱ si̱ kwi a̱junjung a̱yaatoot mba ba ma̱ng a̱sok Fi̱ng A̱nfwuk na. Huhwa tyia̱ a̱yaatoot mba ba nsai.
66007015	Mat a̱nia wa, ba̱ ni̱ ngyong a̱zaghyi a̱gba̱ndang chuk Tyok A̱gwaza wu, á̱ dyep gu, a̱ta̱mam ma̱ng a̱tyetuk A̱mali Nwuat Za̱nang nggu ka! A̱wot nggu, a̱tyu a̱ swan da̱ a̱gba̱ndang chuk tyok wu a̱ni, a̱ na yet ba a̱ghwaghwu.
66007016	Ba̱ bu byia̱ fa̱k zong, ku mashyi bah. Di̱ mam, ku bu na shwai mba bah; da̱ a̱vwuo ka̱ bu na gurup mba bah.
66007017	Mat Fi̱ng A̱nfwuk hu ku yong da̱ a̱beam a̱gba̱ndang chuk tyok wu a̱ni, nggu wa na chok ba! A̱ bu nat ma̱ a̱mba di̱ nnang a̱sa̱khwot nwuat swuan. A̱wot A̱gwaza na lyang mba kuzang ndang a̱ghyi ma̱ á̱ghyi mba ba!”
66008001	Nang Fi̱ng A̱nfwuk hu nghwok a̱timi a̱natat wu mi̱ ta̱ka̱da nang á̱ kut di̱n shan ji a̱ni, á̱ si̱ ya ntyia̱ nywang Ma A̱gwaza tswazwa ba̱ng si̱ nat minti swak ntat.
66008002	N si̱ kin di a̱yaata̱m tswá A̱gwaza a̱natat ba̱ yong a̱zaghyi A̱gwaza, a̱wot á̱ si̱ nwuak konyan ma̱ a̱mba a̱gwa!
66008003	A̱wot a̱ta̱m tswa A̱gwaza a̱ghyang si̱ ba̱ng chi̱chya̱ zi̱nariya nang á̱ nfwui turare a̱ni; a̱ si̱ neet a̱ ba̱ yong a̱zaghyi a̱tyii nwuat za̱nang A̱gwaza wu. Á̱ si̱ nwuak gu turare gba̱mgbam, gu kyiai ma̱ng naai á̱za̱za̱rak á̱niet A̱gwaza hu. A̱ si̱ neap da̱ a̱tyii zi̱nariya nwuat za̱nang A̱gwaza wu, a̱ shya̱ a̱zaghyi a̱gba̱ndang chuk tyok wu a̱ni.
66008004	A̱chunchung turare na ma̱ng naai á̱za̱za̱rak á̱niet A̱gwaza hu, si̱ neet da̱ a̱tyii nwuat za̱nang wu nang a̱ta̱m tswa A̱gwaza wu nneap za̱nang ji a̱ni, na̱ si̱ nyeak á̱ nat a̱zaghyi A̱gwaza.
66008005	A̱jawa a̱ta̱m tswa A̱gwaza wu si̱ nkyiak chi̱chya̱ turare hu da̱ a̱tyii nwuat za̱nang wu, a̱ si̱ ntyia̱ a̱chi̱chan ndong tyentyang, a̱ si̱ ghwop mi̱ swanta hu. A̱wot á̱ si̱ fa̱k a̱gbi̱ri̱ng nza, ma̱ng a̱gbai nza, ma̱ng a̱mya̱ra̱m nza a̱wot ma̱ng a̱ka̱tuk tyi̱ri̱m a̱byin!
66008006	A̱wot a̱yaata̱m tswá A̱gwaza a̱natat a̱bya si̱ la̱p vam ba̱ tyiap gugwa a̱natat hu.
66008007	A̱ta̱m tswa a̱ yet a̱son ka a̱ni, si̱ tyiap a̱gwa nggu ka, a̱wot á̱ si̱ kin ghwop taan ma̱ng long kyiai a̱sok a̱byin ka! Fam nyiung mami nfam tat a̱byin na, si̱ ta̱bat long. Fam nyiung mami nfam tat ma̱ a̱ka̱kwon na si̱ ya long. A̱wot a̱mgba̱m a̱shyim á̱kwop wu si̱ mun a̱ fwui!
66008008	A̱ta̱m tswa a̱feang wu si̱ tyiap a̱gwa nggu ka, á̱ si̱ ta kyang ku li nang a̱gba̱ndang a̱fan a̱ ya long a̱ni mami kyai a̱sa̱khwot!
66008009	A̱wot fam nyiung mami nfam tat mi̱ kyai a̱sa̱khwot hu si̱ bwuak a̱ tyia̱ a̱sok! Sot jhyung mami a̱mgba̱m susot tsat nkyang nswuan na̱ shya̱ mi̱ kyai a̱sa̱khwot hu a̱ni, si̱ kwi! A̱wot a̱kpa a̱nyiung mami a̱yaakpa a̱tat a̱mgba̱m a̱kukwon a̱wak ba, ba̱ shya̱ mi̱ kyai a̱sa̱khwot hu a̱ni, si̱ fwuoi!
66008010	A̱wot a̱ta̱m tswa A̱gwaza a̱tat wu si̱ ma ntyiap a̱gwa nggu ka. A̱wot a̱gba̱ndang a̱ta̱ngwat a̱ ya long nang a̱fi̱t ndong a̱ni, si̱ kin neet mi̱ kyai tswazwa a̱ ba̱ kwa da̱ a̱kpa a̱nyiung mami a̱yaakpa a̱tat a̱ka̱ghyui ma̱ng nnang a̱sa̱khwot mi̱ swanta na!
66008011	A̱lyoot a̱ta̱ngwat ka, á̱ ngyei “A̱gba̱za̱zai” wa. Ka̱ si̱ tyia̱ a̱kpa a̱nyiung mami a̱yaakpa a̱tat a̱ka̱ghyui ma̱ng nnang a̱sa̱khwot na si̱ tyia̱ gba̱za̱zai! A̱wot á̱niet ma̱ a̱di̱di̱t ba̱ si̱ swuo a̱sa̱khwot na a̱ni, si̱ kwi mat swan gba̱za̱zai nna hu!
66008012	A̱ta̱m tswa A̱gwaza a̱naai wu si̱ tyiap a̱gwa nggu ka. Á̱ si̱ nyim sai fam nyiung mi̱ nfam tat mam na; ma a̱nia wa fam nyiung mi̱ nfam tat zwat na; ma a̱nia wa fam nyiung mi̱ nfam tat á̱ta̱ngwat na, si̱ tyia̱ lyin ma̱ kyi̱ri̱p! Mat a̱nia, á̱ si̱ ka̱u a̱ta̱mam ka a̱ka̱tat; a̱tyong a̱nyiung mami a̱ka̱tyong a̱tat mam na si̱ tyia̱ lyin! A̱wot á̱ si̱ bu ka̱u a̱tyetuk ka a̱ka̱tat; a̱tyong a̱nyiung mami a̱ka̱tyong a̱tat a̱tyetuk na si̱ tyia̱ lyin!
66008013	Nang n nwuan a̱ni, n si̱ kin di a̱gwong a̱da gu ji̱m mi̱ kyai tswazwa, a̱ lyiat mi̱ chet nyia̱, “Kyang a̱wun! Kyang a̱wun! Kyang a̱wun chobai tazwa nyin a̱mgba̱m á̱niet ba̱ yet á̱si̱ swanta bani; mat nkyang na na̱ na bai di̱n jen nang a̱yaata̱m tswá A̱gwaza a̱tat ba̱ ngaan na ntyiap gugwa mba hu a̱ni!”
66009001	A̱jawa a̱ta̱m tswa A̱gwaza a̱fwuon wu, si̱ tyiap a̱gwa nggu ka. A̱wot n si̱ kin di a̱ta̱ngwat neet kyai tswazwa a̱ ba̱ kwa a̱byin! A̱wot á̱ si̱ nwuak a̱ta̱ngwat ka tswa yaya a̱tsuung bwong sang sangba̱p!
66009002	A̱ta̱ngwat ka si̱ khwuk a̱tsuung bwong wu. A̱chunchung si̱ kin ghwut mi̱ bwong hu ma̱nang a̱chunchung ni̱ ghwut ma̱ a̱gba̱ndang a̱sha̱ndong a̱ni. A̱wot mam hu ma̱ng wun hu si̱ tyia̱ lyin mat a̱chunchung na!
66009003	Á̱gankwon si̱ ghwut ma̱ a̱chunchung na, ba̱ si̱ chyok á̱ nwuo mi̱ swanta hu. Á̱ si̱ nang ba chet ba̱ chyui á̱niet nang nyang a̱ni!
66009004	Á̱ si̱ tak ba nyia̱ ba̱ yok ya á̱kwop, a̱ka̱kwon, ku yak á̱ byian bah; si̱ ba̱ chyui á̱niet ba̱ sang zwunzwuo A̱gwaza ji di̱ kpi̱kpeang mba hu a̱ni.
66009005	Á̱ si̱ tak á̱gankwon wu ba̱ yok hyaai ba bah; si̱ ba̱ nyiak baa, ba̱ tyia̱ mba swuo a̱bung zwát tsuon, a̱wot ba̱ na fa̱k a̱khwu nang nyang ni̱ nti̱p a̱yin a̱ni.
66009006	Di̱n jen a̱ja, á̱niet a̱bya na chat a̱khwu. A̱wot da̱ mba, ba̱ na shya̱ nka bah. Ba̱ na fa̱k di̱dang a̱khwu, a̱wot a̱khwu ka na tyong ka̱ ghwon baa!
66009007	Á̱gankwon a̱wa tai tsaai ba̱ la̱p vam á̱ naat zwang a̱ni. Ba̱ si̱ kup nkyang di̱ pyipyia̱ mba hu, na̱ tai bung tyok zi̱nariya a̱ni. A̱wot a̱ghyi mba ba tai a̱ghyi á̱nietbishyi.
66009008	Pyia̱ mba hu tai pyia̱ á̱nyiuk. A̱wot a̱nyunyung mba ba si̱ tai a̱nyunyung zaki.
66009009	Ba̱ khwi nfi̱ri̱ng mba na ma̱ng nkubi ntswam, Nfeap mba na si̱ khwom nang tsaaí ma̱ a̱di̱di̱t ja kwak kéké ntsaaí di̱n chung á̱ naat zwang a̱ni.
66009010	Ba̱ si̱ byia̱ a̱ka̱ndi̱m, na̱ chyui nang nyang a̱ni. Ba̱ byia̱ chet nang ba̱ na ntyia̱ á̱niet swuo a̱bung zwát tsuon a̱ni.
66009011	A̱gwam á̱gankwon wu yet a̱ta̱m tswa a̱ neet ma̱ a̱tsuung bwong sang sangba̱p a̱ni. Á̱ ngyei nggu da̱ a̱lyem A̱yahudawa ka; “A̱badon,” da̱ a̱lyem A̱helenawa; “A̱poliyon.” Huhwa yet; “A̱tyu hyaai.”
66009012	Kyang a̱wun nyiung hu swak, nfeang ni̱ shya̱ na̱ bwat a̱ chobai a̱ni!
66009013	A̱ta̱m tswa A̱gwaza a̱taa wu, si̱ tyiap a̱gwa nggu ka. N si̱ nfa̱k a̱nwuat ka̱ ghwut mi̱ gugwa naai a̱tyii zi̱nariya a̱ shya̱ a̱zaghyi A̱gwaza a̱ni!
66009014	A̱nwuat ka si̱ nyia̱ ma̱ng a̱ta̱m tswa A̱gwaza a̱taa wu, a̱ ba̱ng a̱gwa ka a̱ni, nyia̱ “Byii̱k a̱yaata̱m tswá a̱naai ba nang á̱ la̱p ma̱ a̱gba̱ndang a̱ghyui Yuferitit wu a̱ni!”
66009015	A̱wot á̱ si̱ byii̱k a̱yaata̱m tswá a̱naai ba á̱ ghwon nang á̱ sak á̱ nfwuong a̱cha̱chaat njen a̱wa, mam a̱hwa, zwat a̱ja, ma̱ng a̱lyia̱ a̱kya a̱ni. Da̱nian ba̱ ka hyaai sot jhyung mi̱ susot tsat a̱mgba̱m á̱niet ba ba̱ shya̱ mi̱ swanta hu a̱ni.
66009016	N si̱ nfa̱k á̱kpa á̱niet nzwang di̱n tsaai, ba̱ ku tat miliyon chyi sweang a̱ni (200,000,000)!
66009017	A̱wot ma̱ a̱ma̱bwoi nung na, n si̱ ndi tsaaí ma̱ng á̱niet ba̱ nyeak ji a̱ni. Á̱niet ba̱ nyeak tsaaí ji a̱ni, si̱ kup a̱yaatoot ntswam di̱ nfi̱ri̱ng mba na. Ba̱ si̱ shong ma̱ tsontswang, ma̱ng a̱dyundyung a̱sa̱khwot bula, ma̱ng a̱sa̱khwot magina. Pyipyia̱ ntsaai hu si̱ tai pyipyia̱ a̱yaazaki. A̱wot long, a̱chunchung, ma̱ng long sa̱lfa ku yet magina a̱ni si̱ ghwut mi̱ nunu mba hu!
66009018	Sot jhyung mi̱ susot tsat a̱mgba̱m á̱nietbishyi ba̱ shya̱ mi̱ swanta hu a̱ni, si̱ kwi ma̱ng mbyep ndong tat nani; long, a̱chunchung, ma̱ng long sa̱lfa na̱ ku ghwut mi̱ nunu ntsaaí hu a̱ni.
66009019	Chet ntsaaí hu ku shya̱ mi̱ nunu nji hu hwa ma̱ng ndi̱m ji na. Mat ndi̱m tsaaí na ku byia̱ pyipyia̱ nang zwák a̱ni, na̱ si̱ byia̱ lyen nang na̱ na mbwoi á̱niet nkun a̱ni!
66009020	A̱mgba̱m ma̱ng a̱nia, á̱kum á̱niet ka nang á̱ nwai hyaai mi̱ mbyep nani a̱ni, ba̱ si̱ lak ghwon a̱ka̱tuk nyia̱ mba wu, ba̱ bwuak ba̱ khwi A̱gwaza. Ba̱ si̱ ya a̱son ma̱ng kwok ntong a̱zaghyi á̱ka̱tuk ntswá A̱ta̱nyeang, ma̱ng nghwughwu a̱yaagwaza sang swuan njhyang nang á̱ fwu ma̱ng zi̱nariya, a̱zurfa, a̱shong ntswam, nfang, ma̱ng nkwon; nghwughwu na̱ nwai nwuan a̱vwuo, na̱ nwai fwuong a̱vwuo, ku na̱ nwai chong a̱ni!
66009021	A̱wot da̱ mba, ba̱ ghwon a̱ka̱tuk nyia̱ mba wu, hyaai á̱niet, nkut, a̱shi̱shi̱k nyia̱, ma̱ng tsang mba ji bah.
66010001	N si̱ bu ndi a̱nga̱ri̱m a̱ta̱m tswa A̱gwaza a̱ghyang neet Ma A̱gwaza tswazwa, nang á̱ni̱nian tyong gu á̱ keang; ma̱gaji malei si̱ tyong a̱ keang a̱pyia̱ nggu ka! A̱wot a̱ghyi nggu ba si̱ sai nang mam a̱ni, a̱ti̱tak nggu ba si̱ li nang a̱yaalam ndong a̱ni!
66010002	A̱ si̱ ba̱ng a̱da̱dei ta̱ka̱da mbwak nang á̱ kut di̱n shan á̱ si̱ bu khwuk a̱ni. A̱ si̱ sak tak bwak yak nggu hu di̱ kyai a̱sa̱khwot; a̱wot tak bwak myian nggu hu da̱ a̱gwut.
66010003	A̱wot a̱ si̱ tyia̱ kun mi̱ chet nang zaki a̱ni. Nang gu tyia̱ kun hu a̱ni, a̱yaagbai nza a̱natat si̱ kin shim ba̱ si̱ lwi mi̱ chet!
66010004	Jen nang a̱yaagbai nza a̱natat ba ndwi mi̱ chet a̱ni, nang n chat ndyuut ta̱m mba ji; a̱wot n si̱ kin fa̱k a̱nwuat neet Ma A̱gwaza tswazwa nyia̱, “Yok tyai a̱lyiat nang a̱yaagbai nza ba lyiat a̱ni bah! A̱wot a yok lyuut na bah!”
66010005	A̱jawa a̱ta̱m tswa A̱gwaza wu nang n di gu yong di̱ kyai a̱sa̱khwot hu ma̱ng a̱gut wu a̱ni, a̱ si̱ ta̱ngam bwak yak nggu hu tswazwa.
66010006	A̱ si̱ kyiak shyishyi da̱ a̱lyoot a̱tyu a̱ byia̱ swuan sang sangba̱p ji a̱ni; a̱tyu a̱ mat Ma A̱gwaza tswazwa ka ma̱ng kuzang kyang ku nshya̱ ma̱ nka a̱ni; nggu wa bu mat swanta hu ma̱ng kuzang kyang ku nshya̱ ma̱ nhu a̱ni; nggu wa bu mat kyai a̱sa̱khwot ma̱ng kuzang kyang ku nshya̱ ma̱ nhu a̱ni. A̱ si̱ nyia̱, “Á̱ bu na byian jen bah!
66010007	Jen nang a̱ta̱m tswa A̱gwaza a̱natat wu ntyiap a̱gwa nggu ka a̱ni, kyang hu nang A̱gwaza la̱p a̱ sak di̱ niat a̱ni, na bai da̱ a̱nu ka! Ku na bai cha̱chaat ma̱nang gu ku mi̱ ntak ma̱ng á̱khwo nggu ba, ba̱ yet a̱yaata̱m a̱kwonu nggu ba a̱ni!”
66010008	A̱jawa nang a̱nwuat ka̱ neet Ma A̱gwaza tswazwa a̱ni, si̱ bu nkaat ma̱ng a̱nung nyia̱, “Nat a san ta̱ka̱da nang á̱ kut di̱n shan ku shya̱ da̱ khwuk a̱ni, mbwak a̱ta̱m tswa A̱gwaza a̱ yong di̱n kyai a̱sa̱khwot hu ma̱ng a̱gut wu a̱ni.”
66010009	Mat a̱nia, n si̱ nat da̱ a̱vwuo a̱ta̱m tswa A̱gwaza wu. N si̱ ndyip gu nyia̱ gu nwuak nung a̱da̱dei ta̱ka̱da wu nang á̱ kut di̱n shan a̱ni. A̱ si̱ nyia̱ ma̱ng a̱nung, “Ngga! San a yaa! Ku na swan nya̱nyiat a̱bwonu ang ka nang tong a̱ni. A̱wot ma a̱fa ang ka, ku na swan sa̱sat!”
66010010	N si̱ nsan a̱da̱dei ta̱ka̱da nang á̱ kut di̱n shan a̱ni mbwak a̱ta̱m tswa A̱gwaza, n si̱ ngya! Ku si̱ swan nya̱nyiat a̱bwonu nung ka nang tong a̱ni. A̱wot nang n nnwuan a̱ni, ku si̱ swan nung sa̱sat ma a̱fa ka.
66010011	A̱jawa á̱ si̱ bu nyia̱ ma̱ng a̱nung, “Ku yet ta hwa, a bu shei kyang ku chobai á̱zanson tazwa nnwap, bibyin, lilyem, ma̱ng á̱gwam ma̱ a̱di̱di̱t a̱ni!”
66011001	A̱jawa á̱ si̱ nwuak nung a̱ga̱faat nang á̱ mmai nkyang a̱ni. A̱wot á̱ si̱ nyia̱ ma̱ a̱nung, “Nat a mak A̱li Nwuat Za̱nang A̱gwaza ka, ma̱ng a̱tyii fwui za̱nang wu. A̱wot a fang á̱niet ba̱ dyep A̱gwaza a̱ja a̱ni.
66011002	“A̱wot yok mak didyaat nta hu bah. Mat huhwa á̱ nwuak nnwap na̱ chyi A̱gwaza a̱ni. Ba̱ na nyia̱ zwát nswak naai ma̱ a̱feang (42) nang ba̱ ya̱shuk á̱niet ba̱ swan ma̱ a̱za̱za̱rak a̱keang Urusha̱lima wu a̱ni.
66011003	“A̱wot n na nwuak á̱niet shei a̱lyiat a̱feang nung ba tyok, ba̱ na shei nkyang na̱ chobai á̱zanson a̱ni mami mmam chyikwop jhyung ma̱ng chyi sweang mi̱ nswak a̱taa (1260). A̱wot ba̱ na khwi a̱kyakyak a̱yaatoot.”
66011004	A̱yaata̱m a̱kwonu A̱gwaza a̱feang bani bibya yet kidee a̱ka̱kwon za̱itun a̱feang na, ma̱ng á̱ga̱nga̱ng chuchuk saai fí̱tila sweang ji̱ yong a̱zaghyi A̱gwaza swanta wu a̱ni.
66011005	Ka̱ a̱yin chat bwuo mba nkun, a̱lya̱ra̱p ndong na ghwut mi̱ nunu mba hu, ka̱ fwui a̱tyu a̱wa! A̱ni wa á̱ na nhyat a̱tyu a̱ chat bwuo mba nkun a̱ni mut!
66011006	A̱yaata̱m a̱kwonu A̱gwaza bani na byia̱ chet ba̱ nyim kyai tswazwa hu, da̱nian za yok va di̱n jen nang ba̱ nshei nkyang na̱ na bai á̱zanson ka a̱ni. Ba̱ si̱ bu byia̱ chet nang ba̱ na mbwuak a̱sa̱khwot a̱ka̱ghyui ma̱ng nkyai a̱sa̱khwot na̱ tyia̱ a̱sok a̱ni. A̱wot ba̱ bu byia̱ chet ba̱ tyia̱ kuzang tangka̱i mbyep na̱ kwa mi̱ swanta hu di̱ kuzang jen nang ba̱ nchat a̱ni.
66011007	Ka̱ a̱yaata̱m a̱kwonu A̱gwaza a̱bya tyak shei a̱lyiat A̱gwaza na, a̱ka̱tuk nyam a̱yit a̱ shya̱ ma̱ a̱tsuung bwong sang sangba̱p wu a̱ni, na ghwut ji̱ nyia̱ zwang ma̱ng a̱mba; a̱wot ji̱ swuo chet ba, ji̱ hyaai mbaa.
66011008	A̱wot á̱ na ghwon nkwom mba na na̱ myian da̱ a̱gba̱ndang a̱gaat ma̱ a̱keang Urusha̱lima (á̱ bu ngyei Sodom ma̱ng Ma̱sa̱r); a̱keang ka nang á̱ ku nkpang A̱tyoli mba wu da̱ a̱team a̱khwu wu a̱ni.
66011009	A̱wot á̱ na nyia̱ mam tat ma̱ng á̱kum nang a̱mgba̱m á̱niet, nnwap, lilyem, ma̱ng bibyin na tyia̱ á̱ghyi á̱ nwuan nkwom mba na. A̱wot á̱ na shim a̱yin a̱ niat nkwom mba na bah.
66011010	A̱mgba̱m á̱niet ba̱ shya̱ mi̱ swanta huni a̱ni, ba̱ na gwai ba̱ song ba̱ mai, mat kukwi a̱yaata̱m a̱kwonu A̱gwaza a̱feang bani. A̱wot ba̱ na nwuat á̱ghyang ba za̱náng. Mat a̱yaata̱m bani ku ba̱ng mba bi̱ba̱ng ma̱ng a̱lyiat A̱gwaza.
66011011	A̱wot nang mam tat ma̱ á̱kum nswak a̱ni, A̱gwaza si̱ hyap swuan mi̱ nkwom a̱yaata̱m a̱kwonu A̱gwaza a̱feang bani. A̱wot ba̱ si̱ doot á̱ yong a̱ka̱tsak! A̱wot a̱gba̱ndang a̱wun si̱ ta̱bat á̱niet ba̱ yong á̱ nwuan nkwom a̱yaata̱m a̱kwonu A̱gwaza a̱feang a̱bya a̱ni.
66011012	A̱jawa a̱gba̱ndang a̱nwuat a̱ neet Ma A̱gwaza tswazwa a̱ni, si̱ nyia̱ ma̱ng a̱yaata̱m a̱kwonu A̱gwaza a̱feang a̱bya, “Nyi nyeak, bai a̱ji!” A̱wot ba̱ si̱ nwuo ma̱ á̱ni̱nian, ba̱ si̱ nkat Ma A̱gwaza tswazwa nang á̱niet ba̱ lak li mba a̱ni yong á̱ nwuan!
66011013	Mi̱ di̱n jen a̱ja, a̱gba̱ndang tyi̱ri̱m a̱byin si̱ kin hyat fam nyiung mami nfam swak a̱keang na! A̱gba̱ndang tyi̱ri̱m a̱byin wu si̱ hyaai á̱niet chyikwop a̱natat (7,000). A̱wot a̱gba̱ndang a̱wun si̱ ta̱bat kuzang a̱yin. A̱wot ba̱ si̱ shim nang A̱gwaza a̱ swan Tswazwa a̱ni mbyia̱ chet ba̱t!
66011014	Kyang a̱wun feang hu swak. A̱wot kyang a̱wun tat hu chobai ma a̱nggang!
66011015	A̱jawa a̱ta̱m tswa a̱natat wu si̱ ntyiap a̱gwa nggu ka. Á̱ si̱ kin fa̱k nwunwuat ku neet Ma A̱gwaza tswazwa mi̱ chet nyia̱: “Tyok swanta hu ma̱nini yet si̱ A̱gwaza A̱tyoli nzi̱t mbeang Kristi, a̱tyu nang á̱ kup gu tyok a̱ni! A̱wot a̱ na nyia̱ tyok hu ku sang sangba̱p a̱ni!”
66011016	A̱jawa á̱niet khwop á̱niet swak nfeang ma̱ naai ba̱ swan di̱ a̱cha̱chet chuchuk tyok mba ji a̱zaghyi A̱gwaza a̱ni; ba̱ si̱ kpaat a̱khwukhwut a̱zaghyi A̱gwaza, ba̱ si̱ kyuak A̱gwaza ntong.
66011017	A̱wot ba̱ si̱ bwom nyia̱, “Zi̱ gwai ma̱ng a̱nwan, A̱gwaza A̱tyoli nzi̱t wu, a̱tyu a̱ byia̱ a̱mgba̱m tyok a̱ni! Nwan wa nshya̱! Nwan wa ku nshya̱, mat ma̱ninika a kyiak a̱gba̱ndang tyok ang wu, a̱wot a si̱ nwuo nyia̱ tyok hu!
66011018	A̱mgba̱m nnwap na̱ chyi A̱gwaza a̱ni si̱ chi̱ri̱ng ba̱t! A̱wot ma̱ninika, jen a̱tsotswat mwai lyen ang ji nyia̱! Jen nyia̱ nang a na nyia̱ á̱niet ba̱ ka̱n kwi a̱ni shi̱ri̱ya; a̱wot a nwuak á̱khwo ang ba, ba̱ yet a̱yaata̱m a̱kwonu A̱gwaza a̱ni zang; ma a̱nia wa, a̱za̱za̱rak á̱niet khwi ang ba, ma̱ng a̱mgba̱m á̱niet ba̱ nnwuat a̱lyoot ang ka shi a̱ni, neet da̱ a̱chyuang si̱ nat da̱ a̱cha̱chet! Jen nyia̱ nang a na nhyaai a̱mgba̱m á̱niet ba ba̱ hyaai á̱niet mi̱ swanta ba a̱ni!”
66011019	A̱jawa nyinyiit A̱li Nwuat Za̱nang A̱gwaza na̱ ku shya̱ Ma A̱gwaza tswazwa a̱ni, si̱ khwuk! A̱wot á̱ si̱ li a̱za̱za̱rak a̱kwati a̱li̱ka̱uli A̱gwaza wu mami A̱li Nwuat Za̱nang A̱gwaza ka. A̱mya̱ra̱m nza si̱ tyia̱ mya̱ra̱m; a̱gbi̱ri̱ng za si̱ nyui; a̱gbai nza si̱ lwi; a̱byin ka si̱ tyi̱ri̱m! Za si̱ va ma̱ng a̱cha̱chet taan!
66012001	A̱jawa n si̱ bu ndi a̱gba̱ndang kyang a̱ga̱de a̱ghyang Ma A̱gwaza tswazwa! N si̱ ndi a̱byii̱k a̱ghyang nang mam hwa kup guu. A̱wot zwat si̱ bu shya̱ a̱tafa a̱ti̱tak nggu ka, ma̱ng bung tyok ji̱ byia̱ á̱ta̱ngwat swak ma̱ feang a̱ni, tazwa a̱pyia̱ nggu ka!
66012002	A̱byii̱k wu shya̱ ma̱ng a̱fa, a̱wot a̱ si̱ twei ba̱t mat fwuong a̱khwu gu swuo di̱n twei ma̱ng byin a̱ni.
66012003	A̱wot n si̱ bu kin di kyang a̱ga̱de ghyang ku team Ma A̱gwaza tswazwa! Ku yet a̱gba̱ndang a̱shong a̱ka̱tuk nzwuo a̱ byia̱ nfeap a̱ni! Ku si̱ byia̱ pyipyia̱ a̱natat ma̱ng a̱ti̱tam swak, ma̱ng bung tyok tazwa kuzang a̱pyia̱.
66012004	A̱wot li̱m a̱ka̱tuk nzwuo hu si̱ khwat sot jhyung mami susot tsat á̱ta̱ngwat na̱ shya̱ mi̱ kyai tswazwa hu a̱ni, a̱ ta a̱byin mi̱ swanta hu. A̱ si̱si̱ yong a̱zaghyi a̱byii̱k a̱wa a̱ twei ma̱ng byin hu a̱ni, a̱ fwuong ka̱ a̱byii̱k wu byin, gu ya nggwon ka!
66012005	A̱byii̱k wu si̱ byin nggwon a̱sam, ka̱ na nyia̱ tyok a̱mgba̱m bibyin swanta hu ma̱ng shan ntswam a̱ni. A̱wot á̱ si̱ ta̱wap nggwon a̱byii̱k ka da̱ a̱vwuo a̱gba̱ndang a̱ka̱tuk nzwuo a̱ byia̱ nfeap a̱ni, á̱ nat ndyo da̱ a̱vwuo A̱gwaza ma̱ng a̱gba̱ndang chuk Tyok A̱gwaza wu.
66012006	A̱byii̱k wu si̱ tyong a̱ nwuo mi̱ tswa a̱yit; a̱vwuo nang A̱gwaza jhyi a̱ sak a̱ nchok gu a̱ni, ba̱ng si̱ nat mmam chyikwop jhyung ma̱ng chyi sweang mi̱ nswak a̱taa (1260).
66012007	Zwang si̱ doot Ma A̱gwaza tswazwa. Mikailu, (a̱kwak a̱son a̱yaata̱m tswá A̱gwaza) ma̱ng á̱kum a̱yaata̱m tswá nggu ba si̱ kwan zwang ma̱ng a̱gba̱ndang a̱ka̱tuk nzwuo a̱ byia̱ nfeap na a̱ni ma̱ng a̱ka̱tuk ntswá nggu ba.
66012008	A̱wot zwang ji si̱ ya a̱gba̱ndang a̱ka̱tuk nzwuo a̱ byia̱ nfeap na a̱ni. Nggu ma̱ng a̱ka̱tuk tswá nggu ba, á̱ si̱ fi̱n mba á̱ ghwut ndyo Ma A̱gwaza tswazwa ka.
66012009	A̱gba̱ndang a̱ka̱tuk nzwuo a̱ byia̱ nfeap na a̱ni, a̱ yet a̱khwukhwop nzwak gbangbang a̱wa, nang á̱ ngyei A̱ta̱nyeang, á̱ bu ngyei nggu, “Sha̱tan”; a̱tyu a̱ laai a̱mgba̱m á̱niet swanta ba a̱ni. Á̱ si̱ yuut gu ma̱ng a̱ka̱tuk a̱yaata̱m tswá nggu ba neet Ma A̱gwaza tswazwa á̱ ta a̱byin mi̱ swanta hu.
66012010	A̱wot n si̱ kin fa̱k a̱gba̱ndang a̱nwuat neet Ma A̱gwaza tswazwa nyia̱, “Ma̱ninika, san sang sangba̱p hu bai, ma̱ng chet, ma̱ng tyok A̱gwaza nzi̱t hu, ma̱ng tyok Kristi nggu hu, a̱tyu nang gu kup gu tyok a̱ni! Mat a̱tyu a̱ tyam á̱na̱nyiuk nzi̱t ba a̱ni, á̱ ta nggu a̱byin mi̱ swanta hu; nggu wa tyam mba a̱zaghyi A̱gwaza nzi̱t wu, a̱ta̱mam ma̱ng a̱tyetuk!
66012011	A̱wot á̱niet khwi Yesu ba si̱ ya Sha̱tan mi̱ zwang ji, mat chet a̱sok Fi̱ng A̱nfwuk hu ma̱ng sheda mba hu tazwa a̱lyiat A̱gwaza. Mat ba̱ chat swuan mba ji shansham bah; a̱wot da̱ mba ba̱ fwuong a̱wun a̱khwu bah.
66012012	Mat a̱nia, nyin Ma A̱gwaza tswazwa ka, nyi gwai! Ma̱ng a̱mgba̱m nyin á̱niet nyi shya̱ a̱ja a̱ni, nyi gwai! A̱wot nyin, nyi shya̱ a̱byin ka ma̱ng kyai a̱sa̱khwot hu a̱ni, ku swan nyin! Mat A̱ta̱nyeang chyok da̱ nyin ma̱ng a̱gba̱ndang mwai lyen ma̱ng a̱lyia̱ ya, mat ka̱ lyen nang jen ka ji mbwat chunchwiit.”
66012013	Nang a̱gba̱ndang a̱ka̱tuk nzwuo a̱ byia̱ nfeap na ndi nang á̱ ta gu neet Ma A̱gwaza tswazwa ka, a̱ si̱ ba̱ kwa mi̱ swanta hu a̱ni; a̱ si̱ ta̱bat fi̱n a̱byii̱k wu a̱ byin nggwon a̱sam ka a̱ni mi̱ chet.
66012014	A̱wot á̱ si̱ nwuak a̱byii̱k wu nfeap nfeang nang si̱ a̱gba̱ndang a̱gwong a̱da a̱ni; gu ka fi̱p a̱ nat mi̱ ntswa a̱yit da̱ a̱vwuo nang á̱ jhyi á̱ sak gu ndyo a̱ni. A̱ja wa á̱ na mbeang guu á̱ bu chok gu á̱ tyong a̱gba̱ndang a̱ka̱tuk nzwuo a̱wa, si̱ nat a̱lyia̱ a̱tat ma̱ng á̱kum.
66012015	A̱jawa nang a̱gba̱ndang a̱ka̱tuk nzwuo wu a̱ byia̱ nfeap na a̱ni, si̱ kwan a̱ ghwut ma̱ng a̱sa̱khwot a̱ri̱giwa a̱bwonu nggu ka, na̱ ka kup a̱byii̱k wu a̱ ta̱lyip a̱ khwu.
66012016	A̱wot a̱byin si̱ beang a̱byii̱k wu, ka̱ si̱ khwuk. Ka̱ si̱ nwuan a̱sa̱khwot a̱ghyui na na̱ ghwut a̱bwonu a̱gba̱ndang a̱ka̱tuk nzwuo a̱ byia̱ nfeap na a̱ni.
66012017	A̱wot a̱gba̱ndang a̱ka̱tuk nzwuo a̱ byia̱ nfeap na a̱ni, si̱ fa̱k a̱lyia̱ ya ma̱ng a̱byii̱k wu. A̱ si̱ doot zwang ma̱ng á̱kum mman a̱byii̱k ka. Ni̱nia yet a̱mgba̱m á̱niet ba̱ khwi á̱lyiat A̱gwaza na, ba̱ bu yong di̱ nwuak sheda da̱ a̱lyiat Yesu a̱ni.
66012018	A̱jawa a̱gba̱ndang a̱ka̱tuk nzwuo a̱ byia̱ nfeap na a̱ni si̱ yong ma̱ a̱ji̱jak a̱beam kyai a̱sa̱khwot hu.
66013001	N si̱ kin di̱ a̱ka̱tuk nyam a̱yit nang ji̱ ghwut mi̱ kyai a̱sa̱khwot hu! Ji̱ byia̱ pyipyia̱ a̱natat ma̱ng a̱ti̱tam swak a̱ni. Kuzang a̱ta̱m si̱ byia̱ bung tyok. A̱wot di̱ kuzang a̱pyia̱, á̱ si̱ ndyuut a̱lyoot ka̱ nyia̱ A̱gwaza lihyat a̱ni.
66013002	A̱ka̱tuk nyam a̱yit wu nang n di a̱ni tai chyuo, a̱ si̱ byia̱ kpai nang sok a̱ni, a̱wot a̱ si̱ byia̱ a̱nu nang zaki a̱ni! A̱wot a̱gba̱ndang a̱ka̱tuk nzwuo wu a̱ byia̱ nfeap na a̱ni, si̱ ka̱u a̱ka̱tuk nyam a̱yit wu chet nggu hu ma̱ng a̱gba̱ndang chuk tyok ma̱ng a̱gba̱ndang tyok.
66013003	N si̱ ndi a̱pyia̱ a̱nyiung mi̱ pyipyia̱ a̱ka̱tuk nyam a̱yit hu á ngyei á̱ bwuo nka kun ku na hyat ka a̱ni; a̱wot kun hu si̱ choot! A̱mgba̱m swanta hu si̱ fa̱k a̱ga̱de mat a̱ri̱bi̱di a̱wa! A̱wot ba̱ si̱ kwok a̱ka̱tuk nyam a̱yit wu ntong.
66013004	Á̱niet swanta ba si̱ kwok ntong a̱zaghyi a̱gba̱ndang a̱ka̱tuk nzwuo a̱ byia̱ nfeap na a̱ni. Mat, nggu wa nwuak a̱ka̱tuk nyam a̱yit wu tangka̱i tyok a̱hwa. Ba̱ si̱ bu kwok ntong a̱zaghyi a̱ka̱tuk nyam a̱yit wu nyia̱, “A̱nyan wa byia̱ shi nang nyam a̱yit ji a̱ni? A̱nyan wa maai a̱ kwan ma̱ng a̱nji?”
66013005	A̱jawa á̱ si̱ nwuak a̱ka̱tuk nyam a̱yit wu jen ji̱ lyiat A̱gwaza a̱gba̱ndang lihyat. A̱wot á̱ si̱ bu nwuak a̱ka̱tuk nyam a̱yit wu tyok gu nyia̱ kuzang kyang gu chat a̱ni, ba̱ng si̱ nat zwát swak naai ma̱ a̱feang (42).
66013006	A̱ si̱ lyiat A̱gwaza a̱ka̱tuk lihyat; a̱ tsa mbyian a̱lyoot A̱gwaza ka ma̱ng a̱vwuo nswat nggu ka, bi̱ri̱ng ma̱ng á̱niet ba̱ swuat Ma A̱gwaza tswazwa ka a̱ni.
66013007	Á̱ si̱ shim a̱ka̱tuk nyam a̱yit wu ndyo gu nyia̱ zwang ma̱ng á̱za̱za̱rak á̱niet A̱gwaza ba, a̱wot gu bu swuo chet mba. A̱wot á̱ si̱ bu nwuak gu tyok tazwa kuzang kwai, nwap, a̱lyem, ma̱ng a̱byin.
66013008	A̱wot a̱mgba̱m á̱niet ba̱ shya̱ mi̱ swanta hu a̱ni, si̱ kwok ntong a̱zaghyi a̱ka̱tuk nyam a̱yit wu. Bibya yet á̱niet ba nang á̱ nwai lyuut lyulyoot mba hu mi̱ Ta̱ka̱da Nswuan hu neet nang á̱ ka̱n mmat swanta hu bah. Ta̱ka̱da hu ku yet si̱ Fi̱ng A̱nfwuk hu nang á̱ ku faat a̱ni.
66013009	Konyan wa chat lyen a̱ni, yok gu myiai a̱fufwuo, gu fa̱a̱k, a̱ bu fi̱k!
66013010	Konyan wa nang ku yet gu a̱daat gu nat khwo mi̱ jaru; á̱ na nat ma̱ng a̱nggu mi̱ jaru ji. Konyan wa nang ku yet gu a̱daat gu khwu a̱khwu ntswat; a̱ na khwu a̱khwu ntswat kya. Si̱ huni fa nang ku ngyet ta hwa á̱za̱za̱rak á̱niet khwi A̱gwaza ba̱ gbang a̱lyia̱ ma̱ng nyap fwuo di̱ yong tsotswat di̱n jen ya̱shuk.
66013011	A̱jawa n si̱ bu kin di a̱ka̱tuk nyam a̱yit a̱ghyang gu ghwut a̱byin! A̱ byia̱ a̱ti̱tam a̱feang nang a̱si̱ fi̱ng a̱nfwuk a̱ni. A̱wot a̱ si̱ lyiat ma̱ng a̱nwuat nang a̱ka̱tuk nzwuo a̱ byia̱ nfeap na a̱ni.
66013012	A̱ si̱ nyia̱ ta̱m ma̱ng a̱mgba̱m tyok a̱ka̱tuk nyam a̱yit hu a̱ yet a̱son ka a̱ni. A̱ si̱ bu tyia̱ a̱mgba̱m swanta hu ma̱ng á̱niet ba̱ nshya̱ ma̱ nhu a̱ni, ba̱ kwok ntong a̱zaghyi a̱ka̱tuk nyam a̱yit a̱ yet a̱son ka nang á̱ choot gu fa̱t a̱khwu hu a̱ni.
66013013	A̱ka̱tuk nyam a̱yit wuni si̱ nyia̱ a̱cha̱chet nkyang a̱ga̱de! A̱ si̱ tyia̱ a̱lya̱ra̱p ndong si̱ ghwut neet kyai tswazwa a̱ bai a̱byin nang konyan nwuan!
66013014	A̱wot a̱mgba̱m nkyang a̱ga̱de nang á̱ shim a̱ka̱tuk nyam a̱yit wuni gu nyia̱ a̱kwonu a̱ka̱tuk nyam a̱yit a̱ yet a̱son ka a̱ni; a̱ si̱ laai a̱mgba̱m á̱niet ba̱ shya̱ mi̱ swanta hu a̱ni. A̱ si̱ tyia̱ á̱niet swanta ba ba̱ nyia̱ ghwughwu a̱ka̱tuk nyam a̱yit a̱ yet a̱son ka, nang á̱ ku bwuo nggu kun hu a̱ si̱ shim a̱khwu, a̱wot a̱ si̱ bu shyip ma̱ng swuan a̱ni.
66013015	Á̱ si̱ shim gu ndyo gu tyia̱ swuan mi̱ ghwughwu a̱ka̱tuk nyam a̱yit a̱ yet a̱son ka a̱ni, da̱nian ghwughwu hu ku ka lyiat. A̱wot ghwughwu a̱ka̱tuk nyam a̱yit hu si̱ nwuak doka nyia̱ a̱tyu a̱ lak kyuak gu ntong a̱ni, ku yet ta hwa á̱ hyat a̱tyu a̱wa.
66013016	A̱ka̱tuk nyam a̱yit wu a̱ yet a̱feang wu a̱ni, si̱ tyia̱ á̱ si̱ chyat konyan zwunzwuo di̱ mbwak yak ku a̱zakpeang; a̱gba̱ndang a̱yin ma̱ng a̱da̱dei a̱yin, a̱tyu nzwá ma̱ng a̱kunak, a̱khwo ma̱ng a̱tyu a̱ nwai yet a̱khwo a̱ni.
66013017	Á̱ mbyia̱ a̱tyu a̱ na san ku a̱ lyap kyang di̱ mi̱n zwunzwuo a̱ja a̱ni bah; si̱ mi̱ a̱tyu a̱ byia̱ zwunzwuo ji yet a̱lyoot a̱ka̱tuk nyam a̱yit a̱ yet a̱son ka, ku zwunzwuo ji fa la̱mba a̱lyoot a̱ka̱tuk nyam a̱yit a̱ja a̱ni.
66013018	Ku yet a̱sham á̱ ntyia̱ mumwang a̱ji. A̱tyu a̱ byia̱ a̱tsatsak a̱di̱dam a̱ni, a̱ na lyen kyang á̱ fa ma̱ng zwunzwuo a̱ka̱tuk nyam a̱yit a̱ yet a̱son ka a̱ni. Mat zwunzwuo ji yet la̱mba a̱tyubishyi hwa. La̱mba a̱ka̱tuk nyam a̱yit a̱hwa, yet chyi a̱taa ma̱ng swak a̱taa ma̱ a̱taa (666).
66014001	A̱jawa n si̱ nwuan, n si̱ kin di Fi̱ng A̱nfwuk hu nang ku yong tazwa A̱fan Si̱hiyona, a̱wot á̱niet chyikwop chyi ma̱ng chyikwop swak naai ma̱ naai (144,000) si̱ yong dundung ma̱ng a̱nggu; nang á̱ ka̱n dyuut zwunzwuo a̱lyoot nggu ji ma̱ng a̱si̱ A̱tyia̱ nggu ji di̱ kpi̱kpeang mba hu!
66014002	N si̱ kin fa̱k a̱nwuat ka̱ neet Ma A̱gwaza tswazwa nang a̱khwom a̱cha̱chet ywan kyai a̱sa̱khwot, ku nang a̱gbai nza a̱ni! A̱khwom na, n si̱ nfa̱k a̱ni, na̱ swan nang sot á̱niet tsot zunzom ma̱ a̱di̱di̱t a̱ni!
66014003	A̱gba̱ndang sot á̱niet bubwom wuni si̱ bwom a̱bwom ka̱ yet a̱fai a̱ni, a̱zaghyi a̱gba̱ndang chuk Tyok A̱gwaza, ma̱ng a̱zaghyi nkyang nswuan naai a̱nia, ma̱ng á̱niet khwop á̱niet nswak nfeang ma̱ng naai a̱bya. Á̱ mbyia̱ a̱tyu a̱ si̱ mi̱n myiam a̱bwom ka a̱ni bah; si̱ á̱niet chyikwop chyi ma̱ng chyikwop nswak naai ma̱ naai (144,000) a̱bya. Á̱si̱ ba nang gu nwuak a̱pyia̱ nggu a̱ si̱ san baa, ba̱ yet á̱sa̱t á̱niet nggu ba a̱ni mi̱ swanta hu.
66014004	Á̱niet bani yet á̱za̱za̱rak bya, nang a̱tyok ku a̱byii̱k a̱ ka̱ nwai lyen a̱byii̱k ku a̱tyok a̱ni bah. Bibya khwi Fi̱ng A̱nfwuk hu a̱mgba̱m a̱vwuo ka gu naat a̱ni. Bibya nang á̱ san mami á̱niet swanta ba, nang á̱tsatsak za̱náng á̱ neap A̱gwaza ma̱ng Fi̱ng A̱nfwuk hu a̱ni.
66014005	Ba̱ ka̱n bwoi a̱ka̱laa bah. Da̱ mba, á̱ shya̱ mba ma̱ng a̱bun bah.
66014006	N si̱ bu ndi a̱ta̱m tswa A̱gwaza a̱ghyang nang gu tyong mi̱ kyai tswazwa, a̱ chong ma̱ng A̱sham Nkhang sang sangba̱p! Da̱nian gu ka shei kuzang a̱byin, kuzang nwap, kuzang a̱lyem, ma̱ng kuzang kwai.
66014007	A̱ si̱ kaat ma̱ng a̱gba̱ndang a̱nwuat nyia̱, “Nyi fa̱k a̱wun A̱gwaza, nyi bu nwuak gu shi! Mat jen nang gu na nswan a̱ nyia̱ á̱niet mi̱ swanta ba shi̱ri̱ya ji a̱ni, nyia̱! Nyi kwok gu ntong; nggu wa nyia̱ kyai tswazwa ma̱ng a̱byin, kyai a̱sa̱khwot, ma̱ng a̱mgba̱m nnang a̱sa̱khwot!”
66014008	A̱ta̱m tswa A̱gwaza a̱ghyang si̱ khwi nggu mi̱ kyai tswazwa hu, a̱ lyiat mi̱ chet nyia̱, “Babila kwa! A̱gba̱ndang a̱keang a̱wa kwa! Mat Babila wa fuut a̱mgba̱m á̱niet mi̱ bibyin swanta ba ba̱ si̱ swuo a̱sa̱khwot a̱na̱p a̱shi̱shi̱k nyia̱ nggu na! Huhwa tyia̱ A̱gwaza a̱tsotswat mwai lyen ma̱ng a̱nggu!”
66014009	A̱ta̱m tswa A̱gwaza a̱tat wu si̱ ma nkhwi mbaa, a̱ lyiat mi̱ chet nyia̱, “Konyan wa kyuak ntong a̱zaghyi a̱ka̱tuk nyam a̱yit a̱wa, ma̱ng ghwughwu nggu hu; ku a̱ si̱ shim á̱ si̱ chak nggu zwunzwuo a̱ka̱tuk nyam ji a̱zakpeang, ku di̱ mbwak a̱ni;
66014010	ku yet ta hwa gu swuo a̱sa̱khwot a̱na̱p a̱tsotswat mwai lyen A̱gwaza na, nang á̱ koot tyentyang a̱kashyi a̱tsotswat mwai lyen A̱gwaza hu a̱ni! A̱wot ba̱ na swuo a̱bung mi̱ ndong ma̱ng long sa̱lfa, a̱zaghyi á̱za̱za̱rak a̱yaata̱m tswá A̱gwaza ma̱ng Fi̱ng A̱nfwuk wu!
66014011	Chunchung ndong na̱ tyei mba swuo a̱bung a̱ni, na yong di̱ vwuot kuzang jen si̱ nat sang sangba̱p! A̱wot swuo a̱bung a̱hwa na shyak bah, a̱ta̱mam ma̱ng a̱tyetuk, da̱ a̱vwuo á̱niet ba̱ kwok ntong a̱zaghyi a̱ka̱tuk nyam a̱yit a̱wa ma̱ng ghwughwu nggu hu a̱ni; ma̱ng a̱mgba̱m á̱niet ba̱ shim á̱ si̱ ghwang mba zwunzwuo a̱lyoot a̱ka̱tuk nyam a̱yit a̱wa a̱ni!”
66014012	Si̱ huni tak zi̱t nang ku ngyet ta hwa á̱za̱za̱rak á̱niet A̱gwaza ba̱ gbang a̱lyia̱, ba̱ nyap fwuo mami ya̱shuk mba hu, ba̱ ya a̱son di̱ khwi doka A̱gwaza ji, ba̱ ya a̱son di̱ nwuak nfwuo mba na di̱ Yesu Kristi.
66014013	N si̱ bu nfa̱k a̱nwuat ka̱ neet Ma A̱gwaza tswazwa nyia̱, “Lyuut si̱ huni: A̱li̱ba̱rka shya̱ da̱ á̱niet ba̱ kwi mi̱ khwi A̱gwaza, doot ma̱ninika si̱ nat á̱zanson!” A̱za̱za̱rak Ntswa wu si̱ nyia̱, “A̱tsatsak a̱lyiat wa ba̱t; ba̱ na̱ fwung swuo a̱bung mba hu, mat ba̱ na san zang nta̱m mba ji!”
66014014	A̱jawa n si̱ bu ndi a̱sai á̱ni̱nian a̱zanson nung, tazwa ka a̱yin a̱ tai Nggwon A̱tyubishyi a̱ni nswan ma̱ng bung tyok zi̱nariya a̱pyia̱ nggu ka. A̱ si̱ ba̱ng a̱gba̱ndang a̱la̱unjhyi a̱ ya ba̱t a̱ni mbwak nggu ka, a̱ na nchak yak hu.
66014015	A̱jawa a̱ta̱m tswa a̱ghyang si̱ ghwut A̱mali Nwuat Za̱nang A̱gwaza ka. A̱ si̱ kaat mi̱ chet ma̱ a̱tyu a̱ swan ma̱ á̱ni̱nian ba a̱ni nyia̱, “A̱tyoli, jhyip a̱gba̱ndang a̱la̱unjhyi ang wu a nchak yak hu! Mat jen chak yak swanta ji nyia̱; yak swanta hu maai chak ba̱t!”
66014016	Huhwa mbyia̱ nang a̱tyu a̱ swan tazwa á̱ni̱nian ba a̱ni si̱ jhyip a̱gba̱ndang a̱la̱unjhyi nggu wu mi̱ swanta hu. A̱ si̱ nchak yak swanta hu.
66014017	Nang si̱ a̱hwa nswak a̱ni, a̱ta̱m tswa a̱ghyang si̱ ghwut Mali Nwuat Za̱nang A̱gwaza ka̱ shya̱ tswazwa a̱ni. Nggu meang, a̱ ba̱ng a̱la̱unjhyi a̱ ya ba̱t a̱ni.
66014018	Ma a̱nia wa, a̱ta̱m tswa A̱gwaza a̱ghyang, a̱ chok long a̱tyii nwuat za̱nang hu a̱ni, si̱ neet da̱ a̱tyii wu. A̱ si̱ yorong a̱ta̱m tswa A̱gwaza wu a̱ ba̱ng a̱la̱unjhyi wu a̱ ya ba̱t a̱ni. A̱ si̱ kaat mi̱ chet nyia̱, “Neap a̱la̱unjhyi ang wu a nchak susot sum a̱na̱p ji ma̱ a̱byin a̱na̱p swanta ka! Mat sum a̱na̱p hu byang!”
66014019	Mat a̱nia, a̱ta̱m tswa A̱gwaza wu si̱ neap a̱la̱unjhyi nggu wu mi̱ swanta hu. A̱ si̱ nchak sum a̱na̱p wu, a̱ si̱ tung. A̱ si̱si̱ bwuak a̱ koot da̱ a̱gba̱ndang a̱vwuo shyui a̱na̱p a̱tsotswat mwai lyen A̱gwaza hu.
66014020	Á̱ si̱ shai sum a̱na̱p hu da̱ a̱vwuo shyui a̱na̱p ka, ma̱nta a̱keang Urusha̱lima ka. A̱sok a̱na̱p na da̱ a̱vwuo shyui sum a̱na̱p hu si̱ hyat chen, ku shi a̱ swap a̱ tat met chyi jhyung ma̱ng swak a̱ni̱nai (180) a̱ni. A̱wot a̱sok na si̱ nyeak a̱ tat a̱za a̱li̱nzami ntsaai!
66015001	N si̱ bu ndi a̱gba̱ndang kyang a̱ghyang Ma A̱gwaza tswazwa ku yet si̱ a̱ga̱de ma̱ng a̱ri̱bi̱di a̱ni! A̱yaata̱m tswá A̱gwaza a̱natat ba̱ ba̱ng khám mbyep a̱natat. Jija yet mbyep na̱ nngaan a̱ni, na̱ na tyak a̱mgba̱m a̱tsotswat mwai lyen A̱gwaza wu.
66015002	N si̱ bu kin di kyang ghyang a̱zaghyi nung, ku li nang kyai a̱sa̱khwot ma̱dubi á̱ kyiai ma̱ng long a̱ni! N si̱ bu ndi á̱niet ba ba̱ swuo chet a̱ka̱tuk nyam a̱yit a̱wa ma̱ng ghwughwu nggu hu ma̱ng la̱mba a̱lyoot nggu hu a̱ni! N si̱ ndi nang ba̱ yong da̱ kyai a̱sa̱khwot ma̱dubi, ba̱ ba̱ng zunzom nang A̱gwaza nwuak ba a̱ni.
66015003	A̱wot nang ba̱ bwom a̱bwom Musa ka, a̱khwo A̱gwaza wu, ma̱ng a̱bwom Fi̱ng A̱nfwuk ka nyia̱: “Nwan A̱gwaza, a yet A̱tyoli a̱ byia̱ a̱mgba̱m tyok a̱ni! Nta̱m ang na yet a̱tsotswat wa ma̱ng nkyang a̱ga̱de! A̱gwam a̱mgba̱m nnwap swanta na, nvak ang na yet a̱tsotswat wa!
66015004	Ka̱a̱t A̱gwaza! A̱nyan wa na nwai fa̱k a̱wun ang, a̱wot a̱ bu nwuak a̱lyoot ang ka shi?! Mat nwan wa ma̱nyin ang yet A̱za̱za̱rak wu! A̱mgba̱m nnwap mi̱ bibyin swanta na na bai na̱ kwok ang ntong, mat á̱ tyai a̱tsotswat nta̱m ang wu kpa̱sai!”
66015005	A̱jawa n si̱ bu kin di A̱li Nwuat Za̱nang A̱gwaza ka ka̱ shya̱ tswazwa ka a̱ni; ka̱ yet A̱za̱za̱rak Suswak A̱gwaza nang á̱ khwuk á̱ ghwon gang a̱ni.
66015006	A̱yaata̱m tswá A̱gwaza a̱natat ba̱ ba̱ng khám mbyep a̱natat ji a̱ni, si̱ ghwut Mali Nwuat Za̱nang A̱gwaza ka nang ba̱ khwi a̱mya̱myat a̱yaatoot wulyin ba̱ kwi á̱ghyi a̱ni, nang ba̱ vwuoi a̱zwuan zi̱nariya di̱ nfi̱ri̱ng mba na!
66015007	A̱jawa kyang swuan nyiung mami nkyang nswuan naai a̱nia, si̱ nwuat a̱yaata̱m tswá a̱natat khám zi̱nariya a̱natat tyentyang ma̱ng a̱tsotswat mwai lyen A̱gwaza wu, nggu wa swuan si̱ nat sang sangba̱p.
66015008	A̱li Nwuat Za̱nang A̱gwaza ka si̱ nhyat ma̱ng a̱chunchung na ghwut á̱ neet mi̱ a̱kyenkyai shi ma̱ng chet A̱gwaza hu a̱ni! Á̱ si̱ mbyia̱ a̱tyu a̱ maai a̱ nwuo Mali Nwuat Za̱nang A̱gwaza ka a̱ni bah; si̱ nang a̱yaata̱m tswá A̱gwaza a̱natat a̱bya ntyak khwot khám mbyep a̱natat ji.
66016001	A̱jawa n si̱ nfa̱k a̱gba̱ndang a̱nwuat a̱ghyang gu ghwut a̱ neet A̱mali Nwuat Za̱nang A̱gwaza ka. A̱ shei a̱yaata̱m tswá A̱gwaza a̱natat ba nyia̱, “Nyi nat, nyi si̱ koot mbyep na̱ shya̱ mi̱ khám a̱natat ji mi̱ swanta hu, ku tak a̱tsotswat mwai lyen A̱gwaza hu a̱ni!”
66016002	Huhwa nang a̱ta̱m tswa a̱ yet a̱son ka a̱ni, si̱ nat a̱ si̱ koot byep ku shya̱ mi̱ kham nggu ji a̱ni mi̱ swanta hu. A̱wot á̱ka̱tuk nkyang tang na̱ kpeam ba̱t a̱ni, si̱ kin tang konyan a̱ byia̱ zwunzwuo a̱ka̱tuk nyam a̱yit ji a̱ni, ma̱ng a̱tyu a̱ kwok ntong a̱zaghyi ghwughwu nggu hu a̱ni!
66016003	A̱ta̱m tswa a̱feang wu si̱ nat, a̱ si̱ koot byep hu ku shya̱ mi̱ kham nggu ji a̱ni, mi̱ kyai a̱sa̱khwot. A̱wot a̱sa̱khwot na si̱ bwuak a̱ tyia̱ nang a̱sok a̱tyu a̱ yet kwom a̱ni! A̱wot a̱mgba̱m nkyang swuan na̱ shya̱ mi̱ kyai a̱sa̱khwot hu a̱ni, si̱ kwi!
66016004	A̱ta̱m tswa A̱gwaza a̱tat wu si̱ koot byep hu ku shya̱ mi̱ kham nggu ji a̱ni, ma̱ a̱ka̱ghyui ma̱ng nnang a̱sa̱khwot. A̱wot a̱mgba̱m a̱sa̱khwot na si̱ bwuak a̱ tyia̱ a̱sok!
66016005	A̱wot n si̱ nfa̱k a̱ta̱m tswa A̱gwaza a̱ chok a̱mgba̱m a̱sa̱khwot na a̱ni nyia̱, “Nwan, A̱za̱za̱rak A̱gwaza, a fak shi̱ri̱ya ang ji tsotswat, nwan wa nshya̱ a̱fwun, a̱wot a ku nshya̱ gbangbang, mat nwan wa nyia̱ shi̱ri̱ya jini!
66016006	Mat nang á̱ka̱tuk á̱niet ba ngweam a̱sok a̱za̱za̱rak á̱niet khwi, ma̱ng a̱yaata̱m a̱kwonu ang ba, a ma nang mba a̱sok ba̱ swuo! Zang mba ji nat cha̱chaat ma̱ng a̱ka̱tuk nyia̱ mba wu!”
66016007	A̱wot n si̱ nfa̱k a̱nwuat ka̱ neet ma̱ a̱tyii nwuat za̱nang wu nyia̱, “A̱tsatsak a̱lyiat, Nwan, A̱gwaza, a yet A̱tyoli A̱mgba̱m tyok a̱ni, a fak shi̱ri̱ya ang ji mami a̱chuchuk ma̱ng tsotswat!”
66016008	A̱jawa a̱ta̱m tswa A̱gwaza a̱naai wu si̱ koot byep ku shya̱ mi̱ kham nggu ji a̱ni, tazwa a̱nu mam ka. A̱ si̱ tyia̱ mam hu ku ngaat a̱ fwui konyan ma̱ gba̱gbai a̱gbai!
66016009	A̱gba̱gbai mam a̱wa si̱ fwui konyan ma̱ng shwai hu. A̱wot á̱niet ba si̱ lyiat a̱lyoot A̱gwaza ka lihyat; nggu a̱ byia̱ chet tazwa byep huni a̱ni. A̱mgba̱m ma̱ng a̱nia, ba̱ si̱ lak ghwon a̱ka̱tuk nyia̱ mba wu, ba̱ bwuak ba̱ khwi A̱gwaza, a̱wot ba̱ nwuak gu shi.
66016010	A̱ta̱m tswa A̱gwaza a̱fwuon wu si̱ koot byep ku shya̱ ma̱ kham nggu ji a̱ni, di̱n chuk tyok a̱ka̱tuk nyam a̱yit a̱wa. A̱wot á̱ si̱ ta tyok nggu hu mi̱ ndyin! Á̱niet ba ba̱ yet á̱si̱ nggu ba a̱ni, si̱ nywai nunu mba hu, mat a̱khwu ba̱ fwuong a̱ni ba̱t!
66016011	A̱wot ba̱ si̱ nwuo lyiat A̱gwaza a̱ swan tswazwa ka a̱ni lihyat, mat a̱khwu ba̱ fwuong a̱ni ma̱ng a̱fi̱fa̱t nang ba̱ bwoi a̱ni. A̱mgba̱m ma̱ng a̱nia, ba̱ si̱ lak ghwon a̱ka̱tuk nyia̱ mba wu, ba̱ khwi A̱gwaza.
66016012	A̱ta̱m tswa A̱gwaza a̱taa wu si̱ koot byep ku shya̱ mi̱ kham nggu ji a̱ni, ma̱ a̱gba̱ndang A̱ghyui Yuferitit. A̱wot A̱ghyui ka si̱ fi̱k, da̱nian á̱gwam ba̱ neet a̱tyin ma̱ng á̱niet nzwang mba na á̱ naat fam jenshyung a̱ni, ba̱ ka byia̱k di̱ mi̱n kyang ku na tyia̱ mba ndyem a̱ni.
66016013	A̱wot n si̱ ndi á̱na̱ndyung á̱ka̱tuk ntswá A̱ta̱nyeang a̱tat, ba̱ tai a̱yaakusambwat ba̱ fi̱ri̱p á̱ ghwut mi̱ nunu a̱gba̱ndang a̱ka̱tuk nzwuo a̱ byia̱ nfeap na a̱ni; ma̱ng a̱ka̱tuk nyam a̱yit a̱ yet a̱son ka a̱ni; ma̱ng a̱ta̱m bwoi a̱ka̱laa a̱kwonu nggu wu da̱nian a̱ka̱tuk nyam a̱yit a̱ yet a̱son ka a̱ni.
66016014	Á̱ka̱tuk ntswá a̱tat bani yet á̱si̱ A̱ta̱nyeang bya ba̱ nyia̱ nta̱m a̱ri̱bi̱di a̱ni. A̱wot ba̱ na ghwut ba̱ tung a̱mgba̱m á̱gwam mi̱ swanta ba; ba̱ nyia̱ zwang ma̱ng A̱gwaza a̱tuk a̱gba̱ndang mam shi̱ri̱ya A̱gwaza ka, A̱gwaza a̱ byia̱ A̱mgba̱m tyok a̱ni.
66016015	(Á̱ si̱ fa̱k a̱nwuat ka nyia̱,) “Nyi li, n na bai gba̱ngba̱ng di̱ mi̱ lyen nyin nang a̱tang a̱ni! Á̱niet ba ba̱ swan á̱ fwuong chobai nung hu a̱ni, ba̱ yet á̱niet a̱li̱ba̱rka bya! Mat ba̱ kwi a̱yaatoot mba ba kalak ba̱ ba̱ chong á̱ kat ka̱gbang, a̱wot ba̱ fa̱k nsum mami á̱niet.”
66016016	A̱jawa á̱ka̱tuk ntswá A̱ta̱nyeang ba̱ na laai a̱mgba̱m á̱gwam ba ma̱ng á̱niet nzwang mba ba, ba̱ tung mbaa da̱ a̱vwuo nang á̱ ngyei A̱magidon da̱ a̱lyem Ibriniyawa a̱ni.
66016017	A̱wot a̱ta̱m tswa A̱gwaza a̱natat wu si̱ koot byep ku shya̱ mi̱ kham nggu ji a̱ni, mi̱ kyai tswazwa hu. A̱gba̱ndang a̱nwuat a̱ghyang si̱ neet da̱ a̱gba̱ndang chuk tyok wu, ma̱ng A̱li Nwuat Za̱nang A̱gwaza ka, ka̱ si̱ kaat mi̱ chet nyia̱, “Ku tyak!”
66016018	A̱jawa a̱mya̱ra̱m nza si̱ kin tyia̱ mya̱ra̱m; a̱wot a̱gbai nza si̱ lwi; a̱wot a̱gbi̱ri̱ng nza si̱ nyui; a̱wot á̱ si̱ nyia̱ a̱gba̱ndang tyi̱ri̱m a̱byin a̱si̱ a̱ swak ma̱ng yet a̱ka̱tuk neet nang A̱gwaza mmat á̱niet ba mi̱ swanta hu a̱ni!
66016019	A̱gba̱ndang a̱keang Babila wu si̱ teang a̱ nyia̱ nfam tat! A̱wot a̱mgba̱m a̱cha̱chet a̱ka̱keang nnwap mi̱ swanta na si̱ bi̱ri̱m á̱ nyia̱ a̱ka̱kuu! A̱nia wa, A̱gwaza si̱ njhyung a̱mgba̱m a̱ka̱tuk nyia̱ Babila wu. A̱wot a̱ si̱ tyia̱ Babila si̱ swuo a̱sa̱khwot a̱na̱p ma̱ a̱kashyi a̱tsotswat mwai lyen A̱gwaza wu.
66016020	A̱wot tyi̱ri̱m a̱byin hu si̱ tyia̱ kuzang a̱byin ma̱ a̱ka̱wa̱tyia̱ a̱sa̱khwot si̱ ta̱lyip! A̱wot a̱mgba̱m a̱ka̱fan na mameang, na̱ si̱ tyi̱ri̱p á̱ bai cha̱chaat ma̱ng a̱byin ka!
66016021	A̱gba̱ndang za si̱ va ma̱ng wun ma̱ng taan, ji̱ si̱ kwoi tazwa á̱niet ba̱ shya̱ mi̱ swanta hu a̱ni! Á̱ si̱ mak swan kpa̱p taan hu, ku si̱ yet kilo nswak ntat ma̱ a̱fwuon! Á̱niet ba si̱ lyiat A̱gwaza lihyat mat a̱ka̱tuk byep nang wun za hu ma̱ng taan hu bai ma̱ng a̱mba ndyo a̱ni.
66017001	A̱tyo a̱nyiung mami a̱yaata̱m tswá a̱natat ba, ba̱ ka̱n koot mbyep na̱ shya̱ mi̱ khám a̱natat ji a̱ni, si̱ bai a̱ ba̱ nyia̱ ma̱ng a̱nung a̱ni, “Bai zi̱ chong, n tak ma̱ng nwan shi̱ri̱ya nang á̱ na nyia̱ a̱gba̱ndang a̱byii̱k a̱ yet kham a̱ja a̱ni. A̱ swan ma̱ a̱keang nang á̱ nok kpa̱mkpaan ma̱ng a̱ka̱ghyui ma̱ a̱di̱di̱t a̱ni.
66017002	“Á̱gwam swanta ba si̱ nyia̱ a̱shi̱shi̱k nyia̱ ma̱ng a̱byii̱k a̱ yet kham ji a̱ni. A̱wot a̱ si̱ tyia̱ á̱niet swanta bani si̱ hyeng, mat swuo a̱sa̱khwot a̱na̱p a̱shi̱shi̱k nyia̱ nggu na.”
66017003	A̱jawa a̱ta̱m tswa A̱gwaza wu si̱ kyiak nung ma̱ng chet A̱za̱za̱rak Ntswa hu, a̱ si̱ nat ma̱ng a̱nung mi̱ tswa a̱yit. N si̱ kin di a̱byii̱k wu a̱ yet kham a̱ja a̱ni, nang gu swan tazwa a̱shong a̱ka̱tuk nyam a̱yit wu. A̱ byia̱ pyipyia̱ a̱natat ma̱ng a̱ti̱tam swak. A̱wot á̱ si̱ lyuut lihyat A̱gwaza hu tazwa nji!
66017004	A̱byii̱k a̱wa si̱ kup a̱yaatoot ba̱ shong a̱ni ma̱ng a̱lala a̱ yet a̱sham, nang á̱ nyia̱ ma̱ng zi̱nariya ma̱ng á̱tsatsak nfang na̱ byia̱ kurum a̱ni, ma̱ng a̱sham a̱yaawulu. Di̱ mbwak gu hu, a̱ ba̱ng a̱kashyi zi̱nariya tyentyang ma̱ng a̱sa̱khwot a̱na̱p na̱ yet kidee a̱ka̱tuk nkyang shushyuk ma̱ng a̱shi̱shi̱k nyia̱ na̱ yet si̱ a̱byii̱k a̱ yet kham a̱ja a̱ni.
66017005	A̱zakpeang nggu ka, á̱ ndyuut a̱lyoot kani; A̱gba̱ndang Babila, a̱yang a̱mgba̱m á̱nyiuk ba̱ yet khám a̱ni, ma̱ng a̱yang kuzang a̱shi̱shi̱k nyia̱ mi̱ swanta hu! Kyang nang a̱lyoot kani fa a̱ni, shya̱ di̱ niat.
66017006	N si̱ ndi a̱byii̱k a̱wa nang gu hyeng ma̱ng a̱sok á̱za̱za̱rak á̱niet khwi A̱gwaza, ba̱ ku shei A̱sham Nkhang Yesu ka a̱ni. Jen nang n nwuan nggu a̱ni, n si̱ ntyia̱ ma̱ a̱tai.
66017007	A̱ta̱m tswa A̱gwaza wu si̱ lyip nung nyia̱, “Yihwa mbyia̱ a ntyia̱ ma̱ a̱tai a̱nia? N na ntyai ang kyang ku shya̱ di̱ niat tazwa a̱byii̱k kani a̱ni; ma̱ng a̱ka̱tuk nyam a̱yit ji̱ byia̱ pyipyia̱ a̱natat, ma̱ng ti̱ta̱m swak hu nang a̱byii̱k wu nswan a̱ni.
66017008	“A̱ka̱tuk nyam a̱yit a̱wa nang a li a̱ni; nggu wa ku yet a̱chet gbangbang, a̱wot ma̱nini a̱ bu shya̱ ma̱ng swuan bah. A̱mgba̱m ma̱ng a̱nia, a̱ na ghwut ma̱ a̱tsuung bwong sang sangba̱p wu. A̱wot di̱ ngaan hu, á̱ na tyia̱ nggu gu khwu a̱khwu sang sangba̱p. A̱wot á̱niet mi̱ swanta bani, nang á̱ nwai lyuut lyulyoot mba hu mi̱ Ta̱ka̱da Nswuan hu, neet nang á̱ ka̱n mat swanta hu a̱ni bah; ba̱ na fa̱k a̱ga̱de di̱n jen nang a̱ka̱tuk nyam a̱yit wu bu na nghwut kpa̱sai a̱ni. Mat a̱ka̱tuk nyam a̱yit wu ku nshya̱ gbangbang, ma̱ninika a̱ bu nshya̱ bah, a̱wot a̱ bu na bwuok a̱ bai.
66017009	“Ka̱ á̱ na fi̱k a̱lyiat nani, si̱ ma̱ng mumwang: Pyipyia̱ a̱natat a̱ka̱tuk nyam a̱yit a̱hwa yet kidee tsutsok a̱natat nang a̱byii̱k a̱wa nnyia̱ tyok hu a̱ni. Pyipyia̱ a̱natat hu bu yet kidee á̱gwam a̱natat.
66017010	Tyok á̱gwam a̱fwuon mami á̱gwam a̱natat a̱bya ka̱n kwa. A̱gwam a̱ yet a̱taa ka a̱ni, nggu wa nyia̱ tyok hu ma̱ninika. A̱wot a̱gwam a̱natat wu ka̱n bai bah. A̱wot ka̱ a̱ ba̱ bai, a̱ na nyia̱ tyok da̱ a̱banjen ma̱ chunchwiit.
66017011	“A̱shong a̱ka̱tuk nyam a̱yit wu a̱ ku nshya̱ gbangbang a̱ni, a̱wot ma̱ninika a̱ bu nshya̱ bah; nggu wa yet a̱gwam a̱ni̱nai wu. A̱ na tai á̱kum á̱gwam a̱natat ba. Nggu meang, á̱ na tyia̱ nggu gu khwu a̱khwu sang sangba̱p.
66017012	“A̱ti̱tam swak a̱ka̱tuk nyam a̱yit ba yet kidee á̱gwam swak ba̱ ka̱n nwai kup tyok a̱ni. Á̱ na kup ba tyok hu ba̱ nyia̱ a̱banjen ma̱ chunchwiit dundung ma̱ng a̱ka̱tuk nyam a̱yit wu.
66017013	A̱mgba̱m á̱gwam swak ba na shim ba̱ nwuak a̱ka̱tuk nyam a̱yit wu nchet mba na ma̱ng ntyok mba na.
66017014	Ba̱ na la̱p a̱nu ma̱ng a̱ka̱tuk nyam a̱yit wu ba̱ kwan zwang ma̱ng Fi̱ng A̱nfwuk hu. A̱mgba̱m ma̱ng a̱nia, Fi̱ng A̱nfwuk hu na swuo chet ba, mat a̱ yet A̱tyoli a̱yaatyoli wa, a̱wot a̱ si̱ bu yet A̱gwam, á̱gwam wa! Á̱niet ba nang gu yorong, a̱ si̱ khai mba ba̱ yet a̱tsotswat a̱ni, na shya̱ dundung ma̱ng a̱nggu.”
66017015	A̱jawa a̱ta̱m tswa A̱gwaza wu si̱ wa̱i nung a̱lyiat na nyia̱, “A̱ka̱ghyui na nang a̱byii̱k a̱ yet kham a̱ja nswan a̱ si̱ nyia̱ tyok hu a̱ni; yet kidee susot á̱niet ma̱ a̱di̱di̱t a̱di̱t mi̱ kuzang nwap ma̱ng a̱lyem.
66017016	A̱shong a̱ka̱tuk nyam a̱yit wu ma̱ng a̱mgba̱m a̱ti̱tam swak nggu ba, ba̱ na lak li a̱byii̱k a̱ yet kham ji a̱ni. Ba̱ na khwuk a̱yaatoot nggu ba, ba̱ ghwon gu ka̱gbang. Ba̱ ya nam nggu hu. A̱wot kyang ku bwat ma̱ nggu a̱ni, ba̱ na fwui ma̱ng long.
66017017	Mat A̱gwaza wa ka̱n tyia̱ kyang ba̱ na nyia̱ a̱ni ma̱ a̱di̱dam mba wu, a̱di̱dam a̱ na nyia̱ kyang hu A̱gwaza chat a̱ni. Á̱gwam swak a̱bya na shim ba̱ nwuak a̱shong a̱ka̱tuk nyam a̱yit wu ntyok mba na. A̱nia wa á̱lyiat A̱gwaza na, na mbai cha̱chaat da̱ a̱nu ka.
66017018	“A̱wot a̱byii̱k a̱wa nang a li ma̱ a̱ma̱bwoi ang wu a̱ni, a̱ yet kidee a̱gba̱ndang a̱keang nang a̱gwam nggu wu nyia̱ tyok tazwa a̱mgba̱m á̱gwam swanta ba a̱ni.”
66018001	Nang nkyang nani nswak a̱ni, n si̱ bu ndi a̱ta̱m tswa A̱gwaza a̱ghyang gu chorop a̱ neet Ma A̱gwaza tswazwa a̱ chobai a̱byin! A̱ si̱ byia̱ a̱gba̱ndang tyok. A̱wot a̱kyenkyai shi nggu wu si̱ teak sai a̱ kai a̱mgba̱m swanta hu!
66018002	A̱ta̱m tswa A̱gwaza wu si̱ kaat mi̱ chet nyia̱, “Babila kwa, a̱gba̱ndang a̱keang a̱wa kwa! A̱ bwuak a̱ tyia̱ a̱li á̱ka̱tuk ntswá A̱ta̱nyeang! A̱ bwuak a̱ tyia̱ a̱vwuo ta̱kup kuzang a̱ka̱tuk ntswa a̱ byia̱ a̱na̱ndyung a̱ni; ma̱ng a̱vwuo ta̱kup kuzang a̱nggulu a̱ ya shushyuk a̱ni; ma̱ng kuzang a̱ka̱tuk nyam a̱yit a̱ byia̱ a̱na̱ndyung a̱ni!
66018003	Mat a̱mgba̱m nnwap mi̱ bibyin mi̱ swanta na wa ka̱n kwa, mat a̱sa̱khwot a̱na̱p a̱shi̱shi̱k nyia̱ a̱byii̱k a̱wa a̱ yet kham a̱ni! A̱mgba̱m á̱gwam mi̱ swanta ba ka̱n katnaan ma̱ng a̱nggu! Á̱niet a̱bwuang mi̱ swanta si̱ tyia̱ á̱niet nzwá, mat a̱ka̱tuk wuwok chat nyinyang nang gu ntyia̱ mba a̱ni!”
66018004	A̱jawa n si̱ nfa̱k a̱nwuat a̱ghyang ka̱ yei a̱ neet Ma A̱gwaza tswazwa nyia̱, “Nyin á̱niet nung, nyi ghwut nyi ghwon guu! Nyi yok feap a̱ka̱tuk nyia̱ nggu wu bah; kalak nyi du swuo a̱bung mbyep ndung ma̱ng a̱nggu!
66018005	Mat a̱ka̱tuk nyia̱ nggu wu tung a̱ tyia̱ a̱kuu a̱ si̱ tat Ma A̱gwaza tswazwa. A̱wot A̱gwaza bu jhyung a̱ka̱kpa̱t nang gu nyia̱ a̱ni.
66018006	Nyia̱ nggu ndyo ma̱nang gu nyia̱ á̱ghyang á̱niet ndyo a̱ni! Tan a̱mgba̱m a̱ka̱tuk nyia̱ nggu wu a̱ka̱feang! Kyang nang gu su ma̱ a̱kashyi nggu wu a̱ni; ma a̱nia wa, su nggu ndyo a̱ka̱feang cha̱chaat ma̱ng kyang nang gu su a̱ni!
66018007	Ma̱nang a̱byii̱k wu ntam da̱ a̱pyia̱ nggu ma̱ng swat fa̱k nyinyang a̱ni; mat a̱nia, mak hu ma̱ cha̱chaat ma̱ng swuo a̱bung ma̱ng a̱lyia̱ byian! A̱ tam mi̱ fwuo nggu hu nyia̱, ‘N gyet a̱byii̱k a̱gwam di̱n chuk tyok nung ji! N sang a̱tyu beang nang a̱byii̱k nang a̱tyok gu khwu a̱ni bah! A̱wot n byia̱ kyang ku na tyia̱ nung a̱nak a̱ni bah!’
66018008	Mat a̱nia, mami mam nyiung, mbyep nani na bai nggu; a̱khwu, a̱lyia̱ byian ma̱ng a̱gba̱ndang zong! Long na fwui nggu a̱mgba̱m gu tyia̱ ntong! Mat A̱gwaza, a̱ yet A̱tyoli a̱ swak ma̱ng a̱kyenkyai shi a̱ni, na nyia̱ nggu shi̱ri̱ya!”
66018009	A̱wot á̱gwam swanta ba, ba̱ ku nyia̱ shi̱shi̱k nyia̱ ma̱ng a̱nggu, ba̱ si̱ bu swuo a̱gba̱ndang nyinyang nggu wu a̱ni; ba̱ na twei ba̱ koot á̱ghyi mbeang byian fwuo da̱nian guu di̱n jen nang ba̱ ndi a̱chunchung na̱ ghwut ma̱ a̱chi̱chan ndong nggu ba a̱ni.
66018010	Ba̱ na khwop á̱ yong ma̱ gbang ba̱ fa̱k a̱wun, mat a̱gba̱ndang swuo a̱bung nggu wu! Ba̱ na koot nkun nyia̱, “Ku swan ang, ku swan ang! Ka̱a̱t Babila, nwan a̱gba̱ndang a̱keang! Da̱ a̱banjen ma̱ chunchwiit, shi̱ri̱ya A̱gwaza chyok da̱ nwan!”
66018011	Á̱niet a̱bwuang swanta bani na twei ma̱ng byian fwuo da̱nian ngguu. Mat a̱yin nshya̱ a̱ bu na kwai nkyang nang ba̱ lyiai a̱ni bah.
66018012	Á̱niet Babila ba, ka̱n kwai nkyang ma̱ a̱di̱di̱t na̱ yet; zi̱nariya, a̱zurfa, a̱yaalala, a̱sham nfang, a̱yaawulu, a̱sham wulyin, a̱shong a̱ga̱faat, saki ma̱ng a̱yaatoot ba̱ bwoi shong a̱ni, nkyang nang á̱ shap ma̱ng nkwon na̱ byia̱ swam turare nyinyang a̱ni, nkyang nang á̱ nyia̱ ma̱ng a̱nyunyung zwuom a̱ni, nkyang nang á̱ shap ma̱ng nkwon na̱ byia̱ kurum a̱ni, a̱shong ntswam, tswam, ma̱ng nkyang nang á̱ nyia̱ ma̱ng a̱sha̱shet nfang a̱ni.
66018013	Ba̱ ku mun á̱ kwai; sina̱mon, nkyang yaji, turare ndong, mur, luban, a̱sa̱khwot a̱na̱p, hya̱u za̱itun, a̱lilyiit nkyuo a̱lka̱ma, tswa a̱lka̱ma, nyák, zón seap, tsaaí, kéké ntsaaí, ma̱ng á̱nietbishyi, bibya yet á̱khwo.
66018014	A̱wot á̱niet a̱bwuang ba si̱ nyia̱ ma̱ng a̱nggu, “A̱mgba̱m nkyang shisham nang a ntyia̱ fwuo hu a̱ni tyak! A̱mgba̱m nkyang a̱gwai na̱ tyei ang shisham a̱ni, na̱ tyak si̱ nat sang sangba̱p! Nkyang nani bu na yet á̱si̱ nwan bah!”
66018015	Á̱niet a̱bwuang ba, ba̱ nyia̱ zwá mat a̱bwuang na ma̱ng a̱nggu a̱ni, ba̱ na khwop á̱ yong gbang. Ba̱ fa̱k a̱wun mat a̱gba̱ndang swuo a̱bung nggu wu. Ba̱ na twei, ba̱ swan ma̱ng byian fwuo.
66018016	Ba̱ nyia̱, “Ku swan ang, ku swan ang, a̱gba̱ndang a̱keang, Babila! Nwan a ni̱ kup a̱sham a̱toot ka yet janka̱ra ma̱ng a̱shong wulyin a̱ni; nkyang a̱gwai ang na si̱ yet zi̱nariya ma̱ng nfang na̱ yet a̱sham a̱ni, ma̱ng a̱yaawulu;
66018017	mami a̱banjen ma̱ chunchwiit a̱mgba̱m zwá a̱keang ji si̱ tyak!” A̱wot a̱mgba̱m a̱yaakwak a̱son luk a̱kukwon a̱wak ba, á̱niet chyet mi̱ a̱kukwon a̱wak ba, á̱niet nyia̱ ta̱m mi̱ a̱kukwon a̱wak ba, ma̱ng á̱niet a̱bwuang ma̱ a̱kukwon a̱wak ba, na khwop á̱ yong ma̱ gbang.
66018018	Ba̱ na tyei nkun a̱ka̱tsak di̱n jen ba̱ na ndi a̱chunchung ndong a̱keang na nvwuot a̱ni. A̱wot ba̱ na lyi̱ri̱m nyia̱, “A̱ji wa á̱ bu na nshya̱ a̱gba̱ndang a̱keang a̱ghyang nang a̱si̱ wuni a̱ni?!”
66018019	A̱wot ba̱ na twei, ba̱ wop mbwuk a̱pyia̱, da̱nian ba̱ ka tak a̱lyia̱ ya mba ka. A̱wot ba̱ twei mi̱ chet, á̱ nyia̱, “Ku swan ang, ku swan ang, a̱gba̱ndang a̱keang Babila! Á̱niet byia̱ a̱kukwon a̱wak ba̱ ka̱n tyia̱ á̱niet nzwá, mat ba̱ pyia̱t a̱gba̱ndang zwá a̱keang a̱wa mi̱ nkyai a̱sa̱khwot na. A̱mgba̱m zwá ji tyak, nang but á̱ghyi a̱ni!
66018020	Nyin á̱niet nyi shya̱ Ma A̱gwaza tswazwa ka a̱ni, nyin á̱niet khwi A̱gwaza ba, ma̱ng a̱yaata̱m Yesu ba, ma̱ng a̱yaata̱m a̱kwonu A̱gwaza ba, nyi gwai mat kyang ku shya̱ a̱keang kani a̱ni! Di̱ ngaan hu, A̱gwaza nyia̱ a̱keang kani shi̱ri̱ya da̱nian nyin!”
66018021	A̱gba̱ndang a̱ta̱m tswa A̱gwaza a̱ byia̱ chet a̱ni, si̱ kyiak a̱gba̱ndang a̱fang ka̱ shi nang a̱gba̱ndang naan kwang a̱ni. A̱ si̱ ta nka mami kyai a̱sa̱khwot. A̱ si̱ kaat mi̱ chet nyia̱, “A̱nia wa á̱ na nta a̱gba̱ndang a̱keang Babila wu, á̱ na ta nggu ma̱ kpa̱t gu kwa a̱byin! A̱wot da̱ mba, á̱ bu na li nggu lili bah!
66018022	A̱nak zunzom, a̱nwuat á̱niet bubwom, á̱niet tyiap zwunzwu, ma̱ng á̱niet tyiap gugwa; á̱ bu na fa̱k ba ma̱ a̱keang ka bah! Da̱ mba, á̱ bu na li á̱niet nyia̱ nta̱m mbwak, ma̱ng á̱niet a̱bwuang ma̱ a̱keang ka bah! Da̱ mba, á̱ bu na fa̱k a̱khwom naan kwang ma̱ a̱keang ka bah!
66018023	Da̱ mba, á̱ bu na li long fí̱tila ku sai mami a̱keang ka bah! Da̱ mba, á̱ bu na fa̱k nwunwuat a̱gwai á̱niet nyia̱ a̱ka̱nyeang ma̱ a̱keang ka bah! Huhwa mbyia̱, á̱niet a̱bwuang ang ba, bibya swak ma̱ng yet a̱cha̱chet mi̱ swanta hu. A̱wot a bu laai a̱mgba̱m nnwap swanta na ma̱ng nkut ang na.
66018024	A̱wot a̱sok a̱yaata̱m a̱kwonu A̱gwaza, ma̱ng á̱za̱za̱rak á̱niet A̱gwaza ba, si̱ tyong nang a̱sa̱khwot a̱ni di̱ nvak a̱keang Babila na; ma̱ng a̱sok á̱niet nang á̱ hyaai mi̱ a̱mgba̱m swanta hu a̱ni!”
66019001	Nang si̱ huni nswak a̱ni, n si̱ nfa̱k kyang ghyang nang nwunwuat a̱gba̱ndang a̱tung á̱niet Ma A̱gwaza tswazwa ba̱ khwot a̱gugwong nyia̱, “Zi̱ dyep A̱gwaza! San sang sangba̱p, ma̱ng shi, ma̱ng chet, yet a̱si̱ A̱gwaza nzi̱t hwa!
66019002	A̱ nyia̱ shi̱ri̱ya nggu ji mami a̱chuchuk ma̱ng tsotswat! A̱ ka̱n faat a̱gba̱ndang a̱byii̱k a̱ yet kham a̱ni shi̱ri̱ya! A̱byii̱k a̱wa wa byian swanta hu ma̱ng a̱shi̱shi̱k nyia̱ nggu wu. A̱gwaza si̱ tan gu di̱ si̱sak nang á̱ nhyaai á̱khwo nggu ba a̱ni!”
66019003	A̱wot ba̱ si̱ bu ta̱ngam nwunwuat mba hu nyia̱, “Zi̱ dyep A̱gwaza! A̱chunchung na̱ ghwut ma̱ a̱keang a̱kya a̱ni, si̱ nyeak a̱ nat Ma A̱gwaza tswazwa, si̱ nat sang sangba̱p!”
66019004	A̱jawa á̱niet khwop á̱niet swak nfeang ma̱ a̱naai a̱bya, ma̱ng nkyang nswuan naai a̱nia, si̱ ta̱bwak a̱zaghyi A̱gwaza a̱ swan da̱ a̱gba̱ndang chuk tyok nggu wu a̱ni. Ba̱ si̱ kyuak nggu ntong. Ba̱ si̱ koot a̱gugwong nyia̱, “Samba̱rka! Zi̱ dyep A̱gwaza!”
66019005	A̱wot á̱ si̱ fa̱k a̱nwuat ka̱ ghwut neet da̱ a̱gba̱ndang chuk tyok wu nyia̱, “Zi̱ dyep A̱gwaza nzi̱t wu, a̱mgba̱m á̱khwo nggu ba, a̱mgba̱m á̱niet ba̱ fwuong a̱wun A̱gwaza wu a̱ni, kyiak neet da̱ a̱chyuang si̱ nat da̱ a̱cha̱chet!”
66019006	A̱jawa n si̱ bu nfa̱k a̱nwuat ka̱ tai a̱gugwong a̱si̱ a̱gba̱ndang á̱kpa á̱niet. Ka̱ si̱ swan nang a̱gba̱ndang a̱ywan kyai a̱sa̱khwot wa tyong a̱ni, ku nang a̱gbai nza wa lwi a̱ni. N si̱ fa̱k ba̱ nyia̱, “Á̱ dyep A̱gwaza! Mat nggu wa yet A̱tyoli nzi̱t wu, a̱ yet A̱gwaza a̱ byia̱ A̱mgba̱m chet a̱ni, a̱ nyia̱ tyok nang A̱gwam a̱ni!
66019007	Yok zi̱ yet á̱niet a̱sai nfwuo! Yok zi̱ gwai zi̱ nwuak gu shi! Mat jen nyeang Fi̱ng A̱nfwuk ji nyia̱! A̱wot nggwon neam naat nyeang ka tyak a̱gwai na, ka̱ swan a̱ fwuong.
66019008	Á̱ ka̱n nwuak nggwon neam nyeang ka a̱za̱za̱rak a̱sai wulyin, a̱ swak ma̱ng yet a̱sham a̱ni, ka̱ kup!” Mat a̱sham wulyin a̱kya yet kidee a̱tan nta̱m á̱za̱za̱rak á̱niet A̱gwaza bya.
66019009	A̱ta̱m tswa A̱gwaza wu si̱ nyia̱ ma̱ng a̱nung, “Lyuut a̱lyiat nani: Á̱niet A̱li̱ba̱rka bya yet á̱niet nang á̱ shei mbaa, ba̱ bai song nyeang Fi̱ng A̱nfwuk ji a̱ni!” A̱ta̱m tswa A̱gwaza wu si̱ bu nyia̱, “A̱lyiat nani yet a̱tsatsak a̱lyiat na̱ neet da̱ a̱vwuo A̱gwaza a̱ni!”
66019010	A̱jawa n si̱ nta̱bwak a̱zaghyi nggu n si̱ nkyuak gu ntong. A̱wot a̱ta̱m tswa A̱gwaza wu si̱ nyia̱ ma̱ng a̱nung, “Kaai, yok kyuak nung ntong bah! N gyet a̱khwo A̱gwaza wa, ma̱nang nwan ma̱ng á̱na̱nyiuk ang ba ntak kpa̱sai nwuak fwuo nyin hu di̱ Yesu a̱ni. A̱gwaza wa ma̱nyin nggu á̱ kwok gu ntong! Mat a̱chuchuk tak kpa̱sai wu tazwa Yesu; nggu wa yet kyang nang A̱za̱za̱rak Ntswa A̱gwaza wu ni̱ nfuut á̱niet ba ba̱ shei A̱lyiat A̱gwaza na á̱zanson.”
66019011	A̱jawa n si̱ ndi Ma A̱gwaza tswazwa ka khwuk, n si̱ kin di a̱sai ntsaai gu yong a̱ja! A̱tyu a̱ nyeak tsaai ji a̱ni, á̱ ngyei nggu “A̱tsotswat” ma̱ng “A̱chuchuk;” mat da̱ a̱chuchuk nvak wa nang gu nnyia̱ shi̱ri̱ya, a̱ si̱ bu ngya zwang a̱tsotswat.
66019012	Tswá á̱ghyi nggu ji ya á̱ghyi ma̱ mya̱myat a̱myat nang a̱lya̱ra̱p ndong a̱ni! A̱wot a̱ si̱ kup búng tyok ma̱ a̱di̱di̱t a̱pyia̱ nggu ka! Á̱ si̱ lyuut a̱lyoot da̱ a̱nggu nang a̱yin si̱ mi̱n fi̱k a̱ni bah, si̱ ma̱ nggu ma̱nyin gu!
66019013	A̱ si̱ kup a̱junjung a̱toot nang á̱ zwup ma̱ a̱sok a̱ni! A̱lyoot tyok nggu ka yet, “Swang A̱lyiat A̱gwaza.”
66019014	Susot á̱niet nzwang ma̱ a̱di̱di̱t ba̱ shya̱ Ma A̱gwaza tswazwa a̱ni, si̱ kup á̱za̱za̱rak a̱sai wulyin a̱ swak ma̱ng yet a̱sham a̱ni, ba̱ si̱ nyeak á̱sai ntsaaí á̱ khwi guu!
66019015	Tswat ji ya nang gu na nswuo chet a̱mgba̱m nnwap mi̱ bibyin swanta hu a̱ni, si̱ ghwut a̱bwonu nggu ka! A̱ na nyia̱ tyok tazwa mba ma̱ng shan ntswam. A̱ na ghwut ma̱ng a̱tsotswat mwai lyen A̱gwaza, A̱tyu a̱ byia̱ a̱mgba̱m tyok a̱ni; nang a̱sa̱khwot a̱na̱p na̱ tyong á̱ neet da̱ a̱vwuo shyui sum a̱na̱p hu nang gu nshai a̱na̱p wu a̱ni.
66019016	Tazwa a̱toot nggu ka da̱ a̱bwan ntak nggu wu, á̱ si̱ ndyuut a̱lyoot tyok kani, “A̱gwam á̱gwam, ma̱ng A̱tyoli a̱yaatyoli!”
66019017	A̱jawa n si̱ di a̱ta̱m tswa A̱gwaza gu yong mami a̱nu mam. A̱ si̱ yorong á̱nggulu ba ba̱ tyong ma̱ gbang mi̱ kyai tswazwa hu a̱ni mi̱ chet nyia̱, “Nyi bai! Nyi tung dundung nyi song a̱gba̱ndang a̱yet nang A̱gwaza jhyi a̱ni!
66019018	Nyi bai nyi ya nam á̱gwam, a̱yaakwak a̱son á̱niet nzwang, á̱gwam nzwang, tsaaí ma̱ng á̱niet ba̱ ban ji a̱ni, ma̱ng a̱mgba̱m á̱nietbishyi, á̱khwo, ma̱ng á̱si̱ ba̱ nwai yet á̱khwo a̱ni, a̱chyuang ma̱ng a̱cha̱chet á̱niet!”
66019019	A̱wot n si̱ ndi a̱ka̱tuk nyam a̱yit a̱wa ma̱ng á̱gwam swanta ba, ma̱ng susot á̱niet nzwang mba ji, nang ba̱ tung ndung ba̱ kwan zwang ma̱ng a̱tyu a̱ swan tazwa ntsaai ka a̱ni, ma̱ng susot á̱niet nzwang nggu ji!
66019020	A̱wot á̱ si̱ ta̱bat a̱ka̱tuk nyam a̱yit wu ma̱ng a̱ta̱m a̱kwonu nggu wu a̱ nyia̱ a̱cha̱chet nta̱m a̱ri̱bi̱di da̱ a̱kwonu a̱ka̱tuk nyam a̱yit wu a̱ni. Nta̱m a̱ri̱bi̱di nani nia ku laai a̱mgba̱m á̱niet ba̱ san zwunzwuo a̱ka̱tuk nyam a̱yit ji, ma̱ng á̱niet ba̱ kwok ghwughwu a̱ka̱tuk nyam a̱yit wu ntong a̱ni. A̱ka̱tuk nyam a̱yit wu ma̱ng a̱ta̱m bwoi a̱ka̱laa a̱kwonu nggu wu; á̱ si̱ ta mba ma̱ng swuan mami a̱gba̱ndang nga̱ngak ntswa ndong a̱ ya ma̱ng long sa̱lfa a̱ni.
66019021	Á̱ si̱ hyaai a̱mgba̱m susot á̱niet nzwang a̱ka̱tuk nyam a̱yit ji ma̱ng tswat ji̱ ghwut a̱bwonu a̱tyu a̱ ku nyeak a̱sai tsaai wu a̱ni. A̱wot á̱nggulu ba, si̱ ya nkwom na. Ba̱ si̱ swa̱i nang ba̱ nchat a̱ni.
66020001	A̱wot n si̱ ndi a̱ta̱m tswa A̱gwaza a̱ghyang gu chorop a̱ neet Ma A̱gwaza tswazwa, nang gu ba̱ng yaya a̱tsuung bwong sang sangba̱p a̱wa ma̱ng a̱kpi̱di̱dyi̱k a̱nyanyang mbwak nggu ka!
66020002	A̱ si̱ ta̱bat a̱ka̱tuk a̱shong zwuo a̱ byia̱ nfeap na a̱ni; nggu wa bu yet a̱ka̱tuk nzwak ji shya̱ neet gbangbang, ji̱ bu yet A̱ta̱nyeang, nang á̱ bu ngyei “Sha̱tan” a̱ni. Á̱ si̱ la̱p ji ma̱ng a̱nyanyang ji nyia̱ a̱lyia̱ chyikwop jhyung.
66020003	A̱ta̱m tswa A̱gwaza wu si̱ ta nggu mami a̱tsuung bwong sang sangba̱p wu, a̱ si̱ nyim a̱ si̱ bat bwong hu. Da̱nian ki̱ di̱ A̱ta̱nyeang ka, ka̱ di̱ bu laai a̱mgba̱m nnwap mi̱ bibyin swanta hu, si̱ nang a̱lyia̱ chyikwop a̱kya swak. Ka̱ jen a̱ja swak, ku yet ta hwa á̱ kai nka á̱ ghwon di̱ a̱banjen ma̱ chunchwiit.
66020004	A̱jawa n si̱ ndi a̱cha̱chet chuchuk tyok ma̱ a̱di̱di̱t! A̱wot á̱ si̱ nwuak á̱niet ba̱ swan da̱ nji a̱ni tyok, ba̱ ka nyia̱ shi̱ri̱ya. Bibya yet tswá á̱niet nang á̱ hyaai mba mat tak kpa̱sai mba hu tazwa Yesu ma̱ng a̱lyiat A̱gwaza na a̱ni. A̱wot da̱ mba, ba̱ ku kwok ntong a̱zaghyi a̱ka̱tuk nyam a̱yit a̱wa ku ghwughwu nji hu bah. Da̱ mba ba̱ ku shim ba̱ san zwunzwuo a̱ka̱tuk nyam a̱yit ji di̱ kpi̱kpeang mba hu ku mi̱ mbwak mba na bah. A̱mgba̱m mba, ba̱ bu ku shyip ma̱ng swuan. A̱wot ba̱ si̱ nyia̱ tyok ndyia̱ chyikwop jhyung dundung ma̱ng Kristi.
66020005	Jen jini ja yet a̱son doot á̱niet ba̱ ka̱n kwi a̱ni. (Á̱kum á̱niet ba̱ kwi a̱ni, na shyip ma̱ng swuan bah; si̱ nang ndyia̱ chyikwop a̱nia nswak).
66020006	Á̱niet ba̱ yet a̱son doot ma̱ á̱niet ba̱ ka̱n kwi a̱ni; yet á̱niet a̱li̱ba̱rka ma̱ng á̱za̱za̱rak bya! A̱khwu a̱ka̱feang ka na shya̱ mba bah. Ba̱ na yet a̱yaapris A̱gwaza ma̱ng Kristi. A̱wot ba̱ bu nyia̱ tyok dundung ma̱ng a̱nggu si̱ nat ndyia̱ chyikwop jhyung.
66020007	Ka̱ ndyia̱ chyikwop a̱nia tyak, á̱ na ti̱n A̱ta̱nyeang ka̱ yet Sha̱tan a̱ni ma̱ a̱tsuung bwong sang sangba̱p wu nang á̱ nyim, á̱ si̱ bat a̱ni.
66020008	Ka̱ bu na ghwut ka̱ laai a̱mgba̱m nnwap mi̱ bibyin swanta hu, na̱ seang á̱ kai nfam naai mi̱ swanta na a̱ni. Nnwap nani nia á̱ ngyei Gog ma̱ng Ma̱gog. A̱ta̱nyeang ka na tung mbaa dundung, ba̱ nyia̱ zwang. Á̱niet nzwang ba na shi á̱kpa ba̱t nang a̱ji̱jak a̱beam kyai a̱sa̱khwot a̱ni.
66020009	A̱wot n si̱ ndi mbaa nang ba̱ kup tat á̱ chong á̱ ban á̱ naat á̱ kai a̱mgba̱m swanta hu! Ba̱ si̱ keang a̱vwuo nang á̱za̱za̱rak á̱niet A̱gwaza ba nkpaat a̱ni, ma̱ng a̱gba̱ndang a̱keang nang A̱gwaza wu chat a̱ni. Ma̱ng a̱nia, long si̱ ghwut neet Ma A̱gwaza tswazwa a̱ ba̱ fwui susot á̱niet nzwang ji̱ bai zwang ji ma̱ng mba a̱ni!
66020010	A̱wot A̱ta̱nyeang ka̱ laai mba a̱ni, á̱ si̱ ta̱bat kaa, á̱ ta mami a̱gba̱ndang a̱nga̱ngak tswa ndong sang sangba̱p ku ya nang long sa̱lfa a̱ni; a̱vwuo ka nang á̱ ka̱n nta a̱ka̱tuk nyam a̱yit ji ma̱ng a̱ta̱m bwoi a̱ka̱laa a̱kwonu nggu a̱ni. A̱jawa ba̱ na nswuo a̱bung ba̱t a̱ta̱mam ma̱ng a̱tyetuk, si̱ nat sang sangba̱p.
66020011	A̱wot n si̱ kin di a̱gba̱ndang a̱sai chuk tyok ma̱ng a̱tyu a̱ swan da̱ nhu a̱ni! Kyai tswazwa ma̱ng a̱byin si̱ ta̱yuut, a̱ ghwon a̱tyu swan di̱ a̱gba̱ndang chuk tyok wu. A̱wot da̱ mba, á̱ bu li mba bah.
66020012	N si̱ ndi á̱niet ba̱ ka̱n kwi a̱ni; a̱cha̱chet ma̱ng a̱chyuang nang ba̱ yong a̱zaghyi a̱gba̱ndang chuk Tyok A̱gwaza! Á̱ si̱ khwuk nta̱ka̱da na, mbeang Ta̱ka̱da Nswuan hu. A̱wot á̱ si̱ faat á̱niet ba̱ ka̱n kwi a̱ni shi̱ri̱ya ma̱ cha̱chaat ma̱ng nta̱m ba̱ nyia̱ a̱ni, ma̱nang á̱ ndyuut mami ta̱ka̱da na a̱ni.
66020013	A̱wot a̱sa̱khwot na si̱ ghwut ma̱ng á̱niet ba̱ ka̱n kwi ma̱ a̱sa̱khwot na a̱ni. A̱khwu ma̱ng A̱bi mameang si̱ ma nnwuak á̱niet ba̱ ka̱n kwi a̱ni. A̱wot á̱ si̱ faat a̱mgba̱m mba shi̱ri̱ya ma̱ cha̱chaat ma̱ng nta̱m nang ba̱ nyia̱ a̱ni.
66020014	A̱jawa á̱ si̱ ta A̱khwu ma̱ng A̱bi ma̱ a̱gba̱ndang a̱nga̱ngak tswa ndong. A̱gba̱ndang a̱nga̱ngak tswa ndong jini ja yet a̱khwu a̱ka̱feang ka.
66020015	Konyan wa da̱nang á̱ lyuut a̱lyoot nggu ka mami Ta̱ka̱da Nswuan hu a̱ni bah; á̱ na ta gu mami a̱gba̱ndang tswa a̱nga̱ngak ndong sang sangba̱p.
66021001	A̱wot n si̱ kin di kyai tswazwa fai ma̱ng a̱byin a̱fai! Mat a̱khwukhwop kyai tswazwa hu ma̱ng a̱khwukhwop a̱byin wu ka̱n swaak. A̱wot kyai a̱sa̱khwot hu meang si̱ swak.
66021002	A̱jawa n si̱ bu ndi a̱za̱za̱rak a̱keang, a̱ yet Urusha̱lima a̱fai hu a̱ni, nang ku neet tswazwa da̱ a̱vwuo A̱gwaza a̱ chorop, nang nggwon neam naat nyeang ka̱ gwai shansham a̱ swan a̱ fwuong ka̱ myim ma̱ng a̱tyok nka wu a̱ni!
66021003	N si̱ nfa̱k a̱nwuat ka̱ kaat mi̱ chet ka̱ neet mi̱ a̱gba̱ndang chuk tyok wu, nyia̱, “Di, a̱li A̱gwaza ka shya̱ dundung ma̱ng á̱niet nggu ba! A̱ na swan ma̱ng a̱mba, a̱wot ba̱ na yet á̱niet gu bya! A̱gwaza ma̱ a̱pyia̱ nggu na shya̱ dundung ma̱ng a̱mba,
66021004	A̱gwaza na lyang mba kuzang lang a̱ghyi ma̱ á̱ghyi mba ba! A̱wot a̱khwu bu na nshya̱ bah, ku a̱lyia̱ byian, ku a̱nak ma̱ng swuo a̱bung! A̱mgba̱m a̱khwukhwop nkyang wu na swak si̱ nat sang sangba̱p!”
66021005	A̱wot A̱gwaza a̱ swan di̱ a̱gba̱ndang chuk tyok wu a̱ni, si̱ nyia̱, “Di, n shai kuzang kyang ku tyia̱ fai!” A̱wot a̱ si̱ bu nyia̱ ma̱ a̱nung, “Lyuut á̱lyiat nani, mat á̱lyiat na n shei ang a̱ni, yet a̱tsatsak ma̱ng a̱chuchuk a̱lyiat wa, ku myim á̱ khwi naa!”
66021006	A̱wot A̱gwaza si̱ bu nyia̱, “Ku bai tyak! Nung gwa ngyet A̱lfa ma̱ng Omega; A̱son ka ma̱ng A̱ngaan ka! Konyan wa a̱ fwuong mashyi a̱ni, n na nang gu a̱sa̱khwot mi̱ nnang a̱sa̱khwot nswuan na gu swuo! A̱ na tan bah.
66021007	A̱mgba̱m á̱niet ba̱ swuo chet swanta hu a̱ni, ba̱ na ya gado a̱mgba̱m a̱li̱ba̱rka wuni! A̱wot n na ngyet A̱gwaza mba, mba meang, ba̱ na yet mman nung!
66021008	“A̱wot á̱niet a̱wun, á̱niet nwai khwi Yesu, á̱niet nyia̱ nkyang nsum, á̱niet hyaai á̱niet, á̱niet a̱shi̱shi̱k nyia̱, á̱niet nkut, á̱niet khwi nghwughwu a̱yaagwaza sang swuan, ma̱ng á̱niet bwoi kuzang tangka̱i a̱ka̱laa; záng mba ji na yet a̱gba̱ndang tswa ndong ji̱ ya long sa̱lfa a̱ni. A̱khwu kani kya á̱ ngyei a̱khwu a̱ka̱feang ka.”
66021009	A̱jawa a̱tyo nyiung ma̱ a̱yaata̱m tswá a̱natat ba a̱ ba̱ng khám mbyep a̱natat ji ji̱ yet a̱mgba̱m wu a̱ni, si̱ bai a̱ ba̱ nyia̱ ma̱ng a̱nung, “Bai, zi̱ chong! N na tak ang nggwon neam ka̱ na nyeang, ka̱ yet a̱kyuo Fi̱ng A̱nfwuk wu a̱ni!”
66021010	Mat a̱nia, a̱ta̱m tswa wu si̱ kyiak nung ma̱ng chet A̱za̱za̱rak Ntswa hu, a̱ si̱ nat ma̱ng a̱nung tazwa a̱gba̱ndang a̱ga̱nga̱ng a̱fan. A̱wot a̱ si̱ tak ma̱ng a̱nung a̱za̱za̱rak a̱keang Urusha̱lima; a̱ chorop a̱ neet tswazwa da̱ a̱vwuo A̱gwaza a̱ni.
66021011	A̱keang ka sai a̱ ya á̱ghyi ma̱ kyenkyai ma̱ng sai A̱gwaza hu! Ka̱ sai ma̱ jhya̱jhyat nang a̱tsatsak a̱fang a̱ yet a̱sham a̱ni, nang jaspa a̱ li wowot nang ma̱dubi a̱ni.
66021012	Bat hu nang á̱ nkeang a̱keang ka a̱ni byia̱ a̱kpai ku si̱ bu shi ga̱nga̱ng, ku byia̱ á̱na̱nwuai swak ma̱ a̱feang. A̱wot a̱yaata̱m tswá A̱gwaza swak ma̱ a̱feang si̱ chok na. A̱wot á̱ si̱ lyuut lyulyoot kwai swak ma̱ a̱feang mman Isi̱rela ji tazwa á̱na̱nwuai na.
66021013	Kuzang fam bat byia̱ á̱na̱nwuai ntat; ntat a̱tyin, ntat jenshyung, ntat a̱za, ma̱ng ntat a̱tak.
66021014	Bat a̱keang hu byia̱ nfang kuntyin swak ma̱ a̱feang. A̱wot di̱ kuzang a̱fang á̱ si̱ ndyuut a̱lyoot a̱ta̱m a̱nyiung ma̱ a̱yaata̱m swak ma̱ a̱feang Fi̱ng A̱nfwuk ba.
66021015	A̱ta̱m tswa a̱ ku lyiat ma̱ng a̱nung a̱ni, si̱ ba̱ng shan mai nang á̱ fwu ma̱ng zi̱nariya a̱ni; jija nggu na mmak a̱keang ka ma̱ng á̱na̱nwuai na, ma̱ng bat hu.
66021016	Nang a̱ta̱m tswa wu mmak a̱keang ka a̱ni, a̱ si̱ shya̱ kuzang fam, swap hu, ma̱ng a̱kpai ka shya̱ cha̱chaat. Mami a̱chuchuk, swap, a̱kpai, ma̱ng a̱za a̱keang ka yet met chyikwop jhyung ma̱ng chyi nyaai ja (1,400) cha̱chaat.
66021017	A̱wot a̱ta̱m tswa wu si̱ bu mak a̱byi̱t mbat a̱keang na. A̱ si̱ shya̱ nang na̱ yet nia̱ chyi sweang ma̱ng swak ma̱ a̱taa (216); (di̱ si̱sak kyang mai a̱tyubishyi nang a̱ta̱m tswa wu nnyia̱ ta̱m hu a̱ni).
66021018	Á̱ nok bat hu ma̱ng nfang jaspa. A̱wot a̱keang ka, á̱ si̱ nok ka ma̱ng a̱za̱za̱rak zi̱nariya. Ma̱ng a̱nia, a̱ si̱ yet a̱wowot nang ma̱dubi a̱ni.
66021019	Á̱ ku nok bat a̱keang hu tazwa nfang kuntyin nang á̱ lyuut ma̱ng a̱tsatsak nfang swak ma̱ a̱feang a̱ni, kuzang a̱fang ma̱ng a̱sa̱khwot nka: A̱nyiung ka yet jaspa, a̱feang ka si̱ yet sa̱faya, a̱tat ka a̱ga̱t, a̱naai ka si̱ yet a̱mila,
66021020	a̱fwuon ka si̱ yet a̱nik, a̱taa ka si̱ yet ka̱naliyen, a̱natat ka si̱ yet kisoli̱t, a̱ni̱nai ka si̱ yet beri̱t, a̱kubunyiung ka si̱ yet tofat, swak hu si̱ yet ki̱ri̱sofurat, swak ma̱ a̱nyiung hu si̱ yet ja̱sin, swak ma̱ a̱feang hu si̱ yet a̱meti̱t.
66021021	Á̱na̱nwuai swak ma̱ a̱feang a̱nia, á̱ nyia̱ na ma̱ng a̱tsatsak a̱sai a̱yaawulu ba̱ yet a̱sham a̱ni. Kuzang a̱na̱nwuai, á̱ nyia̱ nka ma̱ng wulu a̱nyiung! A̱wot a̱gba̱ndang a̱gaat a̱keang wu, á̱ si̱ jhyi nka ma̱ng a̱za̱za̱rak zi̱nariya wa. Ma̱ng a̱nia, ka̱ si̱ li wowot nang ma̱dubi a̱ni.
66021022	N ku ndi A̱li Nwuat Za̱nang A̱gwaza ma̱ a̱keang ka bah. Mat A̱gwaza a̱ byia̱ A̱mgba̱m tyok a̱ni ma̱ng Fi̱ng A̱nfwuk hu; bibya yet A̱li Nwuat Za̱nang A̱gwaza ka!
66021023	A̱keang ka chat sai mam ku zwat bah. Mat a̱kyenkyai shi A̱gwaza wu wa yet sai a̱keang hu, a̱wot Fi̱ng A̱nfwuk hu hwa yet long fi̱tila ku sai a̱keang ka a̱ni!
66021024	A̱mgba̱m nnwap mi̱ bibyin swanta na na chong mi̱ sai a̱keang nhu. A̱wot á̱gwam swanta ba na nwuo ma̱ sa̱t ma̱ a̱keang ka ma̱ng zwá ma̱ng a̱mgba̱m shyit mba hu.
66021025	Á̱ mbyia̱ nyim á̱na̱nwuai a̱keang di̱n jen mam hu nkwa a̱ni bah. Mat á̱ na mbyia̱ a̱tyetuk a̱ja bah.
66021026	A̱wot a̱mgba̱m nnwap mi̱ bibyin swanta na, na bai ma̱ng zwá ma̱ng shyit ma̱ng ntyok mba na ma̱ a̱keang ka.
66021027	Á̱ na shim á̱niet a̱na̱ndyung ba̱ nwuo ma̱ a̱keang ka bah; ku á̱niet ba̱ nyia̱ nkyang nsum ba̱ khwi nghwughwu a̱yaagwaza sang swuan, ku á̱niet bwoi a̱ka̱laa; a̱wot si̱ ma̱ á̱niet ba nang á̱ lyuut lyulyoot mba hu mi̱ Ta̱ka̱da Nswuan Fi̱ng A̱nfwuk hu a̱ni ma̱nyin mba.
66022001	A̱jawa a̱ta̱m tswa A̱gwaza wu si̱ tak ma̱ng a̱nung a̱ghyui ka̱ byia̱ a̱sa̱khwot nswuan a̱ni. A̱sa̱khwot na li ma̱ wowot nang ma̱dubi a̱ni, na̱ tyong á̱ neet da̱ a̱gba̱ndang chuk Tyok A̱gwaza ma̱ng a̱si̱ Fi̱ng A̱nfwuk hu!
66022002	A̱sa̱khwot a̱ghyui na si̱ tyong a̱ nat ma̱ a̱ka̱wa̱tyia̱ a̱gba̱ndang a̱gaat a̱keang wu. Mi̱ kuzang khwong a̱ghyui hu, á̱ mbyia̱ a̱kwon nswuan, ka̱ tyei sum swak ma̱ a̱feang kuzang a̱lyia̱; kuzang zwat á̱ si̱ kpa̱i sum fai da̱ nka. A̱kyikyo ba si̱ yet kan choot a̱mgba̱m á̱niet nnwap mi̱ bibyin swanta na.
66022003	Á̱ na mbyia̱ kyang nang A̱gwaza ka̱n shyi a̱ni ma̱ a̱keang ka bah. Mat a̱gba̱ndang chuk Tyok A̱gwaza hu, ma̱ng a̱si̱ Fi̱ng A̱nfwuk hu, na shya̱ ma̱ a̱keang ka. A̱wot á̱khwo A̱gwaza ba na kwok gu ntong.
66022004	A̱wot ba̱ na li a̱ghyi nggu ba. A̱wot á̱ na lyuut a̱lyoot nggu ka nang zwunzwuo a̱ni, di̱ kpi̱kpeang mba hu.
66022005	Á̱ na mbyia̱ a̱tyetuk a̱ja bah. Da̱ mba, á̱ na mbyia̱ long fi̱tila ku mam bah. Mat A̱gwaza a̱ yet A̱tyoli a̱ni, nggu wa na sai a̱vwuo ka! Ba̱ na nyia̱ tyok ndung ma̱ng A̱gwaza si̱ nat sang sangba̱p.
66022006	A̱wot a̱ta̱m tswa A̱gwaza wu si̱ nyia̱ ma̱ng a̱nung, “A̱lyiat nani nang a fa̱k a̱ni yet a̱tsak a̱lyiat, na̱ si̱ bu yet a̱chuchuk wa. A̱gwaza a̱ yet A̱tyoli a̱ nwuat a̱yaata̱m a̱kwonu nggu ba chet A̱za̱za̱rak Ntswa a̱ni. Nggu wa si̱ bu ta̱m a̱ta̱m tswa nggu wu, gu tak ma̱ng á̱khwo nggu ba kyang ku na bai di̱ mi̱n byian jen a̱ni.”
66022007	(Á̱ si̱ fa̱k a̱nwuat ka̱ nyia̱,) “Di! N chobai di̱ mi̱n byian jen! Á̱niet a̱li̱ba̱rka bya yet á̱niet ba̱ khwi á̱lyiat a̱yaata̱m a̱kwonu A̱gwaza na nang á̱ lyuut mi̱ ta̱ka̱da huni a̱ni.”
66022008	Nung Yoona, n ku nfa̱k, n si̱ bu ndi a̱mgba̱m nkyang nani! Nang n ku nfa̱k, n si̱ bu ndi na a̱ni, n si̱ ta̱bwak n chat n kyuak ntong a̱zaghyi a̱ta̱m tswa A̱gwaza wu a̱ tak nung nkyang nani a̱ni.
66022009	A̱ta̱m tswa A̱gwaza wu si̱ nyia̱ ma̱ng a̱nung, “Kaai, yok kyuak nung ntong bah! Nung meang, n gyet a̱khwo A̱gwaza wa ma̱nang a̱nwan ma̱ng á̱na̱nyiuk ang ba, ba̱ yet a̱yaata̱m a̱kwonu A̱gwaza a̱ni; ma̱ng a̱mgba̱m á̱niet ba̱ khwi á̱lyiat nang á̱ lyuut mi̱ ta̱ka̱da huni a̱ni. A̱gwaza wa ma̱nyin nggu maai á̱ kwok gu ntong!”
66022010	A̱wot a̱ si̱ bu nyia̱ ma̱ng a̱nung, “Yok niat tá̱m ta̱ka̱da jini ji̱ na bai á̱zanson nang A̱gwaza tyai a̱ni bah. Mat jen ji bai kpa̱mkpaan!
66022011	Nang jen ji ni̱ mbwat a̱ni, konyan wa yet a̱tyu a̱ka̱kpa̱t, gu ya a̱son ma̱ng a̱ka̱kpa̱t nggu na. A̱tyu a̱ nyia̱ a̱ka̱tuk nkyang nsum a̱ni, gu ya a̱son ma̱ng nyia̱ a̱ka̱tuk nkyang nsum nggu na. A̱wot a̱tyu a̱ ma nyia̱ tsotswat a̱ni, gu ya a̱son mi̱ nyia̱ tsotswat nggu hu. A̱tyu a̱ yet a̱za̱za̱rak a̱yin a̱ni, a̱ ya a̱son ma̱ng swat a̱za̱za̱rak nggu hu.”
66022012	(Á̱ si̱ fa̱k a̱nwuat ka̱ nyia̱,) “Di, n chobai di̱ mi̱n byian jen! N na bai ma̱ng zang, n na nwuak konyan cha̱chaat ma̱ng nta̱m nang gu nyia̱ a̱ni.
66022013	Nung gwa ngyet A̱lfa ma̱ng Omega, A̱son ma̱ng A̱ngaan ka, A̱tsan ka ma̱ng A̱mgba̱m wu!”
66022014	“Á̱niet a̱li̱ba̱rka bya yet á̱niet ba̱ kwi a̱yaatoot mba ba a̱ni! Á̱ na shim mba ndyo ba̱ nwuo á̱zanunwuai a̱keang a̱fai ka, a̱wot ba̱ ya sum a̱kwon swuan hu!
66022015	“Á̱niet ba̱ shya̱ a̱ma̱nta a̱keang ka a̱ni, bya yet a̱ka̱bwu; á̱niet byia̱ nkut, á̱niet a̱shi̱shi̱k nyia̱, á̱niet hyaai á̱niet, á̱niet khwi nghwughwu a̱yaagwaza sang swuan, ma̱ng a̱mgba̱m á̱niet ba̱ chat bwoi a̱ka̱laa a̱ni.
66022016	“Nung Yesu, n ta̱m a̱ta̱m tswa nung wu, gu nwuak nyin ta̱m jini da̱nian susot á̱niet khwi nung ji. Nung gwa ngyet a̱tyin kwai a̱gwam Da̱wuda ka, ma̱ng a̱tyu a̱ na ya gado chuk tyok nggu hu a̱ni! Nung gwa bu ngyet a̱na̱ndan a̱ta̱ngwat, ka̱ sai ma̱ kyenkyai a̱ni!”
66022017	A̱za̱za̱rak Ntswa wu ma̱ng Nggwon neam naat nyeang ka si̱ nyia̱, “Yesu bai!” Konyan wa fa̱k a̱ni, yok gu nyia̱, “Yesu bai!” Yok a̱mgba̱m á̱niet ba̱ fwuong mashyi a̱sa̱khwot a̱ni, ba̱ bai! Yok á̱niet ba̱ chat swuo a̱sa̱khwot nswuan a̱ni, ba̱ bai ba̱ swuo di̱ mi̱n tan zang!
66022018	A̱wot nung Yoona, n gba n si̱ bu nkhwat nyin a̱fufwuo! Konyan wa fa̱k a̱lyiat A̱gwaza nang á̱ lyuut mi̱ ta̱ka̱da huni na̱ na bai á̱zanson a̱ni: Ka̱ a̱yin mbeang tyiet ghyang di̱ kyang nang lyuut huni fa a̱ni, A̱gwaza na mbeang a̱tyu a̱wa mbyep nang á̱ wa̱i mi̱ ta̱ka̱da huni a̱ni!
66022019	Ma a̱nia wa, ka̱ a̱yin ma nghyuai tyiet nang a̱lyiat A̱gwaza mi̱ ta̱ka̱da huni fa, na̱ na bai á̱zanson a̱ni; A̱gwaza meang, na ti̱n kyang ku yet a̱kwonu a̱tyu a̱wa ma̱ a̱kwon nswuan ka, ma̱ng a̱za̱za̱rak a̱keang wu, nang á̱ ngwa̱i na mami ta̱ka̱da huni a̱ni!
66022020	Yesu, a̱tyu a̱ tak a̱chuchuk kpa̱sai tazwa a̱mgba̱m nkyang nani a̱ni, nyia̱, “A̱tsak a̱lyiat wa za̱m, n chobai di̱ mi̱n byian jen!” Samba̱rka! Bai A̱tyoli Yesu, bai!
66022021	Yok shok A̱tyoli Yesu ji̱ shya̱ dundung ma̱ng á̱za̱za̱rak á̱niet A̱gwaza! Samba̱rka!
