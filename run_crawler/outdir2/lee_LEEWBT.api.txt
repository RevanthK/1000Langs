40001001	Yezu Kristə wɔ́ Abəraham ǹdə́ Dəvyidi nɔ̃̌. Nyǐnə ń nàmbala bɛ́ yilə né.
40001002	Wɔ́ Abəraham ń lùl Yəzakɛ, Yəzakɛ zɛ̃̀ n lù Zhakɔɔbɛ, Zhakɔɔbɛ zɛ̃̀ n lù Zhidə ǹdə́ ń da-byǎ bɛ́,
40001003	Zhidə zɛ̃̀ n zə Tamaarɛ n mə n lù Farɛɛsɛ ǹdə́ Zara, Farɛɛsɛ zɛ̃̀ n lù Esərɔm, Esərɔm zɛ̃̀ n lù Aram,
40001004	Aram zɛ̃̀ n lù Amyənadaabɛ, Amyənadaabɛ zɛ̃̀ n lù Naasɔ̃, Naasɔ̃ zɛ̃̀ n lù Saləma,
40001005	Saləma ǹdə́ ń kɛ̃ Arayaabɛ zɛ̃̀ bə lù Booze, Booze ǹdə́ ń kɛ̃ Riti zɛ̃̀ bə lù Obɛɛdɛ, Obɛɛdɛ zɛ̃̀ n lù Zhese,
40001006	Zhese zɛ̃̀ n lù pyɔ̌ Dəvyidi, Dəvyidi zɛ̃̀ n zə Yuri kɛ̃ mɔ́ n mə n lù Saləmɔ,
40001007	Saləmɔ zɛ̃̀ n lù Orɔbwaam, Orɔbwaam zɛ̃̀ n lù Abya, Abya zɛ̃̀ n lù Asafɛ,
40001008	Asafɛ zɛ̃̀ n lù Zhɔzafatɛ, Zhɔzafatɛ zɛ̃̀ n lù Zhɔram, Zhɔram zɛ̃̀ n lù Ozhaasɛ,
40001009	Ozhaasɛ zɛ̃̀ n lù Zhwatam, Zhwatam zɛ̃̀ n lù Akaazɛ, Akaazɛ zɛ̃̀ n lù Ezəcaasɛ,
40001010	Ezəcaasɛ zɛ̃̀ n lù Manasɛ, Manasɛ zɛ̃̀ n lù Amɔnɛ, Amɔnɛ zɛ̃̀ n lù Zhɔzhaasɛ,
40001011	Zhɔzhaasɛ zɛ̃̀ n lù Yəkɔnəya ǹdə́ ń da-byǎ bɛ́. Wɔ́ rə̀myɛ́ yi ní bə̀ zɔ Esərayɛl lyì bí bə mé vò Babyəlɔnɛ.
40001012	Bə̀ gə́ zɔ bɛ bə mé vò gàà, rə̀myɛ́ kwã nɛ́, Yəkɔnəya zɛ̃̀ n lù Salacəə, Salacəə zɛ̃̀ n lù Zorobəbyəə,
40001013	Zorobəbyəə zɛ̃̀ n lù Abyuudi, Abyuudi zɛ̃̀ n lù Elyəcim, Elyəcim zɛ̃̀ n lù Azɔɔrɛ,
40001014	Azɔɔrɛ zɛ̃̀ n lù Sadɔɔkɛ, Sadɔɔkɛ zɛ̃̀ n lù Acim, Acim zɛ̃̀ n lù Elyuudi,
40001015	Elyuudi zɛ̃̀ n lù Elyazaarɛ, Elyazaarɛ zɛ̃̀ n lù Matã, Matã zɛ̃̀ n lù Zhakɔɔbɛ.
40001016	Zhakɔɔbɛ zɛ̃̀ n lù Marɛ byal Zhozefu. Wɔ́ Marɛ mɔ́ ńmyɛ̌ ń lùl Yezu mú mɔ̀bɔ́ bə̀ n'ê byẽ̀ bə̀ Kristə mó.
40001017	Èta, kɔn gə́ ju kùr ǹdə́ Abəraham e mé yí Dəvyidi yi ní mú, wɔ́ nàmbala kùrə̀ shí ǹdə́ nə̀na. Kɔn zhí Dəvyidi e mé yí bə̀ gə́ zɔ Esərayɛl lyì bí bə mé vò Babyəlɔnɛ yi ní mú myɛ, wɔ́ nàmbala kùrə̀ shí ǹdə́ nə̀na. Kɔn zhí bə̀ gə́ zɔ bɛ bə mé vò Babyəlɔnɛ yi ní e mé yí Kristə lul lé mó myɛ, wɔ́ nàmbala kùrə̀ shí ǹdə́ nə̀na.
40001018	Nyǐnə bə̀ gə́ lùl Yezu Kristə né. Ń ná Marɛ yà ń nə́ ń jí Zhozefu, sə Marɛ zɔ pǔ ǹdə́ Eshirhə náàcɛ̀nɛ́ jàn ǹdə́ bə̀ gwẽ̌ yə̀ jòm ǹdə́ dwã yé.
40001019	Ń byal Zhozefu yà ń wɔ́ wu-cángá cə́bal. Ń yà ń tá ń yǎl n zhìlì Marɛ yil yé. Rə̀myɛ́ ce, ń zɔ̀m n gu ń wẽ́ bə̀ ń mà n zhɛ̃̀ mɔ̀ n vùr mò shɛ́shɛ́.
40001020	Ń gə́ yà ń nə́ ń tɛ́rɛ́ rə̀myɛ́ yi ní, Cinu màlɛ́ka èdù lyí mu ń dàrhà wẽ́, e wɔ̀ mɔ̀: "Dəvyidi byǐ Zhozefu, bə̀ká dùr ywẽ yé. Jǒm ǹdə́ ǹ kɛ̃ Marɛ, bə̀ pwǐ y kɛ̀bɛ́ ń zhe mó wɔ́ Eshirhə náàcɛ̀nɛ́ tum.
40001021	Ń mà n lù byǐ. Ǹ m'ǎ ce ń yil bə̀ Yezu, bə̀ wɔ́ ńmyɛ̌ ń mà n vwǎrh ń dwí lyì bí bə̀ yə̀-bəlwàálɛ́ wẽ́."
40001022	Rə̀myɛ́ gakó wɛ̀rhɛ́, mùnì zɔ̀mɛ̀ rɛ́ Cinu yà ń tó ń nyì-zwennə mó dɛnnɛ n byili mú pyìrh. Ń yà ń zɔ̀m n wɔ̀:
40001023	"Nyǐnə kɛ̃-byǐ kɛ̀bɛ́ è yə̀l bal pár má zə pǔ, e lù bal-byǐ. Bə̀ má byẽ̀ y bə̀ Emawəə." Rə̀ kùr wɔ́: "Yi ŋwɛ́nɛ́ ǹdə́ nə́ba."
40001024	Zhozefu gə́ zɛ̃̀ jan dɛ́ wa, ń wɛ̀rhɛ́ ǹdə Cinu màlɛ́ka y gə́ byili mu ní. N jòm ǹdə́ ń kɛ̃ mɔ́,
40001025	sə ń yə̀ ń pár lwar kɔn mé yí ń byǐ mú lul. N ce ń yil bə̀ Yezu.
40002001	Bə̀ lùl Yezu Bɛtələyɛm nɛ́, Zhide tənà y wa, pyɔ̌ Erɔɔdɛ pyɛ̀lɛ̀ rɛ́ yi ní. Rə̀myɛ́ kwã nɛ́, lwarna shí yi-pwírhí səta, bə bə̀ Zhərəzalɛm,
40002002	bə̀ n'ê bwə̀rh bə̀ zhe: "Yẽ̀ Zhwifubá pyɔ̌ mɔ́ bə̀ lùl mó ŋwɛ́nɛ́ nɛ́? Nə́ nɔ ń cã̀mə́sɔ̌ w yi-pwírhí səta, nə́ zɛ̃̀ nə́ bàn mɔ̀ co."
40002003	Pyɔ̌ Erɔɔdɛ gə́ nyɛ̀ɛ̀ rə̀myɛ́, ńmyɛ̌ ǹdə́ Zhərəzalɛm lyì bí púlə́púlə́ wun zɛ̃̀.
40002004	N byẽ̀ Zhwifubá Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gakó n cĩ́ dwã yó, n bwə̀rh bè bə̀ wɔ́ yẽ̀ bə̀ wò bə̀ bə̀ má lù Kristə mó né?
40002005	Bə zɛ̃̀ bə wɔ̀ mɔ̀: "Wɔ́ Bɛtələyɛm nɛ́ Zhide tənà y wa, ǹdə Yi nyì-zwennə mə̀dù gə́ yà ń kɛ̃ nɛ́.
40002006	Ń yà ń kɛ̃ n wɔ̀: 'Ǹmyɛ́ Bɛtələyɛm, Zhide tənà y cɔ, è də̀ ǹmyɛ́ ǹ yə̀ yírh swí Zhide cə-fwààlɛ́ wẽ́ yé, bə̀ wɔ́ ǹmyɛ́ sono mɔ̀bɔ́ ń mà n yə̀ à dwí Esərayɛl nə̀nɔ̀n mɔ́ mà n shí ní.' "
40002007	Rə̀myɛ́ yó, Erɔɔdɛ shèè n byẽ̀ lwarna bɛ́, n bwə̀rh bè náàcɛ̀nɛ́ n nyǐ wɔ́ dǒ yi ní bə̀ nɔ cã̀mə́sɔ̌ wá.
40002008	N zɛ̃̀ n byili bi Bɛtələyɛm sɔ́má yá, n wɔ̀ bɛ: "Zhəlnə á pyà bə̀sɔ́bwɛ̀lɛ́ y náàcɛ̀nɛ́. Á gə tú á nɔ ya, s'á k'á kwɛ̃̀ á b'ǎ byili ni, mùnì àmyɛ vò a ce yə."
40002009	Bə̀ gə́ cili kɔn dɛ̀bɛ́ pyɔ̌ mɔ́ byili bi mú bə zhɛ̀, bə zhǐr bə̀ la bə̀ sɔ́má yá. Cã̀mə́sɔ̌ w bə̀ y'à jɛ̀rɛ̀ bə nə yi-pwírhí səta mɔ́ tó bə̀ yé, o vò o zhì jàà y kɛ̀bɛ́ bə̀sɔ́bwɛ̀lɛ́ y ŋwɛ́nɛ́ è wẽ́ mó yó wə.
40002010	Bə̀ gə́ nɔ cã̀mə́sɔ̌ wá, bə̀ wun yàl nyɛ̀n dɛ̃́dɛ̃́.
40002011	Bə yí bə zù kɛ̀lɛ́ wa, bə nə bə̀sɔ́bwɛ̀lɛ́ y ǹdə́ è ná Marɛ, bə tu bə̀ nə̀dwə́nə́ yó, bə wùlì è yé né. Bə pul bə̀ zhĩĩ rí nyí ni, bə vùr pansɛ bə pa. È y'à wɔ́ sánə́má ǹdə́ wẽ̀ rə̀ lwẽ́ nã́nyə̀nyɛ̀lɛ́, bə̀ n'ê byẽ̀ bə̀ ãsã́ ǹdə́ myííri.
40002012	Rə̀myɛ́ kwã nɛ́, Yi byili bi bə̀ dàrhà wẽ́, bə̀ bə̀ bə̀ká ké tó Erɔɔdɛ sono yé. Bə zɛ̃̀ bə kwè sɔ́má dõ bə vò jè.
40002013	Lwarna bɛ́ gə́ ká kwɛ̃̀ bə zhɛ̀, Cinu màlɛ́ka zɛ̃̀ e bə̀ e lyí Zhozefu ń dàrhà wẽ́, e wɔ̀ mɔ̀: "Zɛ̃̀ ń zə bə̀sɔ́bwɛ̀lɛ́ y ǹdə́ è ná ń mə́ dùr ń vò Ezhibti, ń jòm gàà ń mə́ dɛ̃̀ à gə tú à pɔ mɔ́ nyí sə́ ká bà. Nyǐ Erɔɔdɛ nə́ ń yǎl n ce bə pyà bə̀sɔ́bwɛ̀lɛ́ y bə gu."
40002014	Rə̀myɛ́ yó, Zhozefu zɛ̃̀ cəcɛ̃ y wẽ́ n zə bə̀sɔ́bwɛ̀lɛ́ y ǹdə́ è ná n mə n vò Ezhibti,
40002015	n jòm gàà kɔn mé yí Erɔɔdɛ cu. Rə̀myɛ́ wɛ̀rhɛ́ mùnì ga kɔn dɛ́ dɛ̀bɛ́ Cinu yà ń tó ń nyì-zwennə mó dɛnnɛ n byili mú pyìrh. Ń yà ń wòwə̀: "À byẽ̀ à byǐ mú n du Ezhibti ní."
40002016	Erɔɔdɛ gə́ pwírí lwarna bɛ́ jə́jɛ̀rɛ́ mɔ, ń lyim zɛ̃̀ dɛ̃́dɛ̃́, n zɛ̃̀ n pə nyí ń kwã-lyì bí ni, bə̀ bə̀ zhəl Bɛtələyɛm ǹdə́ cɛmɛ nɛ́ nyɛ̀bɛ́ nə̀ bwə́l gàà mɔ́ gakó wẽ́, bə gu bə̀sɔ́ná bɛ́ byɛ̀bɛ́ bə̀ yú byinə nə̀lyè ǹdə́ byɛ̀bɛ́ bə̀ gwẽ̌ yə̀ byinə nə̀lyè yí mú gakó. Wɔ́ lwarna bɛ́ gə́ y'à tú ń sõ, bə bé byili mu dɛ̃ rɛ́ tɛ̀bɛ́ bə̀ nɔ cã̀mə́sɔ̌ w mɔ́ ń tɛ́rɛ́.
40002017	Rə̀myɛ́ yó, kɔn dɛ̀bɛ́ Yi nyì-zwennə Zheremyi yà ń zɔ̀m mɔ́ pyìrh. Ń yà ń wòwə̀:
40002018	"Búbwéése zɛ̃̀ Arama nɛ́, cìlə́ ǹdə́ wìísi, sə wɔ́ Arashəə ń nə́ ń kúrh ń byǎ bɛ́ bə̀ cù mú ni. Ń bə shɛ̀ bə̀ bə̀ swẽ́ ń wu ni, ń byǎ bɛ́ gə́ k'ê tɛ̀nɛ́ mɔ́ yil yé."
40002019	Erɔɔdɛ gə́ cùwə̀, Cinu màlɛ́ka lyí Zhozefu ń dàrhà wẽ́ Ezhibti ní, e wɔ̀ mɔ̀:
40002020	"Zɛ̃̀ ń zə byǐ mú ǹdə́ ń ná ń ká mə́ vò Esərayɛl, bə̀ byɛ̀bɛ́ bə̀ y'à n'ê pyà mɔ̀ bə̀ la gu mú gakó cùwə̀."
40002021	Zhozefu zɛ̃̀ n zə byǐ mú ǹdə́ ń ná, n ká n mə n vò Esərayɛl.
40002022	Sə ń gə́ nyɛ̀ɛ̀ bə̀ wɔ́ Erɔɔdɛ byǐ Arkələyuusi ń wɔ́ Zhide pyɔ̌ ń da jàà wà, ń dùr ywẽ ǹdə́ gàà jǒm, n zhǐr n vò Gəlile ǹdə Yi gə́ y'à byili mu ń dàrhà nɛ́ wẽ́ né,
40002023	n jòm Nazarɛtɛ nɛ́ Gəlile tənà y wa. Rə̀myɛ́ wɛ̀rhɛ́ mùnì ga kɔn dɛ̀bɛ́ Yi nyì-zwennə bé y'à byili mú pyìrh. Bə̀ y'à byili bə̀ bə̀ má byẽ̀ Kristə mó bə̀ Nazarɛtɛ lyì byǐ.
40003001	Dwã nɛ́ nə̀myɛ́ wẽ́, Zhã-Bətiisi zhə̀l Zhide gɔ-elũ èpòlò w wə, ń nə́ ń bwə̀l ń zhe:
40003002	"Pyìrhínə á wun. Arəzana pyɛ̀lɛ̀ rɛ́ bwəlse."
40003003	Wɔ́ ńmyɛ̌ yò Yi nyì-zwennə Ezəyi yà ń zɔ̀m n wɔ̀: "Cəl n'ê bwə̀l gɔ-elũ èpòlò wə̀, rə̀ zhe: 'Kwɛrhɛna Cinu sɔ́má yá, s'á wɛ̀rhɛ́ sə-byǐsí sə yə̀ cángá á pɔ̃.' "
40003004	Zhã kàmə̀-zwǐ y ń yà ń zù mú wɔ́ yómó kur bə̀ y'à mé sɔ̃̀ yà, n zə cã̌-tɔ̀nɔ̀ n mə n lyẽ yə. Səsɔ̀mɛ̀ ǹdə́ gɔ tùr rə̀ y'à wɔ́ ń kùjú.
40003005	Zhərəzalɛm lyì bí ǹdə́ Zhide tənà y lyì bí gakó, e súlí cɛmɛ nɛ́ nyɛ̀bɛ́ nə̀ jě Zhɔrdɛ̃ bwǐ y yala nɛ mɔ́ gakó lyì bí y'à n'ê zhə̀l ń sono,
40003006	sə lò gakó yà ń nə́ ń byili ń dwə́ə́ré. Zhã zɛ̃̀ n pɔ̃ nɛ̃̌-shɔ Zhɔrdɛ̃ bwǐ y wə.
40003007	Farɛzhɛ̃ɛ̃bá ǹdə́ Sadəsənyɛbá nánzhəzhɔ̌ y'à n'ê zhə̀l Zhã gə́ yà ń nə́ ń pɛ nɛ̃̌-shɔ lyì bí ni mə̀gã̌. Sə ń gə nɔ bɛ bə̀ bànà, ń ya n wɔ̀ bɛ: "Kùrh dwí, mɔ̌ lò ń byili ába bə̀ dǔrnə á lú Yi lyim dí rə̀ bàn mɔ́ yé né?
40003008	Wɛ̀rhɛ́na kɔn dɛ̀bɛ́ rə̀ má byili b'ǎ pyìrhí á wun,
40003009	s'á bə̀k'á bù á wẽ́ bə̀, Abəraham gə́ wɔ́ ámyɛ̌ nàmbal mɔ́ dúdú yú yé. À n'â wə̀l ába: Yi wɔ̌ rə̀ bá ce nə́kuulí tɛ̀bɛ́ jǐrh Abəraham byǎ.
40003010	Nyǐnə, dòló pyě cèmé kùr wə̀. Kɔ̀bɔ́ ò t'â ce byǎ byɛ̀bɛ́ bə̀ càn, bə̀ má kà w bə ji myǐn.
40003011	"Àmyɛ́ n'â zə nɛ̃̌ à pɛ ába nɛ̃̌-shɔ. Rə̀myɛ́ n'ê byili b'ǎ pyìrhí á wun. Sə mɔ̀bɔ́ ń la tà-kwã n bə̀ mɔ́ du àmyɛ́. À yə̀ yírh swí sá vùr ń nə̀cìlə̀ né myɛ cìcì yé. Ńmyɛ̌ mà n zə Eshirhə náàcɛ̀nɛ́ ǹdə́ myǐn n pə ába nɛ̃̌-shɔ.
40003012	Ń zhe zwã̌ ń jɔ̃̀ wà, ń la n mə n cèlè jíjí rí, n pɔr rə̀ byǎ bɛ́ ǹdə́ rə̀ púúlí dwã wa, n ló jíjí-byǎ bɛ́ ń bɔ̀bwã̀ y wa, n zɛ̃̀ n ló púúlí myǐn mɔ̀bɔ́ mə̀ t'â la cú gaga wẽ́."
40003013	Rə̀myɛ́ yi ní, Yezu shí Gəlile n bə̀ Zhã sono Zhɔrdɛ̃ bwǐ y yó, mùnì Zhã pɔ̃ nɛ̃̌-shɔ.
40003014	Sə Zhã yà ń bə shɛ̀ yé. Ń yà ń nə́ ń wə̀lə̀: "Àmyɛ́ à mə̌ dwã sá bə̀ ǹmyɛ́ sono, ń pɛ̃ nɛ̃̌-shɔ, ǹmyɛ́ zɛ̃̀ ń ká ǹ bàn àmyɛ́ sono?"
40003015	Yezu wɔ̀ mɔ̀: "Ǹmyɛ́ wírí ń yẽ̌ kɔn yə̀ èta, bə̀ wɔ́ èta nə́ mə̌ sə nə́ wɛ̀rhɛ́ nɛ́, mùnì ga nə́ pyìrh Yi pùbùlə̀ né." Rə̀myɛ́ yó, Zhã zɛ̃̀ n shɛ̀nɛ́.
40003016	Yezu gə́ zwẽ nɛ̃̌-shɔ mɔ́ n zhɛ̀, n já n zhízhílí n du bwǐ y wə. Rə̀myɛ́ yi ní cìcì, dɛ̃̌ yi rí pul, n nə Yi Eshirhə y è nyɛ̌ ǹdə épwèné ta, è n'ê swé ń yó wə.
40003017	Bə nyɛ̀ɛ̀ cəl rə̀ shí dɛ̃̌, rə wɔ̀: "Mɔ̀bɔ́ wɔ́ à ywə́lə́ byǐ. À só mo dɛ̃́dɛ̃́."
40004001	Rə̀myɛ́ yó, Eshirhə náàcɛ̀nɛ́ zə Yezu e vò gɔ-elũ èpòlò w wə, mùnì Shətana swèlè mò.
40004002	N lyẽ ń nyí cəcɛ̃ ǹdə́ nə̀nyɔ́nɔ́ ga dwã shə́-èna. Nɔrh zɛ̃̀ mə̀ zhe mo.
40004003	Shətana y zɛ̃̀ e yí ń nyí ni è la mɔ sòlò, e wɔ̀ mɔ̀: "Ǹ gə wɔ́ Yi Byǐ, sə́ pə nyí nə́kulə né nyɛ̀bɛ́ nɛ nə jǐrh búúri."
40004004	Yezu wɔ̀ yà: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'È də̀ búrú dúdú ò wɔ̌ ò bá ce numbyíní zə myə̌l yé. Wɔ́ zɔ̀mɛ̀ tɛ̀bɛ́ gakó rə̀ n'ê shí Yi nyú wə.' "
40004005	Shətana y zɛ̃̀ e zə mɔ e zhǐr e vò Zhərəzalɛm, e ce n zhì Yi jì y yə́-pɛ̀lɛ́ wa, e zɛ̃̀ e wɔ̀ mɔ̀:
40004006	"Ǹ gə wɔ́ Yi Byǐ, sə́ zɛ̃̀ ń fwɛ̃́ tɛ̃́, bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Yi má pə nyí rə̀ màlɛ́kabá nɛ bə nyǐ ǹ yò. Bə̀ má kwɛ̃́ mɔ́ ǹdə́ bə̀ jɛ̀rh, mùnì ǹ nà bə̀ká mà nə́kulu ni yé.' "
40004007	Yezu wɔ̀ yà: "Bə̀ kɛ̃ rə̀ wẽ́ myɛ bə wɔ̀: 'Bə̀ká zhẽ̀ Cinu ǹ Yi yé.' "
40004008	Shətana y ké zə mɔ e zhǐr, e vò e jì pyɔ̀ kɔ̀bɔ́ ò nyɛ̌ dɛ̃̌ dɛ̃̌ yó, e byili mu lũ w tənèsé ǹdə́ sə̀ nə̀cɛ̀ndɛ́ gakó,
40004009	e zɛ̃̀ e wɔ̀ mɔ̀: "Ǹ gə tu ǹ nə̀dwə́nə́ yó ń wùlì à yé né, à bá pɔ̃́ tɛ̀bɛ́ èta mɔ́ gakó."
40004010	Yezu zɛ̃̀ n wɔ̀ yà: "Zhəl kwã nɛ́ Shətana! Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Wɔ́ Cinu ǹ Yi yé né ǹ mə̌ sə́ wùlì ní, ń cèrhé ń dúdú sá.' "
40004011	Rə̀myɛ́ yó, Shətana y zhǐr e yẽ̌ mo. Màlɛ́kabá zɛ̃̀ bə bé nyǐ ń yò.
40004012	Rə̀myɛ́ kwã nɛ́, bə̀ zɔ Zhã bə ce byə̀nə́-jù wə̀. Yezu gə́ nyɛ̀ɛ̀ rə̀myɛ́, n ká n vò Gəlile tənà y wa,
40004013	sə ń yə̀ Nazarɛtɛ nɛ́ jòm yé. Ń lyɛ̃ n vò cɔ òdù ò ŋwɛ́nɛ́ Gəlile mwə̃́ y səta, bə̀ n'ê byẽ̀ bə̀ Kapɛrnaɔm. Cɔ w òmyɛ́ ŋwɛ́nɛ́ Zabyəlɔnɛ ǹdə́ Nəfətəlyi kwálsɛ́ tənà y wa.
40004014	Rə̀myɛ́ wɛ̀rhɛ́ mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń yà ń wòwə̀:
40004015	"Zabyəlɔnɛ ǹdə́ Nəfətəlyi lyì, byɛ̀bɛ́ bə̀ jě Gəlile né, Zhɔrdɛ̃ bwǐ y èpákɛ̀, mwə̃́ y səta, lyì byɛ̀bɛ́ bə̀ də̀ Zhwifubá mó myɛ gə́ ŋwɛ́nɛ́ mə̀gã̌ mɔ́,
40004016	lyì bí byɛ̀bɛ́ bə̀ y'à jě cə-byín wẽ́ mó nɔ pwẽ̀ nánfɔ̀lɔ̀. Pwẽ̀ yə̌r byɛ̀bɛ́ bə̀ y'à jě cu jàà námbyĩ́ y wẽ́ mó."
40004017	Kɔn zhí rə̀myɛ́ yi ní, Yezu já n ji kùr ń nə́ ń bwə̀l ń zhe: "Pyìrhínə á wun. Arəzana pyɛ̀lɛ̀ rɛ́ bwəlse."
40004018	Yezu yà ń nə́ ń zhə̀l Gəlile mwə̃́ y vɔ̃̀ nɛ̀. N nə gwànnà bə̀lyè bə̀ y'à n'ê gwɛ̃̀ mwə̃́ y wə. È y'à wɔ́ Shəmɔ mɔ́ mɔ̀bɔ́ bə̀ n'ê byẽ̀ bə̀ Pyɛɛrɛ mɔ́, ǹdə́ ń da-byǐ Andərɛ.
40004019	N zɛ̃̀ n wɔ̀ bɛ: "Bànà á tó ne. À má ce á gwɛ̃̀ numbyínsi."
40004020	Bə já zhǐr rə̀myɛ́ yó cìcì, bə yẽ̌ bə̀ gùndwə̌ né ne gàà bə tó Yezu ni.
40004021	N zhǐr gàà ń la yé né, n kə́ n nə lyì dwã bə̀lyè. È y'à wɔ́ Zebede byǎ bɛ́, Zhakɛ ǹdə́ Zhã, bə̀ tó bə̀ da nɛ bə̀ ŋwɛ́nɛ́ bə̀ bǔ-bwəl lé wẽ́, bə̀ n'ê kwɛrhɛ bə̀ gùndwə̌. N byẽ̀ bə̀myɛ.
40004022	Bə já zhǐr bə yẽ̌ bə̀ da ǹdə́ bə̀ bǔ-bwəl lé ne bə tó mo.
40004023	Yezu yà ń nə́ ń byɛ́lɛ́ Gəlile tənà y púlə́púlə́ ń mə́ ń cèrhè bè kàrmɔ̀ bə̀ dwã-gùúlí jìsí wẽ́, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí, ń nə́ ń wárh lyì byɛ̀bɛ́ gakó címsi dwí gakó y'à zhe mó.
40004024	Ń yil lé du rə yí Siri tənà y púlə́púlə́. Bə̀ y'à n'ê zal nə̀bwànà dwí gakó ǹdə́ byɛ̀bɛ́ címsi y'à n'ê nwɛ̀nɛ̀ mɔ́, bə̀ twí ń sono. È y'à wɔ́ lyì byɛ̀bɛ́ gakó nə̀cílsi námməlwǎlsɛ y'à ŋwɛ́nɛ́ bə̀ wẽ́, ǹdə́ byɛ̀bɛ́ kùnkùmbolo y'à zhe, e súlí gwànsɛ̀, sə ń yà ń nə́ ń wárh bə̀ gakó.
40004025	Lyì nánzhəzhɔ̌ shí Gəlile ǹdə́ Cɛmɛ-shí tənà y wa, ǹdə́ Zhərəzalɛm, ǹdə́ Zhide, ǹdə́ Zhɔrdɛ̃ bwǐ y èpákɛ̀ bə bə̀ bə tó mo.
40005001	Yezu gə́ nɔ lyì-zhǎ bɛ́, n jì pyɔ̀ w yó, n jòm tɛ̃́. Ń kwã-lyì bí twẽ̌ bə yí ń nyí ni.
40005002	N zɛ̃̀ n ji kùr ń nə́ ń cèrhè bè kàrmɔ̀ ń zhe:
40005003	"Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ nə̀mwà bə̀ wun ní wẽ́, bə̀ Arəzana tənà y wɔ́ bə̀myɛ́ bə̀ cǐ yə.
40005004	Wu-nyɔ̃̀ cìnə́ wɔ́ lyì byɛ̀bɛ́ wu-zhìlù zhe, bə̀ Yi má shíshéré bə̀ wun ni.
40005005	Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ lyì-nyɛ̀mà, bə̀ Yi má pə bɛ cɛ y rə̀ y'à bwəl be è nyí mú.
40005006	Wu-nyɔ̃̀ cìnə́ wɔ́ lyì byɛ̀bɛ́ Yi pùbùlə̀ né wɔ̀rhɔ́ nɔrh ǹdə́ mə̀ nə̀nyɛ̀lsɛ̀ zhe, bə̀ Yi má ce bə sú.
40005007	Wu-nyɔ̃̀ cìnə́ wɔ́ lyì byɛ̀bɛ́ bə̀ n'ê dùr bə̀ dwã bɛ́ nɔ̀nɔ̀, bə̀ Yi má dùr bə̀myɛ nɔ̀nɔ̀.
40005008	Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ wu-põ̀ cìnə́, bə̀ bə̀ má nə Yi ǹdə́ bə̀ yírhə́.
40005009	Wu-nyɔ̃̀ cìnə́ wɔ́ lyì byɛ̀bɛ́ bə̀ n'ê pyà bə̀ yə̀-zùlə́ yál nɛ́, bə̀ Yi má byẽ̀ bè bə̀ rə̀ byǎ.
40005010	Wu-nyɔ̃̀ cìnə́ wɔ́ lyì byɛ̀bɛ́ lyì bí n'ê nwɛ̀nɛ̀ bɛ̀, bə̀ gə́ n'ê wɛ̀rhɛ́ Yi pùbùlə̀ né mó yilə, bə̀ Arəzana tənà y wɔ́ bə̀myɛ́ bə̀ cǐ yə.
40005011	"Lyì bí gə n'ê tùrh ába, bə̀ n'ê nwɛ̀nɛ̀ ába, bə̀ n'ê gòm kɔma bə̀ cĩ́ ywẽ̀ nánzhəzhɔ̌ á yó wə, àmyɛ́ kùr tó yilə, s'á lwar b'ǎ wɔ́ wu-nyɔ̃̀ cìnə́.
40005012	Fǔnə ǹdə́ wu-nyɔ̃̀ nánfɔ̀lɔ̀, bə̀ kwǎndɛ nánfɔ̀lɔ̀ zhǐ Arəzana w á yilə. Wɔ́ èta bə̀ jɛ̀rɛ̀ bə nwɛ̀nɛ̀ Yi nyì-zwennə bé ne, bə zɛ̃̀ bə mé yí ámyɛ."
40005013	Yezu zɛ̃̀ n súlí n wɔ̀ ń kwã-lyì bí ni: "Ámyɛ̌ wɔ́ ǹdə nə̀kwə̃̌ ta lũ w wẽ́. Sə nə̀kwə̃̌ gə tárh, etər è bá tó né e ké zə nyí? È k'ê bə tum zhe yé. Bə̀ má dwĩ̀ y pwẽ̀ nè, lyì nɔ̀ y ǹdə́ bə̀ nə̀rh.
40005014	"Ámyɛ̌ wɔ́ ǹdə kɔn dɛ̀bɛ́ rə̀ n'ê pɛ pwẽ̀ ta lũ w wẽ́. Cɔ kɔ̀bɔ́ bə̀ lù pyɔ̀ yó, kaka wàr w rə̀ la círhú yé.
40005015	Bə̀ t'â ji pàntɛ́mɛ́ myǐn, bə ká kwè y bə pú nə̀bwɛ́nɛ́ kùr w yé. Bə̀ gə ju yə, bə̀ yá cĩ́ y pàntɛ́mɛ́ jàà wà, mùnì ga lyì bí byɛ̀bɛ́ bə̀ ŋwɛ́nɛ́ jù w mú gakó yírhə́ nə nɛ́.
40005016	Èta, ámyɛ pwẽ̀ dé mə̌ sə rə yə̌r lyì bí yírhə́ wə, bə nə cɛ̀nɛ̀ tɛ̀bɛ́ á n'á wɛ̀rhɛ́ mɔ́, mùnì ga bə cèrhé á Da mɔ́ ń ŋwɛ́nɛ́ Arəzana w mɔ́."
40005017	"Á bə̀k'á bù b'à tú Muyiisi nyə́ né ǹdə́ kɔn dɛ̀bɛ́ Yi nyì-zwennə bé y'à byili mú zhìlù yé. À tú à la ce lyì bí lwar nə̀ kùrə̀ né cìcì mú pamparɛ̃ɛ̃.
40005018	Zhə̀nà, à n'â wə̀l ába: nyə́ né nə̀myɛ́ pwèrhè myɛ cìcì t'â la lyɔ̃, ǹdə́ dɛ̃̌ ǹdə́ cɛ gwẽ̌ ŋwɛ́nɛ́ yé, sə kɔn dɛ̀bɛ́ gakó bə̀ kɛ̃ Yi nyə́ né sɛ́bɛ́ rɛ́ wẽ́ mó bá pyìrh.
40005019	"Rə̀myɛ́ yilə, lò mɔ̀bɔ́ ń nə́ ń cẽ bá nyə́ né námpɔ́lsɛ́ rə̀dù myɛ cìcì, n zɛ̃̀ n cèrhè ń dwã bɛ́ nɛ bə̀myɛ kwè ń nà yá, rə̀-ná-cí mà n yə̀ nánkwaá Arəzana tənà y wa. Sə lò mɔ̀bɔ́ ń nə́ ń zwẽ nyə́ né n zɛ̃̀ n cèrhè ń dwã bɛ́ nɛ, bə̀myɛ kwè ń nà yá, rə̀-ná-cí mà n yə̀ lyì-fɔ̀lɔ̀ Arəzana tənà y wa.
40005020	"À n'â wə̀l ába: á gə yə̀ Yi pùbùlə̀ wɛ̀rhɛ́ du Muyiisi nyə́ né byilnə bé ǹdə́ Farɛzhɛ̃ɛ̃bá, á t'á la Arəzana tənà y wẽ́ zú yé.
40005021	"Á nyɛ̀ɛ̀ bə̀ bə̀ y'à wò á nàmbala bɛ́ nɛ: 'Bə̀ká gu lò yé. Lò mɔ̀bɔ́ ǹ gu ǹ dõ, sə bə zə mɔ́ bə bùr.'
40005022	Sə àmyɛ́ n'â wə̀l ába: lò mɔ̀bɔ́ ǹ kwè lyim ǹdə́ ǹ dõ, sə bə zə mɔ́ bə̀ bùr. Lò mɔ̀bɔ́ ǹ wò ǹ dõ ne bə̀ 'Kɔ̀kwà', wɔ́ bùrsí gùlú w nánfɔ̀lɔ̀ w ò má bùr ǹ bùrsí. Lò mɔ̀bɔ́ ǹ wò ǹ dõ ne bə̀ 'Nyɛ̀nyà', bə̀ mə̌ sə bə kə́ ǹ bùrsì bə ce ń vò myǐn-jù wə̀.
40005023	"Rə̀myɛ́ yilə, ǹ gə tú ǹ nə́ ǹ pɛ ǹ vwĩ̀ pɛnɛ́ y vwĩ̀-jìlú w yé né, ń zɛ̃̀ ń lyǐrh bə̀ ǹ gwar ǹ dõ n zɛ̃̀ ń nə́ ń jí zùùrì ǹdə́ mɔ́,
40005024	sə́ yẽ̌ ǹ pɛnɛ́ y nɛ vwĩ̀-jìlú w yé né, ń ká vò á pə sǔbri dwã nɛ, sə́ ká kwɛ̃̀ ń bə̌ pə ǹ pɛnɛ́ yá.
40005025	"Ǹ dõ gə co mó cà, n zɛ̃̀ n zə mɔ́ ń mə́ ń la bùrsì jàà wà, sə́ ce jàn nɛ́ á kwɛrhɛ yò w ǹdə́ dwã, ǹd'á gwẽ̌ yə̀ yí yé. È gə də̀ rə̀myɛ́, ń mà n zə mɔ́ n yí bùr-kárna mɔ́ yé né, bùr-kárna mɔ́ ce ń kwã-lyì bí zə mɔ́ bə ce byə̀nə́-jù wə̀.
40005026	Zhə̀nà, à n'â wə̀l mó: ǹ b'ǎ kwɛ̃̌ jim dí gakó ń zhɛ̀, fòró bə dwĩ̀ mú. Rə̀ tànká myɛ t'â la dǎl ǹ sõ yé.
40005027	"Á nyɛ̀ɛ̀ bə̀ bə̀ y'à wòwə̀: 'Bə̀ká fwə̌l yé.'
40005028	Sə àmyɛ́ n'â wə̀l ába: lò gə nyǐ kɛ̃ ǹdə́ fwə̌l shil, wɔ́ fwə́l ǹ fwə̌l ǹdə́ mɔ.
40005029	Ǹ jə̀jĩ́ yírh gə n'ê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀ kwã nɛ́. Ǹ yala nɛ́ kə̀kàlà èdù gə tɛ̀nɛ́ cɔ̃̀ bə̀ gə co ǹ yala nɛ́ gakó myǐn-jù wə̀.
40005030	Ǹ jə̀jĩ́ y gə n'ê ce ǹ wɛ̀rhɛ́ lwɛlɛ, sə́ gõ̀ y ń dwĩ̀ kwã nɛ́. Ǹ yala nɛ́ kə̀kàlà èdù gə tɛ̀nɛ́ cɔ̃̀ ǹ yala nɛ́ gakó gə zhə̀l myǐn-jù wə̀.
40005031	"Bə̀ ké wɔ̀: 'Bal mɔ̀bɔ́ ǹ zhɔ̃̀ ǹ kɛ̃ ń vùr mò, ǹ mə̌ sə́ kɛ̃ sɛ́bɛ́ ń pɔ̃ ń mə́ byili ń zhɔ̃́ kùrə̀.'
40005032	Sə àmyɛ́ n'â wə̀l ába: bal mɔ̀bɔ́ ǹ zhɔ̃̀ ǹ kɛ̃ ń vùr mò, n jà ń yə̀ fwə̌l, wɔ́ fwə̌l sɔ́má yó ǹ cĩ́ mu ní. Sə bal mɔ̀bɔ́ ń jú kɛ̃ mɔ́ ńmyɛ̌ mɔ́, rə̀-ná-cí myɛ wɔ́ fwə̌l ń nə́ ń fwə̀lə́.
40005033	"Á k'á nyɛ̀ɛ̀ myɛ bə̀ bə̀ y'à wò á nàmbala bɛ́ nɛ: 'Bə̀ká zə Yi yil ń bwəl nyí, e j'à wɔ́ kɔma yé. Ǹ gə bwəl nyí Yi yé né, sə́ pyìrh ǹ nyí-bwəl lé.'
40005034	Sə àmyɛ́ n'â wə̀l ába: á bə̀k'á zə Yi yil lé á bwəl nyí bá námpɔ́lɛ́ myɛ cìcì yé. Á bə̀k'á bwəl nyí ǹdə́ dɛ̃̌ yi yé, bə̀ rə̀ wɔ́ Yi pyɛ̀lɛ̀ də̀gwã́.
40005035	Á bə̀k'á bwəl nyí ǹdə́ cɛ y myɛ yé, b'è wɔ́ Yi nə̀rh cṹ jàà. Á bə̀k'á bwəl nyí ǹdə́ Zhərəzalɛm yé, b'ò wɔ́ pyɔ̌ nánfɔ̀lɔ̀ cɔ.
40005036	Bə̀ká bwəl nyí ǹdə́ ǹ yó w myɛ yé, bə̀ ǹ wàr ǹ b'ǎ ce ǹ ywésé èdù ga jǐrh námpwã̀ ráá námbyĩ́ yé.
40005037	Á gə mə̌ s'á wɔ̀ bə̀ 'ɔ̃̀ɔ̃̂', sé yə̀ 'ɔ̃̀ɔ̃̂'. Á gə mə̌ s'á wɔ̀ bə̀ 'ɔ̃́ɔ̃́', sé yə̀ 'ɔ̃́ɔ̃́'. Á gə súlí kɔn dõ né, wɔ́ lwɛlɛ cə́bal mɔ́ sõ rə̀myɛ́ shí ní.
40005038	"Á nyɛ̀ɛ̀ bə̀ bə̀ y'à wòwə̀: 'Wɔ́ yírh bə̀ yá jàrh bə mé cĩ́ yírh jim. Wɔ́ yélé bə̀ yá wǔr bə mé cĩ́ yélé jim.'
40005039	Sə àmyɛ́ n'â wə̀l ába: lò gə wɛ̀rhɛ́ mɔ́ lwɛlɛ, sə bə̀ká càrh mɔ̀ lwɛlɛ yé. Lò gə mà mɔ́ jə̀-sǎ ǹ jə̀jĩ́ pə̀pá y nɛ, sə́ pyìrhí è dõ mó ń pɔ̃.
40005040	Lò gə byẽ̀ mó bùrsì ń nə́ ń yǎl ǹ kàmə̀-zù-pɔ́lɛ́ yá, sə́ yẽ̌ ǹ kàmə̀-zù-èdɔ̀lɔ̀ w myɛ nɛ ń súlí ń pɔ̃.
40005041	Lò gə nə́ ń yǎl n nyɛ́ɛ́ mɔ́ n ce ń vò coló, sə́ vò cəə́le rə̀lyè ń yilə.
40005042	Lò gə lwə̀l mó kɔn, sə́ pɔ̃. Lò gə nə́ ń yǎl bə̀ ǹ jìmì mù kɔna, sə bə̀ká cẽ yé.
40005043	"Á nyɛ̀ɛ̀ myɛ bə̀ bə̀ y'à wòwə̀: 'Swéné ǹ dõ, sə́ súl ǹ zù-bal.'
40005044	Sə àmyɛ́ n'â wə̀l ába: swénénə á zwə̀ bé. Lwə̌lnə Yi byɛ̀bɛ́ bə̀ n'ê nwɛ̀nɛ̀ ába mɔ́ yilə.
40005045	Èta, á m'ǎ yə̀ á Da mɔ́ ń ŋwɛ́nɛ́ Arəzana w mɔ́ byǎ, bə̀ ń nə́ ń ce ń nə̀nyɔ́nɔ́ w púrh lyì-bəlwǎlsɛ́ ǹdə́ lyì-twěsé ga yilə, n jà ń nə́ ń ce dwà y nywɛ̀ wu-cángá cìnə́ ǹdə́ byɛ̀bɛ́ bə̀ də̀ wu-cángá cìnə́ mó ga yilə.
40005046	"Á gə só byɛ̀bɛ́ bə̀ só ába mó dúdú, byè kwǎndɛ á b'ǎ dɛ̃̀? Wɔ́ èta myə̌l-kwǎndɛ́ zwennə bé myɛ n'ê wɛ̀rhɛ́ nɛ́.
40005047	Á gə n'á ce á da-byǎ bɛ́ dúdú, byè á n'á wɛ̀rhɛ́ rə̀ wɔ́ cɛ̀nɛ̀ du lyì bí dwã bɛ́? Wɔ́ èta lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ myɛ n'ê wɛ̀rhɛ́ nɛ́.
40005048	Ámyɛ̌ yálna náàcɛ̀nà námpúm, ǹdə á Da mɔ́ ń ŋwɛ́nɛ́ Arəzana w mɔ́ gə́ wɔ́ náàcɛ̀nɛ́ námpúm ní."
40006001	Yezu zɛ̃̀ n súlí n wɔ̀ bɛ: "Dɛ̃̌na á cìnə̀. Á gə la kɔn wɔ̀rhɔ́ Yi yilə, s'á bə̀k'á wɛ̀rhɛ́ rɛ mùnì ga lyì bí bé nə ába yil yé. Á gə wɛ̀rhɛ́ èta, á t'á la kwǎndɛ nɔ á Da mɔ́ ń ŋwɛ́nɛ́ Arəzana w mɔ́ sõ yé.
40006002	"Ǹ gə sɛ̃ nə̀mɔ̀ nɛ̀, sə bə̀ká kwè ń mə́ ce wí ǹ cəl né, ǹdə myìnù cìnə́ bé gə́ n'ê wɛ̀rhɛ́ nɛ́ dwã-gùúlí jìsí ǹdə́ dwã-gùúlí jààsɛ́ wẽ́ mó ta yé. Bə̀ n'ê wɛ̀rhɛ́ èta, mùnì ga numbyínsí cèrhé be. Zhə̀nà, à n'â wə̀l ába: bə̀ nɔ rə̀ kwǎndɛ.
40006003	Ǹ gə la nə̀mɔ̀ nɛ̀ sãɔ̃, sə ǹ jə̀gwã̀ y bə̀ká lwar kɔn dɛ́ dɛ̀bɛ́ ǹ jə̀jĩ́ y n'ê wɛ̀rhɛ́ mɔ́ yé,
40006004	mùnì e yə̀ shéé ǹ shèè ń sɛ̃ mɔ; sə ǹ Da mɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
40006005	"Á gə la Yi co, s'á bə̀k'á wɛ̀rhɛ́ ǹdə myìnù cìnə́ bé ta yé. Bə̀ só dɛ̃̌ zhǔ dwã-gùúlí jìsí ǹdə́ dwã-gùúlí jààsɛ́ wẽ́ bə mé ce Yi, mùnì lyì bí yírhə́ nə bɛ. Zhə̀nà, à n'â wə̀l ába: bə̀ nɔ rə̀ kwǎndɛ.
40006006	Sə è gə wɔ́ ǹmyɛ́ yilə, ǹ gə nə́ ǹ yǎl ń ce Yi, sə́ zù ǹ sõ jìní wə, ń pyi ǹ nyí ni, ń shèè ń bə́ ce ǹ Da mɔ́ lyì yírhə́ wàr nə̀ nɛ mɔ́, sə ńmyɛ̌ mɔ̀bɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
40006007	"Á gə la Yi co, s'á bə̀k'á zɔ̀m zɔ̀mà nánzhəzhɔ̌ e j'à wɔ́ zɔ̀m-fwə̀r, ǹdə lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ ta yé. Bə̀ n'ê bùl bə̀ Yi má zwẽ bə̀ lwə̌l mó bə̀ zɔ̀mà nɛ́ nánzhəzhɔ̌ w yilə.
40006008	Á bə̀k'á wɛ̀rhɛ́ ǹdə bə̀myɛ́ ta yé, b'ǎ Da mɔ́ yě kɔn dɛ̀bɛ́ ná-dwí yil á zhe rə̀ tum ǹd'á gwẽ̌ yə̀ mɔ̀ lwə̀l yé.
40006009	"Ámyɛ̌ gə la Yi co, s'á wɔ̀: 'Nə́ Da ǹ ŋwɛ́nɛ́ Arəzana wa, ce lyì bí gakó lwar bə̀ ǹ bə dõ zhe yé, bə cèrhé ǹ yil lé.
40006010	Ce ǹ pyɛ̀lɛ̀ rɛ́ yí lũ w wẽ́. Ce ǹ pùbùlə̀ né wɛ̀rhɛ́ cɛ yó ǹdə Arəzana w ta.
40006011	Pə nə́ba nə́ zà kùjú.
40006012	Pə nə́ba nə́ dwə́ə́ré sǔbri, ǹdə nə́myɛ gə́ n'é pɛ byɛ̀bɛ́ bə̀ n'ê dwé nə́ba mó sǔbri ní.
40006013	Bə̀ká yẽ̌ nə́ba nə́ tu sòlò wẽ́ yé, sə́ zwẽ nə́ba lwɛlɛ cə́bal mɔ́ jɔ̃̀ wà. ((Wɔ́ ǹmyɛ́ ǹ wɔ́ pyɔ̌, ǹ zhe jàn, ǹ mə̌ ǹdə́ còrhó, byinə nə̀ bə zhɔ̌ zhe yilə. Amɛ̀n!))'
40006014	"Á gə n'á pɛ sǔbri á dwã bɛ́ nɛ, bə̀ gə gwar ába yi ní, á Da mɔ́ ń ŋwɛ́nɛ́ Arəzana w mɔ́ myɛ mà n pə ába á dwə́ə́ré sǔbri.
40006015	Sə á gə yə̀ sǔbri á dwã bɛ́ nɛ pɛ, á Da mɔ́ myɛ tá ń la ába á dwə́ə́ré sǔbri pɔ yé.
40006016	"Á gə lyẽ á nyí, s'á bə̀k'á pɔn á yə́rh ǹdə myìnù cìnə́ bé ta yé. Bə̀ n'ê pɔn bə̀ yə́rh mùnì lyì bí lwar bə̀ bə̀ lyẽ bə̀ nyí. Zhə̀nà, à n'â wə̀l ába: bə̀ nɔ rə̀ kwǎndɛ.
40006017	Ǹ gə lyẽ ǹ nyí, sə́ pùl ǹ yé, ń tùr nwə̃̌,
40006018	mùnì ga lyì bí bə̀ká lwar bə̀ ǹ lyẽ ǹ nyí yé, sé yə̀ ǹ Da mɔ́ numbyínsi yírhə́ wàr nə̀ nɛ mɔ́ ń yě. Ńmyɛ̌ mɔ̀bɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
40006019	"Á bə̀k'á pyà nə̀cɛ̀ndɛ́ á cĩ́ cɛ yó yé. Á gə cĩ́ di cɛ yó, ŋwɔ̀là wɔ̌ bə̀ má pwə́r á jìsí bə zù bə pwà rɛ̀, cɔ̃́ wɔ̌ ò jí ri, e jà rə̀ wɔ̌ rə̀ cɔ̀ myɛ.
40006020	Pyǎna á jɛ̃̀-kɔn dɛ́ á cĩ́ Arəzana wa, bə̀ ŋwɔ̀là tɛ̀nɛ́ gàà bə la jìrh pwə́r bə zù bə pwà rɛ̀ yé, cɔ̃́ myɛ tɛ̀nɛ́ ò la rɛ jú yé, e jà rə̀ wàr rə̀ la cɔ̌ myɛ yé.
40006021	Ǹ jɛ̃̀-kɔn dɛ́ gə́ ŋwɛ́nɛ́ mə̀gã̌, wɔ́ gàà ǹ wu bùlə̀ né myɛ ŋwɛ́nɛ́.
40006022	"Numbyíní wɔ́ è yírhə́ né nə̀ wɔ́ è yala nɛ́ pàntɛ́mɛ́. Ǹ yírhə́ né gə càn, ǹ yala nɛ́ námpúm ŋwɛ́nɛ́ pwẽ̀ wẽ́.
40006023	Sə ǹ yírhə́ né gə bə càn, ǹ yala nɛ́ námpúm ŋwɛ́nɛ́ cə-byín wə. Sə pwẽ̀ dé tɛ̀bɛ́ ǹ yírhə́ né n'ê pɛ mɔ́ mɔ́ gə k'â jǐrh cə-byín, cə-byín dí má kwɛrhɛ rə jǐrh námbyṹ fúrí.
40006024	"Lò mə̀dù wàr ǹ m'ǎ tó yó-cìnə́ bə̀lyè pùbùlə̀ nè yé. Ǹ m'ǎ súl mə̀dù yə́, ń swéné ń dõ mó, ráá ǹ m'ǎ jòm ǹdə́ mə̀dù yə́, ń fulsi ń dõ mó. Á wàr á m'ǎ n'á tó Yi ni, á j'ǎ n'á tó sə̀byǎ myɛ nɛ yé.
40006025	"Wɔ́ rə̀myɛ́ yil à n'â wə̀l ába: á bə̀k'á tə̀ kùjú kɔ̀bɔ́ á la jú, ǹdə́ gɔ̀nɔ̀ kɔ̀bɔ́ á la co yil, á zɛ̃̀ á n'á cĩ́ á myə̌l lé zal twə́lə́ á wẽ́ yé. Lwarna bə̀ numbyíní myə̌l lé du kùjú; è yala nɛ́ du gɔ̀nɔ̀.
40006026	Á gə n'á yǎl, s'á nyǐ kúmsí. Sə̀ t'â dwì twã́ yé; sə̀ t'â jə̀r jíjí sə̀ ce bòbwə̀rh w yé. E jà á Da mɔ́ ń ŋwɛ́nɛ́ Arəzana w mɔ́ nə́ ń kɔ̀n sɛ̀. Lwarna b'ǎmyɛ̌ du sə̀myɛ́ dɛ̃́dɛ̃́.
40006027	Wɔ́ mɔ̌ ń ŋwɛ́nɛ́ á wẽ́, ń wɔ̌ ń mà n zə twə́lə́ né nyɛ̀bɛ́ ń nə́ ń cĩ́ ń wẽ́ mó n mə n súlí ń myə̌l dwɛ̀lɛ̀ bá jə̀-tórhó yírh rə̀dù cìcì?
40006028	"Sə wɔ́ byè yil á n'á cĩ́ gàndɛ̀ twə́lə́ á wẽ́? Á gə n'á yǎl, s'á nyǐ gɔ pùnə́ né. Nə̀ t'â twĩ̀ yé; nə̀ t'â nywɛ̀ tə́tɔ̃̌ yé. E jà ǹdə́ rə̀myɛ́ ga, nə̀ n'ê byìl cɛ̀nɛ̀.
40006029	À n'â wə̀l ába: Saləmɔ ǹdə́ ń nə̀cɛ̀ndɛ́ ga, ń yə̀ kàmə̀-zwǐ zwì è cɛ̀nɛ̀ rɛ́ yú gɔ pùní rə̀dù ga yé.
40006030	Byè yil á yə̀ Yi ni zhí? Yi nə gə n'ê kwɛrhɛ gɔ w ò ŋwɛ́nɛ́ zà, e jà nəkɔl ǹdə́ ò jú myǐn mú èta, rə̀ t'â la ámyɛ̌ kɔrhɔ dwini òmyɛ́ dɛ̃́dɛ̃́?
40006031	"Á bə̀k'á zɛ̃̀ á n'á cĩ́ twə́lə́ á wẽ́, á m'á zhe: 'Yẽ̀ nə́ m'ǎ nə kùjú ní nə́ jí? Yẽ̀ nə́ m'ǎ nə nɛ̃̌ nɛ́ nə́ nyɔ̀? Yẽ̀ nə́ m'ǎ nə gàndɛ̀ nɛ́ nə́ m'é círhí nə́ yala nɛ́?'.
40006032	Wɔ́ lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ wẽ̀ dé rə̀myɛ́ mɔ́ gakó pyǎ yò zù twéé gakó. Sə è gə wɔ́ ámyɛ̌ yilə, á Da mɔ́ ń ŋwɛ́nɛ́ Arəzana w mɔ́ yě b'ǎ zhe rə̀myɛ́ mɔ́ gakó tum.
40006033	Jɛ̀rɛ̀nà á ce Yi pyɛ̀lɛ̀ rɛ́ yò shɔ̀nɔ́ ǹdə́ rə̀ pùbùlə̀ né wɔ̀rhɔ́ yò zù ába, s'á yẽ̌ bə̀ rə̀ má pə ába tɛ̀bɛ́ rə̀ dàl mɔ́ rə súlí.
40006034	Á bə̀k'á cĩ́ twə́lə́ á wẽ́ nəkɔl dɛ̃ rɛ́ yil yé. Nəkɔl dɛ̃ rɛ́ bá nyǐ rə̀ cìcì yò. Dɛ̃ gakó yò w yú ǹdə́ rə̀myɛ."
40007001	Yezu zɛ̃̀ n súlí n wɔ̀ bɛ: "Á bə̀k'á kə́ á dwã bɛ́ bùrsì á pə bɛ dóó yé, mùnì Yi bə̀ká kə́ ámyɛ bùrsì rə pə ába dóó yé.
40007002	Zhə̀nà, Yi má kə́ á bùrsí kɔn myɛrhɛ ǹdə á gə́ n'á kɛ́ á dwã bɛ́ nyɛ̌sɛ́ nɛ́. Zwã̌ y á n'á ce è wẽ́ á pɛ á dwã bɛ́ nɛ mɔ́, wɔ́ èmyɛ́ dwí rí cìcì wẽ́ Yi má ce né rə pə ámyɛ nɛ.
40007003	"Byè yil ǹ nə màlá y è ŋwɛ́nɛ́ ǹ dõ mó yírh ré wə, ń zɛ̃̀ ǹ yə̀l bə̀ də̀-bṹ ŋwɛ́nɛ́ ǹmyɛ́ cìcì nyǎn dɛ́ wẽ́?
40007004	Etər ǹ m'ǎ tó né ń wɔ̀ ǹ dõ mó ne: 'Yẽ̌ a vùr màlá y è ŋwɛ́nɛ́ ǹ yírh ré wẽ́ mó', də̀-bṹ w j'à ŋwɛ́nɛ́ ǹmyɛ́ cìcì nyǎn dɛ́ wẽ́?
40007005	Myìnù cə́bal, jɛ̀rɛ̀ ń vùr də̀-bṹ w ò ŋwɛ́nɛ́ ǹ yírh ré wẽ́ mó. Rə̀myɛ́ yó, ǹ yírhə́ má nə màlá y è ŋwɛ́nɛ́ ǹ dõ mó nyǎn dɛ́ wẽ́ mó cɛ̀nɛ̀, ń zɛ̃̀ ń ŋwɛ̀nɛ́ ń vùr yə̀.
40007006	"Á bə̀k'á kwè kɔn dɛ̀bɛ́ rə̀ wɔ́ Yi nyǎn á pə kǔlsi ni, e jà sə̀ la pyìrhú, sə ká dɔ̃̀ á cìcì mú sə zhəzhɛrɛ yé. Á bə̀k'á kwè á dɔ̀msɛ̀ shɛ̀bɛ́ sə̀ ye cɛ̀ á ló kùkúr yé né, e jà rə̀ la sɛ tɛ̃́ nɔ́m ǹdə́ rə̀ nə̀rh sə cɔ̀ yé.
40007007	"Lwə̌lnə, bə̀ má pə ába. Pyǎna, á m'ǎ na. Kɔ́kwána, bə̀ má pul bòlò w bə pə ába á zù.
40007008	Zhə̀nà, lò mɔ̀bɔ́ gakó ń nə́ ń lwə̀lə̀, bə̀ yá pɔ̃; lò mɔ̀bɔ́ ń nə́ ń pyà, ń ya n na; lò mɔ̀bɔ́ ń nə́ ń kɔ́kwá, bə̀ yá pul bòlò w bə pɔ̃ n zù.
40007009	"Ámyɛ̌ mə̀dù byǐ gə lwə̀l mò búrú, ń mà n ká n kwè nə́kulu n pɔ̃?
40007010	Ráá ń byǐ gə lwə̀l mò mɔ́mwǎ, ń mà n ká n kwè kùwə̀ n pɔ̃?
40007011	Ámyɛ̌ ǹd'á wɔ́ lwɛlɛ cìnə́ ga, wɔ́ kɔn dɛ̀bɛ́ rə̀ càn á n'á pɛ á byǎ bɛ́ nɛ, sé mé zɔ̀m á Da mɔ́ ń ŋwɛ́nɛ́ Arəzana w mɔ́ zɔ̀mà, ń mà n pə kɔn dɛ̀bɛ́ rə̀ càn lyì bí byɛ̀bɛ́ bə̀ n'ê lwə̀l mò mó ne.
40007012	"Kɔn dɛ̀bɛ́ gakó á n'á yǎl b'ǎ dwã bɛ́ wɛ̀rhɛ́ á yilə, s'ámyɛ wɛ̀rhɛ́ rɛ bə̀myɛ yilə. Wɔ́ èta Muyiisi nyə́ né sɛ́bɛ́ rɛ́ ǹdə́ Yi nyì-zwennə bé sábá nɛ́ n'ê byili ní.
40007013	"Tónə bwə̀rə̀ y nánshə́shɛ́nɛ́ y á zù. Bwə̀rə̀ y kɛ̀bɛ́ è wà mɔ́, ǹdə́ sɔ́má y kɛ̀bɛ́ è wà mɔ́, wɔ́ jó jàà w sə̀ zǎ nɛ́. Byɛ̀bɛ́ bə̀ n'ê tó se bə̀ zwì mú já.
40007014	Sə bwə̀rə̀ y nánshə́shɛ́nɛ́ y ǹdə́ sɔ́má y nánshə́shɛ́nɛ́ yá, wɔ́ nyǔ mə̀ t'â la zhɔ̌ jàà sə̀ zǎ nɛ́, sə byɛ̀bɛ́ bə̀ nə sə̀myɛ́ mɔ́ bə já yé.
40007015	"Dɛ̃̌na á cìn ǹdə́ byɛ̀bɛ́ bə̀ n'ê myìnì ába bə̀ bə̀myɛ́ wɔ́ Yi nyì-zwennə mó. Bə̀ n'ê twí á wẽ́ ǹdə wɔ́ pyììsì sə̀ la sə̀ dwã pyììsì wẽ́ ta, e jà bə̀ wun ní wẽ́ mó, bə̀ wɔ́ gɔ kǔlsi sə̀ bàn pyììsí zal.
40007016	Wɔ́ bə̀ tùntwə̃̀ə̃̀ né dɛnnɛ á m'ǎ tó né á lwar bə̀ párá. Bə̀ t'â kwẽ écin bàasɔ̀bɔ́ yó yé. Bə̀ k'ê t'â kwẽ épyìlə́ sə́sɔ́nɔ́ yó yé.
40007017	Èta, cǒ kɔ̀bɔ́ ò càn, wɔ́ byǎ byɛ̀bɛ́ bə̀ càn ò n'ô ce. Cǒ kɔ̀bɔ́ ò bə càn, wɔ́ byǎ byɛ̀bɛ́ bə̀ bə càn ò n'ô ce.
40007018	Cǒ kɔ̀bɔ́ ò càn wàr ò ce byǎ byɛ̀bɛ́ bə̀ bə càn yé. Cǒ kɔ̀bɔ́ ò bə càn wàr ò ce byǎ byɛ̀bɛ́ bə̀ càn yé.
40007019	Cǒ kɔ̀bɔ́ ò t'â ce byǎ byɛ̀bɛ́ bə̀ càn, bə̀ yá kà w bə ji myǐn.
40007020	Èta myɛ, byɛ̀bɛ́ bə̀ n'ê myìnì ába bə̀ bə̀myɛ́ wɔ́ Yi nyì-zwennə mó, wɔ́ bə̀ tùntwə̃̀ə̃̀ né dɛnnɛ á m'ǎ tó né á lwar bə̀ párá.
40007021	"È də̀ lyì bí byɛ̀bɛ́ bə̀ n'ê byẽ̀ nè bə̀ 'Cinu, Cinu' mú, bə̀ la Arəzana tənà y wẽ́ zú yé. Wɔ́ byɛ̀bɛ́ bə̀ n'ê wɛ̀rhɛ́ à Da mɔ́ ń ŋwɛ́nɛ́ Arəzana w mɔ́ pùbùlə̀ mó, bə̀ má zù è wẽ́.
40007022	Bùrsí dɛ̃ rɛ́ yùwə̀, lyì nánzhəzhɔ̌ má zɛ̃̀ bə̀ n'ê wə̀l nè: 'Cinu, Cinu, è də̀ ǹmyɛ́ yil lé yil nə́ y'ǎ zɔ̀m zɔ̀mà nyɛ̀bɛ́ Yi byili nə́ba nà? È də̀ ǹmyɛ́ yil lé yil nə́ y'ǎ jì nə̀cílsi námməlwǎlsɛ nà? È də̀ ǹmyɛ́ yil lé yil nə́ y'ǎ wɛ̀rhɛ́ màmyaarhɛ nánzhəzhɔ̌ nà?'
40007023	Sə à má wɔ̀ bɛ: 'Tùm-bəjə́ə́le cìnə́, jénə tɛ̃́ à nyí ni, b'à yə̀l á pár yé.'
40007024	"Èta myɛ, lò mɔ̀bɔ́ gakó ń nə́ ń cili zɔ̀mà nɛ́ nyɛ̀bɛ́ à n'â byili mú, n zɛ̃̀ n wɛ̀rhɛ́ ǹdə nə̀ gə́ n'ê byili ní, rə̀-ná-cí nyɛ̌ ǹdə surhə cə́bal ta. Ń lù ń jì pàtá yó.
40007025	Dwà nyɔ̀, nɛ̃̌ mɔ́ wùl dɛ̃́dɛ̃́, zho nánfɔ̀lɔ̀ zɛ̃̀, rə dom dom jì y rə ga. È gə́ lù pàtá yó mó ce, rə̀ yə̀ ŋwɛ̀nɛ́ rə wǔr y yé.
40007026	"Sə lò mɔ̀bɔ́ gakó ń nə́ ń cili zɔ̀mà nɛ́ nyɛ̀bɛ́ à n'â byili mú, n zɛ̃̀ ń tá ń wɛ̀rhɛ́ ǹdə nə̀ gə́ n'ê byili ní, rə̀-ná-cí nyɛ̌ ǹdə lò mɔ̀bɔ́ ń bə surhə zhe ta. Ń lù ń jì y nyɔ̀rhɔ́ yó.
40007027	Dwà nyɔ̀, nɛ̃̌ mɔ́ wùl dɛ̃́dɛ̃́, zho nánfɔ̀lɔ̀ zɛ̃̀, rə zhízhǐ jì yə́, è gakó wǔr e ló tɛ̃́."
40007028	Yezu gə́ byili zɔ̀mà nɛ́ nə̀myɛ́ n zhɛ̀, ń kàrmɔ́ èta mɔ́ jàr lyì-zhǎ bɛ́ dɛ̃́dɛ̃́.
40007029	Ń gə́ yà ń nə́ ń zɔ̀m ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ y'à də̀ ǹdə Muyiisi nyə́ né byilnə bé nyǎn mɔ́ ta yé.
40008001	Rə̀myɛ́ kwã nɛ́, Yezu zhǐr n só pyɔ̀ wá. Lyì nánzhəzhɔ̌ zɛ̃̀ bə tó mo.
40008002	Nɔ cə́bal mə̀dù zɛ̃̀ n yí ń nyí ni, n jòm ń nə̀dwə́nə́ yó, n wùlì ń yé né, n wɔ̀ mɔ̀: "Yó-cə́bal, kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá."
40008003	Yezu zɛ̃̀ n cèlè ń jɛ̃̀ n dwə̀rh mò, n wɔ̀: "Kɔn wɔ́ à bùlə̀. Wárh ń jǐrh wárhgáá." Bal mɔ́ já n wárh rə̀myɛ́ yó cìcì n jǐrh wárhgáá.
40008004	Yezu zɛ̃̀ n wɔ̀ mɔ̀: "Dɛ̃̌ ǹ cìnə̀. Bə̀ká shɛ̀nɛ́ ń wɔ̀ lò lò nè yé. Zhəl ń byili ǹ cìn Yi jì y vwĩ̀-zwə́lnə mó ne, sə́ pə vwĩ̀-kɔn ǹdə Muyiisi gə́ pɔ nyí ní. Rə̀myɛ́ má yə̀ zhə̀n kɔna, rə̀ n'ê byili lyì bí gakó ne bə̀ ǹ wárh."
40008005	Rə̀myɛ́ kwã nɛ́, Yezu zhǐr n vò Kapɛrnaɔm. Ń gə́ tú ń nə́ ń zwì cɔ w wu w wẽ́ yi ní, shə̀dɛ́ɛ́sɛ zɔ̌m yó-cə́bal mə̀dù yí ń nyí ni, n lwə̀l mò n wɔ̀:
40008006	"Yó-cə́bal, à kɛ̀lɛ́ tùntùnnə̀ bə jɛ̀, ń pyě tɛ̃́ kɛ̀lɛ́ w ń wàr ń nə́ ń zɛ̃̀ yé. Ń nə́ ń nwɛ̀nɛ̀ dɛ̃́dɛ̃́."
40008007	Yezu wɔ̀ mɔ̀: "À má bá wárh mɔ."
40008008	Shə̀dɛ́ɛ́sɛ́ yó-cə́bal mɔ́ zɛ̃̀ n wɔ̀: "Yó-cə́bal, à yə̀ yírh swí sə́ zù à sõ kɛ̀lɛ́ w yé. Ǹmyɛ́ wírí ń púr ǹ nyí, b'à tùntùnnə̀ mó mà n wárh.
40008009	Nyǐ à zhe yó-cìnə́ bə̀ cǐ ni, àmyɛ zɛ̃̀ à cǐ shə̀dɛ́ɛ́sɛ, à n'â pɛ sɛ nyə́. À gə wò mə̀dù nì bə̀ ń zhəl nyɔ̀nɔ̀, n vò. À gə wò ń dõ ne bə̀ ń bə̀ nyə̀má, n bà. À gə wò à tùntùnnə̀ nè bə̀ ń wɛ̀rhɛ́ èta, n wɛ̀rhɛ́."
40008010	Yezu gə́ nyɛ̀ɛ̀ rə̀myɛ́, rə jàr mɔ̀. N zɛ̃̀ n wɔ̀ lyì bí byɛ̀bɛ́ bə̀ y'à tó mo mó ne: "Zhə̀nà, à n'â wə̀l ába: à gwẽ̌ yə̀ lò mə̀dù ga nɛ, bá Esərayɛl nɛ́, ń zhí Yi ni èta yé.
40008011	Sə à n'â wə̀l ába: lyì nánzhəzhɔ̌ má shí yi-pwírhí wə, ǹdə́ yi-zùr wə̀, bə bé tó Abəraham ǹdə́ Yəzakɛ ǹdə́ Zhakɔɔbɛ nɛ bə jòm Arəzana tənà y wẽ́ bə jí.
40008012	Sə bə̀ má ce byɛ̀bɛ́ bə̀ y'à mə̌ sə bə yə̀ Arəzana tənà y lyì bí mú pwẽ̀ nè cə-byṹ wə. Bə̀ má n'ê kúrh ǹdə́ bə̀ n'ê dɔ̀m bə̀ yə́lə́ dwã nɛ gàà."
40008013	N zɛ̃̀ n zhízhílí n wɔ̀ shə̀dɛ́ɛ́sɛ́ yó-cə́bal mɔ́ nɛ: "Ká vò jè. Kɔn yál èta, ǹ gə́ zhí ni mú yilə." Ń tùntùnnə̀ mó já n wárh rə̀myɛ́ yi ní cìcì.
40008014	Rə̀myɛ́ kwã nɛ́, Yezu zhǐr n vò Pyɛɛrɛ sõ kɛ̀lɛ́ wa. N yí n pwírí Pyɛɛrɛ cə̃́-kɛ̃ yala shɛ̃̀ ń pyě tɛ̃́.
40008015	N zə ń jɛ̃̀ nɛ̀, ń yala nɛ́ ká só, n já n zɛ̃̀ ń nə́ ń tɛnɛ mɔ.
40008016	Də̀dɛ̀nɛ́ y yi gə́ tú e yí, bə zə lyì nánzhəzhɔ̌ nə̀cílsi námməlwǎlsɛ y'à zhe, bə mé bə̀ Yezu sõ. N zə ń nyì-zɔ̀mɛ̀ dúdú n jì sì. N já n súlí n wárh nə̀bwànà bɛ́ dwã bɛ́ gakó.
40008017	Ń wɛ̀rhɛ́ èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ezəyi yà ń wòwə̀: "Ń zwẽ nə́ bə-jàn-zhəəré ǹdə́ nə́ címsí ga n zhĩ."
40008018	Yezu gə́ nɔ lyì-zhǎ bɛ́ bə̀ kə́kɛ́lɛ́ mɔ, n zɛ̃̀ n pə nyí ń kwã-lyì bí ni bə̀ bə̀ zhəl mwə̃́ y èpákɛ̀.
40008019	Muyiisi nyə́ né byilnə mə̀dù zɛ̃̀ n yí ń nyí ni n wɔ̀ mɔ̀: "Yó-cə́bal, à má tó mó a vò ǹ gə́ la mə̀gã̌ mɔ́ gakó."
40008020	Yezu zɛ̃̀ n wɔ̀ mɔ̀: "Zúlə́ zhe pwə́lə́ nə̀ n'ê pyẽ̀ né. Kúmsi myɛ zhe jàlá. Sə Numbyíní Byǐ bə jàà zhe ń la ń yó né co n shǐrh myɛ cìcì yé."
40008021	Ń kwã-lyì bí mə̀dù myɛ wɔ̀ mɔ̀: "Cinu, à n'â lwə̀l mó, sə́ yẽ̌ a jɛ̀rɛ̀ a vò a kwè à da a ce."
40008022	Yezu wɔ̀ mɔ̀: "Tó à kùrə̀, sə́ yẽ̌ cùùrí ni rə ce rə̀ cùùrí."
40008023	Yezu gə́ zɔ̀m rə̀myɛ́ n zhɛ̀, n zù bǔ-bwəl rə̀dù wə̀. Ń kwã-lyì bí zɛ̃̀ bə tó mo bə zù.
40008024	Zho nánfɔ̀lɔ̀ já zɛ̃̀, ò n'ô wùl nɛ̃̌ mɔ́ yó, mə zɛ̃̀ mə̀ n'ê zwì bǔ-bwəl lé wə, rə̀ n'ê yǎl rə mɔ́lɛ́. Yezu jà ń yà ń dɛ̌.
40008025	Ń kwã-lyì bí zɛ̃̀ bə yí ń nyí ni, bə zhàrh mɔ̀, bə wɔ̀: "Cinu, zɛ̃̀ ń zwẽ nə́ba. Nyǐ nə́ m'ǎ cì."
40008026	N zɛ̃̀ n wɔ̀ bɛ: "Byè yil á n'á dùr ywẽ? Á yə̀ nɛ zhí ǹd'á wun gakó nà?" N zɛ̃̀ n bya zho w ǹdə́ mwə̃́ y nɛ̃̌ mɔ́. Rə̀myɛ́ ga já zhì shɛ́ɛ́.
40008027	Kɔn jàr bɛ̀ dɛ̃́dɛ̃́, bə zɛ̃̀ bə̀ n'ê wə̀lə̀: "Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ m'ê shɛ̀nɛ́ ń nyí ni?"
40008028	Yezu yú mwə̃́ y èpákɛ̀ Gadara lyì bí tənà y wa. Rə̀myɛ́ yó, lyì bə̀lyè nə̀cílsi námməlwǎlsɛ y'à zhe shí lú-bɔ̀là w bə du bə jəl mo. Bə̀ yò w y'à zum dɛ̃́dɛ̃́. Lò lò wàr ń nə́ ń tó sɔ́má y gàà mɔ́ ń lyɛ̃ yé.
40008029	Bə zɛ̃̀ bə̀ n'ê wǔrh bə̀ m'ê wə̀lə̀: "Etər ǹ nə́ ǹ yǎl ń wɛ̀rhɛ́ nə́ba nɛ́ Yi Byǐ? Ǹ tú ǹ la nə́ba còrhò-tum pɔ, e jà rə̀ dɛ̃ rɛ́ gwẽ̌ yə̀ yí?"
40008030	Kùkúr nánzhəzhɔ̌ y'à zhǐ gàà səta rə̀ n'ê dɔ̀m gɔ.
40008031	Nə̀cílsí zɛ̃̀ sə̀ n'ê lwə̀l Yezu ni bə̀ ń gə la sə jǔ, sə n ce sə vò e zù kùkúúrí wẽ́.
40008032	N zɛ̃̀ n wɔ̀ sɛ̀: "Zhəlnə." Sə du sə vò e zù kùkúúrí wẽ́. Rə̀myɛ́ yó, rə̀ gakó já dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì.
40008033	Lyì bí byɛ̀bɛ́ bə̀ y'à n'ê yìlì rì mú dùr bə vò cɔ w wa, bə byili byɛ̀bɛ́ nə̀cílsí y'à zhe mó gə́ tó né bə wárh, ǹdə́ kɔn dɛ̀bɛ́ gakó rə̀ wɛ̀rhɛ́ mɔ́.
40008034	Cɔ w lyì bí gakó du bə̀ la Yezu sono. Bə̀ gə́ yú bə nə mɔ, bə lwə̀l mò bə̀ ń du bə̀ tənà y wa.
40009001	Yezu zù bǔ-bwəl lé wə, n ká n byɛrhɛ n vò jè.
40009002	Lyì zɛ̃̀ bə zhĩ gwànà èdù ǹdə́ pyònò bə mé bə̀ ń sono. Yezu gə́ pwírí bə̀ zhí mu, n wɔ̀ gwànà y nɛ: "À byǐ, kám ǹ wu, bə̀ ǹ nɔ ǹ yə̀-bəlwàálɛ́ sǔbri."
40009003	Muyiisi nyə́ né byilnə bé jàlà zɛ̃̀ bə̀ n'ê zɔ̀m bə̀ wẽ́ bə̀ zhe: "Bal mɔ́ mɔ̀bɔ́ nə́ ń tùrh Yi."
40009004	Yezu lwar bə̀ wun bùlə̀ né, n zɛ̃̀ n wɔ̀ bɛ: "Byè yil bùlə̀ né námməlwǎlsɛ́ shɛ̀bɛ́ èta mɔ́ ŋwɛ́nɛ́ á wẽ́?
40009005	À gə wò bə̀ ń nɔ ń yə̀-bəlwàálɛ́ sǔbri, ráá à gə wò bə̀ ń zɛ̃̀ n zhì dɛ̃̌ n vò, wɔ́ tɛ̌ rə̀ wɔ́ nàná du?
40009006	Sə èlǎsɛ̃́ á m'ǎ lwar bə̀ Numbyíní Byǐ zhe ŋwɔ̀nɔ́, ń wɔ̌ ń pɛ yə̀-bəlwàálɛ sǔbri cɛ yó." N zɛ̃̀ n zhízhílí n wɔ̀ gwànà y nɛ: "Zɛ̃̀ ń kwè ǹ pyònò w ń vò jè."
40009007	Bal mɔ́ shí tɛ̃́ n zɛ̃̀ ń la jè.
40009008	Lyì-zhǎ bɛ́ gə́ nɔ rə̀myɛ́, ywẽ zə bɛ, bə zɛ̃̀ bə̀ n'ê cèrhé Yi, rə̀ gə́ pɔ ŋwɔ̀nɔ́ numbyíní ni èta mɔ́ yilə.
40009009	Yezu zhǐr gàà ń nə́ ń lyɛ̃, n nə bal mə̀dù ń yíl Məco, ń jě myə̌l-kwǎndɛ zõ jàà wà. N wɔ̀ mɔ̀: "Zɛ̃̀ ń tó ne." Məco shí tɛ̃́ n zɛ̃̀ n tó mo.
40009010	Rə̀myɛ́ kwã nɛ́, Yezu zɛ̃̀ ń jě Məco sõ ń nə́ ń jí kùjú. Myə̌l-kwǎndɛ zwennə ǹdə́ lyì nánzhəzhɔ̌ bə̀ n'ê wɛ̀rhɛ́ yààyàà bə̀ t'â zwẽ Yi nyə́ né y'à tú bə tó ńmyɛ̌ ǹdə́ ń kwã-lyì bí ni bə̀ n'ê jí.
40009011	Farɛzhɛ̃ɛ̃bá gə́ nɔ rə̀myɛ́, bə zɛ̃̀ bə bwə̀rh Yezu kwã-lyì bí bə wɔ̀: "Byè yil á yó-cə́bal mɔ́ tó myə̌l-kwǎndɛ́ zwennə bé ǹdə́ byɛ̀bɛ́ bə̀ t'â zwẽ Yi nyə́ né mó ne ń nə́ ń jí?"
40009012	Yezu gə́ nyɛ̀ɛ̀, n wɔ̀ bɛ: "È də̀ lyì bí byɛ̀bɛ́ bə̀ zhe bəsàzùlí mú bə̀ zhe lyìtwə́r tum yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum.
40009013	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Nɔ̀nɔ̀-dǔr à n'â yàlá, sə è də̀ vwə̃̀ yé.' Zhəlnə á cèrhè zɔ̀mɛ̀ rɛ́ rə̀myɛ́ mɔ́ á lwar rə̀ kùrə̀, s'á lwar b'è də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ à tú byõ̌."
40009014	Rə̀myɛ́ yó, Zhã-Bətiisi kwã-lyì bí twẽ̌ bə yí Yezu nyí ni, bə bwə̀rh mò bə wɔ̀: "Byè yil nə́myɛ̌ ǹdə́ Farɛzhɛ̃ɛ̃bá n'é lyẽ nə́ nyí twər nánzhəzhɔ̌, ǹmyɛ́ kwã-lyì bí zɛ̃̀ bə̀ t'â lyẽ bə̀ nyí?"
40009015	Yezu wɔ̀ bɛ: "Á n'á bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì bə bà, bə̀ wɔ̌ bə̀ má wɛ̀rhɛ́ wu-zhìlù ǹdə́ kɛ̃ mɔ́ byal mɔ́ gwẽ̌ ŋwɛ́nɛ́ ǹdə́ bɛ? À t'â bùl yé. Sə dɛ̃ ŋwɛ́nɛ́ rə̀ bànà, bə̀ má vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ má zɛ̃̀ bə lyẽ bə̀ nyí.
40009016	"Bə̀ t'â kwè kàmə̀-jɛ̃̀ nándwə̃̀ bə̀ m'ê pwí gàn-dṍ yé. Bə̀ gə zə y bə̀ pú wə, kàmə̀-jɛ̃̀ y nándwə̃̀ y má vwɛ̃ gàn-dṍ w e kwɛrhɛ e kǎr w dwini shãã ga.
40009017	"Bə̀ t'â kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò má púrh nə̀-bɔ̀lsɛ́, ò cìcì mú ló tɛ̃́, nə̀-bɔ̀lsɛ́ myɛ já cɔ̀. Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̌ sə bə ce w né. Èta, rə̀myɛ́ ga t'â la cɔ̌ yé."
40009018	Cɔ w yé né cə́bal mə̀dù bə̀ ǹdə́ Yezu gwẽ̌ nə́ ń zɔ̀mà, n jòm ń nə̀dwə́nə́ yó n wùlì Yezu yé né, n wɔ̀ mɔ̀: "À bə̀kɔ́ kɔ́ n tu èlǎsɛ̃́-lǎsɛ̃́. Bə̌ cĩ́ jɛ̃̀ ń yó bə̀ ń mà n bwìrhì."
40009019	Yezu shí tɛ̃́ n zɛ̃̀, ńmyɛ̌ ǹdə́ ń kwã-lyì bí tó bal mɔ́ nɛ bə̀ la.
40009020	Rə̀myɛ́ yó, kɛ̃ mə̀dù shí kwã nɛ́ n bà, ń tu yó, o wɛ̀rhɛ́ byinə shí ǹdə́ nə̀lyè ǹdə́ ò n'ô lyɛ̀ɛ̀ mɔ̀. N tó Yezu kwã nɛ́, n dwə̀rh ń kàmə̀-zwǐ y bɔ̀rhá nɛ́ nɛ,
40009021	bə̀ ń yà ń nə́ ń tɛ́rɛ́ ń wẽ́ ń zhe: "À gə ŋwɛ̀nɛ́ a dwə̀rh ń kàmə̀-zwǐ y myɛ cìcì nì, à má wárh."
40009022	Yezu zɛ̃̀ n pyìrhí n nə mɔ, n wɔ̀: "À bə̀kɔ́, kám ǹ wu, bə̀ ń gə́ zhí ni mú ce ǹ nɔ ǹ cìnə̀." Kɛ̃ mɔ́ já n wárh rə̀myɛ́ yi ní cìcì.
40009023	Yezu yí n zù cɔ w yé né cə́bal mɔ́ sõ kɛ̀lɛ́ wa. Ń gə́ nɔ dàlà bɛ́ ǹdə́ bə̀ n'ê wúl wísi, ǹdə́ lyì-zhǎ bɛ́ bə̀ n'ê ce sɔ̀ɔ̀rɛ́,
40009024	n wɔ̀ bɛ: "Dunə pwẽ̀ nè bə̀ bə̀kɔ́ mɔ́ wɔ́ dɛ́ ń dɛ̌. Ń yə̀ cì yé." Bə zɛ̃̀ bə̀ n'ê mɔ̀n mɔ̀.
40009025	Bə̀ gə́ ce lyì-zhǎ bɛ́ du pwẽ̀ nè bə zhɛ̀, Yezu zù jù wə̀, n zə bə̀kɔ́ mɔ́ jɛ̃̀ nɛ̀. Bə̀kɔ́ mɔ́ já n bwìrhì, n shí tɛ̃́ n zɛ̃̀.
40009026	Yò w òmyɛ́ já du, o yí tənà y èmyɛ́ cə-yala nɛ́ gakó wə.
40009027	Yezu gə́ tú n zhǐr gàà yi ní, n bə̀ ń nə́ ń lyɛ̃, lyìlyə̌r rə̀lyè zɛ̃̀ rə pú ń kùrə̀. Rə̀ n'ê bya rə̀ zhe: "Dəvyidi Byǐ, dǔr nə́ nɔ̀nɔ̀."
40009028	Ń gə́ tú n yí kɛ̀lɛ́ wa, lyìlyə̀ə́ré zɛ̃̀ rə yí ń nyí ni. N bwə̀rh rè n wɔ̀: "Á n'á zwẽ nyí b'à wɔ̌ tɛ̀bɛ́ á n'á lwə̀l nè mó à la wɔ̀rhɔ́?" Rə wɔ̀ mɔ̀: "Nə́ n'é zwẽ nyí Cinu."
40009029	N zɛ̃̀ n zə ń jɛ̃̀ n dwə̀rh rə̀ yírhə́ né ne n wɔ̀: "Kɔn yál èta ǹdə á gə́ zhí ni ní."
40009030	Rə̀ yírhə́ né já púr. Yezu zɛ̃̀ n gwirhi ń yé, n wɔ̀ rɛ̀: "Dɛ̃̌na á cìnə̀. Á bə̀k'á shɛ̀nɛ́ lò lò lwar yé."
40009031	Sə rə̀ gə́ shə́r rə zhɛ̀, rə zɛ̃̀ rə̀ n'ê bwə̀l Yezu yil lé tənà y èmyɛ́ púlə́púlə́ wə.
40009032	Bə̀ gə́ tú bə̀ n'ê zhǐr gàà yi ní, lyì jàlà zə bal mə̀dù bə bə̀ Yezu sono, nə̀cílí námməlwɛ̀lɛ́ y'à zhe mo, e ce ń kə́ ń wàr ń nə́ ń zɔ̀m yé.
40009033	Yezu jì nə̀cílí yə́. Bal mɔ́ zɛ̃̀ ń nə́ ń zɔ̀mà. Kɔn jàr lyì-zhǎ bɛ́, bə zɛ̃̀ bə̀ zhe: "Nə́ gwẽ̌ yə̀ rə̀myɛ́ dwí rí nɛ Esərayɛl nɛ́ gaga yé."
40009034	Sə Farɛzhɛ̃ɛ̃bá y'à n'ê wə̀l bə̀ wɔ́ nə̀cílsí námməlwǎlsɛ́ pyɔ̌ mɔ́ jàn Yezu mə́ ń nə́ ń jì sì.
40009035	Yezu yà ń nə́ ń tó cə-fwààlɛ́ ǹdə́ cə-byǐsí gakó wẽ́, ń nə́ ń cèrhè kàrmɔ̀ lyì bí ni bə̀ dwã-gùúlí jìsí wẽ́, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí, sə ń yà ń nə́ ń wárh lyì byɛ̀bɛ́ gakó címsi dwí gakó y'à zhe mó.
40009036	Ń gə́ nɔ lyì-zhǎ bɛ́ bə̀ gakó lyɛ̀ɛ̀ kókó, bə̀ wun zhìlì, bə̀ nyɛ̌ ǹdə pyììsì shɛ̀bɛ́ sə̀ bə kálna zhe ta, bə̀ nɔ̀nɔ̀ zə mɔ.
40009037	N zɛ̃̀ n wɔ̀ ń kwã-lyì bí ni: "Jòró w já, sə jə̀rnə̀ bé bə já yé.
40009038	Rə̀myɛ́ yilə, lwə̌lnə kɛ́lɛ́ y cə́bal mɔ́ nɛ bə̀ ń twĩ̌ jə̀rnə̀ ń jíjí rí jə̌r yilə."
40010001	Rə̀myɛ́ kwã nɛ́, Yezu byẽ̀ ń kwã-lyì bí shí ǹdə́ bə̀lyè yə́, n pə bɛ ŋwɔ̀nɔ́, mùnì bə jì nə̀cílsi námməlwǎlsɛ, sə bə wárh lò mɔ̀bɔ́ gakó címí y kɛ̀bɛ́ è zhe mo mó wẽ́.
40010002	Nyǐnə bə̀ yilə né. Nã́yə́ə́ mó, wɔ́ Shəmɔ mɔ̀bɔ́ bə̀ n'ê byẽ̀ bə̀ Pyɛɛrɛ mɔ́, ǹdə́ ń da-byǐ Andərɛ, ǹdə́ Zebede byǎ bɛ́ Zhakɛ ǹdə́ Zhã,
40010003	e súlí Shilipu ǹdə́ Bətələmyi, Tɔma ǹdə́ Məco mɔ̀bɔ́ ń yà ń nə́ ń zwẽ myə̌l-kwǎndɛ́ mɔ́, e súlí Aləfɛ byǐ Zhakɛ ǹdə́ Tadɛ,
40010004	ǹdə́ yə̀wǎl cìnə́ bé gùlú w lò mə̀dù ń yíl Shəmɔ, ǹdə́ Zhidə Esəkarəyɔtɛ, mɔ̀bɔ́ ń myìnì Yezu n pə bə zə mɔ́.
40010005	Yezu zɛ̃̀ n twĩ̀ ń tùntúmə́ bé bə̀myɛ́ shí ǹdə́ bə̀lyè yə́, n pə bɛ nyí n wɔ̀: "Á bə̀k'á vò lyì byɛ̀bɛ́ bə̀ də̀ Zhwifubá sõ yé, s'á bə̀k'á vò Samarɛ lyì bí cɛmɛ nɛ́ wẽ́ yé.
40010006	Zhəlnə Esərayɛl lyì bí bə̀ nyɛ̌ ǹdə pyììsì shɛ̀bɛ́ sə̀ jé ta mɔ́ sõ.
40010007	Á gə la, s'á n'á bwə̀l á zhe: 'Arəzana pyɛ̀lɛ̀ rɛ́ bwəlse.'
40010008	Wárhna nə̀bwànà, s'á bwìrhì cùùrì. Wárhna nɔr cìnə́ bə jǐrh wárhgáá, s'á jì nə̀cílsi námməlwǎlsɛ. Pana nánfò, bə̀ wɔ́ nánfò bə̀ pɔ ámyɛ nɛ.
40010009	Á bə̀k'á ce sánə́má, ráá wársɛ, ráá tám myɛ cìcì á byẽ́ yé.
40010010	Á mə̀dù ga bə̀ká n zə lɔ̀bɔ̀, ráá kàmə̀-zǔrh sə̀lyè, ráá nə̀cìlə̀, ráá də̀-dɔ̀lɔ̀ sɔ́má y kǒ yil yé, bə̀ tùntùnnə̀ mə̌ dwã ǹdə́ ń nyí kùjú.
40010011	"Á gə yú cə-fɔ̀lɔ̀ ráá cə-byǐ wə, s'á pyà lò mɔ̀bɔ́ ń mà n shɛ̀nɛ́ n zwẽ ába ń sõ mó. Mɛ̃na ńmyɛ̌ mɔ́ sõ, kɔn mé yí dɛ̃ rɛ́ tɛ̀bɛ́ á la gàà zhǐr mó.
40010012	Á gə zù kɛ̀lɛ́ wa, s'á wɔ̀ è lyì bí ni: 'Yə̀-zùlə́ yál nɛ́ ǹd'ába.'
40010013	Kɛ̀lɛ́ y èmyɛ́ lyì bí gə zwẽ á zhəəlé, s'á yə̀-zùlə́ né só bə̀ yó wə. Sə bə̀ gə yə̀ á zhəəlé zwẽ, s'á yə̀-zùlə́ né ká bə̀ á sono.
40010014	Sə kɛ̀lɛ́ kɛ̀bɛ́ ráá cɔ kɔ̀bɔ́ ò lyì bí yə̀ shɛ̀nɛ́ bə zwẽ á zhəəlé, ráá bə̀ yə̀ á zɔ̀mà nɛ́ cili, s'á pwà á nə̀rh gàà.
40010015	Zhə̀nà, à n'â wə̀l ába: bùrsí kɔ́ dɛ̃ rɛ́ yùwə̀, cɔ w òmyɛ́ zwini rí má dwini Sɔdɔm ǹdə́ Gɔmɔɔrɛ nyǎn dɛ́.
40010016	"Nyǐnə à n'â twĩ̀ ába ǹdə pyììsì ta gɔ kǔlsi wẽ́. Yálna surhə cìnə́ ǹdə dɔma ta, s'á yə̀ wu-bɔ̀nɔ̀ cìnə́ ǹdə épwə̌nse ta.
40010017	Dɛ̃̌na á cìn ǹdə́ lyì bí. Nyǐ bə̀ má zə ába bə vò bùrsì jàà wà. Bə̀ má zə dànə̀shàárɛ bə mà ába bə̀ dwã-gùúlí jìsí wẽ́.
40010018	Bə̀ má zə ába bə vò cɛmɛ yó-cìnə́ ǹdə́ pyǎ sono àmyɛ́ yilə, mùnì á yə̀ à zhə̀n-cínnə bə̀myɛ́ ǹdə́ byɛ̀bɛ́ bə̀ də̀ Zhwifubá mó yé né.
40010019	"Sə bə̀ gə tú bə zə ába bə̀ la bùrsí jàà wà, s'á bə̀k'á zɛ̃̀ á n'á tɛ́rɛ́ á wẽ́ á m'á pyà dɛ̀bɛ́ á la zɔ̌m, ráá á gə́ la nɛ́ zɔ̌m nɛ́ yé. Yi má byili ába zɔ̀mà nɛ́ nyɛ̀bɛ́ á la zɔ̌m mɔ́ rə̀myɛ́ yi ní cìcì.
40010020	È də̀ ámyɛ̌ cìcì á la zɔ̌m yé. Wɔ́ á Da mɔ́ Eshirhə y è má tó á dɛnnɛ e zɔ̀m.
40010021	"Lyì má zə bə̀ da-byǎ bə pə bə gu, dabá má zə bə̀ byǎ bə pə bə gu, sə byǎ myɛ má bú ǹdə́ bə̀ dabá, bə ce bə gu bi.
40010022	Lyì bí gakó má jí zùùrì ǹd'ába àmyɛ́ yil lé yilə. Sə mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ m'ǎ nə vwǎrh.
40010023	Cɔ kɔ̀bɔ́ bə̀ jì ába ò wẽ́, s'á dùr á vò ò dõ wə. Zhə̀nà, à n'â wə̀l ába: á t'á la Esərayɛl cɛmɛ nɛ́ gakó wẽ́ tó á zhɛ̀ ǹdə́ Numbyíní Byǐ yə̀ twí yé."
40010024	"Lò mɔ̀bɔ́ bə̀ n'ê cèrhè bə ń cə̀rhnə̀ mó du yé. Tùntùnnə̀ bə ń yó-cə́bal du yé.
40010025	Mɔ̀bɔ́ bə̀ n'ê cèrhè mó gə jǐrh ǹdə ń cə̀rhnə̀ mó ta, kɔn mǎ. Tùntùnnə̀ gə jǐrh ǹdə ń yó-cə́bal mɔ́ ta, kɔn mǎ. Bə̀ gə byẽ̀ kɛ̀lɛ́ cə́bal bə̀ Bəzəbul, sə́ nyǐ bə̀ má byẽ̀ ń kɛ̀lɛ́ y lyì bí ǹdə́ yil tɛ̀bɛ́ rə̀ lwɛlɛ rɛ́ du rə̀myɛ́.
40010026	"Á bə̀k'á dùr numbyínsí ywẽ yé. Kɔn tɛ̀nɛ́ rə̀ shèè rə̀ t'â la pwẽ̀ nè du yé. Kɔn tɛ̀nɛ́ rə̀ wɔ́ shə kɔna, bə̀ t'â la rɛ lwar yé.
40010027	Kɔn dɛ̀bɛ́ à byili ába cə-byín wə, s'á du á byili ri pwẽ̀ wə̀. Kɔn dɛ̀bɛ́ à sɔ́sɔ́mɛ́ á zhɛ̃̌ wa, s'á jì lyarh wa, á bwə̀l lè.
40010028	"Á bə̀k'á dùr lyì bí byɛ̀bɛ́ bə̀ n'ê gwi yala nɛ́, bə j'à wàr ywə́lə́ y bə̀ n'ê gwi mú ywẽ yé. Dǔrnə mɔ̀bɔ́ ń wɔ̌ ń cɔ̀ yala nɛ́ ǹdə́ ywə́lə́ y ga myǐn-jù w mú ywẽ.
40010029	Bə̀ gə la kúmsi námpɔ́lsɛ sə̀lyè yǒ, sə̀ wɛ́rɛ́ y də̀ nántwə̌ yé. E jà ǹdə́ rə̀myɛ́ ga, kúmsí sə̀myɛ́ èdù ga t'â la tɛ̃́ tu ǹd'á Da mɔ́ yə̀l yé.
40010030	È gə wɔ́ ámyɛ̌ yilə, Yi yě á ywésé myɛ cìcì yó.
40010031	Á bə̀k'á dùr ywẽ yé, b'ǎ cɔ̃̀ kúmsí námpɔ́lsɛ́ dɛ̃́dɛ̃́.
40010032	"Lò mɔ̀bɔ́ gakó ǹ zhì lyì bí yé né ń byili pamparɛ̃ɛ̃ bə̀ ǹ zù àmyɛ́, àmyɛ má zhì à Da mɔ́ ń ŋwɛ́nɛ́ Arəzana w mɔ́ yé né, a byili bə̀ ǹ wɔ́ àmyɛ́ lò.
40010033	Sə lò mɔ̀bɔ́ ǹ zhì lyì bí yé né ń wɔ̀ bə̀ ǹ yə̀l à párá, àmyɛ má zhì à Da mɔ́ ń ŋwɛ́nɛ́ Arəzana w mɔ́ yé né, a wɔ̀ b'à yə̀l ǹ pár yé.
40010034	"Á bə̀k'á bù b'à zə yə̀-zùlə́ a bə̀ cɛ yó yé. È də̀ yə̀-zùlə́ à má bə̀ yé. Wɔ́ búlə́ shù à má bà.
40010035	Zhə̀nà, à tú ǹdə́ pɔrá. Byǐ ǹdə́ ń da má pɔr dwã nɛ. Bə̀kɔ́ ǹdə́ ń ná má pɔr dwã nɛ. Byì-can ǹdə́ ń nyɛ̀ má pɔr dwã nɛ.
40010036	Ǹ kɛ̀lɛ́ lyì cìcì má jǐrh ǹ zwə̀.
40010037	"Lò mɔ̀bɔ́ ǹ só ǹ da ráá ǹ ná du àmyɛ́, ǹ wàr ǹ yàl à kwã-lò yé. Lò mɔ̀bɔ́ ǹ só ǹ byǐ ráá ǹ bə̀kɔ́ du àmyɛ́, ǹ wàr ǹ yàl à kwã-lò yé.
40010038	Lò mɔ̀bɔ́ ǹ yə̀ ǹ də̀-jɔrhɔ́ ǹ kwè ń zhĩ ń mə́ tó à kùrə̀, ǹ wàr ǹ yàl à kwã-lò yé.
40010039	Lò mɔ̀bɔ́ ǹ nə́ ǹ shili ǹ myə̌l lé, rə̀ má sá, sə lò mɔ̀bɔ́ ǹ shɛ̀nɛ́ ǹ myə̌l lé sɔ́ àmyɛ́ yilə, ǹ m'ǎ ká nə rɛ.
40010040	"Lò mɔ̀bɔ́ ń shɛ̀nɛ́ n zwẽ á zhəəle, wɔ́ àmyɛ́ zhəəle ń zwẽ. Lò mɔ̀bɔ́ ń shɛ̀nɛ́ n zwẽ àmyɛ́ zhəəle, wɔ́ mɔ̀bɔ́ ń twĩ̀ nì mú zhəəle ń zwẽ.
40010041	Lò mɔ̀bɔ́ ń shɛ̀nɛ́ n zwẽ Yi nyì-zwennə zhəəle, ń gə́ wɔ́ Yi nyì-zwennə mó yilə, Yi má kwɛ̃̌ rə̀-ná-cí ǹdə rə̀ gə́ n'ê kwɛ̃̌ rə̀ nyì-zwennə né. Lò mɔ̀bɔ́ ń shɛ̀nɛ́ n zwẽ wu-cángá cí zhəəle, ń gə́ wɔ́ wu-cángá cí mú yilə, Yi má kwɛ̃̌ rə̀-ná-cí ǹdə rə̀ gə́ n'ê kwɛ̃̌ wu-cángá cí ní.
40010042	Zhə̀nà, à n'â wə̀l ába: lò mɔ̀bɔ́ ń zwẽ à kwã-lyì bí námpɔ́lɛ́ mə̀dù zhəəle, n pɔ̃ nɛ̃̌ tɔ́nɔ́nɔ́nɔ́ zɔ̌-bwɛ̀lɛ́ myɛ cìcì n nyɔ̀, ń gə́ wɔ́ àmyɛ́ kwã-lò mó yilə, rə̀-ná-cí mà n nə kwǎndɛ zhə̀n zhə̀nà."
40011001	Yezu gə́ tú n pə nyə́ né nə̀myɛ́ ń kwã-lyì bí shí ǹdə́ bə̀lyè y ne n zhɛ̀, n zhǐr gàà, n vò ń nə́ ń cèrhè kàrmɔ̀ lyì bí ni, ń mə́ ń bwə̀l yò-ècɔ̀nɔ̀ nyí rí bə̀ cɛmɛ nɛ́ wẽ́.
40011002	Zhã zhì byə̀nə́-jù w n nyɛ̀ɛ̀ Kristə tumə né yò, n zɛ̃̀ n twĩ̀ ń kwã-lyì bí jàlà bə vò bə bwə̀rh mò bə wɔ̀:
40011003	"Wɔ́ ǹmyɛ́ ǹ wɔ́ mɔ̀bɔ́ bə̀ wò bə̀ ń bàn mɔ́, ráá nə́ dɛ̃̌ gwẽ̌?"
40011004	Yezu wɔ̀ bɛ: "Zhəlnə á cĩ́ kɔn dɛ̀bɛ́ á zhã̌ nyɛ̀ɛ̀, á yírhə́ já nə mɔ́ Zhã nɛ.
40011005	Lyìlyə̌r yírhə́ n'ê púrə́; gwànsɛ̀ n'ê zɛ̃̀ sə̀ zhə̀lə̀; nɔr cìnə́ n'ê wárh bə̀ jǐrh wárhgáá; sə̀bwààrhɛ̀ zhã̌ n'ê nyɛ̀ɛ̀; cùùrì n'ê bwìrhì; bə̀ n'ê bwə̀l yò-ècɔ̀nɔ̀ nyí rí bə̀ byili nə̀mwà nɛ̀.
40011006	Wu-nyɔ̃̀ cí wɔ́ lò mɔ̀bɔ́ ń wu t'â la gɔ àmyɛ́ shò-kwã nɛ́."
40011007	Zhã kwã-lyì bí gə́ ká kwɛ̃̀, Yezu zɛ̃̀ ń nə́ ń zɔ̀m ń yò ǹdə́ lyì-zhǎ bɛ́ ń zhe: "Byè á zhə̀l á nə gɔ-elũ èpòlò w wə? Vwal-gɔ zho n'ô fúfǔ?
40011008	Sə è nə wɔ́ byè á zhə̀l á na? Lò ń zù kàmə̀-zǔrh shɛ̀bɛ́ sə̀ càn? E jà byɛ̀bɛ́ bə̀ n'ê zwì kàmə̀-zǔrh shɛ̀bɛ́ sə̀ càn mɔ́, wɔ́ pyǎ kǎlsɛ wẽ́ bə̀ ŋwɛ́nɛ́.
40011009	Sə è nə wɔ́ byè á zhə̀l á na? Yi nyì-zwennə? À n'â wə̀l ába: ń wɔ́ Yi nyì-zwennə, sə ń nə jà ń du Yi nyì-zwennə myɛ cìcì.
40011010	Wɔ́ ńmyɛ̌ yò w bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: 'Nyǐ à n'â twĩ̀ à tùntúm ń la yə̀ ǹ yé né, n kwɛrhɛ ǹ sɔ́má yá.' "
40011011	Yezu súlí n wɔ̀: "Zhə̀nà, à n'â wə̀l ába: kɛ̃ yə̀ byǐ lùl ń du Zhã-Bətiisi yé. E jà lò mɔ̀bɔ́ ń wɔ́ lyì bí gakó námpɔ́lɛ́ Arəzana tənà y wẽ́ mó du mu.
40011012	Kɔn gə́ ju kùr Zhã-Bətiisi nɛ̃̌-shɔ w pɔ yi ní e mé yí zà, Arəzana tənà y jǐrh jàn kɔna; jàn cìnə́ n'ê pyà sə bə zù è wẽ́ ǹdə́ jàn.
40011013	Yi nyì-zwennə bé gakó ǹdə́ Muyiisi nyə́ né zɔ̀m Arəzana tənà y yò, kɔn mé yí Zhã-Bətiisi.
40011014	Á gə n'á yàlá, s'á lwar bə̀ wɔ́ ńmyɛ̌ ń wɔ́ Elyi mú bə̀ y'à wò bə̀ ń mà n ká n bə̀ mɔ́.
40011015	Lò ǹ la cilu, sə́ cili."
40011016	Yezu súlí n wɔ̀: "À má zə lũ w kɔ̀bɔ́ lyì bí a mɛrhɛ ǹdə bə̀kɔ́n ta? Bə̀ wɔ́ ǹdə bə̀sɔ́ná byɛ̀bɛ́ bə̀ jě dwã-gùlú èpóró wẽ́ ta, bə̀ n'ê byẽ̀ dwã bə̀ m'ê wə̀lə̀:
40011017	'Nə́ wúl wúrh, á yə̀ sɛ yé. Nə́ nún wu-zhìlù núrh, s'á yə̀ kúrh yé.' "
40011018	Yezu kə́ n wɔ̀: "Zhã túwə́, ń yà ń tá ń jí kùjú yé, ń tá ń nywɛ̀ sɛ̃́ yé. Bə zɛ̃̀ bə̀ zhe bə̀ wɔ́ nə̀cílí námməlwɛ̀lɛ́ è ŋwɛ́nɛ́ ǹdə́ mɔ.
40011019	Numbyíní Byǐ bà, ń nə́ ń jí, ń nə́ ń nywɛ̀. Bə zɛ̃̀ bə̀ zhe bə̀ ń wɔ́ sùl-wòrò, n jà ń wɔ́ sə̀-nyɔ̀rɔ́, bə̀ wɔ́ myə̌l-kwǎndɛ́ zwennə bé ǹdə́ lyì byɛ̀bɛ́ bə̀ n'ê wɛ̀rhɛ́ yààyàà bə̀ t'â zwẽ Yi nyə́ né bə̀ wɔ́ ń dɔwabá." Yezu zɛ̃̀ n zhízhílí n wɔ̀: "Lò mɔ̀bɔ́ ń zhe Yi surhə né, wɔ́ ń tùntwə̃̀ə̃̀ né dɛnnɛ bə̀ yá tó né bə lwar bə̀ ń zhe surhə."
40011020	Yezu zɛ̃̀ ń nə́ ń ji búlə́ cɛmɛ nɛ́ nyɛ̀bɛ́ ń wɛ̀rhɛ́ màmyaarhɛ́ nánzhəzhɔ̌ w nə̀ wẽ́, nə̀ lyì bí j'à yə̀ bə̀ wun pyìrhí mú ni, ń zhe:
40011021	"Zwini má zə ába Kɔrazɛ̃ lyì, zwini má zə ába Betəsəyiidi lyì, bə̀ màmyaarhɛ́ tɛ̀bɛ́ rə̀ wɛ̀rhɛ́ á sono mó gə y'à wɛ̀rhɛ́ Tiiri ǹdə́ Sədɔ̃ nɛ́, cɛmɛ nɛ́ nə̀myɛ́ lyì bí gə pyìrhí bə̀ wun shãã shãã ga, bə zù ywə́ə́le ǹdə kàmə̀-zǔrh ta bə mé tu tɔ̀mɔ̀.
40011022	À n'â wə̀l ába: bùrsí kɔ́ dɛ̃ rɛ́ yùwə̀, á m'ǎ nə còrhò-tum dwini Tiiri ǹdə́ Sədɔ̃ lyì bí nyǎn dɛ́.
40011023	"Sə ámyɛ̌ Kapɛrnaɔm lyì, á n'á bùl b'ǎ yil má du rə yí Arəzana wa? Gaga! Bə̀ má só ába tɛ̃́ á vò nɔ̀nɔ̀ jàà wà. Màmyaarhɛ́ tɛ̀bɛ́ rə̀ wɛ̀rhɛ́ á sõ mó gə y'à wɛ̀rhɛ́ Sɔdɔm nɛ́, ò lyì bí gə gwẽ̌ ŋwɛ́nɛ́ èlǎsɛ̃́.
40011024	À n'â wə̀l ába: bùrsí kɔ́ dɛ̃ rɛ́ yùwə̀, á m'ǎ nə còrhò-tum mə dwini Sɔdɔm lyì bí nyǎn dɛ́."
40011025	Rə̀myɛ́ yi ní, Yezu zɛ̃̀ n wɔ̀: "À Da, ǹmyɛ́ mɔ̀bɔ́ ǹ cǐ dɛ̃̌ ǹdə́ cɛ, à n'â cèrhé mó, ǹ gə́ shèè rə̀myɛ́ lármɔ cìnə́ ǹdə́ surhə cìnə́ yé né, ń zɛ̃̀ ń byili ri bə̀sɔ́ná nɛ mɔ́ yilə.
40011026	Zhə̀nà, à Da, rə̀myɛ́ yàl ǹmyɛ́ pùbùlə̀."
40011027	N zɛ̃̀ n wɔ̀ lyì bí ni: "À Da co kɔn gakó à jɔ̃̀ wà. Lò lò yə̀l Byǐ mú párá, è gə də̀ Da mɔ́ dúdú. Lò lò yə̀l Da mɔ́ myɛ párá, è gə də̀ Byǐ mú dúdú, ǹdə́ lò mɔ̀bɔ́ Byǐ mú nə́ ń yǎl n byili mu Da mɔ́ párá.
40011028	"Ámyɛ̌ byɛ̀bɛ́ á zhĩ zhĩĩ rí á lyɛ̀ɛ̀ mɔ́, bànà à sono. À má pə ába shìrhə́.
40011029	Shɛ̀nɛ́na á zwẽ zhĩĩ rí tɛ̀bɛ́ àmyɛ́ la ába pɔ mɔ́, s'á zwẽ kɔn dɛ̀bɛ́ à la ába byilu mú, mùnì ga á nə shìrhə́, b'à wɔ́ wu-bɔ̀nɔ̀ ǹdə́ cìn-lwəl cə́bal.
40011030	Nyǐnə zhĩĩ rí tɛ̀bɛ́ à la ába pɔ mɔ́ nyɛ̌ fúlə́ə́. Rə̀ bə dùm yé."
40012001	Dwã màngɛlɛ́ rə̀myɛ́ kwã nɛ́, shìrhə́ dɛ̃ yùwə̀, Yezu ǹdə́ ń kwã-lyì bí y'à tó kálsɛ́ wẽ́ bə̀ n'ê lyɛ̃. E j'à y'à wɔ́ fɔ̀ yi. Sə nɔrh y'à zhe ń kwã-lyì bí, bə zɛ̃̀ bə̀ n'ê kɛ́ jíjí rí bə̀ dɔ̀mà.
40012002	Farɛzhɛ̃ɛ̃bá gə́ nɔ rə̀myɛ́, bə wɔ̀ Yezu ni: "Nyǐ ǹ kwã-lyì bí n'ê wɛ̀rhɛ́ kɔn dɛ̀bɛ́ lò bə sɔ́má zhe sə n wɛ̀rhɛ́ shìrhə́ dɛ̃ yùwə̀."
40012003	Yezu zɛ̃̀ n wɔ̀ bɛ: "Á gwẽ̌ yə̀ kɔn dɛ́ dɛ̀bɛ́ Dəvyidi wɛ̀rhɛ́ nɔrh mɔ́ gə́ y'à tú è zhe ńmyɛ̌ ǹdə́ ń tó-dwã bɛ́ mɔ́ kàrmə̀ nà?
40012004	Ń zù Yi jù wə̀, n kwè búrú w bə̀ y'à pɔ Yi ni mú, ńmyɛ̌ ǹdə́ ń tó-dwã bɛ́ dɔ̃̀. E jà bə̀ y'à bə sɔ́má zhe sə bə dɔ̃̀ w yé. Wɔ́ Yi jì y vwĩ̀-zwə́lnə bé dúdú bə̀ y'à wɔ̌ bə̀ dɔ̀m wà.
40012005	"Á gwẽ̌ yə̀ kɔn dɛ́ dɛ̀bɛ́ bə̀ kɛ̃ Muyiisi nyə́ né sɛ́bɛ́ rɛ́ wẽ́ mó myɛ kàrmə̀ nà? Bə̀ kɛ̃ rə̀ wẽ́ bə wɔ̀ bə̀ vwĩ̀-zwə́lnə bé n'ê twĩ̀ Yi jù w shìrhə́ dɛ̃ rɛ́ yùwə̀, e j'à də̀ dóó yé.
40012006	A zɛ̃̀ à n'â wə̀l ába: lò ŋwɛ́nɛ́ nyɔ̀nɔ̀ ń du Yi jì yə́.
40012007	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: 'Nɔ̀nɔ̀-dǔr à n'â yàlá, sə è də̀ vwàmá vwə̃̀ yé.' Á gə y'ǎ nyɛ̌ zɔ̀mɛ̀ rɛ́ rə̀myɛ́ kùrə̀, á y'ǎ t'á la yò byɛ̀bɛ́ bə̀ yə̀ dwé mó yó w cṹ yé.
40012008	Lwarna bə̀ Numbyíní Byǐ cǐ shìrhə́ dɛ̃ rɛ́."
40012009	Yezu zhǐr gàà n vò cɔ w òmyɛ́ dwã-gùlú jì y wə.
40012010	Bal mə̀dù yà ń ŋwɛ́nɛ́ gàà ń jɛ̃̀ y'à cùwə̀. Sə byɛ̀bɛ́ bə̀ y'à ŋwɛ́nɛ́ gàà mɔ́ y'à n'ê yǎl bə cĩ́ yò Yezu yó wə. Bə zɛ̃̀ bə bwə̀rh mò bə wɔ̀: "Lò zhe sɔ́má ń wárh nə̀bwɛ̃̀ shìrhə́ dɛ̃ yùwə̀?"
40012011	Yezu wɔ̀ bɛ: "Ámyɛ̌ mə̀dù gə zhe ń pyìrhə̀ èdù, e zɛ̃̀ e tu gɔ́rɔ́ nánlyilyìmú wẽ́ shìrhə́ dɛ̃ yùwə̀, ń tá ń la y vǔr?
40012012	Numbyíní nə bə pyìrhə̀ cɔ̃̀ nà? Èta, shìrhə́ dɛ̃ yùwə̀, lò zhe sɔ́má ǹ wɛ̀rhɛ́ cɛ̀nɛ̀ ǹ dõ ne."
40012013	N zɛ̃̀ n wɔ̀ bal mɔ́ ń jɛ̃̀ y cù mú ni: "Cèlè ǹ jɛ̃̀ yá." N cèlè yə̀. E ká bə̀ è jàà y wa ǹdə è dõ mó ta.
40012014	Farɛzhɛ̃ɛ̃bá zɛ̃̀ bə du pwẽ̀ nè, bə jòm dwã yó, bə pyà bə̀ gə́ má tó né bə zə Yezu bə gu.
40012015	Yezu gə́ lwar bə̀ bə̀ y'à n'ê yǎl bə zə mɔ bə gu, n zhǐr gàà mɔ́. Lyì nánzhəzhɔ̌ y'à tó mo, sə ń wárh nə̀bwànà bɛ́ gakó.
40012016	N zɛ̃̀ n gwirhi ń yé, n pə bə nyí bə̀ bə̀ bə̀ká shɛ̀nɛ́ lyì bí lwar lò ná-dwí yil ńmyɛ̌ wɔ́ yé.
40012017	Kɔn yàl èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń yà ń byili bə̀ Yi wòwə̀:
40012018	"Nyǐ mɔ̀bɔ́ à cír, ń wɔ́ à tùntùnnə̀ mó. Wɔ́ ńmyɛ̌ à só, ń sú à yírh. À má ce à Eshirhə y só ń yó wə, ń mà n byili kɔn dɛ̀bɛ́ rə̀ wɔ́ cángá lyì dwí gakó ne.
40012019	Ń tá ń la búlə́ pyǎ ǹdə́ lò lò yé, ń tá ń la sɔ̀ co yé. Bə̀ t'â la ń cəl nyɔ̀ɔ̀ dwã-gùlú jààsɛ́ wẽ́ yé.
40012020	Ń tá ń la vwal-gɔ kɔ̀bɔ́ ò gɔ̀lɛ̀ tɛ̃́ myɛ cìcì kɔ́ n báásɛ yé. Ń tá ń la pàntɛ́mɛ́ kɛ̀bɛ́ è bwə́l cú myɛ cìcì cú yé. Ń mà n wɛ̀rhɛ́ èta kɔn mé yí lyì bí shɛ̀nɛ́ bə zwẽ cángá tumə né nyí,
40012021	sə tənèsé lyì bí gakó má nyǐ ńmyɛ̌ yó wə."
40012022	Bə̀ y'à zɔ bal mə̀dù nə̀cílí námməlwɛ̀lɛ́ y'à zhe bə bə̀ Yezu sono. Nə̀cílí y y'à ce ń wɔ́ lyìlyǒ, ń nyí rí já dɛ̃. Yezu wárh mɔ. Bal mɔ́ zɛ̃̀ ń nə́ ń zɔ̀mà, ń yírhə́ né myɛ já púr.
40012023	Kɔn jàr lyì-zhǎ bɛ́ gakó, bə zɛ̃̀ bə̀ zhe: "È də̀ Dəvyidi Byǐ mú ǹdə́ mɔ̀bɔ́ nà?"
40012024	Farɛzhɛ̃ɛ̃bá gə́ nyɛ̀ɛ̀ rə̀myɛ́, bə zɛ̃̀ bə wɔ̀: "Bal mɔ́ mɔ̀bɔ́ wɔ́ nə̀cílsí námməlwǎlsɛ́ pyɔ̌ Bəzəbul jàn ń mə́ ń nə́ ń jì sì."
40012025	Yezu lwar bə̀ bùlə̀ né, n zɛ̃̀ n wɔ̀ bɛ: "Tənà èdù lyì gə zɛ̃̀ bə pɔr dwã nɛ bə̀ n'ê bwí dwã, tənà y èmyɛ́ yò zhìlì. Èta myɛ, cɔ kɔ̀bɔ́ ò lyì bí pɔr dwã nɛ bə̀ n'ê bwí dwã, cɔ w òmyɛ́ wàr ò la dɛ̃̌ zhǔ yé. Kɛ̀lɛ́ kɛ̀bɛ́ è lyì bí pɔr dwã nɛ bə̀ n'ê bwí dwã, kɛ̀lɛ́ y èmyɛ́ wàr è la dɛ̃̌ zhǔ yé.
40012026	Shətana gə k'â n'ê jì è cìcì, è tənà y pɔr dwã nɛ. Etər è pyɛ̀lɛ̀ rɛ́ má tó né rə zhì?
40012027	"Àmyɛ́ gə wɔ́ Bəzəbul jàn à m'â jì nə̀cílsí, sə ámyɛ̌ kwã-lyì bí, wɔ́ mɔ̌ lò jàn bə̀ m'ê jì sì? Wɔ́ bə̀myɛ́ cìcì bə̀ má kə́ á bùrsì.
40012028	Lwarna bə̀ wɔ́ Yi Eshirhə y jàn à m'â jì sì, sə rə̀myɛ́ n'ê byili bə̀ Yi pyɛ̀lɛ̀ rɛ́ yú á sono.
40012029	"Lò wàr ǹ m'ǎ zù nə̀jàl-bal sõ kɛ̀lɛ́ wa, ń pwà ń jɛ̃̀-kɔn dɛ́ ǹdə́ ǹ yə̀ jɛ̀rɛ̀ ń lyẽ mo n cĩ́ tɛ̃́ yé, sə ǹ gə lyẽ mo ǹ zhɛ̀, ǹ wɔ̌ ǹ m'ǎ pwà ń jɛ̃̀-kɔn dɛ́ gakó.
40012030	"Lò mɔ̀bɔ́ ń tá ń tó àmyɛ́ nɛ, rə̀-ná-cí nə́ ń jí zùùrì ǹdə́ nɛ. Lò mɔ̀bɔ́ ń tá ń sɛ̃ nɛ ń pɛ́ à pyììsí ń cĩ́ dwã yó, wɔ́ láá ń nə́ ń làà sɛ̀.
40012031	Rə̀myɛ́ ce, à n'â wə̀l ába: lyì bí wɔ̌ bə̀ nɛ bə̀ dwə́ə́ré ǹdə́ tùùrhí tɛ̀bɛ́ gakó bə̀ n'ê tùrh Yi mú sǔbri, sə lò mɔ̀bɔ́ ń tùrh Eshirhə náàcɛ̀nɛ́, ń tá ń la sǔbri nɔ gaga yé.
40012032	Lò mɔ̀bɔ́ ń zɔ̀m Numbyíní Byǐ yil námməlwɛ̀lɛ́, rə̀-ná-cí mà n nə sǔbri, sə lò mɔ̀bɔ́ ń zɔ̀m Eshirhə náàcɛ̀nɛ́ yil námməlwɛ̀lɛ́, rə̀-ná-cí tá ń la sǔbri nɔ lũ w kɔ̀bɔ́ wẽ́, ń tá ń la sǔbri nɔ kɔ̀bɔ́ ò bàn mɔ́ myɛ wẽ́ yé."
40012033	Yezu zɛ̃̀ n súlí n wɔ̀: "Cǒ gə càn, ò n'ô ce byǎ byɛ̀bɛ́ bə̀ càn. Sə cǒ gə bə càn, ò t'â ce byǎ byɛ̀bɛ́ bə̀ càn yé. Cǒ wɔ́ ò byǎ bɛ́ dɛnnɛ bə̀ yá tó né bə lwar ò párá.
40012034	Kùrh dwí, etər á m'ǎ tó né á zɔ̀m zɔ̀mà nyɛ̀bɛ́ nə̀ càn, á j'ǎ wɔ́ lwɛlɛ cìnə́? Wɔ́ kɔn dɛ̀bɛ́ rə̀ sú numbyíní wu w mú rə̀ n'ê dwi è nyú wə.
40012035	Lyì-twə̌ n'ê vùr kɔn dɛ̀bɛ́ rə̀ càn è wẽ́ è ce pwẽ̀ nè, bə̀ wɔ́ cɛ̀nɛ̀ dúdú rə̀ sú è wu wə́. Lyì-bəlwɛ̀lɛ́ n'ê vùr kɔn dɛ̀bɛ́ rə̀ bə càn è wẽ́ è ce pwẽ̀ nè, bə̀ wɔ́ lwɛlɛ dúdú rə̀ sú è wu wə́.
40012036	"À n'â wə̀l ába: lyì byɛ̀bɛ́ gakó bə̀ n'ê zɔ̀m zɔ̀mà nyɛ̀bɛ́ nə̀ bə kùr zhe, bə̀ má bwə̀rh bè nə̀ yò bùrsí kɔ́ dɛ̃ rɛ́ yùwə̀.
40012037	Wɔ́ ǹ zɔ̀mà nɛ́ dɛnnɛ bə̀ má tó né bə kə́ ǹ bùrsí bə pɔ̃́ bwìrì. E j'à wɔ́ nə̀myɛ́ dɛnnɛ myɛ bə̀ má tó né bə kə́ ǹ bùrsí bə pɔ̃́ dóó."
40012038	Rə̀myɛ́ yó, Muyiisi nyə́ né byilnə bé jàlà ǹdə́ Farɛzhɛ̃ɛ̃bá jàlà zɛ̃̀ bə wɔ̀ Yezu ni: "Yó-cə́bal, nə́ r'é yǎl bə̀ ǹ wɛ̀rhɛ́ màmyɔ ń byili nə́ba."
40012039	Yezu wɔ̀ bɛ: "Lũ w kɔ̀bɔ́ lyì bí wɔ́ lwɛlɛ cìnə́. Bə̀ dùr bə yẽ̌ Yi ni. Bə̀ n'ê yǎl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ t'â la màmyɔ òdù ga nɔ kə́dò yé, è gə də̀ kɔn dɛ̀bɛ́ rə̀ wɛ̀rhɛ́ nyì-zwennə Zhɔnaasɛ nɛ mɔ́ dúdú.
40012040	Zhɔnaasɛ wɛ̀rhɛ́ dwã nə̀tɔ̀ émwǎ nánfwɛ̀lɛ̀ wẽ́. Èta, Numbyíní Byǐ myɛ mà n wɛ̀rhɛ́ dwã nə̀tɔ̀ cɛ y kùr wə.
40012041	"Niniivi lyì bí zwẽ Yi zɔ̀mɛ̀ rɛ́ Zhɔnaasɛ yà ń nə́ ǹ bwə̀l mó, bə pyìrhí bə̀ wun. E jà lò ŋwɛ́nɛ́ nyə̀má ń du Zhɔnaasɛ. Rə̀myɛ́ ce, bùrsí kɔ́ dɛ̃ rɛ́ yùwə̀, Niniivi lyì bí má zɛ̃̀ bə cĩ́ dóó lũ w kɔ̀bɔ́ lyì bí yó wə.
40012042	Lũ jə̀jĩ́ pyə̀-kɛ̃ mɔ́ shí lũ kùr w n bə̀ n cili surhə cə́bal Saləmɔ zɔ̀mà nɛ́. E jà lò ŋwɛ́nɛ́ nyə̀má ń du Saləmɔ. Rə̀myɛ́ ce, bùrsí kɔ́ dɛ̃ rɛ́ yùwə̀, lũ jə̀jĩ́ pyə̀-kɛ̃ mɔ́ mà n zɛ̃̀ n cĩ́ dóó lũ w kɔ̀bɔ́ lyì bí yó wə."
40012043	Yezu súlí n wɔ̀: "Nə̀cílí námməlwɛ̀lɛ́ gə y'à ŋwɛ́nɛ́ lò wẽ́, e zɛ̃̀ e shə́r, è yá vò è n'ê pyà jàà kɛ̀bɛ́ è wɔ́ jə́, mùnì ga e shǐrh gàà. È gə pyà pyà è gɔwa,
40012044	è yá wɔ̀: 'À má ká vò à jàà y nándwã́ y wa.' È gə k'â kwɛ̃̀ è tú è pwírí bə̀ zwàr jàà y bə yẽ̌ wárhɛ́, bə kwɛrhɛ ya,
40012045	rə̀myɛ́ yó, è k'â n'ê zhə̀l è zal è dwã nə̀cílsi shàlpyɛ̀, sə̀myɛ lwɛlɛ rɛ́ k'ê du èmyɛ́ nyǎn dɛ́, sə tó dwã sə bé zù lò mó wẽ́. Rə̀myɛ́ yi ní, ń zwini rí n'ê dwini shãã ga nyǎn dɛ́. Wɔ́ èta kɔn má yə̀ nɛ́ ǹdə́ lũ w kɔ̀bɔ́ lyì bí bə̀ wɔ́ lwɛlɛ cìnə́ mó."
40012046	Yezu da-byǎ bɛ́ ǹdə́ ń ná y'à tú bə̀ zhǐ pwẽ̀ nè bə̀ n'ê yǎl bə zɔ̀m ǹdə́ mɔ, ǹdə́ ń yà ń gwẽ̌ nə́ ń zɔ̀m ǹdə́ lyì-zhǎ bɛ́.
40012047	Lò mə̀dù zɛ̃̀ n wɔ̀ mɔ̀: "Nyǐ ǹ ná ǹdə́ ǹ da-byǎ bɛ́ zhǐ pwẽ̀ nè bə̀ n'ê yǎl bə zɔ̀m ǹdə́ mɔ́."
40012048	Yezu wɔ̀ mɔ̀: "Mɔ̌ ń wɔ́ à ná mɔ́? Byɛ̌ bə̀ wɔ́ à da-byǎ bɛ́?"
40012049	N zɛ̃̀ n tə́ jɛ̃̀ ń kwã-lyì bí səta, n wɔ̀: "Nyǐ à ná mɔ́ ǹdə́ à da-byǎ bɛ́.
40012050	Lwarna bə̀ lò mɔ̀bɔ́ gakó ǹ nə́ n wɛ̀rhɛ́ à Da mɔ́ ń ŋwɛ́nɛ́ Arəzana w mɔ́ pùbùlə̀, wɔ́ ǹmyɛ́ ǹ wɔ́ à da-byǐ, ǹ wɔ́ à nəkɔ́, ǹ wɔ́ à ná."
40013001	Dɛ̃ rɛ́ rə̀myɛ́ yùwə̀, Yezu shə́r kɛ̀lɛ́ w n vò ń jě mwə̃́ y yó.
40013002	Lyì nánzhəzhɔ̌ zɛ̃̀ bə bə̀ ń sono. N zɛ̃̀ n zù bǔ-bwəl rə̀dù wẽ́, n jòm tɛ̃́. Lyì-zhǎ bɛ́ gakó zhì bù-cǔ w yó.
40013003	N zɛ̃̀ n zə səswalsɛ ń mə́ ń zɔ̀m wẽ̀ nánzhəzhɔ̌ yò ǹdə́ bɛ, ń zhe: "Bal mə̀dù ń ya n du ń la ń twã́ dú.
40013004	Ń gə́ yú ń nə́ ń dwì, jíjí byǎ bɛ́ jàlà ló tɛ̃́ sɔ́má y nyí ni. Kúmsi bə̀ sə jí rə̀ gakó.
40013005	Bə̀ jàlà ló pàtá yó, shó y'à bə já gàà dɛ̃́dɛ̃́ yé. Bə lyĩ làlà, shó w gə́ y'à bə já mɔ́ yilə.
40013006	Sə nə̀nyɔ́nɔ́ w gə́ byìl o mà rɛ̀, rə ká cì, rə̀ nèsé gə́ y'à bə já mɔ́ yilə.
40013007	Bə̀ jàlà ló sɔr jàà wà. Rə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ rɛ.
40013008	Bə̀ jàlà ló cɛ kɛ̀bɛ́ è càn wẽ́, bə lyĩ bə byì. Jíjí ywẽ́ jàlà ce byǎ zɔ̌m zɔ̌m, jàlà ce shí-shə̀ldù shí-shə̀ldù, jàlà ce shə́-ètɔ̀ shə́-ètɔ̀."
40013009	Yezu zɛ̃̀ n súlí n wɔ̀: "Lò ǹ la cilu, sə́ cili."
40013010	Yezu kwã-lyì bí zɛ̃̀ bə yí ń nyí ni, bə bwə̀rh mò bə wɔ̀: "Byè yil ǹ nə́ ǹ zɔ̀m ǹdə́ lyì bí ǹdə́ səswalsɛ?"
40013011	N wɔ̀ bɛ: "Yi ce ámyɛ̌ yě Arəzana pyɛ̀lɛ̀ rɛ́ ywẽ̀ né nə̀ shèè mó kùrə̀, sə bə̀myɛ́ wàr rə̀myɛ́ bə̀ la lwar yé.
40013012	Lwarna bə̀ lò mɔ̀bɔ́ ń zhe, bə̀ má pɔ̃ n mə n súlí, rə jǐrh nánzhəzhɔ̌. Sə lò mɔ̀bɔ́ ń bə zhe, bə̀ má zwẽ tɛ̀bɛ́ ń zhe námpɔ́lɛ́ y mɔ́ myɛ cìcì.
40013013	Wɔ́ rə̀myɛ́ è ce à n'â zɔ̀m ǹdə́ bɛ ǹdə́ səswalsɛ, bə̀ bə̀ n'ê nyǐ, bə j'à bə nɛ yé; bə̀ n'ê cili, bə j'à bə rə̀ kùr nyɛ̌ yé.
40013014	Èta, kɔn dɛ́ dɛ̀bɛ́ Yi nyì-zwennə Ezəyi zɔ̀m mɔ́ pyìrh bə̀ yilə. Ń byili bə̀ Yi wòwə̀: 'Á m'ǎ cili náàcɛ̀nɛ́, sə á t'á la nə̀ kùrə̀ nyɔ̀ɔ̀ yé. Á m'ǎ nyǐ náàcɛ̀nɛ́, sə á yírhə́ t'â la kaka nɔ yé.
40013015	Zhə̀nà, dwí rí tɛ̀bɛ́ lyì bí jǐrh yó-kùùlì cìnə́. Bə̀ shĩ bə̀ zhã̌ nɛ́, bə pyi bə̀ yírhə́ né, mùnì ga bə̀ yírhə́ bə̀ká na, sə bə̀ zhã̌ bə̀ká nyɛ̀ɛ̀, sə bə̀ surhə né myɛ bə̀ká pul, bə pyìrhí bə̀ wun bə ká b'à sõ mùnì ga a wárh bɛ yé.' "
40013016	Yezu súlí n wɔ̀: "Ámyɛ̌ wɔ́ wu-nyɔ̃̀ cìnə́, b'ǎ yírhə́ na, á zhã̌ myɛ nyɛ̌.
40013017	Zhə̀nà, à n'â wə̀l ába: Yi nyì-zwennə nánzhəzhɔ̌, ǹdə́ wu-cángá cìnə́ nánzhəzhɔ̌ y'à n'ê yǎl sə bə̀ yírhə́ nə tɛ̀bɛ́ á yírhə́ nə mɔ́, sə bə̀ yə̀ rɛ nɛ yé. Bə̀ y'à n'ê yǎl bə nyɛ̀ɛ̀ tɛ̀bɛ́ á zhã̌ nyɛ̌ mɔ́, sə bə̀ yə̀ rɛ̀ nyɛ̀ɛ̀ yé."
40013018	Yezu zɛ̃̀ n wɔ̀: "Cilinə twã́-dùrnə̀ mó səswalá y kùr ré.
40013019	Lyì jàlà n'ê cili Arəzana pyɛ̀lɛ̀ rɛ́ zɔ̀mɛ̀ rɛ́, bə j'à bə rə̀ kùr nyɛ̌ yé. Lwɛlɛ cə́bal mɔ́ nə́ ń twí n vùr zɔ̀mɛ̀ rɛ́ bə̀ wẽ́. Bə̀myɛ́ mɔ́ nyɛ̌ ǹdə sɔ́má y nyí rí ta.
40013020	"Jàlà n'ê cili Arəzana pyɛ̀lɛ̀ rɛ́ zɔ̀mɛ̀ rɛ́, bə pú e zwẽ de làlà ǹdə́ wu-nyɔ̃̀. Sə rə̀myɛ́ kwã nɛ́, bə̀ t'â pyɛ́nɛ́ bə̀ yẽ̌ de rə̀ jòm bə̀ wẽ́ rə̀ pɛ nə̀rh yé. Bə̀ n'ê zwẽ nyí kùr yó, sə zwini ráá nɔ̀nɔ̀ gə tú Yi zɔ̀mɛ̀ rɛ́ yilə, bə̀ n'ê gɛ bə̀ wun làlà. Bə̀myɛ́ mɔ́ nyɛ̌ ǹdə pàtá y yó mó ta.
40013022	"Jàlà n'ê cili Arəzana pyɛ̀lɛ̀ rɛ́ zɔ̀mɛ̀ rɛ́. Sə rə̀myɛ́ kwã nɛ́, lũ w twə́lə́ né ǹdə́ ò nə̀cɛ̀ndɛ́ shil lé n'ê pyɛ́nɛ́ zɔ̀mɛ̀ rɛ́ bə̀ wẽ́, rə̀ t'â ce byǎ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
40013023	"Jàlà n'ê cili Arəzana pyɛ̀lɛ̀ rɛ́ zɔ̀mɛ̀ rɛ́, bə nyɛ̀ɛ̀ rə̀ kùrə̀, bə zɛ̃̀ bə ce byǎ. Bə̀ jàlà ce byǎ zɔ̌m zɔ̌m, jàlà ce shí-shə̀ldù shí-shə̀ldù, jàlà ce shə́-ètɔ̀ shə́-ètɔ̀. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta."
40013024	Yezu kə́ n ji səswalá n pə lyì-zhǎ bɛ́ nɛ n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Bal mə̀dù ń ya n dù jíjí tɛ̀bɛ́ rə̀ càn ń kɛ́lɛ́ wa.
40013025	Cɛ y gə́ tú e yìì, lyì bí gakó pyě tɛ̃́ bə̀ dɛ̌ yi ní, ń zù-bal zɛ̃̀ n vò n dù jíjí-cǎr n gùlí jíjí rí tɛ̀bɛ́ rə̀ càn mɔ́ nɛ, n ká n kwɛ̃̀.
40013026	"Jíjí rí gə́ tú e lyĩ rə b'è n'ê ce byǎ yi ní, bə pwírí jíjí-cǎr ŋwɛ́nɛ́.
40013027	Kɛ́lɛ́ y cə́bal mɔ́ tùntùnnə̀ bé zɛ̃̀ bə bé wɔ̀ mɔ̀: 'Yó-cə́bal, è də̀ jíjí tɛ̀bɛ́ rə̀ càn ǹ dù ǹ kɛ́lɛ́ y wẽ́ nà? Yẽ̀ jíjí-càárɛ́ nə shí ní?'
40013028	"N wɔ̀ bɛ: 'Wɔ́ à zù-bal ń wɛ̀rhɛ́ èta.' "Ń tùntùnnə̀ bé zɛ̃̀ bə bwə̀rh mò bə wɔ̀: 'Ǹ nə́ ǹ yǎl bə̀ nə́ zhəl nə́ mǔr jíjí-càárɛ́?'
40013029	"N wɔ̀ bɛ: 'Ɔ̃́ɔ̃́. Á gə la rɛ mǔr, dɛ̀ga á m'ǎ mǔr jíjí rí tɛ̀bɛ́ rə̀ càn mɔ́ myɛ á súlí.
40013030	Yẽ̌nə rə̀ ga nɛ rə byì. Rə̀ gə tú rə̀ yú jə̌r, à má wɔ̀ jə̀rnə̀ bé ne: jɛ̀rɛ̀nà á zə jíjí-càárɛ́ á lyẽ, á ló púl púl á ji myǐn, s'á jə̀r jíjí rí tɛ̀bɛ́ rə̀ càn mɔ́ á ló à bɔ̀bwã̀ y wa.' "
40013031	Yezu kə́ n ji səswalá n pə bɛ n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Bal mə̀dù ń ya n kwè cǒ byǐ námpɔ́lɛ́ n dù ń bɔ́ɔ́ wa.
40013032	Èmyɛ́ è nyɛ̌ námpɔ́lɛ́ du báárɛ́ dɔma bɛ́ byǎ bɛ́ gakó. Sə è gə lyĩ, è n'ê byìl nánfɔ̀lɔ̀ du báárɛ́ wẽ̀ dé gakó, e jǐrh cǒ. Kúmsi n'ê twí sə̀ cĩ́ sə̀ jàlá ò jɛ̀sɛ́ yó."
40013033	Yezu kə́ n ji səswalá dõ n pə bɛ n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Kɛ̃ mə̀dù ń ya n kwè sã̀-nə̀byẽ̌ n ce búrú mún nánzhəzhɔ̌ wẽ́, mə̀ gakó já zɛ̃̀."
40013034	Yezu yà ń nə́ ń zal səswalsɛ ń mə́ ń byili rə̀myɛ́ gakó lyì-zhǎ bɛ́ nɛ. Ń yà ń tá ń zɔ̀m ǹdə́ bɛ ǹdə́ è də̀ səswalsɛ yé,
40013035	mùnì ga kɔn dɛ̀bɛ́ Yi nyì-zwennə mó yà ń byili mú pyìrh. Ń yà ń wòwə̀: "À má zə səswalsɛ a zɔ̀m ǹdə́ bɛ; a má byili bi ywẽ̀ nyɛ̀bɛ́ nə̀ shèè lũ w kùr-ju yi ní ga mɔ́ kùrə̀."
40013036	Rə̀myɛ́ yó, Yezu zhǐr n yẽ̌ lyì-zhǎ bɛ́ nɛ n vò kɛ̀lɛ́ wa. Ń kwã-lyì bí zɛ̃̀ bə yí ń nyí ni bə wɔ̀ mɔ̀: "Byili nə́ba jíjí-càárɛ́ bə̀ dù kɛ́lɛ́ y wẽ́ mó səswalá y kùrə̀."
40013037	N wɔ̀ bɛ: "Lò mó mɔ̀bɔ́ ń dù jíjí rí tɛ̀bɛ́ rə̀ càn mɔ́, nə́ ń myɛrhɛ Numbyíní Byǐ.
40013038	Kɛ́lɛ́ y n'ê myɛrhɛ lũ wə́. Jíjí rí tɛ̀bɛ́ rə̀ càn mɔ́ n'ê myɛrhɛ byɛ̀bɛ́ bə̀ wɔ́ Arəzana tənà y lyì bí mú. Jíjí-càárɛ́ n'ê myɛrhɛ lyì bí byɛ̀bɛ́ bə̀ wɔ́ lwɛlɛ cə́bal mɔ́ kwã-lyì bí mú.
40013039	Zù-bal mɔ́ ń dù jíjí-càárɛ́ mɔ́ nə́ ń myɛrhɛ Shətana. Jíjí jòró w n'ô myɛrhɛ lũ zhɔ̌. Sə jə̀rnə̀ bé n'ê myɛrhɛ màlɛ́kabá.
40013040	"Lũ zhɔ̌ gə yúwə́, kɔn má yə̀ ǹdə bə̀ gə́ mǔr jíjí-càárɛ́ bə ji myǐn ní mú.
40013041	Numbyíní Byǐ mà n twĩ̀ ń màlɛ́kabá bə bé vùr lyì bí byɛ̀bɛ́ bə̀ n'ê cìrh bə̀ dwã bɛ́ bə̀ ce lwɛlɛ wẽ́ mó, ǹdə́ byɛ̀bɛ́ gakó bə̀ n'ê wɛ̀rhɛ́ lwɛlɛ mɔ́ ń tənà y lyì bí wẽ́,
40013042	bə ce myìn-cɔ̀lɔ̀ w wa. Bə̀ má n'ê kúrh ǹdə́ bə̀ n'ê dɔ̀m bə̀ yə́lə́ dwã nɛ gàà.
40013043	Sə rə̀myɛ́ yi ní, wu-cángá cìnə́ bé m'à n'ê jə́jɛ̀mɛ́ ǹdə nə̀nyɔ́nɔ́ ta bə̀ Da tənà y wa. Lò ǹ la cilu, sə́ cili."
40013044	Yezu kə́ n ji səswalsɛ n pə lyì-zhǎ bɛ́ nɛ n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Nə̀cɛ̀ndɛ̀ rə̀ y'à shèè cɛ èdù wẽ́. Lò mə̀dù zɛ̃̀ n vò n tu rə̀ yó, ńmyɛ kə́ n kwɛrhɛ n shèè rè, sə ń wu zɔ nyɛ̀n, n zɛ̃̀ n vò n kwè kɔn dɛ̀bɛ́ ń yà ń zhe mó gakó n yè, n mə n yè cɛ yá."
40013045	Yezu kə́ n wɔ̀: "Nyǐnə kɔn dõ rə̀ n'ê myɛrhɛ Arəzana pyɛ̀lɛ̀ rɛ́. Dɔ̌lna mə̀dù ń yà ń nə́ ń pyà dɔ̀msɛ̀ shɛ̀bɛ́ sə̀ càn ń la yǒ.
40013046	N vò n nə dɔ̀mɛ̀ èdù è ye y cɛ̀ dɛ̃́dɛ̃́, n kwɛ̃̀ n vò n kwè kɔn dɛ̀bɛ́ ń yà ń zhe mó gakó n yè, n mə n yè yə̀."
40013047	Yezu kə́ n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Gwànnà bə̀ yá zə gùndwə̌ bə̀ m'ê gwɛ̃̀ mwə̃́ wə, bə zə mɔ́mɔ̌rh dwí gakó.
40013048	Gùndwə̌ né gə́ sú nə zhɛ̀, bə zə nɛ bə du bə cĩ́ bù-cǔ w yó, bə zɛ̃̀ bə jòm tɛ̃́ bə cír émɔ̌sɛ́ shɛ̀bɛ́ sə̀ càn mɔ́ bə ló sə́yə̌rh wə, bə pwà shɛ̀bɛ́ sə̀ bə càn mɔ́ bə dwĩ̀.
40013049	Wɔ́ èta kɔn la nɛ́ yál lũ zhɔ̌ yi ní myɛ. Màlɛ́kabá má bà, bə vǔr lyì-bəlwǎlsɛ́ wu-cángá cìnə́ bé wẽ́,
40013050	bə ce myìn-cɔ̀lɔ̀ wà. Bə̀ m'à n'ê kúrh ǹdə́ bə̀ n'ê dɔ̀m bə̀ yə́lə́ dwã nɛ gàà."
40013051	Rə̀myɛ́ yó, Yezu zɛ̃̀ n bwə̀rh ń kwã-lyì bí n wɔ̀: "Á nyɛ̀ɛ̀ zɔ̀mà nɛ́ nyɛ̀bɛ́ à byili ába èta mɔ́ gakó kùrə̀?" Bə wɔ̀ mɔ̀: "Ɔ̃̀ɔ̃̂."
40013052	N zɛ̃̀ wɔ̀ bɛ: "Lwarna bə̀ Muyiisi nyə́ né byilnə mɔ̀bɔ́ gakó ń shɛ̀nɛ́ n cèrhè Arəzana pyɛ̀lɛ̀ rɛ́ ywẽ̀ né kùr n lwar, ń jǐrh ǹdə kɛ̀lɛ́ cə́bal mɔ̀bɔ́ ń nə́ ń vùr ń wẽ̀ nándùn ǹdə́ nándwẽ́ ń nə̀cɛ̀ndɛ́ wẽ́ ń mə́ ń twĩ̀ ta."
40013053	Yezu gə́ ju səswalsɛ́ sə̀myɛ́ gakó n zhɛ̀, n zɛ̃̀ n zhǐr gàà,
40013054	n vò ń da-dǒ, n ji kùr ń nə́ ń cèrhè kàrmɔ̀ bə̀ dwã-gùlú jì y wẽ́, sə kɔn jàr lyì bí byɛ̀bɛ́ gakó bə̀ y'à ŋwɛ́nɛ́ gàà mɔ́. Bə zɛ̃̀ bə̀ zhe: "Yẽ̀ mɔ̀bɔ́ nɔ surhə né nyɛ̀bɛ́ èta mɔ́ nɛ́? Etər ń tó né ń wɔ̌ màmyaarhɛ́ tɛ̀bɛ́ èta mɔ́ ń nə́ ń wɛ̀rhɛ́?
40013055	È də̀ ńmyɛ̌ ń wɔ́ də̀-shə̀lnə̀ mó byǐ mú nà? È də̀ ńmyɛ̌ ń ná yíl Marɛ mɔ́ nà? È də̀ ńmyɛ̌ ń wɔ́ Zhakɛ ǹdə́ Zhozefu ǹdə́ Shəmɔ ǹdə́ Zhidə da-byǐ nà?
40013056	È də̀ ń nəkwá bɛ́ bə̀ tó nə́ba bə̀ ŋwɛ́nɛ́ nyɔ̀nɔ̀ nà? Yẽ̀ ń nə nɔ surhə né ǹdə́ ŋwɔ̀nɔ́ w kɔ̀bɔ́ èta mɔ́ nɛ́?"
40013057	Wɔ́ rə̀myɛ́ è ce, bə̀ y'à t'â zwẽ Yezu zɔ̀mà nɛ́ yé. N zɛ̃̀ n wɔ̀ bɛ: "Bə̀ n'ê nyàm Yi nyì-zwennə jààsɛ́ gakó wə, sə bə̀ t'â nyàm mɔ̀ ń da-dǒ w ǹdə́ ń da sõ kɛ̀lɛ́ w yé."
40013058	Bə̀ gə́ yə̀ mə zhí mú ce, ń yə̀ màmyaarhɛ nánzhəzhɔ̌ wɛ̀rhɛ́ gàà yé.
40014001	Rə̀myɛ́ yi ní, Gəlile tənà y pyɔ̌ Erɔɔdɛ nyɛ̀ɛ̀ bə̀ n'ê zɔ̀m Yezu yò.
40014002	N zɛ̃̀ n wɔ̀ ń tùntùnnə̀ bé ne: "Mɔ̀bɔ́ wɔ́ Zhã-Bətiisi ń ká n bwìrhì n du cùùrì wẽ́! Wɔ́ rə̀myɛ́ è ce, ń zhe ŋwɔ̀nɔ́ ń nə́ ń wɛ̀rhɛ́ màmyaarhɛ."
40014003	Wɔ́ Erɔɔdɛ cìcì ń yà ń ce bə zə Zhã bə lyẽ bə ce byə̀nə́-jù wə̀. Erɔɔdɛ yà ń jú ń da-byǐ Shilipu kɛ̃ Erɔjaadɛ.
40014004	Zhã zɛ̃̀ ń nə́ ń ji mu búlə́ ń zhe: "Ǹ bə sɔ́má zhe ǹ nə́ ǹ jí ǹ da-byǐ mú kɛ̃ mɔ́ yé." Wɔ́ rə̀myɛ́ yil Erɔɔdɛ ce bə zə mɔ.
40014005	Erɔɔdɛ yà ń nə́ ń yǎl n ce bə gu mu, sə ń yà ń nə́ ń dùr cɔ w lyì bí ywẽ, bə̀ bə̀ y'à n'ê bùl bə̀ Zhã wɔ́ Yi nyì-zwennə.
40014006	Dɛ̃ rə̀dù, Erɔɔdɛ yà ń nə́ ń wɛ̀rhɛ́ ń lul dɛ̃ yò lyǐrh címsi. Erɔjaadɛ bə̀kɔ́ zɛ̃̀ n du n zhì lyì bí byɛ̀bɛ́ Erɔɔdɛ yà ń byẽ̀ mó yé né n sa. Erɔɔdɛ wu yə̀ nyɛ̀n,
40014007	n zɛ̃̀ n bwəl bə̀kɔ́ mɔ́ nyí, bə̀ kɔn dɛ̀bɛ́ gakó ń gə lwə̀l mò, ń mà n pɔ̃ rɛ.
40014008	Bə̀kɔ́ mɔ́ ná zɛ̃̀ n cìrh mò n ce né, n vò n wɔ̀ Erɔɔdɛ nɛ: "À n'â lwə̀l mó bə̀ ǹ cĩ́ Zhã-Bətiisi yó w nə̀zhĩ̌ w ń pɛ̃."
40014009	Pyɔ̌ mɔ́ wu zhìlì, sə ń gə́ yà ń bwəl nyí lyì bí byɛ̀bɛ́ ń yà ń byẽ̀ mó yírh w mó ce, n pə nyí bə̀ bə̀ zə w bə bé pɔ̃.
40014010	N twĩ̀ lò n vò byə̀nə́-jù wə̀, n gõ̀ Zhã yó wə,
40014011	n cĩ́ nə̀zhĩ̌ wə, n bə̀ n pə bə̀kɔ́ mɔ́ nɛ. Bə̀kɔ́ mɔ́ kwè n vò n pə ń ná nɛ.
40014012	Zhã kwã-lyì bí bé kwè mò bə vò e ce, bə zɛ̃̀ bə vò e byili kɔn dɛ̀bɛ́ rə̀ wɛ̀rhɛ́ mɔ́ Yezu ni.
40014013	Yezu gə́ nyɛ̀ɛ̀ yò w òmyɛ́, n zhǐr n zù bǔ-bwəl rə̀dù wẽ́, ń nə́ ń byɛrhɛ ń la jàà èdù wə̀, lò lò gə́ tɛ̀nɛ́ mə̀gã̌. Sə lyì bí gə́ lwar, bə shí cɛmɛ nɛ́ wa, bə du nánzhəzhɔ̌ bə tó mwə̃́ y nà nɛ̀ ǹdə́ bə̀ nə̀rh bə zǎ ń gə́ la má mɔ́.
40014014	Ń gə́ shí bǔ-bwəl lé wẽ́, n nə lyì bí bə̀ zhǐ dwã yó nánzhəzhɔ̌. Bə̀ nɔ̀nɔ̀ zə mɔ, n zɛ̃̀ n wárh bə̀ nə̀bwànà bɛ́.
40014015	Də̀dɛ̀nɛ́ y yi gə́ tú e yí, ń kwã-lyì bí zɛ̃̀ bə yí ń nyí ni bə wɔ̀ mɔ̀: "Nyɔ̀nɔ̀ wɔ́ gɔ-elũ, kɛ̀lɛ́ tɛ̀nɛ́ bwə́lbwə́l yé, cɛ y myɛ j'à yìì e zhɛ̀. Ce lyì-zhǎ bɛ́ ká kwɛ̃̀ bə vò cɛmɛ nɛ́ wa, bə yè kùjú bə jí."
40014016	N wɔ̀ bɛ: "È də̀ nyɔ́ɔ́ bə̀ bə̀ ká kwɛ̃̀ yé. Á cìcì pə bɛ kùjú bə jí."
40014017	Bə wɔ̀ mɔ̀: "Búúri rə̀nu ǹdə́ émɔ̌rh sə̀lyè sásá sə̀ ŋwɛ́nɛ́ nə́ sõ nyɔ̀nɔ̀."
40014018	N zɛ̃̀ n wɔ̀ bɛ: "Zəna rə̀myɛ́ ga á bə̀ nyɔ̀nɔ̀."
40014019	N zɛ̃̀ n ce lyì bí jòm tɛ̃́ gɔ w yó, n kwè búúrí rə̀nu w ǹdə́ émɔ̌sɛ́ sə̀lyè yə́, n kwẽ̌ n nyǐ dɛ̃̌, n ce Yi nə̀báná, n zɛ̃̀ n kə́ kə́ búúrí dwã wa, n pə ń kwã-lyì bí ni, bə mé tə̀ lyì bí.
40014020	Lò gakó dɔ̃̀ n sú. Ń kwã-lyì bí pwà yəywaalɛ́ tɛ̀bɛ́ rə̀ dàl mɔ́ rə sú cǐrhni shí ǹdə́ nə̀lyè.
40014021	Kana bɛ́ ǹdə́ bə̀sɔ́ná bɛ́ byɛ̀bɛ́ bə̀ tó bə jí kùjú w mú twə́r gə yə̀ nɛ́ ce, bala bɛ́ dúdú y'à yú mɔ̀ɔ̀rhɛ̀ rə̀nu.
40014022	Rə̀myɛ́ kwã nɛ́, Yezu já n zhízhílí n ce ń kwã-lyì bí zù bǔ-bwəl lé wẽ́ làlà bə tó yé bə̀ la mwə̃́ y èpákɛ̀, ǹdə́ ń nə́ ń pɛ sɔ́má lyì-zhǎ bɛ́ nɛ bə̀ k'â la jè.
40014023	Ń gə́ pɔ sɔ́má lyì-zhǎ bɛ́ nɛ n zhɛ̀, n zhǐr n jì pyɔ̀ òdù yó ń dúdú ń nə́ ń ce Yi. Cɛ y yìì mù gàà.
40014024	Sə rə̀myɛ́ yi ní, ǹdə́ bǔ-bwəl lé yú mwə̃́ y cəcəl wə. Sə rə̀ yé y gə́ y'à zǎ zho w mó ce, nə̀-zha y y'à n'ê zhízhǐ ri.
40014025	Yezu zɛ̃̀ cə-lár bɔ̀l wà, ń nə́ ń zhə̀l nɛ̃̌ mɔ́ yó ń la bə̀ səta.
40014026	Bə̀ gə́ nɔ mɔ ń nə́ ń zhə̀l nɛ̃̌ mɔ́ yó, bə̀ wun zɛ̃̀. Ywẽ zɛ̃̀ rə̀ zhe be, bə wɔ̀: "Nyǐ wɔ́ yóló." Bə zɛ̃̀ bə̀ n'ê wùrhə́.
40014027	Rə̀myɛ́ yó, Yezu zɛ̃̀ n wɔ̀ bɛ: "Á bə̀k'á dùr ywẽ yé. Kámna á wun, bə̀ wɔ́ àmyɛ́."
40014028	Pyɛɛrɛ zɛ̃̀ n wɔ̀ mɔ̀: "Cinu, è gə wɔ́ ǹmyɛ́ zhə̀nà, sə́ pə nyí àmyɛ nɛ a vò nɛ̃̌ mɔ́ yó a bə̀ ǹ sono."
40014029	Yezu wɔ̀ mɔ̀: "Bà!" Pyɛɛrɛ zɛ̃̀ n du bǔ-bwəl lé wə, ń nə́ ń zhə̀l nɛ̃̌ mɔ́ yó ń la Yezu sono.
40014030	Sə ń gə́ pwírí zho w já, ywẽ zɛ̃̀ rə̀ zhe mo, n ji kùr ń nə́ ń mɔ́lɛ́. N zɛ̃̀ n wǔrh n wɔ̀: "Cinu, zwẽ ne!"
40014031	Yezu já n cèlè ń jɛ̃̀ rə̀myɛ́ yó cìcì n kwár mɔ, n zɛ̃̀ n wɔ̀ mɔ̀: "Bə̀kɔ́n yil ǹ co tə́tɔ̀ná? Ǹ yə̀ nɛ zhí ǹdə́ ǹ wu gakó nà?"
40014032	Bə̀myɛ́ bə̀lyè y ga zɛ̃̀ bə zù bǔ-bwəl lé wə, zho w já kwĩ.
40014033	Yezu kwã-lyì bí byɛ̀bɛ́ bə̀ y'à ŋwɛ́nɛ́ bǔ-bwəl lé wẽ́ mó zɛ̃̀ bə jòm bə̀ nə̀dwə́nə́ yó, bə wùlì ń yé né bə wɔ̀: "Zhə̀n zhə̀nà, ǹ wɔ́ Yi Byǐ."
40014034	Bə̀ gə́ byɛrhɛ mwə̃́ y bə zhɛ̀, bə yí bù-cǔ w kɔ̀bɔ́ ò zǎ Zhɛnɛzarɛtɛ tənà y səta mɔ́ nɛ́.
40014035	Gàà lyì bí gə́ lwar bə̀ wɔ́ Yezu, bə zɛ̃̀ bə twĩ̀ lyì, bə byili tənà y èmyɛ́ lyì bí gakó ne. Bə zə nə̀bwànà bɛ́ gakó bə bə̀ ń sono,
40014036	bə zɛ̃̀ bə̀ n'ê lwə̀l mò bə̀ ń yẽ̌ nə̀bwànà bɛ́ dwə̀rh ń kàmə̀-zwǐ y bɔ̀rhá nɛ́ cìcì. Sə byɛ̀bɛ́ gakó bə̀ y'à n'ê dwə̀rh y mó y'à n'ê wárhá.
40015001	Rə̀myɛ́ kwã nɛ́, Farɛzhɛ̃ɛ̃bá ǹdə́ Muyiisi nyə́ né byilnə bé jàlà shí Zhərəzalɛm bə bə̀ Yezu sono bə bwə̀rh mò bə wɔ̀:
40015002	"Byè yil ǹ kwã-lyì bí t'â zwẽ nə́ nàmbala bɛ́ lùl-e-pwírí y nyə́ né? Bə̀ t'â sàm bə̀ jɛ̀sɛ́ ǹdə lùl-e-pwírí y gə́ n'ê byili ní bə̀ m'ê jí kùjú."
40015003	Yezu wɔ̀ bɛ: "Sə ámyɛ̌, byè yil á tə̀ á nàmbala bɛ́ lùl-e-pwírí y yil á t'á zwẽ Yi nyə́ né?
40015004	Yi wòwə̀: 'Nyám ǹ da ǹdə́ ǹ ná.' Rə súlí rə wɔ̀: 'Lò mɔ̀bɔ́ ǹ bwəl lwɛlɛ ń pə ǹ da ráá ǹ ná nɛ, bə̀ mə̌ sə bə gu mú.'
40015005	Sə ámyɛ̌ n'á wə̀l lyì bí ni bə̀ lò wɔ̌ ń wə̀l ń da ráá ń ná nɛ: 'À zhe kɔn à y'à n'â yǎl a pɔ̃́, sə wɔ́ Yi ni à mə̌ sá pə rɛ.'
40015006	Á n'á wə̀l bə̀ lò gə wò èta, kɔn k'ê də̀ nyɔ́ɔ́ bə̀ ń sɛ̃ bɛ yé. Á tə̀ á lùl-e-pwírí y èta mɔ́ yil á ce Yi zɔ̀mɛ̀ rɛ́ jǐrh kɔn nánfò.
40015007	Á wɔ́ myìnù cìnə́. Kɔn dɛ̀bɛ́ Yi nyì-zwennə Ezəyi byili á shò-kwã nɛ́ mɔ́ wɔ́ zhə̀nà. Ń byili bə̀ Yi wòwə̀:
40015008	'Lyì bí byɛ̀bɛ́ wɔ́ bə̀ nyú w dúdú bə̀ n'ê cèrhé ne né, sə bə̀ wun ní nyɛ ǹdə́ nɛ.
40015009	Bə̀ n'ê cèrhé ne, sə bə̀ còrhó w bə kùr zhe yé, bə̀ kɔn dɛ̀bɛ́ bə̀ n'ê cèrhè lyì bí ni mú wɔ́ numbyínsi nyə́.' "
40015010	Yezu zɛ̃̀ n byẽ̀ lyì-zhǎ bɛ́ bə bə̀ ń nyí ni, n wɔ̀ bɛ: "Cilinə kɔn dɛ̀bɛ́ à la ába byilu mú.
40015011	Lwarna b'è də̀ kɔn dɛ̀bɛ́ rə̀ n'ê shí pwẽ̀ nè rə̀ zwì numbyíní wẽ́ mó rə̀ n'ê pɛ y jìmdì yé. Wɔ́ tɛ̀bɛ́ rə̀ n'ê shí numbyíní wẽ́ mó rə̀ n'ê pɛ y jìmdì."
40015012	Rə̀myɛ́ yó, ń kwã-lyì bí zɛ̃̀ bə yí ń nyí ni, bə wɔ̀ mɔ̀: "Ǹ yě? Ǹ zɔ̀mà nɛ́ èta mɔ́ n'ê nwɛ̀nɛ̀ Farɛzhɛ̃ɛ̃bá dɛ̃́dɛ̃́."
40015013	N wɔ̀ bɛ: "Cǒ kɔ̀bɔ́ gakó ò də̀ à Da mɔ́ ń ŋwɛ́nɛ́ Arəzana w mɔ́ ń zhele wə, bə̀ má mǔr wə.
40015014	Yẽ̌nə be, bə̀ bə̀ wɔ́ lyìlyə̌r rə̀ n'ê vwɛ̃ dwã. E jà lyìlyǒ gə n'ô vwɛ̃ ò dõ lyìlyǒ, rə̀ ga rə̀lyè y má tu gɔ́rɔ́ wa."
40015015	Pyɛɛrɛ zɛ̃̀ n wɔ̀ mɔ̀: "Byili nə́ba səswalá y ǹ ju ń pə lyì-zhǎ bɛ́ nɛ mɔ́ kùr ré."
40015016	Yezu wɔ̀: "Ámyɛ surhə né gwẽ̌ yə̀ pul nà?
40015017	Á yə̀l bə̀ kɔn dɛ̀bɛ́ numbyíní n'ê ce è nyú w mú n'ê zhə̀l è sùlú w wẽ́, rə̀myɛ́ kwã nɛ́, e zɛ̃̀ e to re tɛ̃́?
40015018	Sə kɔn dɛ̀bɛ́ rə̀ n'ê dwi numbyíní nyú wə, wɔ́ è wu w wẽ́ rə̀ n'ê shí ní. Wɔ́ rə̀myɛ́ rə̀ n'ê pɛ jìmdì numbyíní ni.
40015019	Lwarna bə̀ wɔ́ wu w wẽ́ bùlə̀ námməlwǎlsɛ́ n'ê shí ní: lyì-guuri, ǹdə́ fwə̌l tumə, ǹdə́ ŋwɔ̀lɛ̀, ǹdə́ kɔma góm e ce dõ nyí ni bùrsì jàà wà, ǹdə́ dõ yil zhìlù.
40015020	Wɔ́ rə̀myɛ́ gakó rə̀ n'ê pɛ jìmdì numbyíní ni, sə e jí ǹdə́ è yə̀ jɛ̀rh sàm t'â pɛ jìmdì numbyíní ni yé."
40015021	Yezu zɛ̃̀ n zhǐr gàà n vò Tiiri ǹdə́ Sədɔ̃ tənà y wa.
40015022	Kanãã lyì kɛ̃ mə̀dù yà ń ŋwɛ́nɛ́ gàà. N zɛ̃̀ n bə̀ Yezu sõ, ń nə́ ń bya ń zhe: "Yó-cə́bal, Dəvyidi Byǐ, dǔr à nɔ̀nɔ̀. Nyǐ nə̀cílí námməlwɛ̀lɛ́ n'ê nwɛ̀nɛ̀ à bə̀kɔ́ dɛ̃́dɛ̃́."
40015023	Sə Yezu yə̀ mɔ lyár bə̀ kaka yé. Ń kwã-lyì bí zɛ̃̀ bə yí ń nyí ni bə lwə̀l mò bə wɔ̀: "Ce n ká n vò jè. Ń nə́ ń ce sɔ̀ nə́ yó wə."
40015024	N wɔ̀ bɛ: "Bə̀ yə̀ nɛ̀ twĩ̀ lyì dwã yil yé. Wɔ́ Esərayɛl lyì bí bə̀ nyɛ̌ ǹdə pyììsì shɛ̀bɛ́ sə̀ jé ta mɔ́ yil bə̀ twĩ̀ nì."
40015025	Kɛ̃ mɔ́ zɛ̃̀ n bwəlse, n jòm ń nə̀dwə́nə́ yó, n wùlì Yezu yé né n wɔ̀ mɔ̀: "Yó-cə́bal, sɛ̃ nɛ."
40015026	Yezu wɔ̀ mɔ̀: "Kɔn bə mə̌ bə̀ bə̀ kwě bə̀sɔ́ná kùjú bə pə kùl-bwálsɛ nɛ yé."
40015027	Kɛ̃ mɔ́ zɛ̃̀ n wɔ̀ mɔ̀: "Rə̀myɛ́ wɔ́ zhə̀n yó-cə́bal, sə kùl-bwálsɛ́ myɛ yá jí kùjú w yəywaalɛ́ tɛ̀bɛ́ rə̀ n'ê lwé tɛ̃́ sə̀ cìnə́ bé kùr w mó."
40015028	Rə̀myɛ́ yó, Yezu zɛ̃̀ n wɔ̀ mɔ̀: "Kɛ̃, ǹ zhí ni ǹdə́ ǹ wu gakó zhə̀n zhə̀nà. Rə̀myɛ́ ce, kɔn má yə̀ ǹdə ǹ gə́ nə́ ǹ yǎl nɛ́." Ń bə̀kɔ́ mɔ́ já n wárh rə̀myɛ́ yi ní cìcì.
40015029	Rə̀myɛ́ kwã nɛ́, Yezu zhǐr gàà, n vò Gəlile mwə̃́ y yó. N zhì gàà n jì pyɔ̀ òdù yó, n jòm tɛ̃́.
40015030	Lyì nánzhəzhɔ̌ zɛ̃̀ bə zə nə̀bwànà bə bə̀ ń sono: è y'à wɔ́ lyìlyə̌r, ǹdə́ gwànsɛ̀ dwí gakó, ǹdə́ sə̀bwààrhɛ̀, ǹdə́ nə̀bwànà dwã nánzhəzhɔ̌; bə cĩ́ bi ń yé né, n wárh bɛ.
40015031	Lyì-zhǎ bɛ́ gə́ nɔ sə̀bwààrhɛ́ rə̀ n'ê zɔ̀mà, gwànsɛ́ zɛ̃̀ sə̀ n'ê zhə̀lə̀, byɛ̀bɛ́ bə̀ y'à n'ê twi cə́ né mó n'ê zhə̀l náàcɛ̀nɛ́, lyìlyə̀ə́ré yírhə́ púr, kɔn jàr bɛ̀ dɛ̃́dɛ̃́. Bə zɛ̃̀ bə̀ zhe: "Esərayɛl Yi rí nə còrhó!"
40015032	Yezu byẽ̀ ń kwã-lyì bí n wɔ̀ bɛ: "Lyì-zhǎ bɛ́ byɛ̀bɛ́ gə́ ŋwɛ́nɛ́ ǹdə́ nɛ mɔ́ zhe dwã nə̀tɔ̀ zà, bə j'à bə kaka zhe bə̀ la jú yé. Rə̀myɛ́ ce, bə̀ nɔ̀nɔ̀ zhe ne. À t'â yǎl a ce bə ká kwɛ̃̀ ǹdə́ bə̀ nɔrh mɔ́ yé. Dɛ̀ga bə̀ t'â la ŋwɔ̀nɔ́ bə yí jè yé."
40015033	Ń kwã-lyì bí wɔ̀ mɔ̀: "Yẽ̀ nə́ nə m'ǎ nə kùjú ní gɔ-elũ èpòlò w kɔ̀bɔ́ wẽ́ nə́ pə lyì-zhǎ bɛ́ byɛ̀bɛ́ nɛ bə jí bə sú?"
40015034	N zɛ̃̀ n bwə̀rh bè n wɔ̀: "Búúri màngal rə̀ ŋwɛ́nɛ́ á byẽ́?" Bə wɔ̀ mɔ̀: "Búúri tàlpyɛ̀ ǹdə́ émɔ̌rh màngɛlɛ́ rə̀ ŋwɛ́nɛ́ nə́ sõ."
40015035	N pə nyí lyì-zhǎ bɛ́ nɛ bə̀ bə̀ jǒm tɛ̃́,
40015036	n zɛ̃̀ n zwẽ búúrí tàlpyɛ̀ y ǹdə́ émɔ̌sɛ́, n ce Yi nə̀báná, n kə́ kə́ rɛ dwã wa, n pə ń kwã-lyì bí ni bə bé tə̀ lyì-zhǎ bɛ́.
40015037	Bə̀ gakó dɔ̃̀ bə sú. Ń kwã-lyì bí pwà yəywaalɛ́ rə̀ dàl mɔ́ rə sú cǐrhni nyàlpyɛ̀.
40015038	Kana bɛ́ ǹdə́ bə̀sɔ́ná bɛ́ byɛ̀bɛ́ bə̀ tó bə jí kùjú mú twə́r gə yə̀ nɛ́ ce, bala bɛ́ dúdú y'à wɔ́ mɔ̀ɔ̀rhɛ̀ rə̀na.
40015039	Rə̀myɛ́ kwã nɛ́, n ce lyì-zhǎ bɛ́ ká kwɛ̃̀, n zɛ̃̀ n zù bǔ-bwəl wə, n byɛrhɛ n vò Magadã tənà y wa.
40016001	Farɛzhɛ̃ɛ̃bá ǹdə́ Sadəsənyɛbá y'à n'ê yǎl bə zhẽ̀ Yezu. Bə zɛ̃̀ bə yí ń nyí ni, bə lwə̀l mò bə̀ ń wɛ̀rhɛ́ màmyɔ ò n'ô byili bə̀ wɔ́ Yi rə̀ twĩ̀ mù.
40016002	Yezu wɔ̀ bɛ: "((Də̀dɛ̀nɛ́ yi gə yúwə́, á gə pwírí cɛ y nyɛ̌ nánshɔ̃̀ dɛ̃̌, á y'ǎ wɔ̀ bə̀ dwà t'â la nyɔ́ yé.
40016003	Á gə nɔ bə́ban rə̀ ŋwɛ́nɛ́ yi-pwírhí səta nəkɔkɔ́lɛ́ nɛ, á y'ǎ wɔ̀ bə̀ dwà y má bə̀ zà. Byè yil á yě wẽ̀ tɛ̀bɛ́ rə̀ n'ê wɛ̀rhɛ́ dɛ̃̌ yi w mú kùrə̀, á j'ǎ yə̀l tɛ̀bɛ́ rə̀ n'ê wɛ̀rhɛ́ cɛ yó èlǎsɛ̃́ mɔ́ kùrə̀?))
40016004	Lũ w kɔ̀bɔ́ lyì bí wɔ́ lwɛlɛ cìnə́, bə̀ dùr bə yẽ̌ Yi ni. Bə̀ n'ê yǎl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ t'â la màmyɔ òdù ga nɔ kə́dò yé, è gə də̀ kɔn dɛ̀bɛ́ rə̀ wɛ̀rhɛ́ Zhɔnaasɛ nɛ mɔ́ dúdú." Rə̀myɛ́ kwã nɛ́, Yezu zɛ̃̀ n zhǐr n yẽ̌ be.
40016005	Yezu kwã-lyì bí byɛrhɛ bə vò mwə̃́ y èpákɛ̀, sə bə̀ y'à swě bə̀ yə̀ búrú zal yé.
40016006	N zɛ̃̀ n wɔ̀ bɛ: "Dɛ̃̌na á cìn ǹdə́ Farɛzhɛ̃ɛ̃bá ǹdə́ Sadəsənyɛbá sã̀-nə̀byẽ̌ dé."
40016007	Ń kwã-lyì bí zɛ̃̀ bə̀ n'ê zɔ̀m ǹdə́ dwã bə̀ zhe: "E zɛ̃̀ wɔ́ nə́myɛ̌ gə́ yə̀ búrú zal mɔ́ yil ń nə́ ń zɔ̀m èta?"
40016008	Yezu lwar bə̀ gə́ n'ê zɔ̀m nɛ́, n zɛ̃̀ n wɔ̀: "Á yə̀ nɛ zhí ǹd'á wun gakó yé. Byè yil á n'á zɔ̀m ǹdə́ dwã bə̀ wɔ́ á gə́ yə̀ búrú zal mɔ́ yil à n'â zɔ̀m èta?
40016009	Á gwẽ̌ bə nə̀ kùrə̀ nyɛ̌? Á t'á lyǐrh búúrí rə̀nu y à y'à pɔ bala bɛ́ mɔ̀ɔ̀rhɛ́ rə̀nu y ni bə dɔ̃̀ mɔ́? Á y'ǎ pwà yəywaalɛ́ rə sú cǐrhni màngala?
40016010	Á k'á t'á lyǐrh búúrí tàlpyɛ̀ y à y'à pɔ bala bɛ́ mɔ̀ɔ̀rhɛ́ rə̀na y nɛ bə dɔ̃̀ mɔ́ myɛ? Á y'ǎ pwà yəywaalɛ́ á sú cǐrhni màngala?
40016011	À gə́ wò bə̀ dɛ̃̌na á cìn ǹdə́ Farɛzhɛ̃ɛ̃bá ǹdə́ Sadəsənyɛbá sã̀-nə̀byẽ̌ dé mó, byè yil á yə̀l b'è də̀ búrú yò à n'â zɔ̀mà?"
40016012	Rə̀myɛ́ yó, ń kwã-lyì bí lwar b'è də̀ sã̀-nə̀byẽ̌ dé tɛ̀bɛ́ bə̀ n'ê ce búrú w wẽ́ mó yò ń nə́ ń zɔ̀m yé. Wɔ́ Farɛzhɛ̃ɛ̃bá ǹdə́ Sadəsənyɛbá kàrmɔ́ yò ń nə́ ń zɔ̀mà.
40016013	Yezu gə́ tú n yí Shilipu Səzarɛ cɔ w wa, n zɛ̃̀ n bwə̀rh ń kwã-lyì bí n wɔ̀: "Lyì bí n'ê wə̀l bə̀ Numbyíní Byǐ wɔ́ mɔ̌?"
40016014	Bə wɔ̀ mɔ̀: "Lyì bí jàlà n'ê wə̀l bə̀ ǹmyɛ́ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ Zheremyi, ráá Yi nyì-zwennə dõ."
40016015	N zɛ̃̀ n bwə̀rh bè n wɔ̀: "Sə ámyɛ̌, á n'á wə̀l b'àmyɛ́ wɔ́ mɔ̌?"
40016016	Shəmɔ Pyɛɛrɛ wɔ̀ mɔ̀: "Wɔ́ ǹmyɛ́ ǹ wɔ́ Kristə mó, Yi nã́nyì Byǐ mú."
40016017	Yezu zɛ̃̀ n wɔ̀ mɔ̀: "Zhɔnaasɛ byǐ Shəmɔ, ǹ wɔ́ wu-nyɔ̃̀ cə́bal, b'è də̀ ǹ sə̀pwà surhə ǹ bə́ lwar rə̀myɛ́ yé. Wɔ́ à Da mɔ́ ń ŋwɛ́nɛ́ Arəzana w mɔ́ ń byili mú.
40016018	Sə àmyɛ́ n'â wə̀l mó: ǹ yíl 'Nə́kulu', sə wɔ́ nə́kulu w òmyɛ́ yó à má lù à gùlú w ní ǹdə jì ta, sə cu myɛ cìcì t'â la ò yàlà zal yé.
40016019	À má pɔ̃́ Arəzana tənà y bwə̀l-byǎ bɛ́. Kɔn dɛ̀bɛ́ ǹ gə lyẽ cɛ yó, bə̀ má lyẽ de Arəzana w myɛ. Kɔn dɛ̀bɛ́ ǹ gə bwèlé cɛ yó, bə̀ má bwèlé re Arəzana w myɛ."
40016020	Rə̀myɛ́ yó, n zɛ̃̀ n pə nyí ń kwã-lyì bí ni n wɔ̀: "Á bə̀k'á shɛ̀nɛ́ á byili lò lò nè bə̀ wɔ́ àmyɛ́ à wɔ́ Kristə mó yé."
40016021	Kɔn zhí rə̀myɛ́ yi ní, Yezu ji kùr ń nə́ ń byili ń kwã-lyì bí ni pamparɛ̃ɛ̃ bə̀ kɔn wɔ́ nyɔ́ɔ́ bə̀ ń zhəl Zhərəzalɛm, cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé zə mɔ, bə nwɛ̀nɛ̀ mɔ̀ dɛ̃́dɛ̃́, bə gu mu, sə ń mà n ká n bwìrhì ń dwã nə̀tɔ̀ yùwə̀.
40016022	Pyɛɛrɛ zɛ̃̀ n byẽ̀ mò n mə n vò kwã nɛ́, ń nə́ ń ji mu búlə́ ń zhe: "Cinu, Yi t'â la rə̀myɛ́ shɔ̀nɔ́ yé. Rə̀ bá yìlì mú."
40016023	Yezu pyìrhí n wɔ̀ mɔ̀: "Zhəl kwã nɛ́ à nyí ni Shətana. Ǹ nə́ ǹ cə̀r à sɔ́má nɛ, bə̀ ǹ tá ǹ bùl Yi nyə̀ná nɛ́ yé. Wɔ́ numbyínsí nyə̀ná ǹ nə́ ǹ bùlə̀."
40016024	N zɛ̃̀ n wɔ̀ ń kwã-lyì bí ni: "Lò mɔ̀bɔ́ ǹ nə́ ǹ yǎl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ ń mə́ tó ne.
40016025	Lwarna bə̀ lò mɔ̀bɔ́ ǹ nə́ ǹ shili ǹ myə̌l lé, rə̀ má sá, sə lò mɔ̀bɔ́ ǹ shɛ̀nɛ́ ǹ myə̌l lé sɔ́ àmyɛ́ yilə, ǹ m'ǎ k'á nə rɛ.
40016026	Lò gə nɔ lũ w kɔn gakó, n jà n dwĩ̀ ń cìnə̀, ń nɛrɛ́ y zhe kùrə̀? Kɔn ŋwɛ́nɛ́ lò wɔ̌ ń pɛ n mə lyə́r ń myə̌l lé?
40016027	"Zhə̀nà, Numbyíní Byǐ mà n zə ń màlɛ́kabá n bə̀ ǹdə́ ń Da zùwə́ yə́. Sə rə̀myɛ́ yó, ń mà n kwɛ̃̌ lò gakó kɔn myɛrhɛ dwã ǹdə́ ǹ tùntwə̃̀ə̃̀ né.
40016028	Zhə̀nà, à n'â wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà t'â la cú ǹdə́ bə̀ yírhə́ yə̀ Numbyíní Byǐ nɛ ń bàn ǹdə́ ń pyɛ̀lɛ̀ rɛ́ yé."
40017001	Dwã nyə̀ldù rə̀myɛ́ kwã nɛ́, Yezu zə Pyɛɛrɛ ǹdə́ Zhakɛ e súlí Zhakɛ nyɛ̃́ Zhã n mə n jì pyɔ̀ dɛ̃̌ dɛ̃̌ yó bə̀ dúdú.
40017002	N lyə́r bə̀ yírhə́ né wə. Ń yé y zɛ̃̀ è n'ê jə́jɛ̀mɛ́ ǹdə nə̀nyɔ́nɔ́ ta. Ń gàndɛ́ jǐrh námpwẽ̀ pwɛ̃́pwɛ̃́.
40017003	Bə pwírí Muyiisi ǹdə́ Elyi bə̀ zhǐ bə̀ n'ê zɔ̀m ǹdə́ mɔ.
40017004	Pyɛɛrɛ zɛ̃̀ n wɔ̀ mɔ̀: "Cinu, kɔn mə̌ bə̀ nə́ mɛ̃ nyɔ̀nɔ̀. Kɔn gə wɔ́ ǹ pùbùlə̀, à má pú kwə̀ə́rhe rə̀tɔ̀, ń jí òdù, Muyiisi jí òdù, Elyi jí òdù."
40017005	Ébɔ̃ ò n'ô jə́jɛ̀mɛ́ shí dɛ̃̌ o bó pyi bi ǹdə́ Pyɛɛrɛ gwẽ̌ nə́ ń zɔ̀mà. Cəl rə̀dù zɛ̃̀ rə zɔ̀m ébɔ̃ w wẽ́ rə wɔ̀: "Mɔ̀bɔ́ wɔ́ à ywə́lə́ byǐ. À só mo dɛ̃́dɛ̃́. Cilinə ń zɔ̀mà nɛ́."
40017006	Yezu kwã-lyì bí gə́ nyɛ̀ɛ̀ cəl lé, ywẽ nánfɔ̀lɔ̀ zə bɛ, bə zɛ̃̀ bə zə bə̀ yə́rh bə pú tɛ̃́.
40017007	Yezu zɛ̃̀ n yí bə̀ nyí ni, n dwə̀rh bè, n wɔ̀: "Zɛ̃̀nà dɛ̃̌. Á bə̀k'á dùr ywẽ yé."
40017008	Bə̀ gə́ kwẽ̌ bə̀ yésé dɛ̃̌, bə̀ yə̀ lò dõ nɛ, è gə də̀ Yezu dúdú.
40017009	Bə̀ gə́ tú bə̀ k'â n'ê swé pyɔ̀ w yi ní, Yezu pə bɛ nyí n wɔ̀: "Á bə̀k'á shɛ̀nɛ́ á byili kɔn dɛ́ dɛ̀bɛ́ á yírhə́ nɔ mɔ́ lò lò ne yé, kɔn bé yí dɛ̃ rɛ́ tɛ̀bɛ́ Numbyíní Byǐ mà n bwìrhì n zɛ̃̀ n du cùùrì wẽ́ mó."
40017010	Ń kwã-lyì bí zɛ̃̀ bə bwə̀rh mò bə wɔ̀: "È nə wɔ́ byè yil Muyiisi nyə́ né byilnə bé n'ê wə̀l bə̀ Elyi mà n tó yé n bà?"
40017011	N wɔ̀ bɛ: "Zhə̀nà, Elyi mà n bə̀ n kwɛrhɛ kɔn gakó n cĩ́ rə̀ jàà wà.
40017012	Sə à n'â wə̀l ába: Elyi túwə́, sə lyì bí yə̀ ń pár lwar yé. Bə̀ wɛ̀rhɛ́ mɔ ǹdə bə̀ gə́ n'ê yǎl nɛ́. Wɔ́ èta bə̀ má nwɛ̀nɛ̀ Numbyíní Byǐ myɛ nɛ́."
40017013	Rə̀myɛ́ yó, ń kwã-lyì bí lwar bə̀ wɔ́ Zhã-Bətiisi yò ń nə́ ń zɔ̀m ǹdə́ bɛ.
40017014	Yezu ǹdə́ ń kwã-lyì bí gə́ tú bə yí lyì-zhǎ bɛ́ sono, bal mə̀dù yí ń nyí ni, n jòm ń nə̀dwə́nə́ yó n wùlì ń yé né,
40017015	n wɔ̀: "Yó-cə́bal, kùnkùmbolo zhe à byǐ, ò n'ô nwɛ̀nɛ̀ mɔ̀ dɛ̃́dɛ̃́. Dǔr ń nɔ̀nɔ̀. Nyǐ twər nánzhəzhɔ̌, ò yá kwè mò o ji myǐn wə, ráá nɛ̃̌ wa.
40017016	À zə mɔ a vò ǹ kwã-lyì bí sono, sə bə̀ yə̀ ŋwɛ̀nɛ́ bə wárh mɔ yé."
40017017	Yezu wɔ̀ mɔ̀: "Ámyɛ̌ lũ w kɔ̀bɔ́ lyì bí yə̀ Yi ni zhí yé. Á wɔ́ lwɛlɛ cìnə́. À gwẽ̌ bá yə̀ nɛ́ ǹd'ába kɔn mé yí dǒ? À gwẽ̌ bá pyɛ́nɛ́ a yə̀ nɛ́ ǹd'ába kɔn mé yí dǒ? Zəna bə̀sɔ́bwɛ̀lɛ́ y á bə̀ nyɔ̀nɔ̀."
40017018	N zɛ̃̀ n bú nə̀cílí yə́, e du bə̀sɔ́bwɛ̀lɛ́ y wẽ́. Bə̀sɔ́bwɛ̀lɛ́ y já wárh rə̀myɛ́ yó cìcì.
40017019	Ń kwã-lyì bí dúdú zɛ̃̀ bə yí ń nyí ni, bə bwə̀rh mò bə wɔ̀: "Byè yil nə́myɛ̌ yə̀ nə̀cílí y kɛ̀bɛ́ ŋwɛ̀nɛ́ nə́ jì?"
40017020	N wɔ̀ bɛ: "Wɔ́ á gə́ yə̀ Yi ni zhí ǹd'á wun gakó mó è ce. Zhə̀nà, à n'â wə̀l ába: á Yi-ni-zhú mú gə y'à yú ǹdə cǒ byǐ námpɔ́lɛ́ ta, á y'ǎ m'ǎ wɔ̀ pyɔ̀ w kɔ̀bɔ́ nɛ b'ò zhǐr o vò o zhì nyə̀má, sə ò y'à má shɛ̀nɛ́ á nyí ni. Kɔn t'â la nɛ́ yál á wàr á la wɔ̀rhɔ́ yé. ((
40017021	Wɔ́ Yi lwə̌l ǹdə́ nyì-lyõṍ dúdú rə̀ wɔ̌ rə̀ jì nə̀cílí y kɛ̀bɛ́ dwí rí.))"
40017022	Dɛ̃ rə̀dù, Yezu ǹdə́ ń kwã-lyì bí gakó y'à zhǐ dwã yó Gəlile tənà y wa. N zɛ̃̀ n wɔ̀ bɛ: "Bə̀ má zə Numbyíní Byǐ bə pə numbyínsi ni,
40017023	bə gu mu, sə dwã nə̀tɔ̀ yùwə̀, ń mà n ká n bwìrhì." Rə̀myɛ́ yó, ń kwã-lyì bí wun zhìlì dɛ̃́dɛ̃́.
40017024	Yezu ǹdə́ ń kwã-lyì bí gə́ tú bə yí Kapɛrnaɔm, byɛ̀bɛ́ bə̀ n'ê zwẽ Yi jì y lɔrɔ́ w mɔ́ yí Pyɛɛrɛ nyí ni bə bwə̀rh mò bə wɔ̀: "Á yó-cə́bal mɔ́ tá ń pɛ Yi jì y lɔrɔ́ w nà?"
40017025	Pyɛɛrɛ wɔ̀ bɛ: "Ń nə́ ń pɛ." Pyɛɛrɛ gə́ tú n zù kɛ̀lɛ́ wa, Yezu zɛ̃̀ n jɛ̀rɛ̀ n bwə̀rh mò n wɔ̀: "Shəmɔ, byè ǹ nə́ ǹ bùlə̀? Lũ w pyǎ bɛ́ wɔ́ byɛ̌ lyì sõ bə̀ n'ê zwẽ lɔrɔ́ w nɛ́? Wɔ́ bə̀ cìcì byǎ bɛ́ sono, ráá wɔ́ lyì bí dwã bɛ́ sono?"
40017026	Pyɛɛrɛ wɔ̀ mɔ̀: "Lyì bí dwã bɛ́ sõ bə̀ n'ê zwẽ w né." Yezu zɛ̃̀ n wɔ̀ mɔ̀: "Èta, bə̀ byǎ bɛ́ twə́r tɛ̀nɛ́ gàà yé.
40017027	Ǹdə́ rə̀myɛ́ ga, zhəl mwə̃́ y yó, ń ji zɛlɛ́. Émwǎ y kɛ̀bɛ́ ǹ la jɛ̀rɛ̀ ń zə mɔ́, sə́ kǎl è nyí rí, ǹ b'ǎ nə wɛ́rɛ́ è nyú wə, è yú àmyɛ́ ǹdə́ ǹmyɛ́ ga lɔrɔ́ wa, ń vùr ń bə̌ pə bɛ, mùnì nə́ bə̀k'á zhìlì bə̀ wun ni yé."
40018001	Rə̀myɛ́ yó, Yezu kwã-lyì bí zɛ̃̀ bə yí ń nyí ni, bə bwə̀rh mò bə wɔ̀: "Mɔ̌ ń wɔ́ lyì-fɔ̀lɔ̀ du ń dwã bɛ́ Arəzana tənà y wa?"
40018002	N zɛ̃̀ n byẽ̀ bə̀sɔ́bwɛ̀lɛ́ námpɔ́lɛ́ èdù, n ce e zhì bə̀ yé né,
40018003	n wɔ̀: "Zhə̀nà, à n'â wə̀l ába: á gə yə̀ pyìrhí á jǐrh ǹdə bə̀sɔ́ná námpɔ́lsɛ ta, á t'á la Arəzana tənà y wẽ́ zú yé.
40018004	Lò mɔ̀bɔ́ ń wɔ́ lyì-fɔ̀lɔ̀ du ń dwã bɛ́ Arəzana tənà y wa, wɔ́ mɔ̀bɔ́ ń nə́ ń lwəl ń cìn tɛ̃́ n jǐrh ǹdə bə̀sɔ́bwɛ̀lɛ́ y kɛ̀bɛ́ ta.
40018005	Lò mɔ̀bɔ́ ń zwẽ bə̀sɔ́bwɛ̀lɛ́ y kɛ̀bɛ́ dwí rí zhəəle àmyɛ́ yilə, wɔ́ àmyɛ́ cìcì zhəəle ń zwẽ."
40018006	Yezu súlí n wɔ̀: "Lò mɔ̀bɔ́ bə̀ gə lyẽ nə́kul-põ̀ nánfɔ̀lɔ̀ ń byã nɛ́ bə cìrh mò bə ji mwə̃́ wə, n vò nɛ̃̌ mɔ́ kùr w cɔ̃̀ ń gə cìrh byɛ̀bɛ́ bə̀ yə̀ yírh swí bə já zhí àmyɛ́ nɛ mɔ́ mə̀dù cìcì ń co lwɛlɛ wa.
40018007	Zwini bá zə lũ w kɔ̀bɔ́ lyì bí bə̀ gə́ n'ê cìrh dwã bə̀ ce lwɛlɛ wẽ́ mó yilə. Zhə̀nà, kɔn dɛ̀bɛ́ rə̀ n'ê ce lò lwɛlɛ wẽ́ t'â la jó yé. Sə zwini bá zə lò mɔ̀bɔ́ ń nə́ ń tó rə̀ dɛnnɛ ń cìrh ń dõ ń ce lwɛlɛ wa!
40018008	"Ǹ jɛ̃̀ ráá ǹ nà gə n'ê ce ǹ wɛ̀rhɛ́ lwɛlɛ, sə́ gõ̀ y ń dwĩ̀ kwã nɛ́. Ǹ gə zù nyǔ mə̀ t'â la zhɔ̌ wẽ́ ǹdə́ jɛ̃̀ èdù ráá nà èdù cɔ̃̀ ǹ gə zù myǐn mə̀ t'â cì gaga wẽ́ ǹdə́ jɛ̀rh sə̀lyè ráá nə̀rh sə̀lyè.
40018009	Ǹ yírh gə n'ê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀ kwã nɛ. Ǹ gə zù nyǔ mə̀ t'â la zhɔ̌ wẽ́ ǹdə́ yírh rə̀dù cɔ̃̀ ǹ gə zù myǐn-jù w ǹdə́ yírhə́ nə̀lyè."
40018010	Yezu súlí n wɔ̀: "Dɛ̃̌na á cìnə̀. Á bə̀k'á shɛ̀nɛ́ á fulsi byɛ̀bɛ́ èta bə̀ yə̀ yírh swí mú mə̀dù ga yé. À n'â wə̀l ába: bə̀ màlɛ́kabá zhǐ à Da mɔ́ ń ŋwɛ́nɛ́ Arəzana w mɔ́ yé né twéé gakó. ((
40018011	Numbyíní Byǐ tú byɛ̀bɛ́ bə̀ jé mó vwǎrh yilə.))"
40018012	Yezu zɛ̃̀ n ji səswalá n pə ń kwã-lyì bí ni n wɔ̀: "Lò gə zhe pyììsì zɔ̌m, èdù zɛ̃̀ e jé, á n'á bùl bə̀ ń tá ń la shə́-nə̀bɔ́ ǹdə́ nə̀bɔ́ y nɛ yõ̌ pyɔ̀ w yó n vò n pyà kɛ̀bɛ́ è jé mó?
40018013	À n'â wə̀l ába: ń gə nɔ ya, ń wu bá yə̀ nyɛ̀n èmyɛ́ yil du shə́-nə̀bɔ́ ǹdə́ nə̀bɔ́ y sə̀ yə̀ jé mó.
40018014	Èta myɛ, á Da mɔ́ ń ŋwɛ́nɛ́ Arəzana w mɔ́ tá ń yǎl bə̀ byɛ̀bɛ́ èta bə̀ yə̀ yírh swí mú mə̀dù ga jé yé."
40018015	Yezu kə́ n wɔ̀ ń kwã-lyì bí ni: "Ǹ dõ gə gwar mɔ́, sə́ vò ń sõ, ń byẽ̀ mò kwã nɛ́ ǹmyɛ́ ǹdə́ ńmyɛ̌ dúdú, ń byili mu ń dóó wə́. Ń gə cili ǹ zɔ̀mà nɛ́, sə́ nyǐ ǹ kwɛrhɛ ń yò.
40018016	Sə ń gə yə̀ shɛ̀nɛ́ n cili ǹ zɔ̀mà nɛ́, sə́ pyà lò mə̀dù, ráá lyì bə̀lyè, ǹmyɛ́ ǹdə́ bə̀myɛ́ ga tó dwã á vò ń sõ, bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ yò gə la kɔrhɔ gakó, sé yə̀ zhə̀n-cìnə́ bə̀lyè ráá bə̀tɔ̀ yírh wə.
40018017	Sə ń gə yə̀ shɛ̀nɛ́ n cili bə̀myɛ zɔ̀mà nɛ́, sə́ byili Yi lyì bí gùlú w ni. Ń gə yə̀ shɛ̀nɛ́ n cili gùlú w lyì bí myɛ zɔ̀mà nɛ́, sə́ nyǐ mu ǹdə lò mɔ̀bɔ́ ń yə̀l Yi rí tɛ̀bɛ́ rə̀ wɔ́ zhə̀n mɔ́ pár ta, ráá ǹdə myə̌l-kwǎndɛ zwennə ta."
40018018	Yezu kə́ n wɔ̀: "Zhə̀nà, à n'â wə̀l ába: kɔn dɛ̀bɛ́ gakó á gə lyẽ cɛ yó, bə̀ má lyẽ de Arəzana w myɛ, sə kɔn dɛ̀bɛ́ gakó á gə bwèlé cɛ yó, bə̀ má bwèlé re Arəzana w myɛ.
40018019	"Zhə̀nà, à k'â n'â wə̀l ába: ámyɛ̌ lyì bə̀lyè gə wɛ̀rhɛ́ nyí rə̀dù cɛ yó bə lwə̀l kɔn à Da mɔ́ ń ŋwɛ́nɛ́ Arəzana w mɔ́ nɛ, ń mà n pə bɛ,
40018020	bə̀ lyì bə̀lyè ráá bə̀tɔ̀ gə gùlí dwã àmyɛ́ yil yilə, àmyɛ́ cìcì ŋwɛ́nɛ́ ǹdə́ bɛ."
40018021	Pyɛɛrɛ zɛ̃̀ n yí Yezu nyí ni, n bwə̀rh mò n wɔ̀: "Cinu, à dõ gə nə́ ń gwar nɛ, twər màngal à mə̌ sá pɔ̃ sǔbri? À mə̌ sə à n'â pɛ mɔ sǔbri twər tàlpyɛ̀?"
40018022	Yezu wɔ̀ mɔ̀: "À n'â wə̀l mó: bə̀ká pɔ̃ sǔbri twər tàlpyɛ̀ yé. Ǹ mə̌ sə́ pɔ̃ sǔbri twər tàlpyɛ̀ tàlpyɛ̀ kùrə̀ shə́-shàlpyɛ̀.
40018023	Rə̀myɛ́ yilə, à má byili ába kɔn rə̀ n'ê myɛrhɛ Arəzana pyɛ̀lɛ̀ rɛ́. Pyɔ̌ mə̀dù ń ya n byẽ̀ ń kɛ̀lɛ́ tùntùnnə̀ ń la ń nə̀cɛ̀ndɛ̀ yò bwə̌rh.
40018024	Ń gə́ tú n ji kùr ń nə́ ń bwə̀rh ń nə̀cɛ̀ndɛ́ yò yi ní, bə zə lò mə̀dù bə bà, ń yà ń zhe pyɔ̌ mɔ́ jim wársɛ mɔ̀rh-fwààlɛ̀ nánzhəzhɔ̌.
40018025	Sə ń yà ń bə kaka zhe ń la mə n ŋwɛ́ɛ́ jim dí yé. Yó-cə́bal mɔ́ zɛ̃̀ n pə nyí bə̀ bə̀ zə ńmyɛ̌ ǹdə́ ń kɛ̃ mɔ́ ǹdə́ ń bə̀sɔ́ná bɛ́ ǹdə́ kɔn dɛ̀bɛ́ gakó ń zhe mó bə yè bə mé ŋwɛ́ɛ́ jim dí.
40018026	Kɛ̀lɛ́ y tùntùnnə̀ mó zɛ̃̀ n tu ń nə̀dwə́nə́ yó n wùlì yó-cə́bal mɔ́ yé né, n lwə̀l mò n wɔ̀: 'Zhìlì ǹ yala nɛ, b'à má ŋwɛ́ɛ́ mɔ́ ǹ jim dí gakó.'
40018027	Ń nɔ̀nɔ̀ zə yó-cə́bal mɔ́, n yẽ̌ ń jim dí ni n ce bə dwĩ̀ mù n zhǐr.
40018028	"Ń gə́ tú ń nə́ ń dwi, n nə ń dõ tùntùnnə̀ ń yà ń zhe ń jim. È y'à wɔ́ dwã zɔ̌m tum wársɛ. N zə mɔ, n shàr ń byã nɛ, n wɔ̀ mɔ̀: 'Ŋwɛ́ɛ́ à jim dí.'
40018029	Ń dõ mó tu ń nə̀dwə́nə́ yó n wùlì ń yé né, n lwə̀l mò n wɔ̀: 'Zhìlì ǹ yala nɛ, b'à má ŋwɛ́ɛ́ mɔ́ ǹ jim dí.'
40018030	Sə ń yə̀ shɛ̀nɛ́ yé. N ce bə zə mɔ bə ce byə̀nə́-jù wə̀, kɔn la mé yí ń gə tú ń ŋwɛ́ɛ́ jim dí ń zhɛ̀.
40018031	"Ń dwã bɛ́ gə́ nɔ ń gə́ wɛ̀rhɛ́ nɛ́ mɔ́, bə̀ wun zhìlì dɛ̃́dɛ̃́, bə vò e cĩ́ rə̀ gakó bə̀ yó-cə́bal mɔ́ nɛ.
40018032	Yó-cə́bal mɔ́ zɛ̃̀ n ce bə zə mɔ bə mé bà, n wɔ̀ mɔ̀: 'Tùntùnnə̀ námməlwɛ̀lɛ́, ǹ lwə̀l nè, a shɛ̀nɛ́ a yẽ̌ ǹ jim dí gakó ne a pɔ̃́.
40018033	Ǹmyɛ yà ǹ mə̌ sə́ dùr ǹ dõ mó nɔ̀nɔ̀ ǹdə àmyɛ gə́ dùr ǹ nɔ̀nɔ̀ nɛ́.'
40018034	Yó-cə́bal mɔ́ lyim y'à zɛ̃̀ dɛ̃́dɛ̃́, n pə nyí bə̀ bə̀ zhəl bə zə tùntùnnə̀ mó bə ce byə̀nə́-jù wə̀, bə pɔ̃ còrhò-tum, kɔn mé yí ń gə ŋwɛ́ɛ́ jim dí gakó n zhɛ̀."
40018035	Yezu súlí n wɔ̀: "Ámyɛ̌ mə̀dù mə̀dù gakó gə yə̀ sǔbri ǹ dõ ne pɛ ǹdə́ ǹ wu gakó, wɔ́ èta à Da mɔ́ ń ŋwɛ́nɛ́ Arəzana w mɔ́ mà n wɛ̀rhɛ́ ǹmyɛ nɛ."
40019001	Yezu gə́ zɔ̀m zɔ̀mà nɛ́ nə̀myɛ́ gakó n zhɛ̀, n zhǐr Gəlile tənà y wa, n byɛrhɛ Zhɔrdɛ̃ bwǐ y n vò Zhide.
40019002	Sə lyì nánzhəzhɔ̌ y'à tó mo bə vò gàà. N wárh byɛ̀bɛ́ bə̀ y'à wɔ́ nə̀bwànà mɔ́.
40019003	Farɛzhɛ̃ɛ̃bá jàlà y'à n'ê yǎl bə zhẽ̀ mò. Bə zɛ̃̀ bə yí ń nyí ni bə bwə̀rh mò bə wɔ̀: "Sɔ́má ŋwɛ́nɛ́ bə̀ bal zhɛ̃́ ń kɛ̃, n vùr mò yò kɔ̃̌kɔ̃̌ yilə?"
40019004	N wɔ̀ bɛ: "Á gwẽ̌ yə̀ kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ rə̀ wẽ́ bə wɔ̀ bə̀, kùr-ju yi ní, 'Yi wɛ̀rhɛ́ numbyínsí, bal ǹdə́ kɛ̃,'
40019005	rə zɛ̃̀ rə̀ wɔ̀: 'Rə̀myɛ́ yilə, bal mɔ́ mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́, sə bə̀myɛ́ bə̀lyè y ga bá mù dwã nɛ bə jǐrh kɔn rə̀dù.' "
40019006	Yezu zɛ̃̀ n súlí n wɔ̀: "Èta, bə̀ k'ê t'â la lyì bə̀lyè yál yé. Bə̀ bá mù dwã nɛ bə jǐrh kɔn rə̀dù. Kɔn dɛ̀bɛ́ Yi gə co dwã nɛ, sə numbyíní bə̀ká pɔr rɛ yé."
40019007	Farɛzhɛ̃ɛ̃bá zɛ̃̀ bə bwə̀rh mò bə wɔ̀: "È nə wɔ́ byè yil Muyiisi pɔ nyí bə̀ lò gə la ǹ kɛ̃ zhɔ̃́, sə́ kɛ̃ sɛ́bɛ́ ń pɔ̃, rə̀ má byili bə̀ ǹ zhɔ̃̀ mɔ̀?"
40019008	Yezu wɔ̀ bɛ: "Wɔ́ á yó-kùùlí rə̀ ce Muyiisi pə ába sɔ́má bə̀ vǔrnə á kana bɛ́. Sə kɔn y'à də̀ èta kùr-ju yi ní yé.
40019009	Sə à n'á wə̀l ába: lò mɔ̀bɔ́ ǹ gə zhɔ̃̀ ǹ kɛ̃, ń ká jí ń dõ, e j'à də̀ fwə́l ǹ kɛ̃ mɔ́ fwə̌l, sə́ lwar bə̀ wɔ́ fwə́l ǹ nə́ ǹ fwə̀lə́."
40019010	Ń kwã-lyì bí zɛ̃̀ bə wɔ̀ mɔ̀: "È gə wɔ́ èta kɔn la nɛ́ yál bal ǹdə́ kɛ̃ cəcəl wə, sə́ nyǐ lò gə yə̀ kɛ̃ jí cɔ̃̀."
40019011	N wɔ̀ bɛ: "È də̀ lyì bí gakó bə̀ wɔ̌ rə̀myɛ́ bə̀ la shɔ̀nɔ́ yé. Sə Yi n'ê pɛ ŋwɔ̀nɔ́ lyì jàlà nɛ̀, mùnì ga bə shɛ̀nɛ́ rə̀myɛ́.
40019012	Lyì jàlà ŋwɛ́nɛ́ bə̀ nábá lùl bè èta, bə̀ wàr kɛ̃ bə̀ la jú yé. Jàlà ŋwɛ́nɛ́ wɔ́ lyì bə̀ gu bə̀ bɛlɛ rɛ́. Jàlà ŋwɛ́nɛ́ wɔ́ Arəzana tənà y yil bə̀ zhɔ̃̀ kɛ̃ jú. Lò mɔ̀bɔ́ ǹ gə la shɔ̀nɔ́, sə́ shɛ̀nɛ́."
40019013	Rə̀myɛ́ yó, lyì y'à zə bə̀sɔ́ná námpɔ́lsɛ bə mé bə̀ Yezu sono, mùnì ga n cĩ́ ń jɛ̀rh bə̀ yó, n lwə̀l Yi bə̀ yilə. Ń kwã-lyì bí zɛ̃̀ bə̀ n'ê ji bi búlə́.
40019014	Yezu zɛ̃̀ n wɔ̀ bɛ: "Yẽ̌nə bə̀sɔ́ná bɛ́ nɛ bə bə̀ à sono, s'á bə̀k'á cə̀r bè yé, bə̀ Arəzana tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyǎ."
40019015	N cĩ́ ń jɛ̀rh bə̀sɔ́ná bɛ́ yó, n zɛ̃̀ n zhǐr n súlí ń sɔ́má yá.
40019016	Rə̀myɛ́ yó, ébɔ́-dǎl mə̀dù yí Yezu nyí ni n bwə̀rh mò n wɔ̀: "Yó-cə́bal, yò-cɔ̀nɔ̀ kɔ̌ à mə̌ sá wɛ̀rhɛ́ mùnì a nə nyǔ mə̀ t'â la zhɔ̌?"
40019017	Yezu wɔ̀ mɔ̀: "Byè yil ǹ nə́ ǹ bwə̀rh nè kɔn dɛ̀bɛ́ rə̀ càn shò-kwã nɛ́? Cɛ̀nɛ̀ cə́bal wɔ́ mə̀dù sásá. Ǹ gə nə́ ǹ yǎl ń zù nyǔ mə̀ t'â la zhɔ̌ wẽ́, sə́ zwẽ Yi nyə́ né."
40019018	Bal mɔ́ zɛ̃̀ n bwə̀rh mò n wɔ̀: "Yi nyə́ nyɛ̌?" Yezu wɔ̀ mɔ̀: "Bə̀ká gu lò yé; bə̀ká fwə̌l yé; bə̀ká ŋwɔ̀ yé; bə̀ká gõ̀ kɔma ń ce ǹ dõ nyí ni bùrsì jàà w yé;
40019019	nyám ǹ da ǹdə́ ǹ ná; sə́ swéné ǹ dõ ǹdə ǹ cìcì ta."
40019020	Ébɔ́-dǎl mɔ́ wɔ̀: "À zwẽ nyə́ né nə̀myɛ́ gakó. Bə̀kɔ́n rə̀ dàl à mə̌ sá wɛ̀rhɛ́ kə́dò?"
40019021	Yezu wɔ̀ mɔ̀: "Ǹ gə nə́ ǹ yǎl ń yə̀ lyì-ècɛ̀n námpúm, sə́ vò ń kwè kɔn dɛ̀bɛ́ ǹ zhe mó gakó ń yè, ń pə rə̀ wársɛ́ nə̀mwà nɛ̀, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ m'ǎ nə nə̀cɛ̀ndɛ̀ dɛ̃̌ Arəzana wa."
40019022	Ébɔ́-dǎl mɔ́ gə́ nyɛ̀ɛ̀ zɔ̀mà nɛ́ nə̀myɛ́, n zhǐr ń la jè ǹdə́ wu-zhìlù, bə̀ ń yà ń wɔ́ nə̀cɛ̀m-bal nánfɔ̀lɔ̀.
40019023	Yezu zɛ̃̀ n wɔ̀ ń kwã-lyì bí ni: "Zhə̀nà, à n'â wə̀l ába: nə̀cɛ̀m-bal Arəzana tənà y wẽ́ zú má yə̀ zwini.
40019024	À k'â n'â wə̀l ába: yómó gə la gã̀-məshǐm bɔ̀l w tó o lyɛ̃, k'â wɔ́ nàná du nə̀cɛ̀m-bal gə la Arəzana tənà y wẽ́ zú."
40019025	Ń kwã-lyì bí gə́ nyɛ̀ɛ̀ zɔ̀mɛ̀ rɛ́ rə̀myɛ́, bə̀ wun zɛ̃̀, bə wɔ̀: "È gə wɔ́ èta, wɔ́ mɔ̌ lò ń nə wɔ̌ ń mà n nə ń cìn vwǎrh?"
40019026	Yezu zɛ̃̀ n nyǐ bi, n wɔ̀ bɛ: "Numbyíní bə rə̀myɛ́ yàlà zhe yé, sə Yi wɔ̌ kɔn gakó."
40019027	Pyɛɛrɛ zɛ̃̀ n wɔ̀ mɔ̀: "Nyǐ nə́myɛ̌, nə́ yẽ̌ kɔn gakó ne nə́ tó mó. Wɔ́ etər kɔn má yə̀ nɛ́ nə́ yilə?"
40019028	Yezu zɛ̃̀ n wɔ̀ bɛ: "Zhə̀nà, à n'â wə̀l ába: Yi gə k'â tú rə̀ kwɛrhɛ lũ w o jǐrh nándũ̀, Numbyíní Byǐ mà n bə̀ n jòm ń pyɛ̀lɛ̀ də̀gwã́ y yó, ń zùwə́ y wẽ́. Sə rə̀myɛ́ yi ní, ámyɛ̌ shí ǹdə́ bə̀lyè y á tó à kùr mó myɛ b'ǎ jòm pyɛ̀lɛ̀ də̀gwə́rh yó, á bùr Esərayɛl lyì bí kwálsɛ́ shí ǹdə́ sə̀lyè y bùrsì.
40019029	Sə lò mɔ̀bɔ́ gakó ǹ zhǐr ń yẽ̌ ǹ kɛ̀lɛ́, ǹdə́ ǹ da-byǎ, ǹdə́ ǹ nəkwá, ǹdə́ ǹ da ǹdə́ ǹ ná, ǹdə́ ǹ byǎ, ǹdə́ ǹ kálsɛ nɛ àmyɛ́ kùr tó yilə, ǹ b'ǎ ká nə rə̀myɛ́ gakó twər zɔ̌m, ń jà ǹ b'ǎ nə cəl nyǔ mə̀ t'â la zhɔ̌ wẽ́.
40019030	Byɛ̀bɛ́ bə̀ wɔ́ nã́yə́ə́ bé mó nánzhəzhɔ̌ má jǐrh nánkwaá, sə byɛ̀bɛ́ bə̀ wɔ́ nánkwaá bɛ́ mɔ́ nánzhəzhɔ̌ má jǐrh nã́yə́ə́."
40020001	Yezu zɛ̃̀ n ji səswalá n pə bɛ n wɔ̀: "À má byili ába kɔn dɛ̀bɛ́ rə̀ n'ê myɛrhɛ Arəzana tənà yá. Kɛ̀lɛ́ cə́bal mə̀dù ń ya n du nəkɔkɔ́lɛ́ shãã shãã ń la tùntùnnə̀ pwǎ n ce ń kɛ́lɛ́ wa.
40020002	N nə tùntùnnə̀, n wɔ̀ bɛ bə̀ ń mà n pə dɛ̃ rə̀dù tum wársɛ lò gakó ne dɛ̃ wẽ́. Bə shɛ̀nɛ́. N zɛ̃̀ n ce bə vò ń kɛ́lɛ́ y wa.
40020003	N kə́ n du ǹdə́ yi rí tú dɛ̃̌, n nə bə̀ dwã bə̀ zhǐ cɔ w wẽ́ nánfò, bə̀ t'â wɛ̀rhɛ́ kaka yé.
40020004	N wɔ̀ bɛ: 'Ámyɛ zhəlnə à kɛ́lɛ́ y wa, b'à má kwɛ̃̌ ába ǹdə kɔn gə́ mə̌ nɛ́.'
40020005	Bə zhǐr bə vò. "N kə́ n du kə́dò, ǹdə́ yi rí yú yə́-pɛ̀lɛ́ ecəl wə, n nə bə̀ dwã. N ce bə̀myɛ vò ń kɛ́lɛ́ y wa. N kə́ n du yi-kár nɛ, n nə bə̀ dwã. N ce bə̀myɛ vò ń kɛ́lɛ́ y wa.
40020006	Rə̀myɛ́ kwã nɛ́, n kə́ n du ǹdə́ yi rí la tɛ̃́, n nə bə̀ dwã bə̀ zhǐ nánfò. N bwə̀rh bè n wɔ̀: 'Byè yil á zhǐ nyɔ̀nɔ̀ nəkɔkɔ́lɛ́ ga kɔn mé yí èlǎsɛ̃́, á t'á wɛ̀rhɛ́ kaka?'
40020007	Bə wɔ̀ mɔ̀: 'Lò lò yə̀ nə́ba tum w ce yé.' N zɛ̃̀ n wɔ̀ bɛ: 'Ámyɛ zhəlnə à kɛ́lɛ́ y wa.'
40020008	"Də̀dɛ̀nɛ́ yi gə́ yúwə́, kɛ́lɛ́ y cə́bal mɔ́ wɔ̀ ń nə̀cɛ̀ndɛ́ yìlnə̀ mó ne: 'Byẽ̌ tùntùnnə̀ bé, ń pə lò gakó ń kwǎndɛ́. Sə ǹ gə la bɛ pɔ, sə́ ji kùr ǹdə́ byɛ̀bɛ́ bə̀ tà-kwã bə bə̀ mɔ́, ń bə́ vò byɛ̀bɛ́ bə̀ tó yé bə bə̀ mɔ́ nɛ.'
40020009	Nə̀cɛ̀ndɛ́ yìlnə̀ mó byẽ̀ byɛ̀bɛ́ bə̀ tú ǹdə́ yi rí la tɛ̃́ mɔ́, n pə dɛ̃ námpúm tum wársɛ lò gakó ne.
40020010	Kɔn gə́ tú e yí byɛ̀bɛ́ bə̀ tó yé mó, bə̀ y'à n'ê bùl bə̀ ń mà n pə bə̀myɛ́ nɛ dɛ̃́dɛ̃́, sə ń pɔ dɛ̃ rə̀dù tum wársɛ bə̀myɛ mə̀dù gakó ne.
40020011	"Bə̀ gə́ zwẽ bə zhɛ̀, bə̀ zɛ̃̀ bə̀ n'ê ŋwɔ́ŋwɔ̌ ǹdə́ kɛ̀lɛ́ y cə́bal mɔ́, bə̀ zhe:
40020012	'Byɛ̀bɛ́ bə̀ tà-kwã bə bə̀ də̀dɛ̀nɛ́ y wẽ́ bə twĩ̀ námpɔ́lɛ́, ń zɛ̃̀ ń kwɛ̃̌ bə̀myɛ́ ǹdə nə́myɛ̌ byɛ̀bɛ́ nə́ tú nəkɔkɔ́lɛ́ ga nə́ twĩ̀ dɛ̃ rɛ́ námpúm, nə̀nyɔ́nɔ́ w gakó mɛ̃ nə́ yó w mó ta?'
40020013	"Kɛ̀lɛ́ y cə́bal mɔ́ zɛ̃̀ n wɔ̀ tùntùnnə̀ bé mə̀dù nì: 'À yə̀ dwé yé dɔwa. À wò mó b'à má pɔ̃ dɛ̃ rə̀dù tum wársɛ, ń shɛ̀nɛ́.
40020014	Zwẽ ǹ wársɛ́, ń vò kwã nɛ́. À má pə mɔ̀bɔ́ ń tà-kwã mɔ́ nɛ ǹdə à gə́ pɔ ǹmyɛ nɛ nɛ́.
40020015	À bə sɔ́má zhe à má wɛ̀rhɛ́ à nə̀cɛ̀ndɛ́ ǹdə à gə́ n'â yǎl nɛ́ náá etəra? Nà wɔ́ à gə́ zhe wu mú è ce ǹ bə só, ǹ nə́ ǹ dùr bwɛ̃̌?' "
40020016	Yezu súlí n wɔ̀: "Èta myɛ, nánkwaá bɛ́ má jǐrh nã́yə́ə́, sə nã́yə́ə́ bé má jǐrh nánkwaá."
40020017	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə̀ la Zhərəzalɛm. Bə̀ gə́ yú sɔ́má y yó, n zɛ̃̀ n zə ń kwã-lyì bí shí ǹdə́ bə̀lyè y n vò kwã nɛ́ bə̀ dúdú, n wɔ̀ bɛ:
40020018	"Nyǐnə nə́ la Zhərəzalɛm, sə bə̀ má zə Numbyíní Byǐ bə pə Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ne, sə bə̀ má kə́ ń bùrsì bə wɔ̀ bə̀ ń mə̌ ǹdə́ gu.
40020019	Bə má pɔ̃ lyì byɛ̀bɛ́ bə̀ də̀ Zhwifubá ne, bə fulsi mu, bə zə dànə̀shàárɛ bə mà mɔ̀, bə zɛ̃̀ bə pəpa mɔ də̀-jɔrhɔ́ yó n cì, sə ń mà n bwìrhì ń dwã nə̀tɔ̀ yùwə̀."
40020020	Rə̀myɛ́ yó, Zebede byǎ bɛ́ bə̀lyè y ná zə bɛ n yí Yezu nyí ni, n wùlì ń yé né, ń nə́ ń yǎl n lwə̀l mò kɔna.
40020021	Yezu zɛ̃̀ n bwə̀rh mò n wɔ̀: "Bə̀kɔ́n ǹ nə́ ǹ yàlá?" N wɔ̀ mɔ̀: "À n'â lwə̀l mó bə̀ ǹ bwəl nyí b'à byǎ bɛ́ byɛ̀bɛ́ bə̀lyè y mə̀dù mà n jòm ǹ jə̀jĩ́ ni, mə̀dù jòm ǹ jə̀gwã̀ nɛ̀, ǹ pyɛ̀lɛ̀ rɛ́ jàà y wa."
40020022	Yezu zɛ̃̀ n wɔ̀: "Á yə̀l kɔn dɛ̌ ná-yil á n'á lwə̀l yé. Á m'ǎ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́?" Bə wɔ̀: "Nə́ m'ǎ shɛ̀nɛ́."
40020023	N zɛ̃̀ n wɔ̀: "Zhə̀nà, á m'ǎ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́. Sə è gə wɔ́ à jə̀jĩ́ ni ǹdə́ à jə̀gwã̀ nɛ̀ jǒm mó, è də̀ àmyɛ́ à la rə̀myɛ́ nyí pɔ yé. Jààsɛ́ sə̀myɛ́ ŋwɛ́nɛ́ byɛ̀bɛ́ à Da tɛnɛ sɛ bə̀ yil mó yilə."
40020024	Ń kwã-lyì bí dwã bɛ́ shí y gə́ nyɛ̀ɛ̀ rə̀myɛ́, bə̀ lyimə zɛ̃̀ nə̀ n'ê yì byɛ̀bɛ́ bə̀lyè yə́.
40020025	Yezu zɛ̃̀ n byẽ̀ bə̀ gakó n wɔ̀ bɛ: "Á yě bə̀ tənèsé pyǎ bɛ́ n'ê jí pyɛ̀lɛ̀ bə̀ lyì bí yó, e jà lyì-fwààlɛ̀ myɛ ŋwɛ́nɛ́ bə̀ n'ê wɛ̀rhɛ́ jàn lyì bí ni.
40020026	Sə ámyɛ̌ bə̀k'á wɛ̀rhɛ́ èta yé. Lò mɔ̀bɔ́ ń ŋwɛ́nɛ́ á wẽ́ ń nə́ ń yǎl n yə̀ á gakó lyì-fɔ̀lɔ̀, sə n yə̀ á tùntùnnə̀ n twĩ̀ n pə ába.
40020027	Lò mɔ̀bɔ́ ń nə́ ń yǎl n yə̀ á yé né cə́bal, sə n yə̀ á gakó yə-bal.
40020028	Wɔ́ èta ǹdə́ Numbyíní Byǐ myɛ. Ń yə̀ twí mùnì ga lò twĩ̀ n pɔ̃ yé. Ń túwə́, ń la tũ̌ n pə lyì bí ni, sə n pə ń myə̌l lé lyì nánzhəzhɔ̌ zõ yilə."
40020029	Dɛ̃ rə̀dù, Yezu ǹdə́ ń kwã-lyì bí y'à ŋwɛ́nɛ́ Zheriko né. Bə̀ gə́ tú bə̀ n'ê dwi cɔ w wa, lyì nánzhəzhɔ̌ y'à tó be.
40020030	Lyìlyə̌r rə̀lyè y'à jě sɔ́má y vɔ̃̀ nɛ̀. Rə nyɛ̀ɛ̀ bə̀ Yezu tó gàà ń nə́ ń lyɛ̃, rə zɛ̃̀ rə̀ n'ê búbwéé rə̀ zhe: "Cinu, Dəvyidi Byǐ, dǔr nə́ nɔ̀nɔ̀."
40020031	Lyì-zhǎ bɛ́ zɛ̃̀ bə̀ n'ê ji ri búlə́ bə̀ rə̀ yẽ̌ rə̀ sɔ̀ w nɛ. Rə kwɛrhɛ rə búbwéé dwini shãã ga, rə wɔ̀: "Cinu, Dəvyidi Byǐ, dǔr nə́ nɔ̀nɔ̀."
40020032	Yezu swə́rh n zhì, n byẽ̀ bè, n bwə̀rh bè n wɔ̀: "Bə̀kɔ́n á n'á yǎl b'à wɛ̀rhɛ́ á yilə?"
40020033	Rə wɔ̀ mɔ̀: "Cinu, nə́ r'é lwə̀l mó bə̀ ǹ púr nə́ yírhə́ né."
40020034	Rə̀ nɔ̀nɔ̀ zə Yezu, n zɛ̃̀ n dwə̀rh rə̀ yírhə́ né ne, nə já púr. Rə zhǐr rə tó mo.
40021001	Yezu ǹdə́ ń kwã-lyì bí bwəlse Zhərəzalɛm, bə yí Bɛtəfazhɛ. Cɔ w òmyɛ́ ŋwɛ́nɛ́ pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ:
40021002	"Zhəlnə cɔ w ò ŋwɛ́nɛ́ á yé né mó wə. Á m'ǎ nə bə̀nə-nyɛ̀ è lyẽ tɛ̃́, è byǐ zhǐ è yala nɛ. Lwə̌rnə yə, á zə sɛ á b'ǎ pɛ̃.
40021003	Bə̀ gə bwə̀rh ába, s'á wɔ̀: 'Cinu zhe sə̀ tum.' Rə̀myɛ́ yi ní, bə̀ má yẽ̌ á zə sɛ á bà."
40021004	Rə̀myɛ́ wɛ̀rhɛ́ mùnì kɔn dɛ́ dɛ̀bɛ́ Yi nyì-zwennə mə̀dù byili mú pyìrh. Ń wòwə̀:
40021005	"Wálna Səyɔ̃ lyì bí ni: 'Nyǐnə á pyɔ̌ mɔ́ ń lwəl ń cìn tɛ̃́, ń jě bə̀na ǹdə́ è byǐ, ń bàn á sõ.' "
40021006	Yezu kwã-lyì bí bə̀lyè y zhǐr bə vò bə wɛ̀rhɛ́ ǹdə ń gə́ pɔ bɛ nyí ní.
40021007	Bə zə bə̀nə-nyɛ̀ y ǹdə́ è byǐ y bə mé bà, bə lyɛ̀lɛ̀ bə̀ gàndɛ́ sə̀ yó, bə ce Yezu jòm.
40021008	Lyì-zhǎ bɛ́ jàlà lyɛ̀lɛ̀ bə̀ gàndɛ́ sɔ́má y yó. Bə̀ jàlà kà cèmé vɔr bə lyɛ̀lɛ̀ nɛ́.
40021009	Lyì-zhǎ bɛ́ bə̀ y'à ŋwɛ́nɛ́ ń yé né ǹdə́ ń kwã nɛ́ mɔ́ ga zɛ̃̀ bə̀ n'ê bya bə̀ zhe: "Dəvyidi Byǐ mú nə còrhó! Cinu mà n cĩ́ bwəl mɔ̀bɔ́ ń bàn ń yil lé yil mó yó! Sə Yi nə còrhó dɛ̃̌ Arəzana wa!"
40021010	Yezu gə́ tú n zù Zhərəzalɛm wu w wə, cɔ w púlə́púlə́ dom. Bə zɛ̃̀ bə̀ n'ê bwə̀rh bə̀ zhe: "Mɔ̌ lò ǹdə́ mɔ̀bɔ́?"
40021011	Lyì-zhǎ bɛ́ wɔ̀: "Wɔ́ Yi nyì-zwennə Yezu, cɔ w ò yíl Nazarɛtɛ ò ŋwɛ́nɛ́ Gəlile tənà y wẽ́ mó lyì bal mɔ́."
40021012	Yezu zù Yi jì y kɔ̀nɔ́ w wa, n jì dɔ̌lna bɛ́ bə̀ y'à n'ê yè wẽ̀ dé mó ǹdə́ lyì byɛ̀bɛ́ bə̀ y'à tú wẽ̀ yǒ mó gakó n ce pwẽ̀ nè. N cìrh wẽ̀ dé tɛ̀bɛ́ sə̀byì-lyə́rnə bé y'à n'ê lyə́r bə̀ sə̀byǎ bɛ́ rə̀ yó mó n làà tɛ̃́, n cìrh byɛ̀bɛ́ bə̀ y'à n'ê yè épwə̌nsé mó myɛ də̀gwésé n làà tɛ̃́.
40021013	N zɛ̃̀ n wɔ̀ bɛ: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: 'Bə̀ má byẽ̀ à jì y bə̀ Yi-co jì.' " N zɛ̃̀ n súlí n wɔ̀ bɛ: "Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà."
40021014	Lyìlyə̌r ǹdə́ lyì byɛ̀bɛ́ bə̀ n'ê twi cə́ zɛ̃̀ bə yí ń nyí ni Yi jì y kɔ̀nɔ́ w wa, n wárh bɛ.
40021015	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gə́ nɔ màmyaarhɛ́ tɛ̀bɛ́ Yezu nə́ ń wɛ̀rhɛ́ mɔ́, ǹdə́ bə̀sɔ́ná bɛ́ bə̀ zhǐ Yi jì y kɔ̀nɔ́ w wẽ́ bə̀ n'ê bwə̀l bə̀ zhe bə̀ Dəvyidi Byǐ mú nə còrhó mó, bə̀ lyimə zɛ̃̀ nə̀ n'ê yì.
40021016	Bə bwə̀rh mò bə wɔ̀: "Ǹ nyɛ̌ bə̀sɔ́ná bɛ́ gə́ n'ê wə̀l né?" N wɔ̀ bɛ: "Ɔ̃̀ɔ̃̂, à nyɛ̌. Sə à la ába kɔn rə̀dù bwə̌rh. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Ǹ ce ǹ còrhó w shí bə̀sɔ́ná ǹdə́ byì-shɛ̌msɛ shɛ̀bɛ́ sə̀ n'ê ŋwɛ̀ yil nyú w o du.' Á gwẽ̌ yə̀ rə̀myɛ́ kàrmə̀ nà?"
40021017	N zɛ̃̀ n zhǐr Zhərəzalɛm nɛ́ n vò Betəni, n zɔ̃̀ gàà.
40021018	Yezu dùlí n zɛ̃̀ nəkɔkɔ́lɛ́ shãã shãã n ká ń bàn cɔ w wa. Nɔrh zɛ̃̀ mə̀ zhe mo.
40021019	N nə épyìlú ò zhǐ sɔ́má y nyí ni, n ywə̀r n yí ò kùr wə̀, n pwírí ò wɔ́ vɔr dúdú. Byǐ èdù ga myɛ tɛ̀nɛ́ ò yó yé. N zɛ̃̀ n wɔ̀ wà: "Ǹ kə́ ǹ tá ǹ la byǐ co gaga yé." Épyìlú w já cì rə̀myɛ́ yi ní cìcì.
40021020	Ń kwã-lyì bí gə́ nɔ rə̀myɛ́, kɔn jàr bɛ̀ dɛ̃́dɛ̃́, bə zɛ̃̀ bə bwə̀rh mò bə wɔ̀: "Bə̀kɔ́n rə̀ ce épyìlú w já cì kùr yó èta mɔ́?"
40021021	N wɔ̀ bɛ: "Zhə̀nà, à n'â wə̀l ába: á gə zhí Yi ni, á t'á ce tə́tɔ̀ná, á wɔ̌ á má wɛ̀rhɛ́ tɛ̀bɛ́ à wɛ̀rhɛ́ épyìlú w ni mu, sə è də̀ rə̀myɛ́ dúdú yé. Bá á gə wò pyɔ̀ w kɔ̀bɔ́ èta mɔ́ nɛ b'ò zhǐr gàà o vò o tu mwə̃́ y wə, kɔn má yə̀ èta.
40021022	Á gə zhí Yi ni, kɔn dɛ̀bɛ́ gakó á gə lwə̀l á Yi-co wẽ́, á m'ǎ nə rɛ."
40021023	Yezu gə́ tú n yí cɔ w wa, n zù Yi jì y kɔ̀nɔ́ w wa, n zɛ̃̀ n ji kùr ń nə́ ń cèrhè kàrmɔ̀ lyì bí ni. Rə̀myɛ́ yó, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ zɛ̃̀ bə yí ń nyí ni, bə bwə̀rh mò bə wɔ̀: "Yẽ̀ ǹ nɔ sɔ́má nɛ́ ǹ mə́ ǹ nə́ ǹ wɛ̀rhɛ́ rə̀myɛ́? Mɔ̌ lò ń pɔ mɔ́ sɔ́má y èmyɛ́?"
40021024	N zɛ̃̀ n wɔ̀ bɛ: "Àmyɛ la ába kɔn rə̀dù sásá bwə̌rh. Á gə lyár nɛ, àmyɛ má zɛ̃̀ a byili ába à gə́ nɔ sɔ́má mə̀gã̌ à m'â wɛ̀rhɛ́ rə̀myɛ́.
40021025	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ, ráá numbyínsi sõ?" Bə zɛ̃̀ bə̀ n'ê zɔ̀m ǹdə́ dwã bə̀ zhe: "Nə́ gə wò bə̀ wɔ́ Yi sõ Zhã yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ nə yə̀ ń zɔ̀mà nɛ́ zwẽ?
40021026	Nə́ j'ǎ n'é dùr ywẽ ǹdə́ wál bə̀ wɔ́ numbyínsi sõ ń yà ń nɔ sɔ́má nɛ́ myɛ, lyì bí gə́ n'ê bùl bə̀ Zhã yà ń wɔ́ Yi nyì-zwennə mó yilə."
40021027	Bə zɛ̃̀ bə wɔ̀ mɔ̀: "Nə́ yə̀l yé." N wɔ̀ bɛ: "Àmyɛ t'â la ába à gə́ nɔ sɔ́má mə̀gã̌ à m'â wɛ̀rhɛ́ rə̀myɛ́ mɔ́ byilu yé."
40021028	Yezu zɛ̃̀ n ji səswalá n pə bɛ n wɔ̀: "Etər á n'á bùl né? Bal mə̀dù ń yà ń zhe ń byǎ bə̀lyè. N zɛ̃̀ n wɔ̀ mə̀dù y ni: 'Zhəl ń twĩ̀ kɛ́lɛ́ y w zà.'
40021029	Byǐ mú wɔ̀ mɔ̀: 'À t'â la yé.' Sə rə̀myɛ́ kwã nɛ́, ń surhə né pyìrhí, n du n vò.
40021030	Da mɔ́ zɛ̃̀ n kə́ n wɔ̀ ń byǐ mú dõ mó myɛ nɛ èta. Ńmyɛ̌ zɛ̃̀ n wɔ̀ da mɔ́ nɛ: 'À má vò.' Sə ń yə̀ zhə̀l yé."
40021031	Yezu zɛ̃̀ n zhízhílí n bwə̀rh bè n wɔ̀: "È gə wɔ́ ámyɛ̌ yilə, á n'á bùl bə̀ bə̀myɛ́ bə̀lyè y wẽ́ mó, wɔ́ mɔ̌ ń wɛ̀rhɛ́ ń da mɔ́ pùbùlə̀?" Bə wɔ̀ mɔ̀: "Wɔ́ nã́yə́ə́ mó." N zɛ̃̀ n wɔ̀ bɛ: "Zhə̀nà, à n'â wə̀l ába: myə̌l-kwǎndɛ́ zwennə bé ǹdə́ kə-nə̀fwə̀ə́lé má jɛ̀rɛ̀ ába Yi tənà y wa.
40021032	Zhã tú n byili ába sɔ́má kɛ̀bɛ́ á m'ǎ tó mùnì ga á wɛ̀rhɛ́ Yi pùbùlə̀, s'á yə̀ ń nyí ni zwẽ yé. Wɔ́ myə̌l-kwǎndɛ́ zwennə bé ǹdə́ kə-nə̀fwə̀ə́lé bə̀ zwẽ ń nyí ni. Á nɔ rə̀myɛ́ gakó, á j'ǎ yə̀ á wun pyìrhí á shɛ̀nɛ́ á zwẽ ń nyí ni yé."
40021033	Yezu kə́ n wɔ̀: "Cilinə səswalá dõ kə́dò: bal mə̀dù ń yà ń zhele cèmé nyɛ̀bɛ́ bə̀ n'ê zə nə̀ byǎ bɛ́ bə̀ m'ê wɛ̀rhɛ́ sɛ̃́ mɔ́ ń cɛ wa, n zɛ̃̀ n báá bɔ́ɔ́ n kə́kɛ́lɛ́ nɛ, n kù gɔ́rɔ́ nɛ́ bə̀ m'ê wɛ̀rhɛ́ sɛ̃́ mɔ́, n lù ku dɛ̃̌ dɛ̃̌ n súlí, lò wɔ̌ ń jòm gàà ń mə́ ń yìlì cèmé né ne. N kwè lyì n cĩ́ ní, bə̀ n'ê nyǐ nə̀ yò. N zɛ̃̀ n zhǐr n vò sɔ́má kɛ̀bɛ́ è nyɛ.
40021034	"Cèmé né byǎ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀, bə̀ bə̀ zhəl byɛ̀bɛ́ bə̀ n'ê nyǐ cèmé né yò mó sõ, bə zwẽ ń cəl lé bə bé pɔ̃.
40021035	Byɛ̀bɛ́ bə̀ n'ê nyǐ cèmé né yò mó zə bɛ, bə mà mə̀dù yə́, bə gu mə̀dù yə́, bə zɛ̃̀ bə dul mə̀dù y ǹdə́ nə́kulə bə gu.
40021036	Cɛ y cə́bal mɔ́ zɛ̃̀ n kə́ n twĩ̀ ń tùntùnnə̀ dwã nánzhəzhɔ̌ du nã́yə́ə́ bé. Byɛ̀bɛ́ bə̀ n'ê nyǐ cèmé né yò mó ké wɛ̀rhɛ́ bə̀myɛ èta.
40021037	"Rə̀myɛ́ yó, n zɛ̃̀ n twĩ̀ ń sə̀pwà byǐ bə̀ sono. Ń yà ń nə́ ń bùl bə̀ dɛ̀ga bə̀ má nyɛ̀ ń byǐ mú.
40021038	Sə bə̀ gə́ nɔ mɔ ń bànà, bə wɔ̀ dwã nɛ: 'Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu, nə́ cìní ń jɛ̃̀-kɔn dɛ́.'
40021039	Bə zɛ̃̀ bə zə mɔ bə du bɔ́ɔ́ w wa, bə gu."
40021040	Yezu zɛ̃̀ n zhízhílí n bwə̀rh lyì bí n wɔ̀: "Sə cɛ y cə́bal mɔ́ nə gə túwə́, etər ń mà n wɛ̀rhɛ́ byɛ̀bɛ́ bə̀ n'ê nyǐ ń cèmé né yò w mó né?"
40021041	Bə wɔ̀ mɔ̀: "Ń mà n gu lyì-bəlwǎlsɛ́ sə̀myɛ́, ń tá ń la sə̀ nɔ̀nɔ̀ dǔr yé. Sə ń mà n kwè lyì byɛ̀bɛ́ cèmé né byǎ bɛ́ gə tú bə̀ byìlə̀, bə̀ má pɔ̃ ń cəl lé mó, n cĩ́ ń cɛ y nyí ni."
40021042	Yezu zɛ̃̀ n wɔ̀ bɛ: "Á gwẽ̌ yə̀ zɔ̀mɛ̀ rɛ́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ bə wɔ̀: 'Wɔ́ nə́kulu w kɔ̀bɔ́ jì-lùrnə̀ bé y'à vùr bə dwĩ̀ kwã nɛ́ mɔ́, ò jǐrh jì y jàn nə́kulu wə́. Rə̀myɛ́ wɔ́ kɔn nánfɔ̀lɔ̀ rə̀ càn nə́myɛ̌ yírh wə, bə̀ wɔ́ Cinu ń wɛ̀rhɛ́ èta.' "
40021043	Yezu súlí n wɔ̀: "Wɔ́ rə̀myɛ́ yil à n'â wə̀l ába: bə̀ má zwẽ Yi tənà y á jɔ̃̀ wà, bə pə lyì byɛ̀bɛ́ bə̀ má ce e ce byǎ mɔ́ nɛ. ((
40021044	Lò ǹ gə tu nə́kulu w òmyɛ́ yó, ǹ m'ǎ yəywɛlɛ, sə lò mɔ̀bɔ́ nə́kulu w òmyɛ́ gə tu ǹ yó, ò má gúmsi mú.))"
40021045	Yi jì vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá gə́ cili Yezu səswalsɛ́ sə̀myɛ́, bə lwar bə̀ wɔ́ bə̀myɛ́ ń ba.
40021046	Bə zɛ̃̀ bə̀ n'ê pyà bə̀ gə́ má tó né bə zə mɔ. Sə lyì-zhǎ bɛ́ gə́ y'à yě bə̀ Yezu wɔ́ Yi nyì-zwennə mó ce ywẽ y'à zhe be.
40022001	Yezu kə́ n zə səswalsɛ ń nə́ ń zɔ̀m ǹdə́ lyì bí ń zhe:
40022002	"À má byili ába kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Pyɔ̌ mə̀dù ń ya n tɛnɛ ń byǐ kɛ̃-jú címsi,
40022003	n zɛ̃̀ n twĩ̀ ń kɛ̀lɛ́ tùntùnnə̀ bə̀ bə̀ zhəl bə wɔ̀ lyì bí byɛ̀bɛ́ ń byẽ̀ címsí yil mó ne, bə̀ bə̀ bà, sə bə̀ y'à t'â yǎl bə bə̀ yé.
40022004	"N zɛ̃̀ n kə́ n twĩ̀ ń kɛ̀lɛ́ y tùntùnnə̀ dwã, n pə bɛ nyí n wɔ̀: 'Zhəlnə á wɔ̀ byɛ̀bɛ́ à y'à byẽ̀ kɛ̃-jú w címsí jàà w mɔ́ nɛ bə̀ bə̀ bà. Nyǐ à tɛnɛ kùjú w a zhɛ̀. À gu à nə̀-byesé ǹdə́ à vwàmá nɛ́ nyɛ̀bɛ́ nə̀ nù mú. Kɔn gakó tɛnɛ rə zhɛ̀.'
40022005	"Sə byɛ̀bɛ́ ń yà ń byẽ̀ mó yə̀ gàà nyǐ yé. Lò gakó shə́r ń la ń tumə ne: mə̀dù y la ń kɛ́lɛ́ wa, mə̀dù y la ń dɔ̌l nɛ.
40022006	Bə̀ dwã bɛ́ zə kɛ̀lɛ́ y tùntùnnə̀ bé, bə nwɛ̀nɛ̀ bɛ̀, bə gu bi.
40022007	"Pyɔ̌ mɔ́ lyim zɛ̃̀, n twĩ̀ ń shə̀dɛ́ɛ́sɛ sə vò e gu bi, sə ji bə̀ cɔ w myǐn, bə̀ gə́ gu ń kɛ̀lɛ́ y tùntùnnə̀ bé mó yilə.
40022008	N zɛ̃̀ n wɔ̀ ń kɛ̀lɛ́ y tùntùnnə̀ bé byɛ̀bɛ́ bə̀ dàl mɔ́ nɛ: 'Címsí kùjú w tɛnɛ ò zhɛ̀, e jà byɛ̀bɛ́ à y'à byẽ̀ mó bə mə̌ ǹdə́ címsí yé.
40022009	Zhəlnə sə-jɛɛ́sɛ́ yó. Lyì byɛ̀bɛ́ á nɔ gàà, s'á byẽ̀ bə̀ gakó bə bə̀ kɛ̃-jú címsí.'
40022010	"Kɛ̀lɛ́ y tùntùnnə̀ bé zɛ̃̀ bə vò sə-jɛɛ́sɛ́ yó, bə byẽ̀ lyì bí byɛ̀bɛ́ bə̀ nɔ mɔ́ gakó bə mé bà. Bə̀ y'à gùlí dwã, lyì-ècɛ̀nà ǹdə́ lyì-bəlwǎlsɛ ga, sə lyì bí y'à sú címsí kùjú w jì yə́.
40022011	"Pyɔ̌ mɔ́ zɛ̃̀ n zù kùjú w jì y wə, ń la byɛ̀bɛ́ ń byẽ̀ mó byɔ́lɔ́. N nə bal mə̀dù ń yə̀ kɛ̃-jú w címsí kàmə̀-zwǐ zwì yé.
40022012	N bwə̀rh mò n wɔ̀: 'Dɔwa, etər ǹ tó né ń zù nyɔ̀nɔ̀, ń jà ǹ yə̀ kɛ̃-jú címsí kàmə̀-zwǐ zwì?' "Sə bal mɔ́ yə̀ lyár bə̀ kaka yé.
40022013	Pyɔ̌ mɔ́ zɛ̃̀ n wɔ̀ ń kɛ̀lɛ́ y tùntùnnə̀ bé ne: 'Zəna mɔ á lyẽ ń jɛ̀sɛ́ ǹdə́ ń nèsé, á dul mo pwẽ̀ nè cə-byṹ w wə, sə ń mà ń nə́ ń kúrh ǹdə́ ń nə́ ń dɔ̀m ń yə́lə́ dwã nɛ gàà.' "
40022014	Yezu zɛ̃̀ n zhízhílí n wɔ̀: "Lyì bí byɛ̀bɛ́ bə̀ byẽ̀ mó já, sə byɛ̀bɛ́ bə̀ cír mó bə já yé."
40022015	Farɛzhɛ̃ɛ̃bá zɛ̃̀ bə jòm dwã yó bə pyà bə̀ gə́ má wɛ̀rhɛ́ nɛ́ bə tó Yezu cìcì zɔ̀mà nɛ́ dɛnnɛ bə zə mɔ.
40022016	Bə zɛ̃̀ bə twĩ̀ bə̀ kwã-lyì ǹdə́ Erɔɔdɛ myɛ lyì Yezu sõ, bə yí bə wɔ̀ mɔ: "Yó-cə́bal, nə́ yě bə̀ ǹ wɔ́ zhə̀n-cí, ǹ nə́ ǹ byili Yi pùbùlə̀ né lyì bí ni ǹdə́ zhə̀nà. Ǹ tá ǹ dùr lò yírh ǹdə́ zhə̀n dɛ́ byilu yé, bə̀ lò lò ywẽ bə mɔ́ zhe yé.
40022017	Byili nə́ba kɔn dɛ̀bɛ́ ǹ nə́ ǹ bùl nyí rí shò-kwã nɛ́: sɔ́má ŋwɛ́nɛ́ bə̀ nə́ pə myə̌l-kwǎndɛ́ Səzaarɛ nɛ, ráá sɔ́má tɛ̀nɛ́?"
40022018	Yezu yà ń yě bə̀ surhə né námməlwǎlsɛ́ yò, n zɛ̃̀ n wɔ̀ bɛ: "Myìnù cìnə́, byè yil á n'á zhẽ̀ nè?
40022019	Zəna myə̌l-kwǎndɛ́ wɛ́rɛ́ èdù á bə̀ a nyìwé." Bə vùr y bə bé pɔ̃.
40022020	N zɛ̃̀ n bwə̀rh bè n wɔ̀: "Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyǎn?"
40022021	Bə wɔ̀ mɔ̀: "Wɔ́ Səzaarɛ nyǎn." N zɛ̃̀ n wɔ̀ bɛ: "È gə wɔ́ èta, s'á pə Səzaarɛ nɛ tɛ̀bɛ́ rə̀ wɔ́ ń nyǎn dɛ́ mɔ́, s'á pə Yi myɛ nɛ tɛ̀bɛ́ rə̀ wɔ́ rə̀ nyǎn dɛ́ mɔ́."
40022022	Bə̀ gə́ nyɛ̀ɛ̀ rə̀myɛ́, kɔn jàr bɛ̀ dɛ̃́dɛ̃́. Bə zhǐr bə yẽ̌ mo.
40022023	Lyì jàlà y'à ŋwɛ́nɛ́ bə̀ n'ê byẽ̀ bə̀ Sadəsənyɛbá, bə̀ t'â zwẽ nyí bə̀ cùùrì má bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sono rə̀myɛ́ yù w cìcì, bə bwə̀rh mò bə wɔ̀:
40022024	"Yó-cə́bal, Muyiisi pɔ nyí n wɔ̀: 'Lò gə jú kɛ̃ n zɛ̃̀ n cì ǹdə́ ń yə̀ bə̀sɔ́bwɛ̀lɛ́ nɛ, sə ń nyɛ̃́ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cù mú yilə.'
40022025	"E jà nə́myɛ̌ sono, byǎ bwàlpyɛ̀ y'à ŋwɛ́nɛ́ bə̀ da nɛ. Bə̀ náncɛ y jí kɛ̃, n cì ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. Mɔ̀bɔ́ ń pú mu mú jí kɛ̃ mɔ́, ńmyɛ cì n yẽ̌ mo.
40022026	Mɔ̀bɔ́ ńmyɛ kə́ n pú mú jí kɛ̃ mɔ́, wɔ́ rə̀myɛ́ rə̀dù yə́. Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo ǹdə́ bə̀ yə̀ bə̀sɔ́bwɛ̀lɛ́ nɛ ǹdə́ mɔ yé.
40022027	Rə̀myɛ́ kwã nɛ́, kɛ̃ mɔ́ myɛ zɛ̃̀ n cì.
40022028	Sə cùùrí nə gə tú rə̀ bwìrhì, bə̀myɛ́ bwàlpyɛ̀ y ga já jí kɛ̃ mɔ́, wɔ́ mɔ̌ ń mà n cìní mu?"
40022029	Yezu wɔ̀ bɛ: "Á gə́ yə̀l Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀, á j'ǎ yə̀l Yi jàn dɛ́ gə́ wɔ́ nɛ́ mɔ́ ce, á n'á dwé á cìnə̀.
40022030	Cùùrí gə tú rə̀ bwìrhì, bala ǹdə́ kana k'ê t'â la dwã jú yé. Bə̀ má yə̀ ǹdə màlɛ́kabá ta Arəzana wa.
40022031	"È gə́ wɔ́ cùùrí bùrhù mú shò-kwã nɛ́ mɔ́, á gwẽ̌ yə̀ kɔn dɛ́ dɛ̀bɛ́ Yi byili ába rə̀ zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Rə̀ wòwə̀:
40022032	'À wɔ́ Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.' " Yezu súlí n wɔ̀: "Yi wɔ́ lyì-nyìrh Yi, rə̀ də̀ lyì-cùùrì Yi yé."
40022033	Ń zɔ̀mà nɛ́ jàr lyì-zhǎ bɛ́ byɛ̀bɛ́ bə̀ y'à n'ê cili mú dɛ̃́dɛ̃́.
40022034	Farɛzhɛ̃ɛ̃bá gə́ nyɛ̀ɛ̀ bə̀ Yezu zɔ̀m n ji Sadəsənyɛbá tɛ̃́, bə byẽ̀ dwã, bə jòm dwã yó.
40022035	Mə̀dù jà ń ŋwɛ́nɛ́ bə̀ wẽ́ ń wɔ́ Muyiisi nyə́ né byilnə. Ń yà ń nə́ ń yǎl n zhẽ̀ Yezu. Ńmyɛ̌ mɔ́ zɛ̃̀ n bwə̀rh mò n wɔ̀:
40022036	"Yó-cə́bal, Yi nyə́ né wẽ́, wɔ́ tɛ̌ rə̀ du nə̀ dwã bɛ́ gakó?"
40022037	Yezu wɔ̀ mɔ̀: "Yi nyí rí tɛ̀bɛ́ rə̀ du rə̀ dwã bɛ́ gakó mó n'ê wə̀lə̀: 'Swéné Cinu ǹ Yi ǹdə́ ǹ wu gakó ǹdə́ ǹ surhə gakó.'
40022038	Wɔ́ rə̀myɛ́ rə̀ wɔ́ Yi nyí rí nã́yéé ré, rə̀ j'à du nə̀ dwã bɛ́ gakó mó.
40022039	Sə nə̀lyè nyǎn dɛ́ myɛ wɔ́ ǹdə nã́yéé ré ta. Rə̀ n'ê wə̀lə̀: 'Swéné ǹ dõ ǹdə ǹ cìcì ta.'
40022040	Kɔn dɛ́ dɛ̀bɛ́ rə̀ kɛ̃ Muyiisi nyə́ né ǹdə́ Yi nyì-zwennə bé sábá nɛ́ wẽ́ mó ga shí nyə́ né nyɛ̀bɛ́ nə̀lyè y wẽ́."
40022041	Farɛzhɛ̃ɛ̃bá y'à zhǐ dwã yó. Yezu zɛ̃̀ n bwə̀rh bè n wɔ̀:
40022042	"Á n'á bùl bə̀ byè Kristə mó shò-kwã nɛ́? Mɔ̌ byǐ ǹdə́ mɔ?" Bə wɔ̀: "Dəvyidi byǐ ǹdə́ mɔ."
40022043	Yezu wɔ̀ bɛ: "Etər Dəvyidi nə tó né n byẽ̀ mò ǹdə́ Eshirhə náàcɛ̀nɛ́ jàn bə̀ 'Cinu'? Dəvyidi zɔ̀m ń yò n wɔ̀:
40022044	'Cinu Yi wò à Cinu ni: bə̌ jòm à jə̀jĩ́ ni, kɔn mé yí a ce ń nɔ̀ ǹ zwə̀ bé ǹ nə̀rh kùr wə̀.'
40022045	Etər Kristə mó mà n zɛ̃̀ n tó né n yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?"
40022046	Sə mə̀dù ga yə̀ ŋwɛ̀nɛ́ n lyár Yezu bə̀ kaka yé. Kɔn zhí dɛ̃ rɛ́ rə̀myɛ́, lò lò yà ń kə́ ń kwàl sə n bwə̀rh mò zɔ̀mɛ̀ yé.
40023001	Rə̀myɛ́ kwã nɛ́, Yezu zɛ̃̀ n wɔ̀ ń kwã-lyì bí ǹdə́ lyì-zhǎ bɛ́ nɛ:
40023002	"Muyiisi nyə́ né byilnə bé ǹdə́ Farɛzhɛ̃ɛ̃bá wɔ́ Muyiisi nyə́ né bə̀ n'ê cèrhè lyì bí ni.
40023003	Rə̀myɛ́ yilə, zwẽnə kɔn dɛ̀bɛ́ bə̀ n'ê cèrhè ába mó, á wɛ̀rhɛ́ ǹdə bə̀ gə́ n'ê byili ní, s'á bə̀k'á tó bə̀ tùntwə̃̀ə̃̀ né, á zɛ̃̀ á n'á wɛ̀rhɛ́ ǹdə bə̀ ta yé, bə̀ bə̀ t'â wɛ̀rhɛ́ tɛ̀bɛ́ bə̀ n'ê byili lyì bí ni mú yé.
40023004	"Bə̀ n'ê lyẽ zhĩĩ tɛ̀bɛ́ rə̀ dùm dɛ̃́dɛ̃́ bə̀ zhĩ lyì bí ni, bə̀myɛ́ cìcì mú j'à t'â yǎl bə dwə̀rh rè ǹdə́ bə̀ jə̀fɔ́lɛ́ myɛ cìcì bə mé sɛ̃ bɛ yé.
40023005	Bə̀ n'ê twĩ̀ bə̀ tumə né gakó lyì yírhə́ yilə. Bə̀myɛ́ wẽ̀ dé tɛ̀bɛ́ bə̀ wɛ̀rhɛ́ bə̀ n'ê ce Muyiisi nyə́ né sábá nɛ́ zɔ̀mà nɛ́ jàlà rə̀ wẽ́ bə̀ lyẽ bə̀ cílə́ ne ráá bə̀ vɔ̀mɛ̀ nɛ̀ Yi-co yi ní mú n'ê yàl nánfwààlɛ̀ du bə̀ dwã bɛ́ nyǎn dɛ́. Bə̀ n'ê ce bɔ̀rhá nándə̀dwààlɛ̀ bə̀ kàmə̀-zwǐsí ni myɛ.
40023006	Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa. Bə̀ gə yú dwã-gùúlí jìsí wẽ́, bə̀ só sə bə jòm yé né.
40023007	Bə̀ só myɛ sə lyì bí ce be náàcɛ̀nɛ́ dwã-gùúlí jààsɛ́ wa, sə bə byẽ̀ bè bə̀ 'Kàrmɔ̀ byilnə'.
40023008	"Ámyɛ̌ gakó wɔ́ da-byǎ, á kàrmɔ̀ byilnə mó wɔ́ mə̀dù sásá. Á bə̀k'á ce lyì bí byẽ̀ ába bə̀ 'kàrmɔ̀ byilnə' yé.
40023009	Á gakó Da mɔ́ wɔ́ mə̀dù, wɔ́ mɔ̀bɔ́ ń ŋwɛ́nɛ́ Arəzana w mɔ́. Á bə̀k'á byẽ̀ lò mə̀dù ga cɛ yó b'ǎ da yé.
40023010	Á yó-cə́bal mɔ́ wɔ́ mə̀dù, wɔ́ Kristə. Á bə̀k'á byẽ̀ lò mə̀dù ga cɛ yó b'ǎ yó-cə́bal yé.
40023011	Lò mɔ̀bɔ́ ń wɔ́ lyì-fɔ̀lɔ̀ á wẽ́, ń mə̌ sə n yə̀ á gakó tùntùnnə̀.
40023012	Lò mɔ̀bɔ́ ǹ nə́ ǹ zhẽ̌ ǹ cìn dɛ̃̌, bə̀ má lwəl mó tɛ̃́, sə lò mɔ̀bɔ́ ǹ nə́ ǹ lwəl ǹ cìn tɛ̃́, bə̀ má zhẽ̌ mó dɛ̃̌."
40023013	Yezu zɛ̃̀ ń nə́ ń zɔ̀m ǹdə́ Muyiisi nyə́ né byilnə bé ǹdə́ Farɛzhɛ̃ɛ̃bá ń zhe: "Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á cə̀r lyì bí yé ne, bə̀ bə̀ká zù Arəzana tənà y wẽ́ yé. Á cìcì mú t'á yǎl á zù, á j'ǎ n'á cə̀r byɛ̀bɛ́ bə̀ n'ê yǎl bə zù mú myɛ mùnì bə̀ bə̀ká zù yé. ((
40023014	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á kɔkɔlɛ ejə̀nə̀ bé jɛ̃̀-kɔn gakó á yẽ̌ be, á zɛ̃̀ á wɛ̀rhɛ́ Yi-cər nándə̀dwààlɛ̀, mùnì ga lyì bí nyǐ ába ǹdə lyì-twə̌rh ta. Rə̀myɛ́ yilə, á m'ǎ nə còrhò-tum nánfɔ̀lɔ̀ du lyì bí gakó.))
40023015	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á jíl lũ w wə, á byɛrhɛ bǔrh, á m'á pyà s'á nə lò mə̀dù myɛ cìcì n yə̀ á kwã-lò. Á gə tú á nɔ mɔ, á n'á ce Yi pə mɔ còrhò-tum dwini ámyɛ̌ nyǎn dɛ́ twər rə̀lyè."
40023016	"Zwini bá zə ámyɛ̌ byɛ̀bɛ́ á wɔ́ sɔ́m-byilnə bé mó, b'ǎ wɔ́ lyìlyə̌r. Á n'á wə̀l bə̀ lò gə bwəl nyí Yi jì y ni, rə̀myɛ́ də̀ yò yé, sə lò gə bwəl nyí sánə́má mɔ́ mə̀ ŋwɛ́nɛ́ Yi jì y wẽ́ mó ne, sə n pyìrh ń nyí-bwəl lé.
40023017	Bə-surhə-zhe cìnə́, á wɔ́ lyìlyə̌r wɛ̀! Wɔ́ sánə́má mɔ́ mə̀ wɔ́ kɔn nánfɔ̀lɔ̀ du, ráá wɔ́ Yi jì y è n'ê ce sánə́má mɔ́ jǐrh kɔn dɛ̀bɛ́ Yi cǐ mú?
40023018	"Á n'á wə̀l myɛ bə̀ lò gə bwəl nyí Yi jì y vwĩ̀-jìlú w ni, rə̀myɛ́ də̀ yò yé, sə lò gə bwəl nyí pɛnɛ́ y è zhǐ vwĩ̀-jìlú w yó mó ne, sə n pyìrh ń nyí-bwəl lé.
40023019	Lyìlyə̌r, wɔ́ pɛnɛ́ y è wɔ́ kɔn nánfɔ̀lɔ̀ du, ráá wɔ́ vwĩ̀-jìlú w ò n'ô ce pɛnɛ́ y jǐrh kɔn dɛ̀bɛ́ Yi cǐ mú?
40023020	Lò gə bwəl nyí vwĩ̀-jìlú w ni, wɔ́ ǹdə́ kɔn dɛ̀bɛ́ gakó rə̀ ŋwɛ́nɛ́ ò yó mó ne ń bwəl.
40023021	Lò gə bwəl nyí Yi jì y ni, wɔ́ ǹdə́ kɔn dɛ̀bɛ́ gakó rə̀ ŋwɛ́nɛ́ è wẽ́ mó ne ń bwəl.
40023022	Lò gə bwəl nyí dɛ̃̌ yi ni, wɔ́ Yi pyɛ̀lɛ̀ də̀gwã́ y ǹdə́ Yi cìcì rə̀ jě è yó mó ga nɛ ń bwəl.
40023023	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á vùr á dɔma lyə̀mbwə̀ə̀ré òdù shí gakó yó w á pɛ Yi ni. Á j'ǎ də̀ wu-cángá ǹdə́ nɔ̀nɔ̀-dǔr cìnə́ yé, á yə̀ Yi myɛ nɛ zhí kẽkẽ yé. E j'à wɔ́ nyə́ né nə̀myɛ́ nə̀ du nə̀ dwã bɛ́ Yi nyə́ né wẽ́. Wɔ́ nə̀myɛ́ á y'ǎ mə̌ s'á zwẽ, s'á bə̀k'á yẽ̌ nyɛ̀bɛ́ nə̀ dàl mɔ́ myɛ nɛ yé.
40023024	Ámyɛ̌ byɛ̀bɛ́ á wɔ́ sɔ́m-byilnə bé mó, á wɔ́ lyìlyə̌r. Á gə la nɛ̃̌ nyɔ́, á n'á lyəl bɔ̀mbwɛ́nɛ́, á j'ǎ n'á lyìl yómó púlə́púlə́."
40023025	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á shàrh zwɛ̌rh ǹdə́ nə̀zhǐrh kwərh, sə̀ wun ní já sú ǹdə́ ŋwɔ̀lɛ̀ e súlí tùm-bəlwǎlsɛ wẽ̀ dúdú.
40023026	Farɛzhɛ̃ɛ̃ nánlyìlyǒ, jɛ̀nɛ̀ ń shàrh zwã̌ y wu wə́, sə́ yẽ̌ b'è kwã y myɛ bá lyĩ.
40023027	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á wɔ́ ǹdə lú-bɔ̀là byɛ̀bɛ́ bə̀ pwèlè pwɛ̃́pwɛ̃́ ta. Bə̀ pwẽ̀ nè mó càn, e jà bə̀ wun ní sú ǹdə́ cùùrì kúr ǹdə́ wò-bədààrhɛ̀ dúdú.
40023028	Wɔ́ èta cìcì á nyɛ̌ nɛ́. Á wɔ́ ǹdə wu-cángá cìnə́ ta lyì bí yírhə́ wə, á wun ní j'à sú ǹdə́ myìnù e súlí lwɛlɛ dúdú.
40023029	"Zwini bá zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, b'ǎ wɔ́ myìnù cìnə́. Á n'á lwì Yi nyì-zwennə bé lú-bɔ̀là bɛ́, á n'á kwɛrhɛ wu-cángá cìnə́ bé bɔ̀là bɛ́,
40023030	á zɛ̃̀ á n'á wə̀lə̀: 'Nə́myɛ̌ gə y'ǎ ŋwɛ́nɛ́ nə́ nàmbala bɛ́ yi ní, nə́ y'ǎ t'á la tó nə́ gu Yi nyì-zwennə bé yé.'
40023031	Sə á gə́ n'á wə̀l èta mɔ́, á cìcì mú n'á byili bə̀ wɔ́ ámyɛ̌ nàmbala bɛ́ bə̀ gu Yi nyì-zwennə bé.
40023032	Sə ámyɛ̌, cə̀ə̀lènə̀ á báásɛ dɛ̀bɛ́ á nàmbala bɛ́ y'à ju kùr bə̀ n'ê wɛ̀rhɛ́ mɔ́.
40023033	"Á wɔ́ dɔma, kùrh dwí. Etər á m'ǎ tó né á lú myǐn-jì y yé né?
40023034	Wɔ́ rə̀myɛ́ yilə, nyǐnə à bá twĩ̀ Yi nyì-zwennə ǹdə́ surhə cìnə́, ǹdə́ Yi zɔ̀mɛ̀ rɛ́ byilnə. Sə á m'ǎ gu bə̀ jàlà, á pəpa bə̀ jàlà də̀-jaárhɛ yó, á mà bə̀ jàlà ǹdə́ ywàálɛ á dwã-gùúlí jìsí wẽ́, sə á m'ǎ jì bì bə vò cɔ dõ wə, á twèlé be gàà, á k'á jì bi bə vò cɔ dõ wə.
40023035	Èta, byɛ̀bɛ́ bə̀ gu nánfò bə ló bə̀ jal mɔ́ tɛ̃́, kɔn ji kùr ǹdə́ wu-cángá cə́bal Abyəə jal mɔ́, e mé yí Bərəci byǐ Zakarɛ á gu Yi jì y ǹdə́ vwĩ̀-jìlú w bwə̌l mə́ w mó nyǎn mɔ́.
40023036	Zhə̀nà, à n'â wə̀l ába: ywẽ̀ né nə̀myɛ́ gakó bá jòm zà zà lũ w lyì bí yó wə."
40023037	Yezu súlí n wɔ̀: "Zhərəzalɛm lyì, Zhərəzalɛm lyì, ámyɛ̌ á n'á gwi Yi nyì-zwennə bé, á n'á zə nə́kulə á dul byɛ̀bɛ́ Yi twĩ̀ á sono mó. Twər nánzhəzhɔ̌ à byẽ̀ ába à la dwã yó co ǹdə cóló gə́ yá kɔ́kwá ò byǎ o ce ò kùr w né, sə á yə̀ shɛ̀nɛ́ yé.
40023038	Rə̀myɛ́ yilə, Yi má yẽ̌ ába á dúdú á cɔ w wa.
40023039	"À n'â wə̀l ába: kɔn zhí èlǎsɛ̃́, á k'á t'á la nɛ nɔ, kɔn mé yí dɛ̃ rɛ́ tɛ̀bɛ́ á m'ǎ wɔ̀: 'Cinu mà n cĩ́ bwəl mɔ̀bɔ́ ń bàn ń yil lé yil mó yó!' "
40024001	Yezu shí Yi jì y kɔ̀nɔ́ w wẽ́ n du, n yí yé né námpɔ́lɛ́. Ń kwã-lyì bí zɛ̃̀ bə yí ń nyí ni, bə̀ n'ê zɔ̀m Yi jì y lùlwìrì rí yò ǹdə́ mɔ.
40024002	N zɛ̃̀ n wɔ̀ bɛ: "Á nə rə̀myɛ́ gakó èta mɔ́? Zhə̀nà, à n'â wə̀l ába: nə́kulu òdù ga t'â la ò dõ yó mãɔ̃ yé. Bə̀ má wǔr nə̀ gakó bə ló tɛ̃́."
40024003	Yezu zɛ̃̀ n vò Olyivyəəré pyɔ̀ w yó, n jòm tɛ̃́. Ń kwã-lyì bí dúdú zɛ̃̀ bə yí ń nyí ni bə wɔ̀ mɔ̀: "Byili nə́ba yi rí tɛ̀bɛ́ rə̀myɛ́ la wɔ̀rhɔ́ mɔ́. Sə́ byili nə́ba myɔrhɔ w kɔ̀bɔ́ ò má byili bə̀ ǹ twírí y ǹdə́ lũ zhɔ̌ bwəlse mó."
40024004	N wɔ̀ bɛ: "Dɛ̃̌na á cìnə̀, mùnì ga bə̀ bə̀ká jə́jɛ̀rɛ́ ába yé.
40024005	Lyì nánzhəzhɔ̌ má bə̀ ǹdə́ àmyɛ́ yil lé, sə lò gakó mà n wɔ̀ bə̀ wɔ́ ńmyɛ̌ ń wɔ́ Kristə mó, sə bə̀ má jə́jɛ̀rɛ́ lyì nánzhəzhɔ̌.
40024006	Bə̀ má zɔ̀m jààsɛ̀ shɛ̀bɛ́ sə̀ nyɛ búlə́ yò ǹd'ába. Á m'ǎ nyɛ̀ɛ̀ búlə́ dweme bwə́lbwə́ləə, s'á bə̀k'á dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ gakó wɛ̀rhɛ́, sə è gwẽ̌ t'â la lũ zhɔ̌ yál yé.
40024007	Cɛmɛ bá zɛ̃̀ búlə́ ǹdə́ dwã; tənə̀rh bá zɛ̃̀ búlə́ ǹdə́ dwã; cɛ y má zhízhǐ jààsɛ̀ nánzhəzhɔ̌ wa; nɔrh má yə̀ nɛ́;
40024008	sə rə̀myɛ́ gakó má yə̀ ǹdə kɛ̃ pwǐ yin kùr-ju ta.
40024009	"Lyì bí má zə ába bə pə lyì nì bə nwɛ̀nɛ̀, sə bə̀ má gu ába. Tənèsé gakó lyì bí má tə̀ àmyɛ́ yil bə jí zùùrì ǹd'ába.
40024010	Sə rə̀myɛ́ yi ní, lyì nánjə̀jóló má gə bə̀ wun, bə myìnì dwã, bə jí zùùrì ǹdə́ dwã.
40024011	Lyì nánzhəzhɔ̌ má fwĩ́ tɛ̃́ bə̀ n'ê jə́jɛ̀rɛ́ lyì bí bə̀ bə̀myɛ́ wɔ́ Yi nyì-zwennə, sə bə̀ má jə́jɛ̀rɛ́ lyì nánjə̀jóló.
40024012	Lwɛlɛ rɛ́ má j'â n'ê súlí gaga, sə lyì nánzhəzhɔ̌ dwã sónó w má bɔ̀.
40024013	Sə lò mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ m'ǎ nə vwǎrh.
40024014	Bə̀ má bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí tɛ̀bɛ́ lũ w púlə́púlə́ wə, bə byili lyì bí gakó ne. Rə̀myɛ́ kwã nɛ́, lũ w bá zhɛ̀."
40024015	Yezu súlí n wɔ̀: "Á m'ǎ nə súsúlú kɔn dɛ́ Yi nyì-zwennə Danəyəə zɔ̀m rə̀ zɔ̀mà mɔ́ rə̀ zhǐ Yi jì y jàà náàcɛ̀nɛ́ y wa. (Mɔ̀bɔ́ ǹ nə́ ǹ kàrmə̀ rɛ̀, sə́ ce jàn nɛ́ ń lwar rə̀ kùrə̀.)
40024016	Rə̀myɛ́ yi ní, lyì byɛ̀bɛ́ bə̀ ŋwɛ́nɛ́ Zhide tənà y wa, sə bə dùr bə vò pyààrɛ́ wa.
40024017	Lò mɔ̀bɔ́ ǹ jě lyarh wa, sə ǹ bə̀ká pyà tɛ̃́ só ń pwà ǹ wẽ̀ jù w yé;
40024018	lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹ bə̀ká pyà jè zhəl ń kwè ǹ kàmə̀-zwǐ yé.
40024019	"Dwã nɛ́ nə̀myɛ́ wẽ́, zwini bá zə kana byɛ̀bɛ́ bə̀ zhe pǔrh, ǹdə́ byɛ̀bɛ́ bə̀ n'ê ŋwɛ̀ byǎ mɔ́.
40024020	Lwə̌lnə Yi mùnì ga è bə̀ká yə̀ wàr yi ni ráá shìrhə́ dɛ̃ yù w á la dǔr yé.
40024021	Rə̀myɛ́ yi ní, zwini rí bá dwini tɛ̀bɛ́ rə̀ yàl nɛ́ lũ w kùr-ju yi ní ga kɔn mé yí èlǎsɛ̃́ mɔ́. Zwini rí rə̀myɛ́ dwí rí k'ê t'â bàn gaga yé.
40024022	Yi gə y'à yə̀ dwã nɛ́ nə̀myɛ́ mɔ́ bɔ̀, lò mə̀dù ga yà ń tá ń la lú yé. Sə rə̀ bɔ̀ nɛ̀, lyì bí byɛ̀bɛ́ rə̀ cír mó yilə.
40024023	"Rə̀myɛ́ yi ní, lò gə wò ába bə̀ nyǐ Kristə mó ŋwɛ́nɛ́ nyɔ̀nɔ̀, ráá jàà dõ wə, s'á bə̀k'á zwẽ nyí yé.
40024024	Lyì má fwĩ́ tɛ̃́ bə̀ n'ê jə́jɛ̀rɛ́ lyì bí, jàlà wɔ̀ bə̀ bə̀ wɔ́ Kristə mó, jàlà wɔ̀ bə̀ bə̀ wɔ́ Yi nyì-zwennə. Bə̀ má wɛ̀rhɛ́ màmyaarhɛ nánfwààlɛ̀ ǹdə́ wò-jààrɛ̀, bə mé jə́jɛ̀rɛ́ lyì bí. Kɔn gə wɔ̌, bə̀ má jə́jɛ̀rɛ́ byɛ̀bɛ́ Yi cír mó myɛ cìcì.
40024025	Nyǐnə à dámǎ à n'â byili ába.
40024026	"Sə bə̀ gə wò ába bə̀ nyǐ Kristə mó ŋwɛ́nɛ́ gɔ-elũ èpòlò w wə, s'á bə̀k'á vò yé. Bə̀ gə wò ába bə̀ nyǐ ń shèè jù wə̀, s'á bə̀k'á zwẽ nyí yé.
40024027	Zhə̀nà, Numbyíní Byǐ twírí y má yə̀ ǹdə dwà y gə́ yá lyə́lyɔ̌ yi-pwírhí wə, e vò e yə̌r yi-zùr w ní.
40024028	Kɔn gə cù rə̀ pyě mə̀gã̌, wɔ́ gàà myɛ zúmə́ né n'ê zhə̀l nə̀ nɛ dwã nɛ́."
40024029	Yezu súlí n wɔ̀: "Dwã nɛ́ nə̀myɛ́ zúzúnú w gə tú ò lyɛ̃, rə̀myɛ́ yó cìcì, nə̀nyɔ́nɔ́ pwẽ̀ dé má jé; cànà pwẽ̀ k'ê t'â la nɛ́ yál yé; cã̀mə́sɔ̌rh má shí dɛ̃̌ sə ló tɛ̃́; kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bá zhízhǐ.
40024030	Sə rə̀myɛ́ yó, myɔrhɔ bá du dɛ̃̌ ò n'ô byili bə̀ Numbyíní Byǐ twírí y bwəlse. Nunə dwí gakó má zɛ̃̀ bə̀ n'ê kúrhə́, sə bə̀ má nə Numbyíní Byǐ ń ŋwɛ́nɛ́ bə́ban wẽ́ ń bàn ǹdə́ jàn ǹdə́ zùwə́ nánfɔ̀lɔ̀.
40024031	Ń mà n twĩ̀ ń màlɛ́kabá ǹdə́ pɔ́lá è cəl nánfɔ̀lɔ̀, lũ w cə-yala gakó, kɔn zhí yi-pwírhí e mé yí yi-zùr, bə byẽ̀ lyì bí byɛ̀bɛ́ ń cír mó bə cĩ́ dwã yó.
40024032	"Nyǐnə myɔrhɔ òdù, s'á lwar ò kùrə̀. Á gə nɔ épyìlú ò jɛ̀sɛ́ n'ê tò, ò vɔɔrɛ́ n'ê púrhə́, á yě bə̀ shí rí bwəlse.
40024033	Èta myɛ, á gə tú á nɔ ywẽ̀ né nə̀myɛ́ nə̀ n'ê wɛ̀rhɛ́, s'á lwar bə̀ Numbyíní Byǐ twírí y bwəlse, ń ŋwɛ́nɛ́ bwə̀rə̀ y nyí ni.
40024034	Zhə̀nà, à n'â wə̀l ába: zà zà lũ w lyì bí gakó t'â la lyɔ̃ ǹdə́ rə̀myɛ́ gakó yə̀ wɛ̀rhɛ́ yé.
40024035	Dɛ̃̌ ǹdə́ cɛ má lyɛ̃, sə àmyɛ́ zɔ̀mà nɛ́ t'â la lyɔ̃ gaga yé.
40024036	"Lò lò yə̀l dɛ̃ rɛ́ ráá yi rí rə̀myɛ́ yé. Arəzana màlɛ́kabá myɛ yə̀l yé; Yi Byǐ mú myɛ cìcì yə̀l yé. Wɔ́ Da mɔ́ dúdú ń yě.
40024037	Kɔn dɛ̀bɛ́ rə̀ yàl nɛ́ Nəwee yi ní mú, wɔ́ rə̀myɛ́ cìcì rə̀ má ké yə̀ nɛ́ Numbyíní Byǐ twírí y myɛ yi ní.
40024038	Nɛ̃̌ mɔ́ gə́ y'à gwẽ̌ yə̀ lũ w cɔ̀ yó, lyì bí y'à n'ê jí, bə̀ n'ê nywɛ̀, bala n'ê jí kana, kana n'ê jí byə́nə́, bə̀ n'ê pɛ bə̀kwá byə́nə́ ne, kɔn mé yí dɛ̃ rɛ́ tɛ̀bɛ́ Nəwee zù bǔ-bwəl lé wẽ́ mó.
40024039	Bə̀ y'à t'â bùl kaka yé, kɔn mé yí dwà y nánfwɛ̀lɛ̀ y nyɔ̀, è nɛ̃̌ mɔ́ zə bə̀ gakó mə mé lyɛ̃. Wɔ́ èta Numbyíní Byǐ twírí y myɛ bá yə̀ nɛ́.
40024040	"Sə rə̀myɛ́ yi ní, bala bə̀lyè gə tó dwã bə̀ n'ê twĩ̀ kɛ́lɛ́ èdù wẽ́, bə̀ má zə mə̀dù y bə yẽ̌ ń dõ mó ne.
40024041	Kana bə̀lyè gə tó dwã bə̀ n'ê nɔ̀m mún nə̀mú yó, bə̀ má zə mə̀dù y bə yẽ̌ ń dõ mó ne.
40024042	Rə̀myɛ́ yilə, zəna á yírhə́, b'ǎ yə̀l dɛ̃ rɛ́ tɛ̀bɛ́ á Cinu mú bàn mɔ́ yé.
40024043	"Lwarna bə̀ kɛ̀lɛ́ cə́bal gə yà ń yě yi rí tɛ̀bɛ́ ŋwɔ̀l-bal bàn ń wẽ̀ dé ŋwɔ́l cəcɛ̃ y nɛ, ń yà ń tá ń la dɔ̀ɔ̀, n yẽ̌ mo n zù ń sõ kɛ̀lɛ́ w yé.
40024044	Rə̀myɛ́ yilə, ámyɛ tɛnɛna á zhì, bə̀ Numbyíní Byǐ mà n bə̀ yi rí tɛ̀bɛ́ á t'á dɛ̃̀ mɔ̀ mɔ́."
40024045	Yezu súlí n wɔ̀: "È nə wɔ́ mɔ̌ ń wɔ́ tùntùnnə̀ nántwə̌ ń zhe surhə? Lwarna bə̀ wɔ́ mɔ̀bɔ́ ń yó-cə́bal kwè n cĩ́ ń kɛ̀lɛ́ lyì nyí ni, mùnì ga kùjú yi gə yúwə́, sə n sùr ń dwã bɛ́ mɔ́.
40024046	Yó-cə́bal mɔ́ gə ká ń tú ń pwírí ń nə́ ń wɛ̀rhɛ́ ǹdə ń gə́ byili mu ní, tùntùnnə̀ mó ńmyɛ̌ mɔ́ bá nə ń cìnə̀.
40024047	Zhə̀nà, à n'â wə̀l ába: ń yó-cə́bal mɔ́ mà n cĩ́ mu ń nə̀cɛ̀ndɛ́ gakó nyí ni.
40024048	"Sə ń gə wɔ́ tùntùnnə̀ námməlwɛ̀lɛ́, ń nə́ ń bùl ń wẽ́ bə̀ ń yó-cə́bal mɔ́ nə́ ń dɛnɛ ǹdə́ tú,
40024049	n zɛ̃̀ n ji kùr ń nə́ ń mà ń dwã bɛ́, ń nə́ ń jí kùjú yààyàà, ń nə́ ń tó sə̀-nyɔ̀ɔ́rɛ nɛ ń nywɛ̀ sɛ̃́,
40024050	tùntùnnə̀ mó ńmyɛ̌ mɔ́ yó-cə́bal mɔ́ mà n ká n bə̀ dɛ̃ rɛ́ tɛ̀bɛ́ ń tá ń dɛ̃̀ mɔ̀ mɔ́, ǹdə́ yi rí tɛ̀bɛ́ ń yə̀l ń nyí ni mú.
40024051	Sə ń mà n pɔ̃ còrhò-tum nánfɔ̀lɔ̀, n wɛ̀rhɛ́ mɔ ǹdə bə̀ gə́ yá wɛ̀rhɛ́ myìnù cìnə́ bé né, sə ń mà ń nə́ ń kúrh ǹdə́ ń dɔ̀m ń yə́lə́ dwã nɛ gàà."
40025001	Yezu kə́ n ji səswalá n pə ń kwã-lyì bí ni n wɔ̀: "Nyǐnə kɔn dɛ̀bɛ́ rə̀ bá myɛrhɛ Arəzana pyɛ̀lɛ̀ rɛ́ Numbyíní Byǐ twírí y dɛ̃ rɛ́. Dɛ̃ rə̀dù, kɛ̃-jú y'à ŋwɛ́nɛ́. Kana-byǎ shí zɛ̃̀ ǹdə́ bə̀ pàntámsɛ bə̀ la vò e jəl kɛ̃ mɔ́ byal mɔ́.
40025002	Bə̀nu y y'à lɔ́wá, sə bə̀nu y y'à wɔ́ námməyuuri.
40025003	Byɛ̀bɛ́ námməyuurí kwè bə̀ pàntámsɛ́, bə j'à yə̀ nwə̃̌ dõ zal bə mé súlí kɛ̀bɛ́ è ŋwɛ́nɛ́ sə̀ wẽ́ mó ne yé,
40025004	sə byɛ̀bɛ́ bə̀ lɔ́ mɔ́ y'à co nwə̃̌ dõ nũ̌-kwə̀lsè wẽ́ bə mé súlí kɛ̀bɛ́ è ŋwɛ́nɛ́ bə̀ pàntámsɛ́ wẽ́ mó ne.
40025005	Sə kɛ̃ mɔ́ byal mɔ́ yà ń nə́ ń dɛnɛ ǹdə́ tú. Rə̀myɛ́ ce, jan zə bə̀ gakó bə dɛ̀ɛ̀.
40025006	"Cɛ y gə́ tú e swəl kókó, bə nyɛ̀ɛ̀ cəl rə̀ wòwə̀: 'Nyǐnə kɛ̃ mɔ́ byal mɔ́ bànà. Dunə á vò á jəl mo.'
40025007	"Bə̀ gakó zɛ̃̀ bə̀ n'ê kwɛrhɛ bə̀ pàntámsɛ́.
40025008	Námməyuurí zɛ̃̀ rə wɔ̀ byɛ̀bɛ́ bə̀ lɔ́ mɔ́ nɛ: 'Twərhnə á nwə̃̌ y námpɔ́lɛ́ námpɔ́lɛ́ á pə nə́ba. Nyǐnə nə́ pàntámsɛ́ n'ê yǎl sə cì'.
40025009	"Byɛ̀bɛ́ bə̀ lɔ́ mɔ́ zɛ̃̀ bə wɔ̀ bɛ: 'Ɔ̃́ɔ̃́, nwə̃̌ y kɛ̀bɛ́ yír nə́myɛ̌ ǹd'ámyɛ̌ ga yé. Zhəlnə dɔ̌lna bɛ́ sono á yè á ce á pàntámsɛ́ wa.'
40025010	"Sə bə̀ gə́ zhǐr bə̀ la vò e yè nwə̃̌ y yi ní, kɛ̃ mɔ́ byal mɔ́ já n bà. Byɛ̀bɛ́ bə̀nu y bə̀ y'à tɛnɛ bə̀ zhǐ mú tó mo bə zù kɛ̃-jú címsí kùjú jì y wə. Bə pyi bòlò wə́.
40025011	Kana-byǎ bɛ́ námməyuurí zɛ̃̀ bə tà-kwã bə bà, bə̀ zhe: 'Yó-cə́bal, yó-cə́bal, pùl bòlò w ń pə nə́ba nə́ zù.'
40025012	Kɛ̃ mɔ́ byal mɔ́ zɛ̃̀ n wɔ̀ bɛ: 'Zhə̀nà, à n'â wə̀l ába: à yə̀l á pár yé.' "
40025013	Yezu zɛ̃̀ n zhízhílí n wɔ̀: "Zəna á yírhə́, b'ǎ yə̀l dɛ̃ rɛ́ ráá yi rí tɛ̀bɛ́ Numbyíní Byǐ mà n bə̀ mɔ́ yé."
40025014	Yezu kə́ n ji səswalá n pə ń kwã-lyì bí ni n wɔ̀: "Nyǐnə kɔn dɛ̀bɛ́ rə̀ n'ê myɛrhɛ Arəzana pyɛ̀lɛ̀ rɛ́. Bal mə̀dù ń yà ń la sɔ́má. N zɛ̃̀ n byẽ̀ ń kɛ̀lɛ́ tùntùnnə̀ bé, n kwè ń jɛ̃̀-kɔn dɛ́ n pə bɛ, bə̀ bə̀ zwẽ bə mé twĩ̀.
40025015	N pə lò gakó ne ǹdə́ ǹ gə́ wɔ̌ ǹ m'ǎ twĩ̀ ní. N pə byinə shí-ènu tum wársɛ mə̀dù y ni, n pə byinə shí-èlyè tum wársɛ ń dõ mó ne, n zɛ̃̀ n pə byinə shí tum wársɛ bə̀tɔ̀ nyǎn mɔ́ nɛ, n zɛ̃̀ n zhǐr n vò ń sɔ́má yá.
40025016	"Mɔ̀bɔ́ bə̀ pɔ mɔ byinə shí-ènu tum wársɛ́ mɔ́ zɛ̃̀ làlà n vò n zə sɛ n dɔ̌l, n nə byinə shí-ènu tum wársɛ́ dwã n mə n súlí.
40025017	Mɔ̀bɔ́ bə̀ pɔ mɔ byinə shí-èlyè tum wársɛ́ mɔ́ myɛ wɛ̀rhɛ́ èta, n nə byinə shí-èlyè tum wársɛ dwã n mə n súlí.
40025018	Sə mɔ̀bɔ́ bə̀ pɔ mɔ byinə shí tum wársɛ́ mɔ́ zhǐr n vò n kù gɔ́rɔ́ n ce ń yó-cə́bal mɔ́ wársɛ́ nɛ́.
40025019	"Kɔn dɛnɛ dɛ̃́dɛ̃́, bə̀ yó-cə́bal mɔ́ ká n bà, n zɛ̃̀ n wɔ̀ bə̀ lò gakó sə́ zə ǹ wársɛ́ ń mə́ bə̀ n nyìwé.
40025020	Mɔ̀bɔ́ bə̀ pɔ mɔ byinə shí-ènu tum wársɛ́ mɔ́ twẽ̌ n yí ǹdə́ byinə shí-ènu tum wársɛ́ dwã ń dɔ̌l n nə mɔ́, n wɔ̀: 'Yó-cə́bal, àmyɛ́ wɔ́ byinə shí-ènu tum wársɛ ǹ yà ǹ pɔ nɛ. Nyǐ à zə sɛ a nə byinə shí-ènu tum wársɛ dwã a má súlí.'
40025021	Yó-cə́bal mɔ́ wɔ̀ mɔ̀: 'Kɔn càn tùntùnnə̀ nántwə̌. Ǹ zə kɔn námpɔ́lɛ́ ń mə́ twĩ̀ à pùbùlə̀. À má pɔ̃́ kɔn nánfɔ̀lɔ̀ ń nyǐ rə̀ yò. Bə̀ ń tó ne ń fùù.'
40025022	"Mɔ̀bɔ́ bə̀ pɔ mɔ byinə shí-èlyè tum wársɛ́ mɔ́ myɛ twẽ̌ n yí ǹdə́ byinə shí-èlyè tum wársɛ́ dwã ń dɔ̌l n nə mɔ́, n wɔ̀ ń yó-cə́bal mɔ́ nɛ: 'Yó-cə́bal, àmyɛ́ wɔ́ byinə shí-èlyè tum wársɛ ǹ yà ǹ pɔ nɛ. Nyǐ à zə sɛ a nə byinə shí-èlyè tum wársɛ dwã a má súlí.'
40025023	Yó-cə́bal mɔ́ wɔ̀ mɔ̀: 'Kɔn càn tùntùnnə̀ nántwə̌, ǹ zə kɔn námpɔ́lɛ́ ń mə́ twĩ̀ à pùbùlə̀. À má pɔ̃́ kɔn nánfɔ̀lɔ̀ ń nyǐ rə̀ yò. Bə̀ ń tó ne ń fùù.'
40025024	"Rə̀myɛ́ kwã nɛ́, mɔ̀bɔ́ bə̀ pɔ mɔ byinə shí tum wársɛ́ mɔ́ myɛ twẽ̌ n yí, n wɔ̀ ń yó-cə́bal mɔ́ nɛ: 'Yó-cə́bal, à yě bə̀ ǹ zum dɛ̃́dɛ̃́. Ǹ y'ǎ jə̀r ǹ gə́ yə̀ mə̀gã̌ dwì, ń kwar ǹ gə́ yə̀ mə̀gã̌ lɛ.
40025025	À dùr ywẽ, a vò a kù gɔ́rɔ́ a ce ǹ wársɛ́ nɛ́. Nyǐ ǹ kɔn dɛ́.'
40025026	"Yó-cə́bal mɔ́ wɔ̀ mɔ̀: 'Ǹ wɔ́ tùntùnnə̀ námməlwɛ̀lɛ́, ń jà ǹ wɔ́ nə̀wàcã̀nyɛlɛ́. Ǹ gə́ yě b'à n'â jə̀r à gə́ yə̀ mə̀gã̌ dwì, à n'â kwar à gə́ yə̀ mə̀gã̌ lɛ mɔ́.
40025027	Ǹ yà ǹ mə̌ sə́ zə à wársɛ́ ń vò ń cĩ́ sə̀byǎ jì y wẽ́, mùnì ga à gə k'â túwə́, sá vò a zwẽ à kɔn dɛ́ ǹdə́ rə̀ twirí yə́.'
40025028	N zɛ̃̀ n súlí n wɔ̀: 'Zwẽnə byinə shí tum wársɛ́ ń sõ mó á pə mɔ̀bɔ́ ń zhe byinə shí-ènu tum wársɛ́ mɔ́ nɛ.
40025029	Zhə̀nà, lò mɔ̀bɔ́ ń zhe, bə̀ má pɔ̃ dɛ̃́dɛ̃́ n mə n súlí, sə mɔ̀bɔ́ ń bə zhe, bə̀ má zwẽ tɛ̀bɛ́ námpɔ́lɛ́ y ń zhe mó myɛ cìcì.
40025030	Zəna tùntùnnə̀ mó ń bə kùr zhe èta mɔ́ á ce pwẽ̀ nè cə-byṹ w wə. Ń mà ń nə́ ń kúrh ǹdə́ ń nə́ ń dɔ̀m ń yə́lə́ dwã nɛ gàà.' "
40025031	Yezu súlí n wɔ̀: "Numbyíní Byǐ gə tú ń zùwə́ y wẽ́, ǹdə́ ń màlɛ́kabá gakó yi ní, ń mà n jòm ń pyɛ̀lɛ̀ də̀gwã́ y yó ǹdə́ zùwə́.
40025032	Nunə dwí gakó má bə̀ bə gùlí dwã ń yé né, sə ń mà n pɔr bɛ dwã nɛ ǹdə vwã̌-ènɔ̀n gə́ ya n pɔr ń pyììsí ǹdə́ ń bɔ̀n nɛ́ dwã nɛ nɛ́,
40025033	n ya n ce pyììsí ń jə̀jĩ́ ni, n ce bɔ̀n nɛ́ ń jə̀gwã̀ nɛ̀.
40025034	Sə rə̀myɛ́ yó, pyɔ̌ mɔ́ mà n wɔ̀ byɛ̀bɛ́ bə̀ ŋwɛ́nɛ́ ń jə̀jĩ́ sõ mó ne: 'Ámyɛ̌ byɛ̀bɛ́ à Da cĩ́ bwəl á yó mó, bànà á cìní tənà y bə̀ tɛnɛ bə cĩ́ ába lũ w kùr-ju yi ní ga mɔ́.
40025035	Nɔrh y'à zhe ne, á pɛ̃ kùjú a jí; nə̀nyɛ̀lsɛ̀ y'à zhe ne, á pɛ̃ nɛ̃̌ a nyɔ̀; à y'à tú zhəəle á sõ, á zwẽ à zhəəlé;
40025036	à y'à wɔ́ nánlwè, á pɛ̃ gàndɛ̀ a zù; à y'à bə jàn zhe yé, á b'ǎ gwɛ̃ à jàà wà; bə̀ y'à co ne byə̀nə́-jù wə̀, á b'ǎ gwɛ̃ nɛ.'
40025037	"Sə rə̀myɛ́ yó, wu-cángá cìnə́ bé má zɛ̃̀ bə bwə̀rh mò bə wɔ̀: 'Cinu, dǒ nə́ nɔ mɔ́ ǹdə́ nɔrh zhe mó, nə́ pɔ̃́ kùjú ń jí? Dǒ nə́ nɔ mɔ́ ǹdə́ nə̀nyɛ̀lsɛ̀ zhe mó, nə́ pɔ̃́ nɛ̃̌ ń nyɔ̀?
40025038	Dǒ ǹ yà ǹ tú zhəəle nə́ sõ, nə́ zwẽ ǹ zhəəlé? Dǒ nə́ nɔ mɔ́ ǹdə́ ǹ wɔ́ nánlwè, nə́ pɔ̃́ gàndɛ̀ ń zù?
40025039	Dǒ nə́ nɔ mɔ́ ǹdə́ ǹ bə jàn zhe, ráá bə̀ y'à co mó byə̀nə́-jù wə̀, nə́ b'ě gwɛ̃ ǹ jàà wà?'
40025040	"Sə pyɔ̌ mɔ́ mà n wɔ̀ bɛ: 'Zhə̀nà, à n'â wə̀l ába: kɔn dɛ̀bɛ́ gakó á wɛ̀rhɛ́ à nyáná bɛ́ námpɔ́lsɛ́ byɛ̀bɛ́ mə̀dù nì, wɔ́ àmyɛ́ nɛ à wɛ̀rhɛ́ rɛ.'
40025041	"Rə̀myɛ́ kwã nɛ́, ń mà n zɛ̃̀ n wɔ̀ byɛ̀bɛ́ bə̀ ŋwɛ́nɛ́ ń jə̀gwã̀ sõ mó ne: 'Ámyɛ̌ byɛ̀bɛ́ á yə̀ à Da bwəl lé nɛ mɔ́, lyɛ̃na à yala nɛ á vò myǐn mɔ̀bɔ́ mə̀ t'â cì gaga bə̀ tɛnɛ Shətana ǹdə́ è màlɛ́kabá yil mó wẽ́.
40025042	Nɔrh y'à zhe ne, s'á yə̀ nɛ̀ kùjú pɛ a jí yé; nə̀nyɛ̀lsɛ̀ y'à zhe ne, s'á yə̀ nɛ̀ nɛ̃̌ pɛ a nyɔ̀ yé;
40025043	à y'à tú zhəəle á sono, s'á yə̀ à zhəəlé zwẽ yé; à y'à wɔ́ nánlwè, s'á yə̀ nɛ̀ gàndɛ̀ pɛ a zù yé; à y'à bə jàn zhe, bə̀ y'à co ne byə̀nə́-jù w myɛ, s'á yə̀ twí á gwɛ̃ à jàà w yé.'
40025044	"Rə̀myɛ́ yó, bə̀myɛ má zɛ̃̀ bə bwə̀rh mò bə wɔ̀: 'Cinu, dǒ nə́ nɔ mɔ́ ǹdə́ nɔrh zhe, ráá nə̀nyɛ̀lsɛ̀ zhe mó, nə́ zɛ̃̀ nə́ yə̀ mɔ́ sɛ̃? Dǒ ǹ yà ǹ tú zhəəle nə́ sõ, nə́ zɛ̃̀ nə́ yə̀ ǹ zhəəlé zwẽ? Dǒ nə́ nɔ mɔ́ ǹdə́ ǹ wɔ́ nánlwè, ráá ǹdə́ ǹ bə jàn zhe, ráá bə̀ co mó byə̀nə́-jù wə̀, nə́ zɛ̃̀ nə́ yə̀ mɔ́ sɛ̃?'
40025045	"Sə rə̀myɛ́ yó, pyɔ̌ mɔ́ mà n wɔ̀ bɛ: 'Zhə̀nà, à n'â wə̀l ába: kɔn dɛ̀bɛ́ gakó á yə̀ wɛ̀rhɛ́ à nyáná bɛ́ námpɔ́lsɛ́ byɛ̀bɛ́ mə̀dù nì, wɔ́ àmyɛ́ nɛ á yə̀ rɛ̀ wɛ̀rhɛ́ yé.'
40025046	Sə bə̀myɛ́ má vò bə nə còrhò-tum rə̀ t'â la zhɔ̌, sə wu-cángá cìnə́ bé má vò bə nə nyǔ mə̀ t'â la zhɔ̌."
40026001	Yezu gə́ zɔ̀m rə̀myɛ́ gakó n zhɛ̀, n zɛ̃̀ n wɔ̀ ń kwã-lyì bí ni:
40026002	"Á yě bə̀ Pakɛ y címsí dǎl lyẽ̌ né, bə̀ má zə Numbyíní Byǐ bə pə bə pəpa də̀-jɔrhɔ́ yó."
40026003	Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ gùlí dwã vwĩ̀-zwə́lnə bé yé né cìnə́ bé gakó náncɛ y Kəyifu sõ kɛ̀lɛ́ wa,
40026004	bə sə̀ ǹdə́ dwã bə pyà surhə nyɛ̀bɛ́ bə̀ má wɛ̀rhɛ́, mùnì ga bə zə Yezu ǹdə́ lò lò yə̀l yé, sə bə gu mu.
40026005	Bə̀ y'à zhe: "Kɔn bə mə̌ sə nə́ zə mɔ címsí yù w yé, mùnì ga cɔ w lyì bí bə̀ká zɛ̃̀ búlə́ nə́ yó w yé."
40026006	Yezu yà ń ŋwɛ́nɛ́ Shəmɔ mɔ́ mɔ̀bɔ́ nɔ w y'à zhe mó sõ kɛ̀lɛ́ w Betəni ní.
40026007	Kɛ̃ mə̀dù fwǎr n yí ń yala nɛ ǹdə́ kwǎl-byǐ náàcɛ̀nɛ́, è y'à sú ǹdə́ nwə̃̌ è ye y y'à cɛ̀ dɛ̃́dɛ̃́, è lwẽ́ dé j'à nyɛ̀. N ló nwə̃̌ y Yezu yó w ǹdə́ ń yà ń nə́ ń jí kùjú.
40026008	Yezu kwã-lyì bí gə́ nɔ rə̀myɛ́, bə̀ lyimə zɛ̃̀, bə zɛ̃̀ bə̀ zhe: "Byè yil ń nə́ ń zhìlì nwə̃̌ è ye y cɛ̀ èta mɔ́ nánfò?
40026009	Bə̀ y'à wɔ̌ bə̀ yè y bə zə è sə̀byǐ mú bə mé sɛ̃ nə̀mwà nɛ̀."
40026010	Yezu lwar, n zɛ̃̀ n wɔ̀ bɛ: "Byè yil á n'á zhìlì kɛ̃ mɔ́ wu ni? Dɛ̀bɛ́ ń wɛ̀rhɛ́ à yil mó wɔ́ kɔn dɛ̀bɛ́ rə̀ càn.
40026011	Nyǐnə nə̀mwà má yə̀ nɛ́ ǹd'ába twéé twéé. Sə è gə wɔ́ àmyɛ́ yilə, á t'á la nɛ nɔ dɛ̃ gakó yé.
40026012	Ń gə́ ló nwə̃̌ y à yó mó, wɔ́ à yala nɛ́ ń tɛnɛ lú-bɔ̀l w co yilə.
40026013	Zhə̀nà, à n'â wə̀l ába: bə̀ gə́ la yò-ècɔ̀nɔ̀ nyí rí bwə̌l lũ w wẽ́ mə̀gã̌ gakó, bə̀ má byili kɔn dɛ́ dɛ̀bɛ́ kɛ̃ mɔ́ wɛ̀rhɛ́ mɔ́ myɛ, bə mé lyǐrh ń yò."
40026014	Rə̀myɛ́ yó, Yezu kwã-lyì bí shí ǹdə́ bə̀lyè y mə̀dù ń yíl Zhidə Esəkarəyɔtɛ zhǐr n vò Yi jì y vwĩ̀-zwə́lnə bé yé né cìnə́ bé sono,
40026015	n wɔ̀ bɛ: "Bə̀kɔ́n á m'ǎ pɛ̃ sá byili ába á gə́ m'ǎ tó né á zə Yezu?" Bə zɛ̃̀ bə gə̀ dwã shə́-ètɔ̀ tum wársɛ bə pɔ̃.
40026016	Kɔn zhí rə̀myɛ́ yi ní, n já n ji kùr ń nə́ ń pyà ń gə́ mà n tó né n myìnì Yezu n pə bə za.
40026017	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ nã́yéé ré yùwə̀, Yezu kwã-lyì bí yí ń nyí ni bə bwə̀rh mò bə wɔ̀: "Yẽ̀ ǹ nə́ ǹ yǎl bə̀ nə́ tɛnɛ Pakɛ y címsí kùjú w ní nə́ pɔ̃́?"
40026018	N wɔ̀ bɛ: "Zhəlnə cɔ w wa, bə̀kə́ka sõ, á wɔ̀ mɔ̀: 'Nə́ yó-cə́bal mɔ́ wò bə̀ ń yi rí yúwə́, sə wɔ́ ǹmyɛ́ sõ ńmyɛ̌ ǹdə́ ń kwã-lyì bí la Pakɛ y címsí kùjú w ní jú.' "
40026019	Ń kwã-lyì bí vò bə wɛ̀rhɛ́ ǹdə ń gə́ byili bi ní, bə tɛnɛ Pakɛ y címsí.
40026020	Də̀dɛ̀nɛ́ y yi gə́ yúwə́, Yezu ǹdə́ ń kwã-lyì bí shí ǹdə́ bə̀lyè y zɛ̃̀ bə̀ jě tɛ̃́ bə̀ n'ê jí kùjú wə́.
40026021	Bə̀ gə́ y'à n'ê jí yi ní, ń wò bè: "Zhə̀nà, à n'â wə̀l ába: ámyɛ̌ mə̀dù la nɛ myìnù n pə bə za."
40026022	Bə̀ gakó wun zhìlì kókó, bə zɛ̃̀ bə̀ n'ê bwə̀rh mò mə̀dù mə̀dù bə̀ zhe: "Cinu, è wírí è də̀ àmyɛ́ yé?"
40026023	N wɔ̀ bɛ: "Mɔ̀bɔ́ ń tó ne n ce ń jɛ̃̀ y nə̀zhĩ̌ y wẽ́ mó, ń la nɛ myìnù n pə bə za.
40026024	Numbyíní Byǐ nə́ ń zhǐr ǹdə Yi zɔ̀mɛ̀ rɛ́ sɛ́bɛ́ rɛ́ gə́ n'ê byili ń shò-kwã nɛ́ nɛ́, sə zwini má zə lò mó mɔ̀bɔ́ ń la mɔ myìnù n pə bə zə mɔ́! Bə̀ gə y'à yə̀ lò mó ńmyɛ̌ mɔ́ lùl y'à cɔ̃̀."
40026025	Zhidə mó mɔ̀bɔ́ ń yà ń nə́ ń myìnì mù mú zɛ̃̀ n bwə̀rh mò n wɔ̀: "È nə wɔ́ àmyɛ́ yó-cə́bal?" Yezu wɔ̀ mɔ̀: "Wɔ́ èta, ǹdə ǹ gə́ wò né."
40026026	Bə̀ gə́ tú bə̀ n'ê jí kùjú w yi ní, Yezu kwè búrú n ce Yi nə̀báná, n kə́ w dwã wa, n pə ń kwã-lyì bí ni, n wɔ̀: "Zwẽnə á jí. Tɛ̀bɛ́ wɔ́ àmyɛ́ yala."
40026027	N zɛ̃̀ n kwè kǎ-zɔ̌m ǹdə́ sɛ̃́ mə̀ wẽ́, n ce Yi nə̀báná, n pə bɛ n wɔ̀: "Zwẽnə á gakó nyɔ̀.
40026028	Mɔ̀bɔ́ wɔ́ àmyɛ́ jal, sə mə̀ n'ê byili bə̀ Yi dɔbrɛ́ wɔ́ zhə̀nà. Jal mɔ́ mə̀myɛ́ la tɛ̃́ ló mùnì ga lyì nánzhəzhɔ̌ nə bə̀ yə̀-bəlwàálɛ́ sǔbri.
40026029	À n'â wə̀l ába: kɔn zhí èlǎsɛ̃́, à k'â t'â la sɛ̃́-cǒ byǎ nɛ̃̌ mɔ́ mə̀myɛ́ nyɔ́ gaga yé, kɔn mé yí dɛ̃ rɛ́ tɛ̀bɛ́ àmyɛ́ ǹd'ámyɛ̌ m'ǎ k'é tó dwã nə́ nyɔ̀ mə̀ dõ nándùl à Da tənà y wẽ́ mó."
40026030	Rə̀myɛ́ kwã nɛ́, bə nún bə cèrhé Yi, bə zɛ̃̀ bə shə́r bə vò Olyivyəəré pyɔ̀ w yó.
40026031	Rə̀myɛ́ yó, Yezu zɛ̃̀ n wɔ̀ ń kwã-lyì bí ni: "Cəcɛ̃ y kɛ̀bɛ́, á gakó m'ǎ dùr á yẽ̌ ne. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'À má gu vwã̌-ènɔ̀n mɔ́, sə ń pyììsí má làà dwã nɛ.' "
40026032	Yezu súlí n wɔ̀: "Sə à gə tú a bwìrhì, à má tó yé a vò a dɛ̃̀ ába Gəlile né."
40026033	Pyɛɛrɛ zɛ̃̀ n wɔ̀ mɔ̀: "Bá bə̀ gakó gə la dǔr bə̀ yẽ̌ mó myɛ, àmyɛ́ t'â la dǔr a yẽ̌ mó gaga yé."
40026034	Yezu wɔ̀ mɔ̀: "Zhə̀nà, à n'â wə̀l mó: cəcɛ̃ y kɛ̀bɛ́ cìcì, cə́-bya má la mé kúrh ǹdə́ ǹ wò twər rə̀tɔ̀ bə̀ ǹ yə̀l à pár yé."
40026035	Pyɛɛrɛ zɛ̃̀ n wɔ̀ mɔ̀: "Bá à gə má tó mó a cì myɛ, à t'â la wál b'à yə̀l ǹ pár gaga yé." Yezu kwã-lyì bí gakó tó bə zɔ̀m rə̀myɛ́ rə̀dù yə́.
40026036	Rə̀myɛ́ yó, Yezu zɛ̃̀ n zə ń kwã-lyì bí n vò jàà èdù wẽ́, bə̀ n'ê byẽ̀ jàà y èmyɛ́ bə̀ Zhətəsəməni. N wɔ̀ bɛ: "Jǒmnə nyɔ̀nɔ̀, à la vò a ce Yi."
40026037	N zə Pyɛɛrɛ ǹdə́ Zebede byǎ bɛ́ bə̀lyè y n mə n zhǐr. Ń wu zɛ̃̀ o zhìlì dɛ̃́dɛ̃́, n nyǎr ń cìnə̀,
40026038	n zɛ̃̀ n wɔ̀ bɛ: "Wu-zhìlù nánfɔ̀lɔ̀ zhe ne, à n'â yǎl a cì. Mɛ̃na nyɔ̀nɔ̀, á tó ne á zə á yírhə́."
40026039	N zɛ̃̀ n twẽ̌ n vò yé né námpɔ́lɛ́, n zə ń yé n pú tɛ̃́, ń nə́ ń lwə̀l Yi ń zhe: "À Da, kɔn gə wɔ̌, sə nɔ̀nɔ̀ w kɔ̀bɔ́ fwǎr à yala nɛ. Sə zhə̀n zhə̀nà, è bə̀ká yə̀ ǹdə àmyɛ́ gə́ n'â yǎl nɛ́ yé. È yál ǹdə ǹmyɛ́ gə́ nə́ ǹ yǎl nɛ́."
40026040	N zɛ̃̀ n kwɛ̃̀ n vò ń kwã-lyì bí bə̀tɔ̀ y sõ, n pwírí bə̀ dɛ̌. N wɔ̀ Pyɛɛrɛ nɛ: "Á yə̀ ŋwɛ̀nɛ́ á zə á yírhə́ á jòm námpɔ́lɛ́ myɛ cìcì?
40026041	Zana á yírhə́, s'á lwə̀l Yi, mùnì Shətana bə̀ká ŋwɛ̀nɛ́ e swèlè ába yé. Numbyíní wu w n'ô yàlá, sə è yala nɛ́ jàn dɛ́ yə̀ yí yé."
40026042	N kə́ n vò, n lwə̀l Yi ń twər rə̀lyè nyǎn dɛ́, n wɔ̀: "À Da, nɔ̀nɔ̀ w kɔ̀bɔ́ gə wàr ò má fwǎr à yala nɛ, à gə mə̌ sá nwɛ̀nɛ̀, sə kɔn yə̀ ǹmyɛ́ pùbùlə̀."
40026043	N kə́ n kwɛ̃̀ n vò n pwírí ń kwã-lyì bí dɛ̌. Jàn dɛ́ y'à zù bì dɛ̃́dɛ̃́.
40026044	N kə́ n yẽ̌ be, n vò n lwə̀l Yi ń twər rə̀tɔ̀ nyǎn dɛ́, n zɔ̀m ǹdə ń gə́ yà ń jɛ̀rɛ̀ n zɔ̀m nɛ́.
40026045	N zɛ̃̀ n kə́ n kwɛ̃̀ n vò ń kwã-lyì bí sõ, n wɔ̀ bɛ: "Á gwẽ̌ dɛ̌, á n'á shìrhə́? Kɔn yú èlǎsɛ̃́. Bə̀ la Numbyíní Byǐ zal bə pə lyì byɛ̀bɛ́ bə̀ t'â zwẽ Yi nyə́ né ne.
40026046	Zɛ̃̀nà dɛ̃̌ nə́ vò. Nyǐ mɔ̀bɔ́ ń la nɛ myìnù mú bwəlse."
40026047	Yezu gə́ yà ń gwẽ̌ nə́ ń zɔ̀m yi ní, ń kwã-lyì bí shí ǹdə́ bə̀lyè y mə̀dù já n du, mɔ̀bɔ́ ń yíl Zhidə mó, ńmyɛ̌ ǹdə́ lyì nánjə̀jóló bə̀ y'à zɔ shìmì, bə pyɛ̀lɛ́ màngwə̌rh bə̀ m'ê bàn Yezu ni. Wɔ́ Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ bə̀ y'à twĩ̀ bì.
40026048	Myìnù cə́bal mɔ́ yà ń zɔ̀m n cĩ́ ǹdə́ bɛ n wɔ̀: "Mɔ̀bɔ́ à la yí a kwə̀ə̀lè mó, s'á zə mɔ bə̀ wɔ́ ńmyɛ̌."
40026049	N já n yí Yezu yala nɛ, n wɔ̀ mɔ̀: "À n'â ce mó yó-cə́bal." N zɛ̃̀ n kwə̀ə̀lè mò.
40026050	Yezu wɔ̀ mɔ̀: "À dɔwa, wɛ̀rhɛ́ kɔn dɛ̀bɛ́ ǹ tú rə̀ yil mó." Rə̀myɛ́ yó, lyì bí yí bə zə Yezu.
40026051	Ń kwã-lò mə̀dù zɛ̃̀ n fwə̌rh ń shù, n za vwĩ̀-zwə́lnə bé yé né cìnə́ bé gakó náncɛ y kɛ̀lɛ́ y tùntùnnə̀ mə̀dù, n pyir ń zhɛ̃̌.
40026052	Yezu zɛ̃̀ n wɔ̀ mɔ̀: "Ká ce ǹ shù w ò pyá y wa! Lò mɔ̀bɔ́ gakó ń nə́ ń zə shù ń bwí búlə́, wɔ́ shù bə̀ yá mé gu mu.
40026053	Ǹ nə́ ǹ bùl b'à wàr à má lwə̀l à Da nɛ bə̀ ń twĩ̌ màlɛ́kabá nánjə̀jóló bə bé zwẽ ne lǎsɛ̃́-lǎsɛ̃́?
40026054	Sə à nə gə wɛ̀rhɛ́ èta, etər kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó má tó né rə pyìrh?"
40026055	N zɛ̃̀ n wɔ̀ lyì-zhǎ bɛ́ nɛ: "Á zɔ shìmì ǹdə́ màngwə̌rh á m'á bàn nɛ zal ǹdə ŋwɔ̀l-bal ta? E jà dɛ̃ gakó à y'à n'â twí à jòm Yi jì y kɔ̀nɔ́ w wa, à cèrhè kàrmɔ̀, sə á yə̀ nɛ zal yé.
40026056	Sə rə̀myɛ́ gakó n'ê wɛ̀rhɛ́ mùnì ga kɔn dɛ̀bɛ́ Yi nyì-zwennə bé y'à kɛ̃ mɔ́ pyìrh." Rə̀myɛ́ yó, ń kwã-lyì bí gakó dùr bə yẽ̌ mo.
40026057	Bə zə Yezu bə mé vò Yi jì y vwĩ̀-zwə́lnə bé yé né cìnə́ bé gakó náncɛ y Kəyifu sõ. Wɔ́ gàà Muyiisi nyə́ né byilnə bé ǹdə́ náncɛsɛ́ y'à gùlí dwã nɛ́.
40026058	Bə̀ gə́ y'à zɔ mɔ bə̀ la gàà yi ní, Pyɛɛrɛ yà ń ŋwɛ́nɛ́ kwã nɛ́ kwã nɛ́, n mə n tó n yí vwĩ̀-zwə́lnə bé yé né cìnə́ bé gakó náncɛ y bwə̀rə̀ y nyí ni, n zù kɛ̀lɛ́ w n tó Yi jì y yìlnə̀ bé ne ń jě tɛ̃́ ń mə́ ń nyǐ kɔn gə́ la nɛ́ tó.
40026059	Vwĩ̀-zwə́lnə bé yé né cìnə́ bé ǹdə́ bùrsí gùlú w nánfɔ̀lɔ̀ w lyì bí gakó y'à n'ê pyà sə bə gõ̀ kɔma bə ce Yezu nyí ni, mùnì ga bə ŋwɛ̀nɛ́ bə ce bə gu mu.
40026060	Lyì nánzhəzhɔ̌ y'à tú bə gõ̀ kɔma bə ce ń nyí ni. Sə ǹdə́ rə̀myɛ́ ga, bə̀ yə̀ ŋwɛ̀nɛ́ yé. Rə̀myɛ́ kwã nɛ́, lyì bə̀lyè myɛ zɛ̃̀ bə ké bé wɔ̀:
40026061	"Bal mɔ́ mɔ̀bɔ́ wò bə̀ ńmyɛ̌ wɔ̌ ń mà n wǔr Yi jì y n ká n lù y dwã nə̀tɔ̀ wẽ́."
40026062	Vwĩ̀-zwə́lnə bé yé né cìnə́ bé gakó náncɛ y zɛ̃̀ n zhì dɛ̃̌, n wɔ̀: "Ǹ tá ǹ lyár bə̀ kaka? Bə̀kɔ́n yil lyì bí byɛ̀bɛ́ n'ê ce yò ǹ nyí ni?"
40026063	Yezu shĩ̌ ń nyí. Vwĩ̀-zwə́lnə bé yé né cìnə́ bé gakó náncɛ y zɛ̃̀ n wɔ̀: "Yi rí nã́nyì y yil yilə, è gə wɔ́ ǹmyɛ́ ǹ wɔ́ Kristə, Yi Byǐ mú, sə́ wɔ̀ nə́ba."
40026064	Yezu wɔ̀ mɔ̀: "Wɔ́ èta, ǹdə ǹ gə́ wò né. A zɛ̃̀ à n'â wə̀l ába: kɔn zhí èlǎsɛ̃́, á m'ǎ nə Numbyíní Byǐ ń jě Yi jàn cə́bal mɔ́ jə̀jĩ́ ni. Á m'ǎ nə mɔ myɛ ń wɔ bə́ban wẽ́ ń bànà."
40026065	Vwĩ̀-zwə́lnə bé yé né cìnə́ bé gakó náncɛ y lyim zɛ̃̀, n kǎr ń gàndɛ́, n wɔ̀ bùrsí gùlú w lyì bí ni: "Ń tùrh Yi. Nə́ k'é bə zhə̀n-cìnə́ tum zhe kə́dò yé. Á cìcì nyɛ̀ɛ̀ ń gə́ tùrh Yi ní.
40026066	Bə̀kɔ́n á n'á bùlə̀?" Bə wɔ̀: "Ń mə̌ ǹdə́ gu."
40026067	Bə zɛ̃̀ bə̀ n'ê pùrh tə̀tàr ń yé wə, bə̀ n'ê mà mɔ jə̀-gúlə́, jàlà n'ê mà mɔ̀ jə̀-sə̌rh, bə̀ m'ê wə̀lə̀:
40026068	"Kristə, ǹ gə wɔ́ lwarna, sə́ lwar lò mɔ̌ ná-yil ń mà mɔ́."
40026069	Bə̀ gə́ y'à n'ê bwə̀rh Yezu yi ní, ǹdə́ Pyɛɛrɛ yà ń jě pwẽ̀ nè kɛ̀lɛ́ y wu w wẽ́. Kɛ̃-byǐ èdù è n'ê twĩ̀ kɛ̀lɛ́ y wẽ́ zɛ̃̀ e yí ń nyí ni, e wɔ̀ mɔ̀: "Ǹmyɛ yà ǹ nə́ ǹ tó Gəlile lyì bal Yezu mú ni."
40026070	Pyɛɛrɛ jòm bə̀ púlə́púlə́ yé né n mà nyə̀-pɔ̌ n wɔ̀: "À yə̀l tɛ̀bɛ́ ǹ nə́ ǹ zɔ̀m mɔ́ kùr yé."
40026071	N zɛ̃̀ ń la bwə̀rə̀ y nyí ni, kɛ̃-byǐ dõ nə mɔ, e wɔ̀ lyì bí byɛ̀bɛ́ bə̀ y'à zhǐ gàà mɔ́ nɛ: "Mɔ̀bɔ́ èta mɔ́ yà ń nə́ ń tó Nazarɛtɛ lyì bal Yezu mú ni."
40026072	N kə́ n mà nyə̀-pɔ̌, n du Yi n wɔ̀: "À yə̀l bal mɔ́ ńmyɛ̌ mɔ́ pár yé."
40026073	Kɔn yə̀ námpɔ́lɛ́, byɛ̀bɛ́ bə̀ y'à zhǐ gàà mɔ́ yí Pyɛɛrɛ nyí ni bə wɔ̀ mɔ̀: "Zhə̀n zhə̀nà, ǹ wɔ́ bal mɔ́ kwã-lò. Kɔn súlí myɛ, ǹ zɔ̀zɔ̀mà nɛ́ myɛ cìcì n'ê byili ǹ gə́ shí má."
40026074	Pyɛɛrɛ zɛ̃̀ ń nə́ ń mà nyə̀-pɔ̌ ń mə́ ń dùl Yi ń zhe: "À yə̀l bal mɔ́ ńmyɛ̌ mɔ́ pár yé." Rə̀myɛ́ yi ní cìcì, cə́-bya já kúrh.
40026075	Pyɛɛrɛ zɛ̃̀ n lyǐrh bə̀ Yezu yà ń wò mò: "Cə́-bya m'à la mé kúrh ǹdə́ ǹ wò twər rə̀tɔ̀ bə̀ ǹ yə̀l à pár yé." N zɛ̃̀ n du pwẽ̀ nè ń nə́ ń kúrh dɛ̃́dɛ̃́.
40027001	Cɛ y gə́ tú e lá, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ gakó jòm dwã yó bə pyà bə̀ gə́ má wɛ̀rhɛ́ nɛ́ bə gu Yezu.
40027002	Bə zɛ̃̀ bə zə mɔ bə lyẽ, bə zə mɔ bə vò e pə cɔ w cə́bal Pyəlatɛ nɛ.
40027003	Zhidə mó mɔ̀bɔ́ ń myìnì Yezu n pə bə zə mɔ́ gə́ pwírí bə̀ kɔ́ Yezu bùrsí bə̀ ń mə̌ ǹdə́ gu, ń bùlə̀ né lyə́r, n zɛ̃̀ n ká n zə wársɛ́ n vò ń la vwĩ̀-zwə́lnə bé yé né cìnə́ bé ǹdə́ náncɛsɛ́ nɛ pɔ,
40027004	n wɔ̀: "À dówə́, à gə́ myìnì lò mɔ̀bɔ́ ń bə lwɛlɛ zhe a pə bə̀ la gu mú yilə." Bə wɔ̀ mɔ̀: "Rə̀myɛ́ də̀ nə́myɛ̌ yé yé, wɔ́ ǹmyɛ́ yò."
40027005	Zhidə kwè wársɛ́ n dul tɛ̃́ Yi jù wə̀, n lyɛ̃ n vò n tɔ̌r nyíní.
40027006	Vwĩ̀-zwə́lnə bé yé né cìnə́ bé zɛ̃̀ bə pwà wársɛ́, bə wɔ̀: "Wársɛ́ shɛ̀bɛ́ wɔ́ jal wársɛ. Sɔ́má tɛ̀nɛ́ sə nə́ ló se Yi jì y wársɛ́ yó yé."
40027007	Bə zɛ̃̀ bə jòm dwã yó, bə wɛ̀rhɛ́ nyí rə̀dù, bə zə wársɛ́ sə̀myɛ́ mɔ́ bə mé yè də-mɔrna cɛ zhələ cùùrì co yilə.
40027008	Wɔ́ rə̀myɛ́ yilə, kɔn mé yí zà, bə̀ gwẽ̌ n'ê byẽ̀ jàà y èmyɛ́ bə̀ "Jal cɛ".
40027009	Èta, Yi nyì-zwennə Zheremyi zɔ̀mɛ̀ rɛ́ pyìrh. Ń yà ń wòwə̀: "Bə̀ kwè dwã shə́-ètɔ̀ tum wársɛ́. Wársɛ́ sə̀myɛ́, wɔ́ mɔ̀bɔ́ Esərayɛl lyì bí jú ń ye y mó ye yə́,
40027010	bə zə sɛ bə mé zwẽ də-mɔrna cɛ, ǹdə Cinu gə́ yà ń pɔ nɛ nyí ní."
40027011	Bə̀ gə́ zə Yezu bə yí Pyəlatɛ yé né, Pyəlatɛ bwə̀rh mò n wɔ̀: "Wɔ́ ǹmyɛ́ ǹ wɔ́ Zhwifubá pyɔ̌ mɔ́?" Yezu wɔ̀ mɔ̀: "Wɔ́ èta, ǹdə ǹ gə́ wò né."
40027012	Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ y'à n'ê ce mo cà, sə ń yə̀ lyár bə̀ kaka yé.
40027013	Pyəlatɛ zɛ̃̀ n wɔ̀ mɔ̀: "Ǹ bə ywẽ̀ né nyɛ̀bɛ́ gakó bə̀ n'ê cĩ́ ǹ yó w mó nyɛ̌ nà?"
40027014	Yezu cẽ ń yə̀ lyár bə̀ kaka yé, sə rə̀myɛ́ jàr Pyəlatɛ dɛ̃́dɛ̃́.
40027015	Pakɛ címsi gakó, cɔ w cə́bal mɔ́ ya n vùr byə̀nə́-jì lò mə̀dù, mɔ̀bɔ́ lyì bí n'ê yǎl mɔ́.
40027016	E jà rə̀myɛ́ yi ní, bə̀ y'à co èmà-byǐ mə̀dù byə̀nə́-jù wə̀, ń yíl Barabaasɛ, lyì bí y'à yě ń mə̀mà-byùúrí yò.
40027017	Pyəlatɛ zɛ̃̀ n bwə̀rh lyì-zhǎ bɛ́ bə̀ y'à zhǐ dwã yó mó n wɔ̀: "Mɔ̌ á n'á yǎl b'à dwĩ̀? Barabaasɛ ráá Yezu mú mɔ̀bɔ́ bə̀ n'ê byẽ̀ bə̀ Kristə mó?"
40027018	Ń yà ń yě bə̀ wɔ́ bwɛ̃̌-dǔr è ce bə zə Yezu bə bə̀ ń sono.
40027019	Ń gə́ yà ń jě bùrsí jàà w yi ní, ń kɛ̃ mɔ́ twĩ̀ lò n bə̀ n wɔ̀ mɔ̀: "Bə̀ká ce ǹ cìn wu-cángá cə́bal mɔ́ mɔ̀bɔ́ yò w wẽ́ yé. Nyǐ à dàrh mɔ̀ cəcɔ̃ wa, sə dàrhà nɛ́ nwɛ̀nɛ̀ nɛ̀ dɛ̃́dɛ̃́."
40027020	Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ cící lyì-zhǎ bɛ́, bə̀ bə̀ lwə̌l Pyəlatɛ nɛ bə̀ ń vǔr Barabaasɛ, sə n ce bə gu Yezu.
40027021	N zɛ̃̀ n kə́ n bwə̀rh bè n wɔ̀: "Mɔ̌ á n'á yǎl b'à dwĩ̀ bə̀myɛ́ bə̀lyè y wẽ́?" Bə wɔ̀: "Barabaasɛ!"
40027022	N kə́ n bwə̀rh bè n wɔ̀: "Sə Yezu mú bə̀ n'ê byẽ̀ bə̀ Kristə mó, à wɛ̀rhɛ́ mɔ etəra?" Bə̀ gakó wɔ̀: "Ce bə pəpa mɔ də̀-jɔrhɔ́ yó!"
40027023	N zɛ̃̀ n bwə̀rh bè n wɔ̀: "Bə̀kɔ́n lwɛlɛ ń wɛ̀rhɛ́?" Bə zɛ̃̀ bə̀ n'ê bya dɛ̃̌ dɛ̃̌ bə̀ zhe: "Ce bə pəpa mɔ də̀-jɔrhɔ́ yó!"
40027024	Lyì bí zɛ̃̀ bə kwɛrhɛ bə̀ n'ê ce sɔ̀r bə̀ súlí. Pyəlatɛ pwírí wɔ́ ń cìn ń nə́ ń lyɛ̀ɛ̀, n ce bə zə nɛ̃̌ bə bé pɔ̃ n sə̃̀ ń jɛ̀rh bə̀ gakó yé né, n wɔ̀: "Àmyɛ́ twə́r tɛ̀nɛ́ bal mɔ́ mɔ̀bɔ́ gu mú wẽ́ yé. Ń gu mú ŋwɛ́nɛ́ á jɔ̃̀ wà."
40027025	Lyì bí gakó zɛ̃̀ bə wɔ̀: "Ń gu mú yò w zhǐ nə́myɛ̌ ǹdə́ nə́ byǎ bɛ́ yó wə."
40027026	Rə̀myɛ́ yó, Pyəlatɛ ce bə vùr Barabaasɛ byə̀nə́-jù wə̀, ǹdə bə̀ gə́ lwə̀l mò né, n ce bə mà Yezu ǹdə́ dànə̀shàárɛ, n zɛ̃̀ n pə nyí bə̀ bə̀ zhəl bə pəpa mɔ də̀-jɔrhɔ́ yó.
40027027	Shə̀dɛ́ɛ́sɛ́ zɛ̃̀ sə zə Yezu sə vò cɔ w cə́bal mɔ́ sõ kɛ̀lɛ́ wa, sə ce sə̀ gùlú w lyì bí púlə́púlə́ bə̀ bə kə́kɛ́lɛ́ mɔ,
40027028	bə lwə̌r ń gàndɛ́ bə kwè kàmə̀-zù-èdɔ̀lɔ̀ nánshɔ̃̀ bə zù mù,
40027029	bə jéé sɔr ǹdə pyɛ̀lɛ̀ yə́-pú ta bə pú ń yó wə, bə kwè eshɔ̀ bə ce ń jə̀jĩ́ y wə. Bə zɛ̃̀ bə̀ n'ê jòm bə̀ nə̀dwə́nə́ yó ń yé né, bə̀ n'ê mɔ̀n mɔ̀ bə̀ m'ê wə̀lə̀: "Nə́ r'é ce mó Zhwifubá pyɔ̌!"
40027030	Bə pùrh tə̀tàr ń yó, bə zɛ̃̀ bə zwẽ eshɔ̀ w ń jɔ̃̀ w bə mà mà ń yó wə.
40027031	Bə̀ gə́ fulsi mu èta bə zhɛ̀, bə lwə̌r kàmə̀-zù-èdɔ̀lɔ̀ w ń cəl né, bə ká zù mù ń gàndɛ́, bə zɛ̃̀ bə zə mɔ bə̀ la vò bə pəpa də̀-jɔrhɔ́ yó.
40027032	Bə̀ gə́ tú bə̀ n'ê dwi cɔ w wẽ́ yi ní, bə jəl Shərɛnɛ lyì bal mə̀dù, ń yíl Shəmɔ. Shə̀dɛ́ɛ́sɛ́ nyɛ́ɛ́ mɔ jàn n zhĩ Yezu də̀-jɔrhɔ́ wá.
40027033	Bə vò bə yí jàà èdù bə̀ n'ê byẽ̀ bə̀ "Gɔləgɔta", rə̀ kùr wɔ́: "Yó-kóló jàà".
40027034	Sə zə cə́m cɛ̀ɛ́ sə gùlí sɛ̃́ nɛ, sə pə Yezu ni bə̀ ń nywɛ́. Ń gə́ lə́lá mɔ, ń yə̀ shɛ̀nɛ́ n nyɔ̀ mɔ̀ yé.
40027035	Bə pəpa mɔ də̀-jɔrhɔ́ w yó, bə zɛ̃̀ bə tə́ tántɛ́ɛ́ bə mé tə̀ ń gàndɛ́,
40027036	bə zɛ̃̀ bə̀ jě ń nyí ni bə̀ n'ê yìlì mù.
40027037	Bə̀ y'à kɛ̃ bwèlè yó bə wɔ̀: "Mɔ̀bɔ́ wɔ́ Zhwifubá pyɔ̌ Yezu," bə fwar bwèlè y də̀-jɔrhɔ́ w nɛ ń yə́-pɛ̀lɛ́ wa, bə mé byili ń cu mú kùrə̀.
40027038	Bə súlí bə pəpa vwǎrhna bə̀lyè də̀-jaárhɛ dwã yó, mə̀dù Yezu jə̀jĩ́ ni, mə̀dù ń jə̀gwã̀ nɛ̀.
40027039	Lyì bí byɛ̀bɛ́ bə̀ y'à n'ê tó gàà bə̀ lyɛ̃ mɔ́ y'à n'ê zhízhí bə̀ ywẽ́, bə̀ n'ê tùrh mò bə̀ zhe:
40027040	"Ǹmyɛ́ mɔ̀bɔ́ ǹ yà ǹ nə́ ǹ yǎl ń wǔr Yi jì y sə́ ká lù y dwã nə̀tɔ̀ wẽ́ mó, ǹdə́ è gə wɔ́ ǹmyɛ́ ǹ wɔ́ Yi Byǐ mú, sə́ zwẽ ǹ cìnə̀, ń só də̀-jɔrhɔ́ w yó nə́ nyì!"
40027041	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé, e súlí náncɛsɛ́ myɛ y'à n'ê mɔ̀n mɔ̀ bə̀ m'ê wə̀lə̀:
40027042	"Ń zwẽ lyì dwã, n jà ń wàr sə n zwẽ ń cìn yé. Ń gə wɔ́ Esərayɛl pyɔ̌, sə n só də̀-jɔrhɔ́ w yó èlǎsɛ̃́! Èta nə́ m'ǎ zwẽ nyí.
40027043	Ń zhí Yi ni, n wɔ̀ bə̀ ńmyɛ̌ wɔ́ Yi Byǐ. Sə Yi gə só mo, rə̀ má zwẽ mo èlǎsɛ̃́ nə́ lwar."
40027044	Vwǎrhna bɛ́ byɛ̀bɛ́ bə̀ y'à pəpa də̀-jaárhɛ́ dwã bɛ́ yó mó myɛ y'à n'ê tùrh mò èta.
40027045	Yi rí gə́ tú e yí yə́-pɛ̀lɛ́ ecəl wə, cɛ y gakó já zhìzhì e jǐrh námbyṹ, kɔn mé yí yi-kár.
40027046	Rə̀myɛ́ yi ní, Yezu bya dɛ̃̌ dɛ̃̌ n wɔ̀: "Eli, Eli, lama sabakətanɛ?" Rə̀ kùr wɔ́: "À Yi, à Yi, byè yil ǹ yẽ̌ ne?"
40027047	Lyì bí byɛ̀bɛ́ bə̀ y'à zhǐ gàà mɔ́ gə́ nyɛ̀ɛ̀ rə̀myɛ́, bə̀ jàlà wɔ̀: "Nyǐnə ń nə́ ń byẽ̀ Elyi."
40027048	Mə̀dù zɛ̃̀ n dùr n kwè ku ǹdə kàmə̀-jùrhú ta n mɔ́rh sɛ̃́ kárɛ́ wa, n cìì eshɔ̀ nɛ̀ ń nə́ ń pɛ mɔ bə̀ ń nywɛ́.
40027049	Lyì bí dwã bɛ́ wɔ̀: "Yẽ̌ mo, nə́ m'ǎ nyǐ ǹdə́ Elyi gə mà n bə̀ n zwẽ mo."
40027050	Yezu kə́ n bya dɛ̃̌ dɛ̃̌, n já n cì.
40027051	Rə̀myɛ́ yó, gɔ̀nɔ̀ w ò y'à bɔ̀n Yi jì y dwã w mɔ́ kǎr ò cəcəl wə, o zhí dɛ̃̌ o bə̀ tɛ̃́. Cɛ y zhízhǐ; nə́kuuli nánfwààlɛ̀ ywarh dwã wa;
40027052	lú-bɔ̀là púr; lyì-ècɛ̀nà byɛ̀bɛ́ bə̀ y'à cù mú nánzhəzhɔ̌ bwìrhì,
40027053	bə du lú-bɔ̀là bɛ́ wa, bə vò Zhərəzalɛm Yezu bùrhù mú kwã nɛ́, lyì nánzhəzhɔ̌ nə bɛ.
40027054	Shə̀dɛ́ɛ́sɛ zɔ̌m yó-cə́bal mɔ́ ǹdə́ ń kwã-lyì bí bə̀ y'à n'ê yìlì Yezu ni mú gə́ nɔ cɛ y zhízhǔ mú, ǹdə́ kɔn dɛ̀bɛ́ gakó rə̀ wɛ̀rhɛ́ mɔ́, ywẽ nánfɔ̀lɔ̀ zə bɛ, bə wɔ̀: "Mɔ̀bɔ́ yà ń wɔ́ Yi Byǐ zhə̀nà."
40027055	Kana bɛ́ byɛ̀bɛ́ bə̀ y'à shí Gəlile bə̀ n'ê tó Yezu ni bə̀ n'ê sɛ̃ mɔ mɔ́ nánzhəzhɔ̌ y'à ŋwɛ́nɛ́ gàà, sə bə̀ y'à zhǐ kwã nɛ́ bə̀ n'ê nyǐ.
40027056	Magədala lyì bə̀kɔ́ Marɛ, e súlí Zhakɛ ǹdə́ Zhozefu ná Marɛ, ǹdə́ Zebede byǎ bɛ́ ná mɔ́ y'à ŋwɛ́nɛ́ bə̀ wẽ́.
40027057	Də̀dɛ̀nɛ́ yi gə́ yúwə́, Arəmatɛ lyì nə̀cɛ̀m-bal mə̀dù ń yíl Zhozefu zɛ̃̀ n bà. Ńmyɛ yà ń jǐrh Yezu kwã-lò.
40027058	N zɛ̃̀ n vò Pyəlatɛ sono, n lwə̀l mò Yezu ń la kǒ n vò n ce. Pyəlatɛ shɛ̀nɛ́ n pə nyí bə̀ bə̀ kwě Yezu bə pə Zhozefu ni.
40027059	Zhozefu kwè mò n zə gɔ̀nɔ̀ kɔ̀bɔ́ ò nyɛ̌ zwẽ́zwẽ́ n mə n pyípyílí mu,
40027060	n vò n ce lú-bɔ̀l nándùl wẽ́. Ń yà ń ce bə kù lú-bɔ̀l mɔ́ mə̀myɛ́ mɔ́ pyɔ̀ wà, ń cìcì yilə. N byíbyílí nə́kulu nánfɔ̀lɔ̀ n mə n pyi mə̀ nyí ni, n zhǐr.
40027061	Rə̀myɛ́ yi ní, ǹdə́ Magədala lyì bə̀kɔ́ Marɛ ǹdə́ Marɛ mɔ́ dõ mó y'à jě tɛ̃́, bə́ zə bə̀ yə́rh bə zǎ lú-bɔ̀l mɔ́.
40027062	E zɛ̃̀ nəkɔkɔ́lɛ́, shìrhə́ y dɛ̃ rɛ́ tɔnɔ mɔ́ gə́ tú e lyɛ̃, Yi jì y vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá tó dwã bə vò Pyəlatɛ sono, bə wɔ̀ mɔ̀:
40027063	"Yó-cə́bal, nə́ lyǐrh bə̀ kɔ̀mɔ̀ w kɔ̀bɔ́ gə́ y'à gwẽ̌ ŋwɛ́nɛ́ yi ní, ò y'à wò b'ò gə cùwə̀, ò má ká bwìrhì ò dwã nə̀tɔ̀ yùwə̀.
40027064	Rə̀myɛ́ ce, pə nyí bə yìlì lú-bɔ̀l mɔ́ nɛ, kɔn mé yí dwã nɛ́ nə̀tɔ̀ yá, mùnì ga ń kwã-lyì bí bə̀ká bé vùr mò, bə zɛ̃̀ bə wɔ̀ lyì bí ni bə̀ ń bwìrhì n du cùùrì wẽ́ yé. Kɔma bɛ́ bə̀myɛ́ má yə̀ yò du nã́yə́ə́ bé."
40027065	N wɔ̀ bɛ: "Á zhe á kwã shə̀dɛ́ɛ́sɛ. Zhəlnə á ce bə yìlì lú-bɔ̀l mɔ́ nɛ ǹdə ámyɛ̌ gə́ n'á yǎl nɛ́."
40027066	Bə zhǐr bə vò bə kwɛrhɛ nə́kulu w bə pyi cɛ̀nɛ̀, bə cìnì bə cĩ́ myɔrhɔ nɛ́, bə zɛ̃̀ bə cĩ́ yìlnə̀ bé mə̀ nyí ni.
40028001	Shìrhə́ y dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, Magədala lyì bə̀kɔ́ Marɛ, ǹdə́ Marɛ mɔ́ dõ mó pyẽ̀ pyẽ̀ bə zɛ̃̀ bə̀ la vò e byɛ́lɛ́ lú-bɔ̀l mɔ́ nɛ.
40028002	Cɛ y zhìzhì e zhízhǐ dɛ̃́dɛ̃́. Cinu màlɛ́ka shí dɛ̃̌ e bə̀ e byíbyílí lú-bɔ̀l mɔ́ nə́kulu w e cĩ́ sarh nɛ, e jòm ò yó.
40028003	È y'à n'ê jə́jɛ̀mɛ́ ǹdə wɔ́ dwà è n'ê lyə́lyɔ̌ ta. È gàndɛ́ y'à nyɛ̌ námpwẽ̀ pwɛ̃́pwɛ̃́.
40028004	Byɛ̀bɛ́ bə̀ y'à n'ê yìlì lú-bɔ̀l mɔ́ nɛ mɔ́ gə́ nɔ màlɛ́ka yá, ywẽ zə bɛ, bə didi, bə jǐrh ǹdə cùùrì ta.
40028005	Kana bɛ́ gə́ yúwə́, màlɛ́ka y wɔ̀ bɛ: "Ámyɛ̌ bə̀k'á dùr ywẽ yé. À yě bə̀ wɔ́ Yezu mú bə̀ pəpa də̀-jɔrhɔ́ w yó mó á n'á pyà.
40028006	Ń tɛ̀nɛ́ nyɔ̀nɔ̀ yé; ń bwìrhì ǹdə ń gə́ yà ń wò né. Bànà á nyǐ ń gə́ yà ń pyě má,
40028007	s'á vò á byili ń kwã-lyì bí ni làlà bə̀ nyǐ ń bwìrhì n zɛ̃̀ n du cùùrì wẽ́, sə ń tó yé ń la Gəlile. Wɔ́ gàà bə̀ má nə mɔ nɛ́. Wɔ́ nyí rí rə̀myɛ́ à y'à zhe à la ába byilu."
40028008	Kana bɛ́ zhǐr bɔ̀l mɔ́ nyí ni làlà. Ywẽ ǹdə́ wu-nyɔ̃̀ nánfɔ̀lɔ̀ y'à zhe be. Bə dùr bə̀ la vò bə cĩ́ nyí rí Yezu kwã-lyì bí ni.
40028009	Yezu zɛ̃̀ n jəl be n wɔ̀: "A zɛ̃̌ ába." Bə yí ń nyí ni bə wùlì ń yé né, bə̀ zhe ń nèsé ne, bə̀ n'ê cèrhé mo.
40028010	N zɛ̃̀ n wɔ̀ bɛ: "Á bə̀k'á dùr ywẽ yé. Zhəlnə á byili à nyáná bɛ́ nɛ, bə̀ bə̀ zhǐr bə vò Gəlile. Wɔ́ gàà bə̀ má nə nɛ nɛ́."
40028011	Kana bɛ́ gə́ y'à ŋwɛ́nɛ́ sɔ́má yó bə̀ la yi ní, byɛ̀bɛ́ bə̀ y'à n'ê yìlì lú-bɔ̀l mɔ́ nɛ mɔ́ jàlà zhǐr bə vò cɔ w wa, bə byili kɔn dɛ̀bɛ́ gakó rə̀ wɛ̀rhɛ́ mɔ́ Yi jì y vwĩ̀-zwə́lnə bé yé né cìnə́ bé ne.
40028012	Yi jì y vwĩ̀-zwə́lnə bé yé né cìnə́ bé zɛ̃̀ bə byẽ̀ náncɛsɛ́, bə jòm dwã yó, bə zɔ̀m nyí rə̀dù, bə pə wársɛ nánzhəzhɔ̌ shə̀dɛ́ɛ́sɛ́ nɛ,
40028013	bə zɛ̃̀ bə wɔ̀ sɛ̀: "Wálna bə̀ ń kwã-lyì bí tó cəcɛ̃ nɛ bə bé vùr mò lú-bɔ̀l mɔ́ wa ǹd'á dɛ̌.
40028014	Cɔ w cə́bal mɔ́ gə nyɛ̀ɛ̀ rə̀myɛ́, nə́ m'ǎ wɛ̀rhɛ́ nə́ gə́ wɔ̌ nɛ́, nə́ zɔ̀m ǹdə́ mɔ, mùnì ga yò bə̀ká jòm á yó w yé."
40028015	Shə̀dɛ́ɛ́sɛ́ zwẽ wársɛ́, sə wɛ̀rhɛ́ ǹdə bə̀ gə́ pɔ sɛ nyí ní mú cìcì. Zɔ̀mà nɛ́ nə̀myɛ́ já làà Zhwifubá sono kɔn mé yí zà.
40028016	Yezu kwã-lyì bí shí ǹdə́ mə̀dù y zhǐr bə vò Gəlile, bə jì pyɔ̀ w ń yà ń byili bi mú yó.
40028017	Bə̀ gə́ tú bə nə mɔ, bə wùlì ń yé né bə cèrhé mo, sə bə̀ jàlà y'à n'ê ce tə́tɔ̀ná.
40028018	N zɛ̃̀ n yí bə̀ nyí ni, n zɔ̀m ǹdə́ bɛ n wɔ̀: "Bə̀ pɔ nɛ kɔn gakó pyɛ̀lɛ̀ dɛ̃̌ ǹdə́ cɛ yó.
40028019	Rə̀myɛ́ yilə, zhəlnə á ce tənèsé gakó lyì bí jǐrh à kwã-lyì, s'á pə bɛ nɛ̃̌-shɔ, Da ǹdə́ Byǐ ǹdə́ Eshirhə náàcɛ̀nɛ́ yil yilə,
40028020	s'á cèrhè bè kɔn dɛ̀bɛ́ gakó à byili ába mó, bə zwẽ rə̀ nyí. Sə nyǐnə à ŋwɛ́nɛ́ ǹd'ába dɛ̃ gakó kɔn la mé yí lũ zhɔ̌."
41001001	Yò-ècɔ̀nɔ̀ nyí rí rə̀ n'ê zɔ̀m Yi Byǐ Yezu Kristə yò mó kùr-ju.
41001002	Bə̀ y'à kɛ̃ Yi nyì-zwennə Ezəyi sɛ́bɛ́ rɛ́ wẽ́ bə̀ Yi wòwə̀: "Nyǐ à n'â twĩ̀ à tùntúm ń la yə̀ ǹ yé né, n kwɛrhɛ ǹ sɔ́má yá.
41001003	Cəl n'ê bwə̀l gɔ-elũ èpòlò wə̀, rə̀ zhe: 'Kwɛrhɛna Cinu sɔ́má yá, s'á wɛ̀rhɛ́ sə-byǐsí sə yə̀ cángá á pɔ̃.' "
41001004	Lò mə̀dù yà ń tú gɔ-elũ èpòlò w wə, ń yíl Zhã. Ń yà ń nə́ ń bwə̀l ń byili lyì bí ni, bə̀ bə̀ pyìrhí bə̀ wun, bə zwẽ nɛ̃̌-shɔ, mùnì ga Yi pə bɛ bə̀ yə̀-bəlwàálɛ́ sǔbri. Sə ń yà ń nə́ ń pɛ bɛ nɛ̃̌-shɔ mɔ́.
41001005	Zhide tənà y lyì bí ǹdə́ Zhərəzalɛm lyì bí púlə́púlə́ y'à n'ê twí ń sono, bə̀ y'à n'ê byili bə̀ dwə́ə́ré. Zhã zɛ̃̀ n pə bɛ nɛ̃̌-shɔ Zhɔrdɛ̃ bwǐ y wə.
41001006	Zhã kàmə̀-zwǐ y ń yà ń zù mú wɔ́ yómó kur bə̀ y'à mé sɔ̃̀ yà, n zə cã̌-tɔ̀nɔ̀ n mə n lyẽ yə. Səsɔ̀mɛ̀ ǹdə́ gɔ tùr rə̀ y'à wɔ́ ń kùjú.
41001007	Ń yà ń nə́ ń bwə̀l ń byili lyì-zhǎ bɛ́ nɛ ń zhe: "Nyǐnə lò ŋwɛ́nɛ́ kwã nɛ́ ń bànà, ń du àmyɛ́. À yə̀ yírh swí sá kó tɛ̃́ a lwə̌r ń nə̀cìlə̀ né nyínsí myɛ cìcì yé.
41001008	Àmyɛ́ zə nɛ̃̌ a pə ába nɛ̃̌-shɔ, sə ńmyɛ̌ mà n zə Eshirhə náàcɛ̀nɛ́ n pə ába nɛ̃̌-shɔ."
41001009	Dwã nɛ́ nə̀myɛ́ wẽ́, Yezu shí Gəlile tənà y cɔ w bə̀ n'ê byẽ̀ bə̀ Nazarɛtɛ mɔ́ n bə̀ Zhɔrdɛ̃ bwǐ y yó. Zhã pɔ̃ nɛ̃̌-shɔ.
41001010	Yezu gə́ tú n shí nɛ̃̌ mɔ́ wẽ́ ń nə́ ń shə́r yi ní, n nə dɛ̃̌ yi rí rə̀ pul, n nə Eshirhə náàcɛ̀nɛ́ è nyɛ̌ ǹdə épwèné ta, è n'ê swé ń yó wə,
41001011	n zɛ̃̀ n nyɛ̀ɛ̀ cəl rə̀ shí dɛ̃̌ rə wɔ̀: "Ǹ wɔ́ à ywə́lə́ byǐ. À só mó dɛ̃́dɛ̃́."
41001012	Yezu gə́ zwẽ nɛ̃̌-shɔ mɔ́ n zhɛ̀, Eshirhə y ce n zhǐr n vò gɔ-elũ èpòlò w wə.
41001013	N jòm gàà dwã shə́-èna, Shətana zɛ̃̀ e ji kùr è n'ê swèlè mò. Ńmyɛ̌ ǹdə́ gɔ vwàmá nɛ́ y'à ŋwɛ́nɛ́ ǹdə́ dwã, sə màlɛ́kabá y'à n'ê nyǐ ń yò.
41001014	Rə̀myɛ́ kwã nɛ́, bə̀ zɔ Zhã bə ce byə̀nə́-jù wə̀. Yezu zɛ̃̀ n vò Gəlile ń nə́ ń bwə̀l yò-ècɔ̀nɔ̀ nyí rí rə̀ shí Yi sõ mó.
41001015	Ń yà ń nə́ ń wə̀lə̀: "Yi rí tɛ̀bɛ́ bə̀ y'à byili mú yúwə́. Yi pyɛ̀lɛ̀ rɛ́ bwəlse. Pyìrhínə á wun, á zwẽ yò-ècɔ̀nɔ̀ nyí rí."
41001016	Ń yà ń ŋwɛ́nɛ́ Gəlile mwə̃́ y vɔ̃̀ nɛ̀ ń nə́ ń zhə̀lə̀, n nə gwànnà bə̀lyè bə̀ y'à n'ê gwɛ̃̀ mwə̃́ y wə. È y'à wɔ́ Shəmɔ ǹdə́ ń da-byǐ Andərɛ.
41001017	N zɛ̃̀ n wɔ̀ bɛ: "Bànà á tó ne. À má ce á gwɛ̃̀ numbyínsi."
41001018	Bə já zhǐr rə̀myɛ́ yó cìcì, bə yẽ̌ bə̀ gùndwə̌ né ne gàà, bə tó mo.
41001019	N kə́ n twẽ̌ n yí yé né námpɔ́lɛ́, n nə Zebede byǎ bɛ́, Zhakɛ ǹdə́ Zhã. Bə̀ y'à ŋwɛ́nɛ́ bə̀ bǔ-bwəl lé wẽ́, bə̀ n'ê kwɛrhɛ bə̀ gùndwə̌ né.
41001020	N já n zhízhílí n byẽ̀ bə̀myɛ. Bə zhǐr bə yẽ̌ bə̀ da Zebede ǹdə́ ń tùntùnnə̀ bé ne bǔ-bwəl lé wẽ́ bə tó Yezu ni.
41001021	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə vò cɔ òdù ò yíl Kapɛrnaɔm. Shìrhə́ dɛ̃ rɛ́ gə́ yúwə́, n zɛ̃̀ n vò dwã-gùlú jì y wə, ń nə́ ń cèrhè kàrmɔ̀ lyì bí ni.
41001022	Ń gə́ yà ń nə́ ń cèrhè ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ èta mɔ́ y'à n'ê jàr bɛ̀ dɛ̃́dɛ̃́. Ń kàrmɔ́ y'à də̀ ǹdə Muyiisi nyə́ né byilnə bé nyǎn mɔ́ ta yé.
41001023	Rə̀myɛ́ yó, bal mə̀dù yà ń ŋwɛ́nɛ́ dwã-gùlú jì y wə, nə̀cílí námməlwɛ̀lɛ́ y'à zhe mo. N zɛ̃̀ ń nə́ ń bya ń zhe:
41001024	"Bə̀kɔ́n ǹ tú pyǎ nə́ sõ Nazarɛtɛ lyì bal Yezu? E zɛ̃̀ wɔ́ nə́ yò zhìlù yil ǹ túwə́? À yě lò mɔ̀bɔ́ ná-dwí yil ǹ wɔ́: Yi lò ǹdə́ mɔ́. Wɔ́ rə̀myɛ́ rə̀ twĩ̀ mú ń bà."
41001025	Yezu zɛ̃̀ n bú nə̀cílí y n wɔ̀: "Gu ǹ nyí, sə́ du bal mɔ́ wẽ́."
41001026	E zɛ̃̀ e vúvǔ bal mɔ́, e mà wìrhí nánfwɛ̀lɛ̀, e du ń wẽ́.
41001027	Kɔn jàr lyì bí gakó dɛ̃́dɛ̃́, bə zɛ̃̀ bə̀ n'ê bwə̀rh dwã bə̀ zhe: "Bə̀kɔ́n yò ǹdə́ kɔ̀bɔ́ èta mɔ́? Ń nə́ ń cèrhè kàrmɔ̀ nándùl ǹdə lò mɔ̀bɔ́ ń zhe ŋwɔ̀nɔ́ ta. Ń nə́ ń pɛ nyí nə̀cílsi námməlwǎlsɛ myɛ nɛ, sə shɛ̀nɛ́ sə zwẽ ń nyí ni."
41001028	Yezu yil lé pú e du rə yí Gəlile tənà y gakó wẽ́ làlà.
41001029	Yezu zɛ̃̀ n shə́r dwã-gùlú jì y wẽ́, ńmyɛ̌ ǹdə́ Zhakɛ ǹdə́ Zhã vò Shəmɔ ǹdə́ Andərɛ sõ kɛ̀lɛ́ wa.
41001030	Sə Shəmɔ cə̃́-kɛ̃ mɔ́ yala y'à shɛ̃̀ ń pyě tɛ̃́. Yezu gə́ yúwə́, bə já zɔ̀m nə̀bwɛ̃̀ mɔ́ yò ǹdə́ mɔ.
41001031	N yí ń nyí ni, n zə ń jɛ̃̀ nɛ̀ n zhẽ̌ mo dɛ̃̌. Ń yala nɛ́ ká só, n zɛ̃̀ ń nə́ ń tɛnɛ bɛ.
41001032	Yi rí gə́ tú rə zù, cɛ y n'ê byíbyílí, lyì bí zə bə̀ nə̀bwànà bɛ́ gakó ǹdə́ byɛ̀bɛ́ nə̀cílsi námməlwǎlsɛ y'à zhe be mó gakó, bə mé bə̀ Yezu sõ.
41001033	Cɔ w lyì bí gakó y'à tú dwã yó bwə̀rə̀ y nyí ni.
41001034	Sə ń wárh bə̀ nə̀bwànà bɛ́ dwí gakó, n jì nə̀cílsí námməlwǎlsɛ́. Sə sə̀ gə́ y'à yě ń gə́ wɔ́ lò ná-dwí yil mó ce, ń yà ń tá ń yẽ̌ sə̀ zɔ̀m yé.
41001035	Yezu dùlí nəkɔkɔ́lɛ́ shãã shãã n zɛ̃̀ n du ǹdə́ cɛ y gwẽ̌ yə̀ wárh yé, n vò èpòlò wə̀, lò gə́ tɛ̀nɛ́ mə̀gã̌, ń nə́ ń ce Yi.
41001036	Shəmɔ ǹdə́ ń tó-dwã bɛ́ zɛ̃̀ bə̀ n'ê pyà mɔ̀.
41001037	Bə̀ gə́ tú bə nə mɔ, bə wɔ̀ mɔ̀: "Lyì bí gakó n'ê pyà mɔ́."
41001038	N zɛ̃̀ n wɔ̀ bɛ: "Bànà nə́ vò jàà dõ wə, cə-bwǎlsɛ́ sə̀ ŋwɛ́nɛ́ bwə́lbwə́l mó wẽ́, mùnì ga a bwə̀l yò-ècɔ̀nɔ̀ nyí rí gàà myɛ, bə̀ wɔ́ rə̀myɛ́ yil à túwə́."
41001039	N zhǐr n byɛ́lɛ́ Gəlile tənà y púlə́púlə́, ń mə́ ń bwə̀l yò-ècɔ̀nɔ̀ nyí rí bə̀ dwã-gùúlí jìsí wẽ́, sə ń yà ń nə́ ń jì nə̀cílsi námməlwǎlsɛ.
41001040	Dɛ̃ rə̀dù, nɔ cə́bal mə̀dù tú Yezu sono, n jòm ń nə̀dwə́nə́ yó, n wùlì ń yé né, n lwə̀l mò n wɔ̀: "Kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá."
41001041	Ń nɔ̀nɔ̀ zə Yezu, n cèlè ń jɛ̃̀ n dwə̀rh mò, n wɔ̀: "Kɔn wɔ́ à bùlə̀. Wárh ń jǐrh wárhgáá."
41001042	Rə̀myɛ́ yó cìcì, nɔ w zhɛ̀, n jǐrh wárhgáá.
41001043	Yezu zɛ̃̀ n gwirhi ń yé, n zɔ̀m ǹdə́ mɔ n wɔ̀:
41001044	"Zhəl, sə́ dɛ̃̀ ǹ cìnə̀. Bə̀ká shɛ̀nɛ́ ń wɔ̀ lò lò nè yé, sə́ vò ń byili ǹ cìn Yi jì y vwĩ̀-zwə́lnə mó ne, sə́ pə kɔn ǹ gə́ wárh ń jǐrh wárhgáá mɔ́ yilə, ǹdə Muyiisi gə́ kɛ̃ nyə́ né sɛ́bɛ́ rɛ́ wẽ́ n byili ní. Rə̀myɛ́ má yə̀ zhə̀n kɔna, rə̀ n'ê byili lyì bí gakó ne bə̀ ǹ wárh."
41001045	Sə bal mɔ́ gə́ zhǐr, ń bwə̀l yò w n ce dɛ̃̌ n byili. Rə̀myɛ́ ce Yezu yà ń kə́ ń wàr ń nə́ ń zwì cɔ w wa, ǹdə́ è gə də̀ shéé ń shèè yé. Ń yà ń ŋwɛ́nɛ́ gɔ sono, lò gə́ tɛ̀nɛ́ mə̀gã̌, sə lyì bí y'à n'ê shí jààsɛ́ gakó w bə̀ twí ń sono.
41002001	Dwã màngɛlɛ́ rə̀myɛ́ kwã nɛ́, Yezu ká n bə̀ Kapɛrnaɔm. Lyì bí lwar bə̀ ń ŋwɛ́nɛ́ kɛ̀lɛ́ wa,
41002002	bə zɛ̃̀ bə bə̀ nánzhəzhɔ̌ bə sú jì yə́, bə dàl bə̀ zhǐ pwẽ̀ nè. Bwə̌l y'à k'ê tɛ̀nɛ́ tútwí-ènyí rí ni yé. N zɛ̃̀ ń nə́ ń byili bi Yi zɔ̀mɛ̀ rɛ́.
41002003	Rə̀myɛ́ yó, lyì jàlà y'à zɔ bal mə̀dù ń wɔ́ gwànà bə̀ m'ê bàn ń sõ. Wɔ́ lyì bə̀na bə̀ y'à zhĩ mu.
41002004	Lyì-zhǎ bɛ́ ce bə̀ y'à wàr bə̀ la zə mɔ bə yí Yezu yé né yé. Bə zɛ̃̀ bə sǔr bɔ̀l lyarh rɛ́ wa, bə tó gàà bə só mo tɛ̃́ Yezu gə́ zhǐ mə̀gã̌ mɔ́ ǹdə́ ń pyònò w ga.
41002005	Yezu gə́ pwírí bə̀ zhí mu, n zɛ̃̀ n wɔ̀ gwànà y nɛ: "À byǐ, ǹ nɔ ǹ yə̀-bəlwàálɛ́ sǔbri."
41002006	Muyiisi nyə́ né byilnə bé byɛ̀bɛ́ bə̀ y'à jě gàà mɔ́ zɛ̃̀ bə̀ n'ê bùl bə̀ wẽ́ bə̀ zhe:
41002007	"Byè yil bal mɔ́ mɔ̀bɔ́ nə́ ń zɔ̀m èta, ń nə́ ń tùrh Yi. Lò wɔ̌ ń pɛ yə̀-bəlwàálɛ sǔbri, ǹdə́ è gə də̀ Yi dúdú?"
41002008	Yezu lwar bə̀ wun bùlə̀ né ń wẽ́, n zɛ̃̀ n wɔ̀ bɛ: "Byè yil á n'á bùl èta á wẽ́?
41002009	À gə wò gwànà y nɛ b'è nɔ è yə̀-bəlwàálɛ́ sǔbri, ráá à gə wò y b'è zɛ̃̀ e kwè è pyònò w e vò, wɔ́ tɛ̌ rə̀ wɔ́ nàná du?
41002010	Sə èlǎsɛ̃́ á m'ǎ lwar bə̀ Numbyíní Byǐ zhe ŋwɔ̀nɔ́ cɛ yó, ń wɔ̌ ń pɛ yə̀-bəlwàálɛ sǔbri." N zɛ̃̀ n zhízhílí n wɔ̀ gwànà y nɛ:
41002011	"À n'â wə̀l mó: zɛ̃̀ dɛ̃̌ ń kwè ǹ pyònò w ń vò jè."
41002012	Rə̀myɛ́ yi ní cìcì, bal mɔ́ shí tɛ̃́ n zɛ̃̀ n kwè ń pyònò w lyì bí gakó yírh wə, n zhǐr ń la jè. Kɔn jàr bə̀ gakó dɛ̃́dɛ̃́, bə zɛ̃̀ bə̀ n'ê cèrhé Yi bə̀ zhe: "Nə́ gwẽ̌ yə̀ rə̀myɛ́ èta mɔ́ dwí rí nɛ gaga yé."
41002013	Yezu ká n vò Gəlile mwə̃́ y yó. Lyì nánzhəzhɔ̌ y'à n'ê zhə̀l ń sono, n zɛ̃̀ ń nə́ ń cèrhè bè kàrmɔ̀.
41002014	N zhǐr gàà ń nə́ ń lyɛ̃, n nə Aləfɛ byǐ Levyi ń jě myə̌l-kwǎndɛ zõ jàà wà. N wɔ̀ mɔ̀: "Zɛ̃̀ ń tó ne." Levyi shí tɛ̃́ n zɛ̃̀ n tó mo.
41002015	Rə̀myɛ́ kwã nɛ́, Yezu zɛ̃̀ ń jě Levyi sõ ń nə́ ń jí kùjú. Myə̌l-kwǎndɛ́ zwennə nánzhəzhɔ̌ ǹdə́ lyì byɛ̀bɛ́ bə̀ n'ê wɛ̀rhɛ́ yààyàà bə̀ t'â zwẽ Yi nyə́ né y'à tú bə tó ńmyɛ̌ ǹdə́ ń kwã-lyì bí ni bə̀ n'ê jí. Bə̀ y'à já dɛ̃́dɛ̃́ bə̀ n'ê tó mo.
41002016	Farɛzhɛ̃ɛ̃bá byɛ̀bɛ́ bə̀ wɔ́ Muyiisi nyə́ né byilnə bé mó gə́ pwírí Yezu tó myə̌l-kwǎndɛ́ zwennə bé ǹdə́ lyì byɛ̀bɛ́ bə̀ t'â zwẽ Yi nyə́ né mó ne ń nə́ ń jí kùjú, bə bwə̀rh ń kwã-lyì bí bə wɔ̀: "Byè yil á yó-cə́bal mɔ́ tó myə̌l-kwǎndɛ́ zwennə bé ǹdə́ byɛ̀bɛ́ bə̀ t'â zwẽ Yi nyə́ né mó ne ń nə́ ń jí?"
41002017	Yezu gə́ nyɛ̀ɛ̀ rə̀myɛ́, n wɔ̀ bɛ: "Lyì byɛ̀bɛ́ bə̀ zhe bəsàzùlí bə lyìtwə́r tum zhe yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum. È də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ à tú byõ̌."
41002018	Dɛ̃ rə̀dù, Zhã kwã-lyì bí ǹdə́ Farɛzhɛ̃ɛ̃bá y'à lyẽ bə̀ nyí. Lyì zɛ̃̀ bə bà, bə bwə̀rh Yezu bə wɔ̀: "Byè yil Zhã kwã-lyì bí ǹdə́ Farɛzhɛ̃ɛ̃bá kwã-lyì bí n'ê lyẽ bə̀ nyí, ǹmyɛ́ kwã-lyì bí zɛ̃̀ bə̀ t'â lyẽ bə̀ nyí?"
41002019	Yezu wɔ̀ bɛ: "Á n'á bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì, bə̀ wɔ̌ bə̀ má yí gàà bə lyẽ bə̀ nyí, kɛ̃ mɔ́ byal mɔ́ jà ń gwẽ̌ ŋwɛ́nɛ́ ǹdə́ bɛ? À t'â bùl yé. Kɛ̃ mɔ́ byal mɔ́ gə gwẽ̌ ŋwɛ́nɛ́ ǹdə́ bɛ, bə̀ wàr bə̀ má lyẽ bə̀ nyí yé.
41002020	Sə dɛ̃ ŋwɛ́nɛ́ rə̀ bànà, bə̀ má vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ má zɛ̃̀ bə lyẽ bə̀ nyí.
41002021	"Bə̀ t'â kwè kàmə̀-jɛ̃̀ nándwə̃̀ bə̀ m'ê pwí gàn-dṍ yé. Bə̀ gə zə y bə pú wə, kàmə̀-jɛ̃̀ y nándwə̃̀ y má vwɛ̃ gàn-dṍ w e kwɛrhɛ e kǎr w dwini shãã ga.
41002022	"Bə̀ t'â kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò má púrh nə̀-bɔ̀lsɛ́, ò cìcì mú ló tɛ̃́, nə̀-bɔ̀lsɛ́ myɛ j'à cɔ̀. Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̌ sə bə ce w né."
41002023	Shìrhə́ dɛ̃ rə̀dù yùwə̀, Yezu ǹdə́ ń kwã-lyì bí y'à tó kálsɛ wẽ́ bə̀ n'ê lyɛ̃. E j'à y'à wɔ́ fɔ̀ yi. Ń kwã-lyì bí zɛ̃̀ bə ji kùr bə̀ n'ê kɛ́ jíjí rí sɔ́má y nyí ni mú.
41002024	Farɛzhɛ̃ɛ̃bá zɛ̃̀ bə wɔ̀ Yezu ni: "Nyìwé, wɔ́ byè yil ǹ kwã-lyì bí n'ê wɛ̀rhɛ́ kɔn dɛ̀bɛ́ lò bə sɔ́má zhe sə n wɛ̀rhɛ́ shìrhə́ dɛ̃ yùwə̀?"
41002025	Yezu wɔ̀ bɛ: "Á gwẽ̌ yə̀ kɔn dɛ́ tɛ̀bɛ́ Dəvyidi wɛ̀rhɛ́ nɔrh mɔ́ gə́ y'à tú è zhe ńmyɛ̌ ǹdə́ ń tó-dwã bɛ́, e jà kaka y'à tɛ̀nɛ́ bə̀ la jú mú kàrmə̀ gaga nà?
41002026	Ń zù Yi jù wə̀, n kwè búrú w bə̀ y'à pɔ Yi ni mú n dɔ̃̀. E jà wɔ́ vwĩ̀-zwə́lnə bé dúdú bə̀ y'à zhe sɔ́má bə̀ wɔ̌ bə̀ dɔ̀m wà. Wɔ́ Abyataarɛ ń yà ń wɔ́ vwĩ̀-zwə́lnə bé yé né cìnə́ bé gakó náncɛ rə̀myɛ́ yi ní. Dəvyidi kwè búrú w n dɔ̃̀, n dàl n pə ń tó-dwã bɛ́ myɛ nɛ bə dɔ̃̀."
41002027	Yezu zɛ̃̀ n súlí n wɔ̀ bɛ: "Yi wɛ̀rhɛ́ shìrhə́ dɛ̃ rɛ́ numbyíní yilə, sə rə̀ yə̀ numbyíní wɛ̀rhɛ́ shìrhə́ dɛ̃ rɛ́ yil yé.
41002028	Èta, Numbyíní Byǐ cǐ shìrhə́ dɛ̃ rɛ́ myɛ."
41003001	Rə̀myɛ́ kwã nɛ́, Yezu ká n vò dwã-gùlú jì y wẽ́. Bal mə̀dù yà ń ŋwɛ́nɛ́ gàà ń jɛ̃̀ y'à cùwə̀.
41003002	Sə byɛ̀bɛ́ bə̀ y'à ŋwɛ́nɛ́ gàà mɔ́ y'à n'ê yǎl bə cĩ́ yò Yezu yó wə. Bə zɛ̃̀ bə̀ n'ê myɛ̀lɛ́ mɔ, bə̀ la nyǐ ǹdə́ ń gə mà n wárh bal mɔ́ shìrhə́ dɛ̃ rɛ́ yùwə̀.
41003003	Yezu wɔ̀ bal mɔ́ ń jɛ̃̀ y cù mú ni: "Zɛ̃̀ ń zhì dɛ̃̌ lyì bí gakó yé né."
41003004	Yezu zɛ̃̀ n bwə̀rh lyì bí n wɔ̀: "Shìrhə́ dɛ̃ rɛ́ yùwə̀, lò zhe sɔ́má ń wɛ̀rhɛ́ cɛ̀nɛ̀ ráá lwɛlɛ? Ń wɔ̌ n vwǎrh numbyíní myə̌l, ráá n jər è myə̌l?" Sə bə̀ yə̀ lyár bə̀ kaka yé.
41003005	N zɛ̃̀ n nyǐ bə̀ gakó. Ń lyim zɛ̃̀, ń wu zhìlì dɛ̃́dɛ̃́, bə̀ wu-kùùlí yilə. N zɛ̃̀ n wɔ̀ bal mɔ́ nɛ: "Cèlè ǹ jɛ̃̀ yá." N cèlè yə̀, e já ká b'è jàà y wa.
41003006	Farɛzhɛ̃ɛ̃bá zɛ̃̀ bə du pwẽ̀ nè, làlà ǹdə́ bə̀ zhə̀l bə nə Erɔɔdɛ lyì bí, bə la pyà bə̀ gə́ má tó né bə zə Yezu bə gu.
41003007	Yezu ǹdə́ ń kwã-lyì bí zhǐr bə vò Gəlile mwə̃́ y yó, sə lyì nánjə̀jóló y'à shí Gəlile ǹdə́ Zhide
41003008	ǹdə́ Zhərəzalɛm ǹdə́ Yidume, ǹdə́ cɛmɛ nɛ́ nyɛ̀bɛ́ nə̀ ŋwɛ́nɛ́ Zhɔrdɛ̃ bwǐ y èpákɛ̀ mɔ́, ǹdə́ nyɛ̀bɛ́ nə̀ ŋwɛ́nɛ́ Tiiri ǹdə́ Sədɔ̃ sarh nɛ mɔ́ wẽ́, bə du bə tó mo. Bə̀myɛ́ gakó y'à nyɛ̀ɛ̀ tɛ̀bɛ́ ń nə́ ń wɛ̀rhɛ́ mɔ́ yò. Wɔ́ rə̀myɛ́ è ce, bə zɛ̃̀ bə bə̀ ń sono.
41003009	N wɔ̀ ń kwã-lyì bí ni bə̀ bə̀ tɛnɛ bǔ-bwəl rə̀dù bə pɔ̃, mùnì ga lyì bí bə̀ká pyɛ́nɛ́ mɔ yé.
41003010	Ń gə́ yà ń nə́ ń wárh lyì nánzhəzhɔ̌ mɔ́ ce, lyì bí byɛ̀bɛ́ gakó bə̀ y'à wɔ́ nə̀bwànà mɔ́ y'à n'ê jɛ̀nɛ̀ dwã, mùnì ga bə ŋwɛ̀nɛ́ bə dwə̀rh mò.
41003011	Nə̀cílsí námməlwǎlsɛ́ gə́ nɔ mɔ, sə tu ń yé né sə̀ n'ê wǔrh sə̀ zhe: "Ǹ wɔ́ Yi Byǐ."
41003012	Sə Yezu yà ń nə́ ń ji si búlə́, ń nə́ ń pɛ sɛ nyí bə̀ sə̀ bə̀ká ce bə lwar ń gə́ wɔ́ nɛ́ yé.
41003013	Yezu zɛ̃̀ n jì pyɔ̀ òdù yó, n byẽ̀ lyì bí byɛ̀bɛ́ ń nə́ ń yǎl mɔ́ bə bə̀ ń yala nɛ.
41003014	N zɛ̃̀ n cír lyì shí ǹdə́ bə̀lyè bə̀ wẽ́ n ce bə jǐrh ń tùntúmə́. Ń cír be mùnì ga bə yə̀ nɛ́ ǹdə́ mɔ, sə n twĩ̀ bì bə bwə̀l yò-ècɔ̀nɔ̀ nyí rí,
41003015	n pə bɛ ŋwɔ̀nɔ́ mùnì bə jì nə̀cílsi námməlwǎlsɛ.
41003016	Nyǐnə byɛ̀bɛ́ shí ǹdə́ bə̀lyè y ń cír mó yilə né: Shəmɔ mɔ́ mɔ̀bɔ́ Yezu co ń yil bə̀ Pyɛɛrɛ mɔ́,
41003017	ǹdə́ Zebede byǎ bɛ́ Zhakɛ ǹdə́ Zhã (Yezu co bə̀ yə-lyə́rse bə̀ Bwanɛrzhɛ; rə̀myɛ́ n'ê yǎl e byili bə̀ bə̀ nyɛ̌ ǹdə dwà-gùlú ta),
41003018	e súlí Andərɛ ǹdə́ Shilipu, ǹdə́ Bətələmyi, ǹdə́ Məco, ǹdə́ Tɔma, ǹdə́ Aləfɛ byǐ Zhakɛ, ǹdə́ Tadɛ, ǹdə́ yə̀wǎl cìnə́ bé gùlú w lò mə̀dù ń yíl Shəmɔ,
41003019	e súlí Zhidə Esəkarəyɔtɛ, mɔ̀bɔ́ ń myìnì Yezu n pə bə zə mɔ́.
41003020	Rə̀myɛ́ kwã nɛ́, Yezu zɛ̃̀ n vò kɛ̀lɛ́ wa. Lyì nánzhəzhɔ̌ ké bə̀ dwã yó. Rə̀myɛ́ ce ńmyɛ̌ ǹdə́ ń kwã-lyì bí k'ê bə yé zhe sə bə jí kùjú myɛ cìcì yé.
41003021	Ń dwí lyì bí gə́ nyɛ̀ɛ̀ rə̀myɛ́, bə wɔ̀: "Dɛ̀ga ń yó w n'ô yǎl o zhǐr." Bə zɛ̃̀ bə bà, bə̀ la zə mɔ bə mé vò kwã nɛ́.
41003022	Muyiisi nyə́ né byilnə bé bə̀ y'à shí Zhərəzalɛm bə bə̀ cɔ w wẽ́ gàà mɔ́ y'à n'ê wə̀l bə̀ wɔ́ nə̀cílsí námməlwǎlsɛ́ pyɔ̌ Bəzəbul ń zhe mo. Jàlà myɛ y'à n'ê wə̀l bə̀ wɔ́ nə̀cílsí pyɔ̌ mɔ́ jàn ń mə́ ń nə́ ń jì sì.
41003023	N zɛ̃̀ n byẽ̀ bè, n ji səswalá n pə bɛ n wɔ̀: "Shətana má wɛ̀rhɛ́ etər e jì Shətana?
41003024	Tənà èdù lyì gə pɔr dwã nɛ bə̀ n'ê bwí dwã, tənà y èmyɛ́ t'â la zhǔ e yə̀ tənà yé.
41003025	Èta myɛ, kɛ̀lɛ́ èdù lyì gə pɔr dwã nɛ, bə̀ n'ê bwí dwã, kɛ̀lɛ́ y èmyɛ́ t'â la zhǔ e yə̀ kɛ̀lɛ́ yé.
41003026	Shətana gə zɛ̃̀ e k'â n'ê bwí ǹdə́ è cìcì, èmyɛ́ yò zhìlì; è pyɛ̀lɛ̀ rɛ́ t'â la zhǔ yé.
41003027	"Lò wàr ǹ m'ǎ zù nə̀jàl-bal sõ kɛ̀lɛ́ wa, ń pwà ń jɛ̃̀-kɔn dɛ́, ǹdə́ ǹ yə̀ jɛ̀rɛ̀ ń lyẽ mo n cĩ́ tɛ̃́ yé. Sə ǹ gə lyẽ mo, ǹ wɔ̌ ǹ m'ǎ pwà ń jɛ̃̀-kɔn dɛ́ gakó."
41003028	Yezu kə́ n súlí n wɔ̀: "Zhə̀nà, à n'â wə̀l ába: lyì bí wɔ̌ bə̀ má nə bə̀ dwə́ə́ré ǹdə́ bə̀ tùùrhí tɛ̀bɛ́ gakó bə̀ n'ê tùrh Yi mú sǔbri.
41003029	Sə lò mɔ̀bɔ́ ǹ tùrh Eshirhə náàcɛ̀nɛ́, ǹ wɛ̀rhɛ́ yə̀-bəlɔ̀lɔ́ kɔ̀bɔ́ ò bə sǔbri zhe gaga, sə yə̀-bəlɔ̀lɔ́ w òmyɛ́ bá mɛ̃ ǹ yó w dɛ̃ gakó."
41003030	Wɔ́ bə̀ gə́ wò bə̀ wɔ́ nə̀cílí námməlwɛ̀lɛ́ è zhe mo mó è ce n zɔ̀m èta.
41003031	Yezu da-byǎ bɛ́ ǹdə́ ń ná zɛ̃̀ bə bà. Bə zhì pwẽ̀ nè, bə twĩ̀ lò bə̀ ń byẽ̌ mo n pə bɛ.
41003032	N yí ǹdə́ lyì-zhǎ bɛ́ jě bə kə́kɛ́lɛ́ mɔ, n wɔ̀ mɔ̀: "Nyǐ ǹ ná ǹdə́ ǹ da-byǎ bɛ́ zhǐ pwẽ̀ nè bə̀ n'ê yǎl mɔ́."
41003033	Yezu zɛ̃̀ n wɔ̀ bɛ: "Mɔ̌ ń wɔ́ à ná mɔ́? Byɛ̌ bə̀ wɔ́ à da-byǎ bɛ́?"
41003034	N zɛ̃̀ n pyìrhí n byili lyì bí byɛ̀bɛ́ bə̀ jě bə kə́kɛ́lɛ́ mɔ mɔ́ n wɔ̀: "Nyǐ à ná mɔ́ ǹdə́ à da-byǎ bɛ́.
41003035	Lwarna bə̀ lò mɔ̀bɔ́ gakó ǹ nə́ ǹ wɛ̀rhɛ́ Yi pùbùlə̀, wɔ́ ǹmyɛ́ ǹ wɔ́ à da-byǐ, ǹ wɔ́ à nəkɔ́, ǹ wɔ́ à ná."
41004001	Rə̀myɛ́ kwã nɛ́, Yezu kə́ n ji kùr ń nə́ ń cèrhè kàrmɔ̀ lyì bí ni mwə̃́ y yó. Lyì nánzhəzhɔ̌ zɛ̃̀ bə bə̀ ń sono, sə bə̀ gə́ y'à já dɛ̃́dɛ̃́ mɔ́ ce, n zɛ̃̀ n zù bǔ-bwəl rə̀dù wə̀, rə̀ y'à ŋwɛ́nɛ́ mwə̃́ y wẽ́, n jòm tɛ̃́. Lyì-zhǎ bɛ́ gakó zɛ̃̀ bə̀ zhǐ bù-cǔ w yó.
41004002	N zɛ̃̀ n zə səswalsɛ ń mə́ ń cèrhè bè wẽ̀ nánzhəzhɔ̌, ń zhe:
41004003	"Cilinə: bal mə̀dù ń ya n du ń la ń twã́ dú.
41004004	Ń gə́ yú ń nə́ ń dwì, jíjí byǎ bɛ́ jàlà ló tɛ̃́ sɔ́má y nyí ni. Kúmsi bə̀ sə jí rə̀ gakó.
41004005	Bə̀ jàlà ló pàtá yó, shó y'à bə já gàà dɛ̃́dɛ̃́ yé. Bə lyĩ làlà, shó w gə́ y'à bə já mɔ́ yilə.
41004006	Sə nə̀nyɔ́nɔ́ w gə́ byìl o mà rɛ̀, rə ká cì, rə̀ nèsé gə́ y'à bə já mɔ́ yilə.
41004007	Bə̀ jàlà ló sɔr jàà wà. Rə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ jíjí rí, rə̀ yə̀ byǎ ce yé.
41004008	Bə̀ jàlà ló cɛ kɛ̀bɛ́ è càn wẽ́, bə lyĩ, rə byì rə ce byǎ nánzhəzhɔ̌. Jíjí ywẽ́ jàlà ce byǎ shə́-ètɔ̀ shə́-ètɔ̀, jàlà ce shí-shə̀ldù shí-shə̀ldù, jàlà ce zɔ̌m zɔ̌m."
41004009	Yezu zɛ̃̀ n súlí n wɔ̀: "Lò ǹ la cilu, sə́ cili."
41004010	Ń gə́ tú n kɔl n yẽ̌ lyì-zhǎ bɛ́ nɛ n vò ń zhǐ kwã nɛ́ ń dúdú, lyì bí byɛ̀bɛ́ bə̀ y'à zhǐ bə kə́kɛ́lɛ́ mɔ mɔ́, e súlí ń kwã-lyì bí shí ǹdə́ bə̀lyè y zɛ̃̀ bə bwə̀rh mò səswalá y kùrə̀.
41004011	N zɛ̃̀ n wɔ̀ bɛ: "Yi ce ámyɛ̌ yě rə̀ pyɛ̀lɛ̀ rɛ́ ywẽ̀ né nə̀ shèè mó kùrə̀. Sə è gə wɔ́ lyì bí dwã bɛ́ yilə, à n'â byili bə̀myɛ́ nɛ ǹdə́ səswalsɛ,
41004012	mùnì ga, 'Bə̀ gə n'ê nyǐ myɛ, sə bə̀ bə̀ká nə yé; bə̀ gə n'ê cili myɛ, sə bə̀ bə̀ká nyɛ̀ɛ̀ nə̀ kùrə̀, bə pyìrhí bə̀ wun bə ká b'à sõ mùnì Yi pə bɛ sǔbri yé.' "
41004013	N zɛ̃̀ n zhízhílí n bwə̀rh bè n wɔ̀: "Á yə̀l səswalá y kɛ̀bɛ́ kùrə̀? Etər á nə b'ǎ tó né á lwar sə̀ dwã bɛ́ kùrə̀?
41004014	Twã́-dùrnə̀ mó wɔ́ Yi zɔ̀mɛ̀ rɛ́ ń nə́ ń dwì.
41004015	Lyì jàlà n'ê cili Yi zɔ̀mɛ̀ rɛ́, sə Shətana n'ê twí làlà e vùr zɔ̀mɛ̀ rɛ́ bə̀ y'à zwẽ bə cĩ́ bə̀ wẽ́ mó. Bə̀myɛ́ mɔ́ nyɛ̌ ǹdə sɔ́má nyí rí ta.
41004016	"Jàlà n'ê cili Yi zɔ̀mɛ̀ rɛ́, bə pú e zwẽ de làlà ǹdə́ wu-nyɔ̃̀. Sə rə̀myɛ́ kwã nɛ́, bə̀ t'â pyɛ́nɛ́ bə̀ yẽ̌ de rə̀ jòm bə̀ wẽ́ rə̀ pɛ nə̀rh yé. Bə̀ n'ê zwẽ nyí kùr yó, sə zwini ráá nɔ̀nɔ̀ gə tú Yi zɔ̀mɛ̀ rɛ́ yilə, bə̀ n'ê gɛ bə̀ wun làlà. Bə̀myɛ́ mɔ́ nyɛ̌ ǹdə pàtá y yó mó ta.
41004018	"Jàlà n'ê cili Yi zɔ̀mɛ̀ rɛ́. Sə rə̀myɛ́ kwã nɛ́, lũ w kɔ̀bɔ́ twə́lə́ né, ǹdə́ ò nə̀cɛ̀ndɛ́ shil, ǹdə́ shilə dwã nánzhəzhɔ̌ n'ê twí nə̀ zwì bə̀ wẽ́, nə pyɛ́nɛ́ Yi zɔ̀mɛ̀ rɛ́, rə̀ t'â ce byǎ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
41004020	"Jàlà n'ê cili Yi zɔ̀mɛ̀ rɛ́, bə zwẽ de bə cĩ́ bə̀ wẽ́, bə zɛ̃̀ bə ce byǎ. Bə̀ jàlà ce byǎ shə́-ètɔ̀ shə́-ètɔ̀, jàlà ce shí-shə̀ldù shí-shə̀ldù, jàlà ce zɔ̌m zɔ̌m. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta."
41004021	Yezu zɛ̃̀ n kə́ n wɔ̀ ń kwã-lyì bí ni: "Bə̀ yá kwè pàntɛ́mɛ́ bə pú nə̀bwɛ́nɛ́ kùr wə̀, ráá bə cĩ́ pal kùr wə̀? È də̀ pàntɛ́mɛ́ jàà w bə̀ yá cĩ́ y ní?
41004022	Zhə̀nà, kaka tɛ̀nɛ́ rə̀ shèè, rə̀ t'â la pwẽ̀ nè du yé. Kaka myɛ tɛ̀nɛ́ bə̀ yə̀l, bə̀ t'â la rə lwar pamparɛ̃ɛ̃ yé.
41004023	Lò ǹ la cilu, sə́ cili."
41004024	N kə́ n wɔ̀ bɛ: "Tɛ̀bɛ́ á n'á cili mú, cilinə re cɛ̀nɛ̀. Zwã̌ y kɛ̀bɛ́ á n'á ce è wẽ́ á pɛ á dwã bɛ́ nɛ mɔ́, wɔ́ èmyɛ́ cìcì wẽ́ Yi má ce né rə pə ámyɛ nɛ, sə rə̀ má súlí kɔn nɛ́ rə pə ába.
41004025	Zhə̀nà, mɔ̀bɔ́ ǹ zhe, bə̀ má pɔ̃́ ń mə́ súlí. Mɔ̀bɔ́ ǹ bə zhe, bə̀ má zwẽ tɛ̀bɛ́ námpɔ́lɛ́ y ǹ zhe mó myɛ cìcì."
41004026	Yezu kə́ n ji səswalá n wɔ̀: "À má byili ába kɔn dɛ̀bɛ́ rə̀ n'ê myɛrhɛ Yi pyɛ̀lɛ̀ rɛ́. Lò gə dù jíjí dwí ǹ cɛ wa,
41004027	ń zɛ̃̀ ń vò ǹ yá dɛ̀ɛ̀, ń dùlí ń zɛ̃̀, cəcɛ̃ ǹdə́ nə̀nyɔ́nɔ́ ga. Jíjí rí n'ê lyĩ rə̀ zɛ̃̀ ǹdə́ ǹ yə̀l kɔn gə́ n'ê tó né yé.
41004028	Jíjí rí n'ê lyĩ rə̀ cìcì nì, rə jɛ̀rɛ̀ rə tò rə ce cã̌; rə̀myɛ́ kwã nɛ́, wɔ́ pǔrh; rə zɛ̃̀ rə ce byǎ.
41004029	Sə rə̀ gə byìl rə̀ zhɛ̀, bə̀ n'ê jə̀r rè, bə̀ wɔ́ jòró yi rə̀ yúwə́."
41004030	Yezu kə́ n wɔ̀ bɛ: "Bə̀kɔ́n nə́ m'ǎ m'é myɛrhɛ Yi pyɛ̀lɛ̀ rɛ́, ráá səswalá kɛ̌ nə́ m'ǎ m'é byili rə̀ gə́ wɔ́ nɛ́?
41004031	Rə̀ nyɛ̌ dwã ǹdə cǒ byǐ námpɔ́lɛ́ ta, è nyɛ̌ námpɔ́lɛ́ du lũ w báárɛ́ dɔma bɛ́ byǎ bɛ́ gakó.
41004032	Sə bə̀ gə dù yə̀, è n'ê lyĩ, e byì nánfɔ̀lɔ̀ du báárɛ́ wẽ̀ dé gakó, e tò jɛ̀rh nánfwààlɛ̀. Kúmsi n'ê twí sə̀ cĩ́ sə̀ jàlá è ywə́l mó wə."
41004033	Èta, Yezu yà ń nə́ ń tó səswalsɛ nánzhəzhɔ̌ dɛnnɛ ń byili bi Yi zɔ̀mɛ̀ rɛ́ ǹdə bə̀ gə́ y'à wɔ̌ bə̀ má nyɛ̀ɛ̀ rə̀ kùr né.
41004034	Ń yà ń tá ń zɔ̀m ǹdə́ bɛ ǹdə́ è gə də̀ ǹdə́ səswalsɛ yé. Sə è gə wɔ́ ńmyɛ̌ ǹdə́ ń kwã-lyì bí dúdú, ń yà ń nə́ ń byili bi sə̀ gakó kùrə̀.
41004035	Rə̀myɛ́ yù w cìcì, də̀dɛ̀nɛ́ y gə́ tú e yí, Yezu wɔ̀ ń kwã-lyì bí ni: "Bànà nə́ byɛrhɛ nə́ vò mwə̃́ y èpákɛ̀."
41004036	Bə ce lyì-zhǎ bɛ́ zhǐr bə̀ la jè. Yezu kwã-lyì bí zɛ̃̀ bə kwè mò ǹdə́ bǔ-bwəl lé tɛ̀bɛ́ ń yà ń ŋwɛ́nɛ́ rə̀ wẽ́ mó. Bǔ-bwələ dwã myɛ y'à pú ń kùrə̀.
41004037	Zho nánfɔ̀lɔ̀ zɛ̃̀ ò n'ô ce, nɛ̃̌ mɔ́ zɛ̃̀ mə̀ n'ê zwì bǔ-bwəl lé ń yà ń ŋwɛ́nɛ́ rə̀ wẽ́ mó wə, rə̀ n'ê yǎl rə sú.
41004038	Yezu yà ń pyě bǔ-bwəl lé kwã y wa, n zə yó-kɔ̃́ɔ̃́ n kwɛ̃́ ń yó, ń dɛ̌. Ń kwã-lyì bí zɛ̃̀ bə zhàrh mɔ̀, bə wɔ̀: "Yó-cə́bal, ǹ tá ǹ gá nə́ gə́ la cú mú ni?"
41004039	N shí jan dɛ́ wẽ́ ń zɛ̃̀, n bya zho wə́, n wɔ̀ mwə̃́ y nɛ̃̌ mɔ́ nɛ: "Shĩ̌ ǹ nyí. Yẽ̌ ǹ sɔ̀ w nɛ." Zho w já zhízhílí o kwĩ. Nɛ̃̌ mɔ́ myɛ zhì shɛ́shɛ́.
41004040	N zɛ̃̀ n wɔ̀ ń kwã-lyì bí ni: "Byè yil á n'á dùr ywẽ? Á gwẽ̌ yə̀ nɛ zhí nà?"
41004041	Ywẽ nánfɔ̀lɔ̀ zɛ̃̀ rə̀ zhe be. Bə zɛ̃̀ bə̀ n'ê wə̀l dwã nɛ: "Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ m'ê shɛ̀nɛ́ ń nyí ni?"
41005001	Yezu ǹdə́ ń kwã-lyì bí yú mwə̃́ y èpákɛ̀ Zhɛrasa lyì bí tənà y wa.
41005002	N shí bǔ-bwəl lé wẽ́ n du. Lò mə̀dù nə̀cílí námməlwɛ̀lɛ́ y'à zhe já n shí lú-bɔ̀là w n du n bə̀ n jəl mo.
41005003	Ń yà ń nə́ ń zwɛ̃̀ lú-bɔ̀là bɛ́ wa. Lò lò yà ń wàr mɔ̀ ń nə́ ń lyẽ ǹdə́ nyáná myɛ cìcì yé.
41005004	Twər nánzhəzhɔ̌ bə̀ y'à lyẽ ń nèsé ǹdə́ cə̌bsɛ, bə lyẽ ń jɛ̀sɛ́ ǹdə́ nyáná, n sə́ cə̌bsɛ́ ǹdə́ nyáná nɛ́ ga. Lò yà ń tɛ̀nɛ́ ń zhe jàn ń mà n ŋwɛ̀nɛ́ n zə mɔ yé.
41005005	Twéé gakó, cəcɛ̃ ǹdə́ nə̀nyɔ́nɔ́ ga, ń yà ń ŋwɛ́nɛ́ lú-bɔ̀là bɛ́ wa, ǹdə́ pyààrɛ́ wa, ń nə́ ń wùrhə́, ń nə́ ń zə nə́kuulí ń cɛ̀mɛ̀ ń cìnə̀.
41005006	Ń gə́ nɔ Yezu ǹdə́ ń gwẽ̌ ŋwɛ́nɛ́ pyépyé, n dùr n jòm ń nə̀dwə́nə́ yó n wùlì ń yé né,
41005007	n wǔrh dɛ̃̌ dɛ̃̌ n wɔ̀: "Yezu, Dɛ̃̌ cə́bal Byǐ, etər ǹ nə́ ǹ yǎl ń wɛ̀rhɛ́ nɛ nɛ́? À n'â lwə̀l mó Yi yil lé yilə, ǹ bə̀ká nwɛ̀nɛ̀ nɛ̀ yé."
41005008	Yezu yà ń nə́ ń wə̀l nə̀cílí y ni b'è du bal mɔ́ wẽ́. Wɔ́ rə̀myɛ́ è ce bal mɔ́ wɔ̀ èta.
41005009	N zɛ̃̀ n bwə̀rh mò n wɔ̀: "Ǹ yíl byè?" Bal mɔ́ wɔ̀ mɔ̀: "À yíl 'Nánjə̀jóló', nə́ gə́ já mɔ́ yilə."
41005010	Sə ń yà ń nə́ ń lwə̀l Yezu ni bə̀ ń bə̀ká n jì nə̀cílsí sə du bə̀ tənà y wẽ́ yé.
41005011	Kùkúr nánzhəzhɔ̌ y'à zhǐ pyɔ̀ òdù nə̀bán nɛ gàà, rə̀ n'ê dɔ̀m gɔ.
41005012	Nə̀cílsí zɛ̃̀ sə lwə̀l Yezu ni sə wɔ̀: "Yẽ̌ nə́ vò é zù kùkúúrí tɛ̀bɛ́ èta mɔ́ wẽ́."
41005013	N zɛ̃̀ n pə sɛ sɔ́má. Sə du sə zù kùkúúrí wẽ́. Rə̀ gakó já dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì. Rə̀ gakó y'à yú mɔ̀ɔ̀rhɛ̀ rə̀lyè.
41005014	Lyì bí byɛ̀bɛ́ bə̀ y'à n'ê yìlì kùkúúrí ni mú dùr bə vò e byili cɔ w wa, ǹdə́ cə-byǐsí sə̀ ŋwɛ́nɛ́ cɔ w vɔ̃̀ nɛ̀ mɔ́ wẽ́. Lyì bí zɛ̃̀ bə̀ la vò bə nyǐ kɔn dɛ́ tɛ̀bɛ́ rə̀ wɛ̀rhɛ́ mɔ́.
41005015	Bə yí Yezu sono, bə pwírí mɔ̀bɔ́ nə̀cílsí námməlwǎlsɛ́ y'à zhe mó ń surhə né ká bə̀ dwã yó, n zù gàndɛ̀ ń jě tɛ̃́. Ywẽ zə bɛ.
41005016	Byɛ̀bɛ́ bə̀ y'à ŋwɛ́nɛ́ gàà bə̀ nɔ yò w ǹdə́ bə̀ yírhə́ mó, cĩ́ bi kɔn gə́ tó né ǹdə́ mɔ̀bɔ́ nə̀cílsí y'à zhe mó, ǹdə́ kɔn gə́ tó né ǹdə́ kùkúúrí mú myɛ.
41005017	Bə zɛ̃̀ bə lwə̀l Yezu ni bə̀ ń du bə̀ cɔ w wa.
41005018	Yezu gə́ tú ń nə́ ń zwì bǔ-bwəl lé wə, bal mɔ́ mɔ̀bɔ́ nə̀cílsí y'à zhe mó zɛ̃̀ ń nə́ ń lwə̀l mò bə̀ ń mà n tó mo n vò,
41005019	sə Yezu yə̀ shɛ̀nɛ́ yé. Ń wò mò: "Ká vò jè, ń byili kɔn dɛ̀bɛ́ gakó Cinu dùr ǹ nɔ̀nɔ̀ n wɛ̀rhɛ́ ǹ yil mó ǹ dwí lyì bí ni."
41005020	Bal mɔ́ zhǐr n vò Cɛmɛ-shí tənà y wa, n bwə̀l n byili kɔn dɛ̀bɛ́ gakó Yezu wɛ̀rhɛ́ ń yil mó. Kɔn jàr lyì bí gakó dɛ̃́dɛ̃́.
41005021	Yezu zɛ̃̀ n zù bǔ-bwəl lé wə, n byɛrhɛ n ká n vò mwə̃́ y èpákɛ̀, ń zhǐ mwə̃́ y bù-cǔ w yó. Lyì nánzhəzhɔ̌ zɛ̃̀ bə bə̀ ń sono.
41005022	Dwã-gùlú jì yó-cə́bal mə̀dù myɛ zɛ̃̀ n bà, ń yíl Zhəyiiri. Ń gə́ nɔ Yezu, n tu ń nə̀dwə́nə́ yó, n wùlì ń yé né,
41005023	n lwə̀l mò ǹdə́ ń wu gakó n wɔ̀: "À bə̀kɔ́ bə jàn zhe, ń nə́ ń yǎl n cì. Bə̌ zə ǹ jɛ̃̀ ń dwə̀rh mò, mùnì ga n wárh n nə ń cìnə̀."
41005024	Yezu zhǐr n tó mo ń la. Sə lyì nánjə̀jóló y'à tó, bə̀ y'à n'ê pyɛ́nɛ́ mɔ.
41005025	Sə́ nyǐ kɛ̃ mə̀dù yà ń ŋwɛ́nɛ́ gàà, ń yà ń tu yó, o wɛ̀rhɛ́ byinə shí ǹdə́ nə̀lyè ǹdə́ ò n'ô lyɛ̀ɛ̀ mɔ̀.
41005026	Ń yà ń nwɛ̀nɛ̀ dɛ̃́dɛ̃́ lyìtwə́rə́ nánzhəzhɔ̌ jɔ̃̀ wà, n zhìlì ń jɛ̃̀-kɔn dɛ́ gakó n mə n shili ń cìnə̀, sə ń yə̀ wárh yé. Címí y gaga mɔ́ já kwɛrhɛ è n'ê nyáásɛ.
41005027	Ń gə́ nyɛ̀ɛ̀ bə̀ n'ê zɔ̀m Yezu yò, n zɛ̃̀ n bə̀ n tó kwã nɛ́ n zù lyì-zhǎ bɛ́ wẽ́, n jɛ̃̀ɛ̃̀ jɛ̃̀ɛ̃̀ lyì bí n yí n tó Yezu kwã nɛ́ n dwə̀rh ń kàmə̀-zwǐ y ni,
41005028	bə̀ ń yà ń nə́ ń tɛ́rɛ́ ń wẽ́ ń zhe: "Bá à gə dwə̀rh ń kàmə̀-zwǐ y ni myɛ cìcì, à má wárh."
41005029	Rə̀myɛ́ yi ní, jal mɔ́ mə̀ y'à n'ê dwi mú já zhízhílí mə kwĩ kùr yó. N já n tó ń yala nɛ́ wẽ́ n lwar bə̀ ń címí y zhɛ̀.
41005030	Rə̀myɛ́ yó cìcì, Yezu já n lwar bə̀ jàn shí ń yala nɛ rə shə́r. N pyìrhí lyì-zhǎ bɛ́ cəcəl wə, n bwə̀rh n wɔ̀: "Mɔ̌ lò ń dwə̀rh à kàmə̀-zwǐ y ni?"
41005031	Ń kwã-lyì bí wɔ̀ mɔ̀: "Ǹ nə lyì bí gə́ n'ê pyɛ́nɛ́ mɔ́ nɛ́, ń jà ǹ nə́ ǹ bwə̀rh bə̀ wɔ́ mɔ̌ lò ń dwə̀rh mó?"
41005032	Yezu zɛ̃̀ n pyìrhí n nyǐ lyì bí bə̀ kə́kɛ́lɛ́ mɔ mɔ́ wẽ́, ń la mə n lwar lò yil ń wɛ̀rhɛ́ èta mɔ́.
41005033	Ywẽ y'à zhe kɛ̃ mɔ́, ń nə́ ń kəkə, ń gə́ yà ń yě kɔn dɛ̀bɛ́ rə̀ wɛ̀rhɛ́ ń yala nɛ́ wẽ́ mó yilə. N twẽ̌ n yí Yezu yala nɛ, n tu ń nə̀dwə́nə́ yó, n wùlì ń yé né, n byili mu ń wu pamparɛ̃ɛ̃.
41005034	Yezu zɛ̃̀ n wɔ̀ mɔ̀: "À bə̀kɔ́, ǹ gə́ zhí Yi ni mú ce, ǹ nɔ ǹ cìnə̀. Címí y è y'à zhe mə́ mó zhɛ̀. Zhəl ǹdə́ yə̀-zùlə́."
41005035	Rə̀myɛ́ yó, lyì shí dwã-gùlú jì y yó-cə́bal mɔ́ sõ kɛ̀lɛ́ w bə bə̀ ǹdə́ Yezu gwẽ̌ nə́ ń zɔ̀mà, bə wɔ̀ dwã-gùlú jì y yó-cə́bal mɔ́ nɛ: "Ǹ bə̀kɔ́ mɔ́ tɛ̀nɛ́ yé. Bə̀kɔ́n yil ǹ b'ǎ kə́ lyɛ̀ɛ̀ yó-cə́bal mɔ́?"
41005036	Sə Yezu yə̀ bə̀myɛ́ zɔ̀mà nɛ́ cili yé. N zɛ̃̀ n wɔ̀ dwã-gùlú jì y yó-cə́bal mɔ́ nɛ: "Bə̀ká dùr ywẽ yé. Ǹmyɛ́ wírí ń zhí ni."
41005037	Ń yə̀ shɛ̀nɛ́ lò dõ tó mo, è gə də̀ Pyɛɛrɛ ǹdə́ Zhakɛ ǹdə́ ń da-byǐ Zhã.
41005038	Bə̀ gə́ yú dwã-gùlú jì y yó-cə́bal mɔ́ sõ kɛ̀lɛ́ wa, Yezu pwírí lyì bí n'ê kúrhə́, bə̀ n'ê wǔrh bə̀ m'ê ce sɔ̀ dɛ̃́dɛ̃́.
41005039	N zù kɛ̀lɛ́ wa, n bwə̀rh bè n wɔ̀: "Bə̀kɔ́n sɔ̀ á n'á ce èta mɔ́? Byè yil á n'á kúrhə́? Bə̀sɔ́bwɛ̀lɛ́ y wɔ́ dɛ́ è dɛ̌. È yə̀ cì yé."
41005040	Lyì bí zɛ̃̀ bə̀ n'ê mɔ̀n mɔ̀. N ce bə̀ gakó du pwẽ̀ nè, n zɛ̃̀ n zə bə̀sɔ́bwɛ̀lɛ́ y da ǹdə́ è ná ǹdə́ ń kwã-lyì bí bə̀tɔ̀ y bə tó mo, n mə n zù jì y kɛ̀bɛ́ bə̀sɔ́bwɛ̀lɛ́ y pyě è wẽ́ mó wə.
41005041	N zə bə̀sɔ́bwɛ̀lɛ́ y jɛ̃̀ nɛ̀, n wɔ̀ ya: "Təlitə kum!" (Rə̀ kùr wɔ́: "À bə̀kɔ́, à n'â wə̀l mó, zɛ̃̀ dɛ̃̌!")
41005042	Rə̀myɛ́ yó cìcì, bə̀kɔ́ mɔ́ já n shí tɛ̃́ n zɛ̃̀ ń nə́ ń zhə̀lə̀. Lyì bí gə́ nɔ rə̀myɛ́, bə̀ wun zɛ̃̀ dɛ̃́dɛ̃́. Bə̀kɔ́ mɔ́ yà ń zhe byinə shí ǹdə́ nə̀lyè.
41005043	Yezu zɛ̃̀ n gwirhi ń yé, n pə bɛ nyí bə̀ bə̀ bə̀ká shɛ̀nɛ́ lò lò lwar yé. N zɛ̃̀ n súlí n wɔ̀ bɛ: "Pana mɔ kùjú n jí."
41006001	Rə̀myɛ́ yó, Yezu zhǐr n vò ń da-dǒ, sə ń kwã-lyì bí y'à tó mo bə vò.
41006002	N zɛ̃̀ n vò dwã-gùlú jì y wẽ́ shìrhə́ dɛ̃ rɛ́ yùwə̀, ń nə́ ń cèrhè kàrmɔ̀ lyì bí ni. Kɔn jàr lyì bí byɛ̀bɛ́ bə̀ y'à n'ê cili ń zɔ̀mà nɛ́ mɔ́ nánzhəzhɔ̌, bə zɛ̃̀ bə̀ n'ê wə̀lə̀: "Yẽ̀ mɔ̀bɔ́ nɔ zɔ̀mà nɛ́ nyɛ̀bɛ́ èta mɔ́ nɛ́? Yẽ̀ ń nɔ surhə né myɛ èta mɔ́ nɛ́? Sə màmyaarhɛ́ tɛ̀bɛ́ ń nə́ ń wɛ̀rhɛ́ mɔ́, yẽ̀ ń nɔ rɛ nɛ́?
41006003	È də̀ Marɛ byǐ mú ń nə́ ń shə̀l dàárɛ́ mɔ́ nà? È də̀ ńmyɛ̌ ń wɔ́ Zhakɛ ǹdə́ Zhoze ǹdə́ Zhidə ǹdə́ Shəmɔ da-byǐ mú nà? È də̀ ń nəkwá bɛ́ bə̀ tó nə́ba bə̀ ŋwɛ́nɛ́ nyɔ̀nɔ̀ nà?" Wɔ́ rə̀myɛ́ è ce bə̀ y'à t'â zwẽ Yezu zɔ̀mà nɛ́ yé.
41006004	Ń zɛ̃̀ n wɔ̀ bɛ: "Bə̀ n'ê nyàm Yi nyì-zwennə jààsɛ́ gakó wə, sə bə̀ t'â nyàm mɔ̀ ń da-dǒ w ǹdə́ ń da-byǎ bɛ́ ǹdə́ ń da sõ kɛ̀lɛ́ w yé."
41006005	Yezu yə̀ ŋwɛ̀nɛ́ n wɛ̀rhɛ́ màmyɔ òdù ga gàà, è gə də̀ nə̀bwànà màngɛlɛ́, ń cĩ́ ń jɛ̃̀ bə̀ yó, bə wárh,
41006006	sə bə̀ gə́ yə̀ Yi ni zhí mú jàr mɔ̀. Yezu yà ń nə́ ń zhə̀l cə-bwǎlsɛ́ shɛ̀bɛ́ sə̀ bwə́l gàà mɔ́ wẽ́ ń cèrhè kàrmɔ̀ lyì bí ni.
41006007	Dɛ̃ rə̀dù, ń byẽ̀ ń kwã-lyì bí shí ǹdə́ bə̀lyè y, n ji kùr ń nə́ ń twĩ̀ bì bə̀lyè bə̀lyè. N pə bɛ ŋwɔ̀nɔ́, mùnì bə jì nə̀cílsi námməlwǎlsɛ.
41006008	N pə bɛ nyí n wɔ̀: "Á bə̀k'á zə kaka sɔ́má y kǒ yilə, ǹdə́ è gə də̀ də̀-dɔ̀lɔ̀ dúdú yé. Á bə̀k'á zə búrú ráá bɔ̀là yé; á bə̀k'á ce wársɛ myɛ á byẽ́ yé,
41006009	s'á ce nə̀cìlə̀ á nə̀rh né, s'á bə̀k'á zə kàmə̀-zǔrh sə̀lyè sə̀lyè yé."
41006010	N wɔ̀ bɛ n súlí: "Á gə yú mə̀gã̌, kɛ̀lɛ́ kɛ̀bɛ́ á la è wẽ́ zul mó, s'á mɛ̃ gàà kɔn mé yí dɛ̃ rɛ́ tɛ̀bɛ́ á la jàà y èmyɛ́ wẽ́ zhǐr mó.
41006011	Cɔ kɔ̀bɔ́ á zù ò wẽ́, ò lyì bí gə yə̀ á zhəəlé zwẽ bə cili á zɔ̀mà nɛ́, s'á k'á du cɔ w òmyɛ́ wa, á pwà á nə̀rh. Sə rə̀myɛ́ má yə̀ myɔrhɔ ò n'ô byili bə̀ bə̀ yò zhìlì."
41006012	Bə zhǐr bə vò bə bwə̀l bə byili lyì bí ni bə̀ bə̀ pyìrhí bə̀ wun.
41006013	Bə̀ y'à n'ê jì nə̀cílsi námməlwǎlsɛ, bə̀ n'ê zal nwə̃̌ bə̀ tútǔ nə̀bwànà nánzhəzhɔ̌ bə̀ wárhá.
41006014	Yezu yil du jààsɛ́ gakó wə. Pyɔ̌ Erɔɔdɛ myɛ nyɛ̀ɛ̀ ń yò. Lyì bí jàlà y'à n'ê wə̀l bə̀ wɔ́ Zhã-Bətiisi ń ká n bwìrhì n du cùùrì wẽ́, bə̀ wɔ́ rə̀myɛ́ è ce ń zhe ŋwɔ̀nɔ́ ń nə́ ń wɛ̀rhɛ́ màmyaarhɛ.
41006015	Sə jàlà y'à zhe bə̀ wɔ́ Elyi. Jàlà myɛ y'à zhe bə̀ wɔ́ Yi nyì-zwennə ǹdə Yi nyì-zwennə bé dwã bɛ́ ta.
41006016	Erɔɔdɛ gə́ nyɛ̀ɛ̀ rə̀myɛ́, n wɔ̀: "Zhã-Bətiisi mú à ce bə gõ̀ ń yó w mó ń ká n bwìrhì!"
41006017	Wɔ́ Erɔɔdɛ cìcì ń yà ń ce bə zə Zhã bə lyẽ mo bə ce byə̀nə́-jù wə̀. Erɔɔdɛ yà ń jú ń da-byǐ Shilipu kɛ̃ Erɔjaadɛ.
41006018	Zhã zɛ̃̀ ń nə́ ń ji mu búlə́ ń zhe: "Ǹ bə sɔ́má zhe ǹ nə́ ǹ jí ǹ da-byǐ mú kɛ̃ mɔ́ yé."
41006019	Erɔjaadɛ lyim zɛ̃̀ rə̀ n'ê yì Zhã rə̀myɛ́ yilə. Ń nə́ ń yǎl n ce bə gu mu, sə ń yà ń wàr yé,
41006020	bə̀ Erɔɔdɛ yà ń nə́ ń dùr Zhã ywẽ, ń gə́ yà ń yě bə̀ Zhã wɔ́ wu-cángá cí, n jà ń wɔ́ Yi lò yilə. Ń yà ń bə shɛ̀ ń yò yé. Ń gə nə́ ń cili Zhã zɔ̀mà nɛ́, ń kə́ ń yə̀l ń gə́ nə́ ń wɛ̀rhɛ́ nɛ́ yé, n jà ń yà ń só nə̀ cilu.
41006021	Dɛ̃ rə̀dù, Erɔɔdɛ yà ń nə́ ń wɛ̀rhɛ́ ń lul dɛ̃ yò lyǐrh címsi. N byẽ̀ ń kwã lyì-fwààlɛ́ ǹdə́ shə̀dɛ́ɛ́sɛ́ yó-cìnə́ bé, ǹdə́ Gəlile tənà y lyì-fwààlɛ́ gakó. Erɔjaadɛ já n tó rə̀myɛ́ dɛnnɛ n nə bɔ̀l.
41006022	Ń bə̀kɔ́ zù címsí jàà y wa, Erɔɔdɛ ǹdə́ lyì bí byɛ̀bɛ́ bə̀ y'à n'ê jí kùjú w mú gakó yé né, n sa. Bə̀ wun yə̀ nyɛ̀n. Erɔɔdɛ zɛ̃̀ n wɔ̀ bə̀kɔ́ mɔ́ nɛ: "Kɔn dɛ̀bɛ́ ǹ nə́ ǹ yǎl sə́ lwə̀l nè."
41006023	N súlí n wɔ̀ mɔ̀: "À n'â bwəl mó nyí: kɔn dɛ̀bɛ́ gakó ǹ gə lwə̀l nè, à bá pɔ̃́ dɛ, bá è gə wɔ́ à tənà y kə̀kàlà myɛ."
41006024	Bə̀kɔ́ mɔ́ du pwẽ̀ nè n bwə̀rh ń ná n wɔ̀: "Bə̀kɔ́n à má lwə̀l?" Ń ná wɔ̀ mɔ̀: "Lwə̌l Zhã-Bətiisi yó wə́."
41006025	Bə̀kɔ́ mɔ́ ká n kwɛ̃̀ yə̀wǎl yə̀wǎl, n yí pyɔ̌ mɔ́ nyí ni n wɔ̀ mɔ̀: "À n'â lwə̀l mó bə̀ ǹ cĩ́ Zhã-Bətiisi yó w nə̀zhĩ̌ wẽ́ èlǎsɛ̃́-lǎsɛ̃́ ń pɛ̃."
41006026	Pyɔ̌ mɔ́ wu zhìlì, sə ń gə́ yà ń bwəl nyí lyì bí byɛ̀bɛ́ ń yà ń byẽ̀ mó yírh w mó ce, ń yə̀ ŋwɛ̀nɛ́ n cẽ yé.
41006027	N já n zhízhílí n twĩ̀ ń shə̀dáá èdù, n wɔ̀ b'è zhəl e zə Zhã yó w e bà. Shə̀dáá y zhǐr e vò byə̀nə́-jì y wə, e gõ̀ Zhã yó wə́,
41006028	e cĩ́ nə̀zhĩ̌ wə, e zə e bə̀ e pə bə̀kɔ́ mɔ́ nɛ. Bə̀kɔ́ mɔ́ kwè n pə ń ná nɛ.
41006029	Zhã kwã-lyì bí gə́ nyɛ̀ɛ̀ rə̀myɛ́, bə vò bə kwè mò bə ce.
41006030	Yezu tùntúmə́ bé ká kwɛ̃̀ bə bə̀ ń sono, bə byili mu kɔn dɛ̀bɛ́ gakó bə̀ wɛ̀rhɛ́ ǹdə́ dɛ̀bɛ́ bə̀ cèrhè lyì bí ni mú.
41006031	Sə lyì nánzhəzhɔ̌ y'à n'ê twí Yezu sono bə̀ k'â kwɛ̃̀. Rə̀myɛ́ ce ńmyɛ̌ ǹdə́ ń kwã-lyì bí y'à bə yé zhe sə bə jí kùjú myɛ cìcì yé. N zɛ̃̀ n wɔ̀ ń kwã-lyì bí ni: "Bànà nə́ kɔl nə́ vò kwã nɛ́, lò lò gə́ tɛ̀nɛ́ mə̀gã̌, á shǐrh námpɔ́lɛ́."
41006032	Bə zhǐr bə vò bə zù bǔ-bwəl rə̀dù w bə̀ dúdú, bə̀ la jàà èdù wə̀, lò lò gə́ tɛ̀nɛ́ mə̀gã̌.
41006033	Sə lyì nánzhəzhɔ̌ nɔ bɛ ǹdə́ bə̀ la, bə lwar bə̀ wɔ́ bə̀myɛ́. Bə shí cɛmɛ nɛ́ gakó wẽ́ bə du, bə dùr ǹdə́ bə̀ nə̀rh bə jɛ̀rɛ̀ Yezu ǹdə́ ń kwã-lyì bí gàà.
41006034	Yezu gə́ shí bǔ-bwəl lé wẽ́, n nə lyì bí bə̀ zhǐ dwã yó nánzhəzhɔ̌. Bə̀ nɔ̀nɔ̀ zə mɔ, bə̀ bə̀ y'à nyɛ̌ ǹdə pyììsì shɛ̀bɛ́ sə̀ bə kálna zhe ta. N zɛ̃̀ n ji kùr ń nə́ ń cèrhè bè wẽ̀ nánzhəzhɔ̌.
41006035	Cɛ y y'à n'ê yìì, ń kwã-lyì bí zɛ̃̀ bə yí ń nyí ni bə wɔ̀ mɔ̀: "Nyɔ̀nɔ̀ wɔ́ gɔ-elũ. Kɛ̀lɛ́ tɛ̀nɛ́ bwə́lbwə́l yé. Cɛ y myɛ j'à n'ê yìì.
41006036	Ce lyì bí zhǐr bə vò jààsɛ́ shɛ̀bɛ́ sə̀ bwə́l mó ǹdə́ cə-bwǎlsɛ́ wẽ́, bə yè kùjú bə jí."
41006037	Yezu wɔ̀ bɛ: "Á cìcì pana bɛ kùjú bə jí." Bə bwə̀rh mò bə wɔ̀: "Nə́ zhəl nə́ zə dwã zwã̌-àlyè tum wársɛ nə́ m'é yè búrú nə́ b'ě pə bɛ bə dɔ̃̀?"
41006038	N wɔ̀ bɛ: "Zhəlnə á gwɛ̃ á nyǐ wɔ́ búúri màngal rə̀ ŋwɛ́nɛ́ á byẽ́." Bə̀ gə́ zhə̀l bə gwɛ̃, bə wɔ̀ mɔ̀: "Búúri rə̀nu ǹdə́ émɔ̌rh sə̀lyè sə̀ ŋwɛ́nɛ́ nə́ sõ."
41006039	N zɛ̃̀ n pə bɛ nyí bə̀ bə̀ ce lyì bí jòm kùkùlə̀ kùkùlə̀ gɔ w nánlyɔ̀ w yó.
41006040	Bə jòm zɔ̌m zɔ̌m, ǹdə́ shí-ènu shí-ènu.
41006041	N zɛ̃̀ n kwè búúrí rə̀nu w ǹdə́ émɔ̌sɛ́ sə̀lyè y, n kwẽ̌ n nyǐ dɛ̃̌, n ce Yi nə̀báná, n zɛ̃̀ n kə́ kə́ búúrí dwã wa, n pə ń kwã-lyì bí ni bə mé tə̀ lyì bí. N zə émɔ̌sɛ́ sə̀lyè y myɛ n tə̀ lyì bí gakó.
41006042	Lò gakó dɔ̃̀ n sú.
41006043	Ń kwã-lyì bí pwà búúrí ǹdə́ émɔ̌sɛ́ yəywaalɛ́ rə̀ dàl mɔ́ rə sú cǐrhni shí ǹdə́ nə̀lyè.
41006044	Bala bɛ́ byɛ̀bɛ́ bə̀ dɔ̀m búúrí mú y'à wɔ́ mɔ̀ɔ̀rhɛ̀ rə̀nu.
41006045	Rə̀myɛ́ kwã nɛ́, Yezu já n zhízhílí n ce ń kwã-lyì bí zù bǔ-bwəl lé wẽ́ làlà, bə jɛ̀rɛ̀ bə̀ la mwə̃́ y èpákɛ̀ Betəsəyiidi səta, ǹdə́ ńmyɛ̌ cìcì nə́ ń pɛ sɔ́má lyì-zhǎ bɛ́ nɛ bə̀ k'â la jè.
41006046	Lyì bí gə́ lyɛ̃ bə zhɛ̀, n zhǐr n vò n jì pyɔ̀ òdù yó ń la Yi co.
41006047	Cɛ y yìì ǹdə́ bǔ-bwəl lé ŋwɛ́nɛ́ mwə̃́ y cəcəl wə, sə Yezu yà ń zhǐ pwẽ̀ nè bù-cǔ w yó ń dúdú.
41006048	N pwírí ń kwã-lyì bí n'ê nwɛ̀nɛ̀ ǹdə́ bǔ-bwəl lé swǎl mɔ́, bə̀ zho w y'à zǎ bə̀ yé, ǹdə́ cɛ y bwə́l lɔ́. N zhǐr ń nə́ ń zhə̀l nɛ̃̌ mɔ́ yó ń la bə̀ sõ, ń yà ń la bə lyɔ̃.
41006049	Bə̀ gə́ nɔ mɔ ń nə́ ń zhə̀l nɛ̃̌ mɔ́ yó, bə̀ y'à n'ê bùl bə̀ wɔ́ yóló. Bə wǔrh,
41006050	bə̀ bə̀ gakó nɔ mɔ, sə bə̀ y'à n'ê dùr ywẽ. Rə̀myɛ́ yó, Yezu zɔ̀m ǹdə́ bɛ n wɔ̀: "Á bə̀k'á dùr ywẽ yé. Kámna á wun, bə̀ wɔ́ àmyɛ́."
41006051	N zɛ̃̀ n zù bǔ-bwəl lé tɛ̀bɛ́ bə̀ ŋwɛ́nɛ́ rə̀ wẽ́ mó wə. Zho w já kwĩ. Sə bə̀ wun y'à n'ê zhizhiri.
41006052	Bə̀ yó-kùùlí y'à ce bə̀ yə̀ búúrí kɔ́ mɔ́ kùr nyɛ̀ɛ̀ yé.
41006053	Bə̀ gə́ byɛrhɛ mwə̃́ y bə zhɛ̀, bə yí bù-cǔ w kɔ̀bɔ́ ò zǎ Zhɛnɛzarɛtɛ tənà y səta mɔ́ nɛ́.
41006054	Bə̀ gə́ shí bǔ-bwəl lé wẽ́ bə du, lyì bí lwar Yezu pár làlà,
41006055	bə dùr bə vò cɔ w wa, bə pwà nə̀bwànà ǹdə́ bə̀ pyèndè ga bə mé vò jàà kɛ̀bɛ́ gakó bə̀ gə nyɛ̀ɛ̀ bə̀ Yezu ŋwɛ́nɛ́ è wẽ́ mó wə.
41006056	Ń gə yú mə̀gã̌ gakó, bá è gə wɔ́ cə-fwààlɛ̀ ráá cə-bwǎlsɛ, ráá gɔ vúúrí wẽ́, lyì bí n'ê pwà bə̀ nə̀bwànà bɛ́ bə̀ twí bə̀ cĩ́ dwã-gùúlí jààsɛ́ wa. Bə̀ n'ê lwə̀l mò bə̀ ń yẽ̌ nə̀bwànà bɛ́ dwə̀rh ń kàmə̀-zwǐ y bɔ̀rhá nɛ́ nɛ cìcì. Sə byɛ̀bɛ́ gakó bə̀ y'à n'ê dwə̀rh y mó y'à n'ê wárhá.
41007001	Farɛzhɛ̃ɛ̃bá ǹdə́ Muyiisi nyə́ né byilnə bé jàlà shí Zhərəzalɛm bə bə̀ dwã yó Yezu sono.
41007002	Bə nə ń kwã-lyì bí jàlà bə̀ n'ê jí kùjú ǹdə́ bə̀ yə̀ bə̀ jɛ̀sɛ́ sàm yé. (È n'ê yǎl e wɔ̀ bə̀ bə̀ yə̀ sɛ̀ sàm ǹdə bə̀ lùl-e-pwírí y gə́ n'ê byili ní yé.
41007003	Lwarna bə̀ Farɛzhɛ̃ɛ̃bá ǹdə́ Zhwifubá gakó y'à n'ê zwẽ bə̀ nàmbala bɛ́ lùl-e-pwírí y nyə́ né: bə̀ y'à t'â jí kùjú ǹdə́ bə̀ yə̀ jɛ̀rɛ̀ bə sã̀ bə̀ jɛ̀sɛ́ náàcɛ̀nɛ́ yé.
41007004	Bə̀ gə shí lyì-zhǎ w bə̀ túwə́, bə̀ t'â jí kùjú ǹdə́ bə̀ yə̀ jɛ̀rɛ̀ bə zhɛ́rhɛ́ nɛ̃̌ bə̀ yó ǹdə bə̀ lùl-e-pwírí y gə́ n'ê byili ní. Bə̀ zhe lùl-e-pwírí tùntwə̃̀ə̃̀ dwã nánzhəzhɔ̌ bə̀ n'ê wɛ̀rhɛ́. Bə̀ n'ê zhə́zhɛ́lɛ́ bə̀ zɔ̌sɛ́ ǹdə́ bə̀ kwǎlnɛ́, ǹdə́ bə̀ kùjú nə̀zhĩ̌sí, ǹdə bə̀ nyə́ né gə́ n'ê byili ní.)
41007005	Farɛzhɛ̃ɛ̃bá ǹdə́ Muyiisi nyə́ né byilnə bé gə́ nɔ Yezu kwã-lyì bí bə̀ n'ê jí kùjú w bə j'à yə̀ bə̀ jɛ̀sɛ́ sàm, bə bwə̀rh mò bə wɔ̀: "Byè yil ǹ kwã-lyì bí t'â zwẽ lùl-e-pwírí y nyə́ né? Bə̀ t'â sàm bə̀ jɛ̀sɛ́ ǹdə lùl-e-pwírí y gə́ n'ê byili ní bə̀ m'ê jí kùjú."
41007006	N wɔ̀ bɛ: "Á wɔ́ myìnù cìnə́. Kɔn dɛ̀bɛ́ Yi nyì-zwennə Ezəyi byili á shò-kwã nɛ́ mɔ́ wɔ́ zhə̀nà. Ń kɛ̃ bə̀ Yi wòwə̀: 'Lyì bí byɛ̀bɛ́ wɔ́ bə̀ nyú w dúdú bə̀ n'ê cèrhé ne né, sə bə̀ wun ní nyɛ ǹdə́ nɛ.
41007007	Bə̀ n'ê cèrhé ne, sə bə̀ còrhó w bə kùr zhe yé, bə̀ kɔn dɛ̀bɛ́ bə̀ n'ê cèrhè lyì bí ni mú wɔ́ numbyínsi nyə́.' "
41007008	Yezu zɛ̃̀ n súlí n wɔ̀: "Ámyɛ̌ yẽ̌ Yi nyə́ né ne, á k'á n'á zwẽ numbyínsi lùl-e-pwírí nyə́."
41007009	N kə́ n wɔ̀: "Á n'á bùl b'ǎ gə́ dwĩ̀ Yi nyə́ né tɛ̃́, á zɛ̃̀ á n'á zwẽ á sə̀pwà lùl-e-pwírí y nyə́ né mó càn?
41007010	Muyiisi wòwə̀: 'Nyám ǹ da ǹdə́ ǹ ná.' N súlí n wɔ̀: 'Lò mɔ̀bɔ́ ǹ bwəl lwɛlɛ ń pə ǹ da ráá ǹ ná nɛ, bə̀ mə̌ sə bə gu mú.'
41007011	Sə ámyɛ̌ n'á wə̀l lyì bí ni bə̀ lò wɔ̌ ń wə̀l ń da ráá ń ná nɛ: 'À zhe kɔn à y'à n'â yǎl a pɔ̃́, sə wɔ́ Yi ni à mə̌ sá pə rɛ,'
41007012	Á n'á wə̀l bə̀ lò gə wò èta, kɔn k'ê də̀ nyɔ́ɔ́ bə̀ ń sɛ̃ bɛ yé.
41007013	Èta mɔ́, á lùl-e-pwírí y á n'á cèrhè dwã nɛ mɔ́ ce Yi zɔ̀mɛ̀ rɛ́ jǐrh kɔn nánfò. Á j'ǎ n'á wɛ̀rhɛ́ wẽ̀ dwã nánzhəzhɔ̌ rə̀myɛ wɔ́ èta."
41007014	Yezu kə́ n byẽ̀ lyì-zhǎ bɛ́ n wɔ̀ bɛ: "Á gakó cilinə kɔn dɛ̀bɛ́ à la ába byilu mú, s'á nyɛ̀ɛ̀ rə̀ kùrə̀.
41007015	È də̀ kɔn dɛ̀bɛ́ rə̀ n'ê shí pwẽ̀ nè rə̀ zwì numbyíní wẽ́ mó, rə̀ n'ê pɛ y jìmdì yé. Wɔ́ dɛ̀bɛ́ rə̀ n'ê shí numbyíní wẽ́ mó rə̀ n'ê pɛ y jìmdì. ((
41007016	Lò ǹ la cilu, sə́ cili.))"
41007017	Ń gə́ tú n zhǐr n yẽ̌ lyì-zhǎ bɛ́ nɛ n zù kɛ̀lɛ́ wa, ń kwã-lyì bí zɛ̃̀ bə̀ n'ê bwə̀rh mò zɔ̀mɛ̀ rɛ́ rə̀myɛ́ kùrə̀.
41007018	N wɔ̀ bɛ: "Ámyɛ bə rə̀ kùr nyɛ̌ nà? Á yə̀l bə̀ kɔn dɛ̀bɛ́ rə̀ n'ê shí pwẽ̀ nè rə̀ zwì numbyíní wẽ́ mó wàr rə̀ n'ê pɛ y jìmdì?
41007019	Á bə nɛ bə̀ kɔn dɛ́ rə̀myɛ́ t'â zwì ń wu w wẽ́, wɔ́ ń sùlú w rə̀ n'ê zwì ní. Rə̀myɛ́ kwã nɛ́, ń gə la ń nà nɛ̀ jǒm, rə zɛ̃̀ rə ká du?" Yezu wò èta n mə n byili bə̀ lò wɔ̌ ń mà n jí kùjú dwí gakó.
41007020	N kə́ n wɔ̀: "Wɔ́ kɔn dɛ̀bɛ́ rə̀ n'ê shí numbyíní wẽ́ rə̀ dwi pwẽ̀ nè mó rə̀ n'ê pɛ y jìmdì.
41007021	Lwarna bə̀ wɔ́ numbyíní wu w wẽ́ bùlə̀ námməlwǎlsɛ n'ê shí ni: yààyàà tùntwə̃̀ə̃̀ ǹdə́ ŋwɔ̀lɛ̀ ǹdə́ lyì-guuri,
41007022	ǹdə́ fwə̌l tumə, ǹdə́ dõ kɔn yǎl, ǹdə́ wu-kùlù ǹdə́ myìnù, ǹdə́ wàr ǹ cìn ǹ nə́ ń pyɛ̀nɛ́ tùntwə̃̀ə̃̀, ǹdə́ bwɛ̃̌-dǔr, ǹdə́ dõ yil zhìlù, ǹdə́ cìn-byilu, ǹdə́ lyì-bəyuru tùntwə̃̀ə̃̀.
41007023	Tùntùm-bəlwǎlsɛ́ sə̀myɛ́ gakó n'ê shí numbyíní wẽ́, sə̀ pɛ y jìmdì."
41007024	Yezu zhǐr gàà n vò Tiiri tənà y wa. N yí n zù kɛ̀lɛ́ èdù wẽ́, sə ń yà ń tá ń yǎl bə̀ lò lwar ń nyí ni gàà yé, sə ń yə̀ ŋwɛ̀nɛ́ n shèè yé.
41007025	Kɛ̃ mə̀dù nə̀cílí námməlwɛ̀lɛ́ y'à zhe ń bə̀kɔ́, kɛ̃ mɔ́ ńmyɛ̌ mɔ́ nyɛ̀ɛ̀ bə̀ n'ê zɔ̀m Yezu yò, n bə̀ Yezu sono, n tu ń nə̀dwə́nə́ yó n wùlì ń yé né,
41007026	n lwə̀l mò bə̀ ń jǐ nə̀cílí y námməlwɛ̀lɛ́ y e du ń bə̀kɔ́ mɔ́ wẽ́. Kɛ̃ mɔ́ jà ń yà ń də̀ Zhwifu yé. Ń yà ń wɔ́ Siri tənà y cɔ òdù bə̀ n'ê byẽ̀ bə̀ Fenishi lyì bə̀kɔ́.
41007027	Yezu zɛ̃̀ n wɔ̀ mɔ̀: "Yẽ̌ bə̀sɔ́ná bɛ́ jɛ̀rɛ̀ bə jí bə sú. Kɔn bə mə̌ bə̀ bə̀ kwě bə̀sɔ́ná kùjú bə pə kùl-bwálsɛ nɛ yé."
41007028	Kɛ̃ mɔ́ wɔ̀ mɔ̀: "Rə̀myɛ́ wɔ́ zhə̀n yó-cə́bal, sə kùl-bwálsɛ́ myɛ yá jí kùjú w yəywaalɛ́ rə̀ n'ê lwé tɛ̃́ bə̀sɔ́ná bɛ́ kùr w mó."
41007029	Yezu zɛ̃̀ n wɔ̀ mɔ̀: "Ǹ gə́ lyár èta mɔ́ yilə, ká vò jè, bə̀ nə̀cílí y du ǹ bə̀kɔ́ mɔ́ wẽ́."
41007030	Kɛ̃ mɔ́ gə́ zhǐr n yí jè, n pwírí nə̀cílí y du ń bə̀kɔ́ mɔ́ wẽ́, ń pyě pyònò w wə.
41007031	Yezu zhǐr Tiiri tənà y wa, n tó Sədɔ̃, n lyɛ̃ n tó Cɛmɛ-shí tənà y wa, n ká ń bàn Gəlile mwə̃́ y səta.
41007032	Bə zə bal mə̀dù bə bə̀ ń sono. Bal mɔ́ yà ń wɔ́ sə̀bɔ̀rhɔ̀, ń wàr ń nə́ ń zɔ̀m yé. Bə lwə̀l Yezu ni bə̀ ń cèlè ń jɛ̃̀ ń yó.
41007033	Yezu zə bal mɔ́ n du lyì-zhǎ bɛ́ wẽ́ n vò kwã nɛ́, n ce jə̀fɔ́lá bal mɔ́ zhã̌ nɛ́ wa, n pùrh tə̀tàr n mə n dwə̀rh ń mə̀jòlò w ne,
41007034	n kwẽ̌ n nyǐ dɛ̃̌, n shǐrh fwàà, n zɛ̃̀ n wɔ̀ bal mɔ́ nɛ: "Efata." (Rə̀myɛ́ n'ê yǎl rə wɔ̀: "Púr".)
41007035	Rə̀myɛ́ yi ní cìcì, bal mɔ́ zhã̌ nɛ́ já púr, ń mə̀jòlò w myɛ bwèlé. N zɛ̃̀ ń nə́ ń zɔ̀m wárhɛ́ wárhɛ́.
41007036	Yezu zɛ̃̀ n pə nyí lyì bí gakó ne, bə̀ bə̀ bə̀ká wɔ̀ lò lò nè yé. Sə ń gə pɔ bɛ nyí gakó, bə̀ wàr bə̀ n'ê pyɛ́nɛ́ yé. Bə̀ yá kwɛrhɛ bə bwə̀l tɛ̀bɛ́ ń wɛ̀rhɛ́ mɔ́ bə byili.
41007037	Sə ń gə́ wárh bal mɔ́ mɔ́ jàr lyì bí dɛ̃́dɛ̃́ kɔn lyɛ̃ cɛ nɛ. Bə̀ y'à n'ê wə̀lə̀: "Ń tumə né gakó càn. Ń nə́ ń ce sə̀bwààrhɛ̀ myɛ cìcì zhã̌ nyɛ̀ɛ̀, n ce nyì-bədããrɛ ŋwɛ̀nɛ́ rə zɔ̀m."
41008001	Dwã nɛ́ nə̀myɛ́ wẽ́, lyì nánzhəzhɔ̌ ké bə̀ dwã yó Yezu sono. Bə̀ y'à bə kaka zhe bə̀ la jú yé. N zɛ̃̀ n byẽ̀ ń kwã-lyì bí n wɔ̀ bɛ:
41008002	"Lyì-zhǎ bɛ́ byɛ̀bɛ́ gə́ ŋwɛ́nɛ́ ǹdə́ nɛ mɔ́ zhe dwã nə̀tɔ̀ zà, e jà bə̀ bə kaka zhe bə̀ la jú yé. Bə̀ nɔ̀nɔ̀ zhe ne.
41008003	Bə̀ jàlà jààsɛ́ j'à nyɛ. À gə ce bə̀ k'â kwɛ̃̀ ǹdə́ nɔrh, bə̀ t'â la ŋwɔ̀nɔ́ bə yí jè yé."
41008004	Ń kwã-lyì bí wɔ̀ mɔ̀: "Yẽ̀ nə́ nə m'ǎ nə kùjú ní gɔ-elũ èpòlò w kɔ̀bɔ́ wẽ́, nə́ pə byɛ̀bɛ́ gakó ne bə jí bə sú?"
41008005	N zɛ̃̀ n bwə̀rh bè n wɔ̀: "Búúri màngal rə̀ ŋwɛ́nɛ́ á byẽ́?" Bə wɔ̀ mɔ̀: "Búúri tàlpyɛ̀ rə̀ ŋwɛ́nɛ́ nə́ sõ."
41008006	N ce lyì bí gakó jòm tɛ̃́, n zwẽ búúrí tàlpyɛ̀ y n ce Yi nə̀báná, n kə́ kə́ rɛ dwã wa, n pə ń kwã-lyì bí ni bə̀ bə̀ zwẽ bə mé tə̀ lyì bí. Ń kwã-lyì bí zɛ̃̀ bə zwẽ búúrí bə mé tə̀ bɛ̀.
41008007	Yezu kwã-lyì bí y'à zhe émɔ̀-bwǎlsɛ màngɛlɛ́ myɛ. Yezu ce Yi nə̀bán sə̀myɛ yilə, n zɛ̃̀ n wɔ̀ ń kwã-lyì bí ni bə̀ bə̀ zwẽ sə̀myɛ bə bé tə̀ lyì bí.
41008008	Bə jí bə sú. Ń kwã-lyì bí pwà yəywaalɛ́ rə̀ dàl mɔ́ rə sú cǐrhni nyàlpyɛ̀.
41008009	E jà lyì bí y'à yú ǹdə lyì mɔ̀ɔ̀rhɛ̀ rə̀na ta. Rə̀myɛ́ kwã nɛ́, n zɛ̃̀ n ce bə ká kwɛ̃̀.
41008010	Rə̀myɛ́ yó cìcì, ńmyɛ̌ ǹdə́ ń kwã-lyì bí já zhízhílí bə zù bǔ-bwəl lé wə bə̀ k'â la Dəlmənutə tənà y wa.
41008011	Farɛzhɛ̃ɛ̃bá tú bə ji kùr bə̀ n'ê mà nyə̀-pǎr ǹdə́ Yezu. Bə̀ y'à n'ê yǎl bə zhẽ̀ mò. Bə zɛ̃̀ bə̀ n'ê lwə̀l mò bə̀ ń wɛ̀rhɛ́ màmyɔ, ò n'ô byili bə̀ wɔ́ Yi rə̀ twĩ̀ mù.
41008012	Yezu shǐrh fwàà, n zɛ̃̀ n wɔ̀: "Byè yil lũ w kɔ̀bɔ́ lyì bí n'ê yǎl b'à wɛ̀rhɛ́ màmyɔ? Zhə̀nà, à n'â wə̀l ába: lũ w kɔ̀bɔ́ lyì bí t'â la màmyɔ ga nɔ kə́dò yé."
41008013	N zhǐr n yẽ̌ Farɛzhɛ̃ɛ̃bá nɛ, n ká n zù bǔ-bwəl lé wə ń la mwə̃́ y èpákɛ̀.
41008014	Yezu kwã-lyì bí y'à swě bə̀ yə̀ kùjú zal bə mé zù bǔ-bwəl lé wẽ́ yé. Wɔ́ búrú òdù sásá bə̀ y'à zɔwa.
41008015	Yezu pə bɛ nyí n wɔ̀: "Dɛ̃̌na á cìn ǹdə́ Farɛzhɛ̃ɛ̃bá sã̀-nə̀byẽ̌ dé ǹdə́ Erɔɔdɛ sã̀-nə̀byẽ̌ dé."
41008016	Ń kwã-lyì bí zɛ̃̀ bə̀ n'ê zɔ̀m ǹdə́ dwã bə̀ zhe: "E zɛ̃̀ wɔ́ nə́myɛ̌ gə́ yə̀ búrú zal mɔ́ yil ń nə́ ń zɔ̀m èta?"
41008017	Yezu lwar bə̀ gə́ n'ê zɔ̀m nɛ́, n zɛ̃̀ n bwə̀rh bè n wɔ̀: "Byè yil á n'á wə̀l bə̀ wɔ́ á gə́ yə̀ búrú zal mɔ́ yil à n'â zɔ̀m èta? Á gwẽ̌ bə nə̀ kùrə̀ nyɛ̌? Á yə̀l nə̀ kùrə̀? Á surhə né pyi?
41008018	Á zhe yírhə́ á j'ǎ bə nɛ? Á zhe zhã̌ á j'ǎ bə nyɛ̌? Á k'á t'á lyǐrh,
41008019	à gə́ y'à kɔ́ kɔ́ búúrí rə̀nu y a pə lyì bí mɔ̀ɔ̀rhɛ̀ rə̀nu y ni bə dɔ̃̀ mɔ́? Á y'ǎ pwà yəywaalɛ́ rə̀ dàl mɔ́ rə sú cǐrhni màngala?" Bə wɔ̀ mɔ̀: "Cǐrhni shí ǹdə́ nə̀lyè."
41008020	N kə́ n bwə̀rh bè n wɔ̀: "Sə à gə́ kɔ́ kɔ́ búúrí tàlpyɛ̀ y dwã w a pə lyì bí mɔ̀ɔ̀rhɛ̀ rə̀na y nɛ bə dɔ̃̀ mɔ́, á y'ǎ pwà yəywaalɛ́ rə̀ dàl mɔ́ rə sú cǐrhni màngala?" Bə wɔ̀: "Cǐrhni nyàlpyɛ̀."
41008021	N zɛ̃̀ n wɔ̀ bɛ: "Á nə zɛ̃̀ á gwẽ̌ bə à zɔ̀mà nɛ́ kùr nyɛ̌?"
41008022	Yezu ǹdə́ ń kwã-lyì bí zhǐr bə vò Betəsəyiidi. Bə̀ gə́ yú gàà, lyì zə lyìlyǒ òdù bə bə̀ ń sono, bə lwə̀l mò bə̀ ń dwə̌rh wə.
41008023	N zə lyìlyǒ w jɛ̃̀ nɛ̀, n mə n du cɔ w wa, n vò kwã nɛ́, n pùrh ń tə̀tàr ò yírhə́ né wə, n cĩ́ jɛ̃̀ ò yó, n zɛ̃̀ n bwə̀rh wə̀, n wɔ̀: "Ǹ yírhə́ nə kɔna?"
41008024	Lyìlyǒ w púr ò yírhə́ né, o wɔ̀ mɔ̀: "À nə lyì, sə bə̀ nyɛ̌ dwã ǹdə cèmé ta, bə j'à n'ê zhə̀lə̀."
41008025	Yezu kə́ n zə ń jɛ̃̀ n dwə̀rh bal mɔ́ yírhə́ né ne. Bal mɔ́ zɛ̃̀ n nyǐ shɛ́shɛ́, n já n wárh, n nə kɔn gakó pamparɛ̃ɛ̃.
41008026	Yezu zɛ̃̀ n wɔ̀ mɔ̀ bə̀ ń ká n vò jè, sə ń bə̀ká n zù cɔ w wẽ́ yé.
41008027	Yezu ǹdə́ ń kwã-lyì bí zhǐr bə̀ la cɛmɛ nɛ́ nə̀ ŋwɛ́nɛ́ Shilipu Səzarɛ cɔ w səta mɔ́ wẽ́. Bə̀ gə́ yú sɔ́má yó, n zɛ̃̀ n bwə̀rh bè n wɔ̀: "Lyì bí n'ê wə̀l b'àmyɛ́ wɔ́ mɔ̌?"
41008028	Bə wɔ̀ mɔ̀: "Lyì bí jàlà n'ê wə̀l bə̀ ǹ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ Yi nyì-zwennə mə̀dù."
41008029	N zɛ̃̀ n bwə̀rh bè n wɔ̀: "Sə ámyɛ̌, á n'á wə̀l b'à wɔ́ mɔ̌ lò?" Pyɛɛrɛ zɛ̃̀ n wɔ̀ mɔ̀: "Wɔ́ ǹmyɛ́ ǹ wɔ́ Kristə mó."
41008030	Yezu zɛ̃̀ n gwirhi ń yé n pə bɛ nyí n wɔ̀: "Á bə̀k'á shɛ̀nɛ́ á byili rə̀myɛ́ lò lò nè yé."
41008031	Rə̀myɛ́ kwã nɛ́, Yezu zɛ̃̀ n ji kùr ń nə́ ń cèrhè kàrmɔ̀ ń kwã-lyì bí ni. Ń yà ń nə́ ń wə̀l bè bə̀ kɔn wɔ́ nyɔ́ɔ́ bə̀ Numbyíní Byǐ nwɛ̀nɛ̀ dɛ̃́dɛ̃́, cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé má zhɛ̃̀ mɔ̀, bə gu mu, sə ń mà n ká n bwìrhì ń dwã nə̀tɔ̀ yùwə̀.
41008032	Ń yà ń nə́ ń byili bi rə̀myɛ́ pamparɛ̃ɛ̃. Pyɛɛrɛ zɛ̃̀ n byẽ̀ mò n mə n vò kwã nɛ́, ń nə́ ń ji mu búlə́.
41008033	Yezu zɛ̃̀ n pyìrhí ń yé n zǎ ń kwã-lyì bí, n gwirhi ń yé, n wɔ̀ Pyɛɛrɛ nɛ: "Zhəl kwã nɛ́ à nyí ni Shətana, bə̀ ǹ tá ǹ bùl Yi nyə̀ná nɛ́ yé. Wɔ́ numbyínsí nyə̀ná ǹ nə́ ǹ bùlə̀."
41008034	N zɛ̃̀ n byẽ̀ lyì-zhǎ bɛ́ ǹdə́ ń kwã-lyì bí n wɔ̀ bɛ̀: "Lò mɔ̀bɔ́ ǹ nə́ ǹ yǎl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ ń mə́ tó ne.
41008035	Lò mɔ̀bɔ́ ǹ nə́ ǹ shili ǹ myə̌l lé, rə̀ má sá, sə lò mɔ̀bɔ́ ǹ shɛ̀nɛ́ ǹ myə̌l lé sɔ́ àmyɛ́ ǹdə́ yò-ècɔ̀nɔ̀ nyí rí yilə, ǹ m'ǎ ká nə rɛ.
41008036	Lò gə zhe lũ w kɔn gakó, ń j'ǎ dwĩ̀ ǹ cìnə̀, ǹ nɛrɛ́ y zhe kùrə̀?
41008037	Kɔn ŋwɛ́nɛ́ lò wɔ̌ ǹ pɛ ń mə́ lyə́r ǹ myə̌l lé?
41008038	Lò mɔ̀bɔ́ ǹ dùr cìzhìl ǹdə́ àmyɛ́ ǹdə́ à zɔ̀mà nɛ́, lũ w kɔ̀bɔ́ lyì bí bə̀ wɔ́ nə̀fwə̀ə́le, ǹdə́ lwɛlɛ cìnə́ mó cəcəl wə, Numbyíní Byǐ gə tú ń Da zùwə́ y wə, ǹdə́ Yi màlɛ́kabá, ń mà n dùr cìzhìl ǹdə́ mɔ́ myɛ."
41009001	Yezu kə́ n wɔ̀ bɛ: "Zhə̀nà, à n'â wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà t'â la cú ǹdə́ bə̀ yírhə́ yə̀ Yi pyɛ̀lɛ̀ rɛ́ nɛ rə̀ bàn ǹdə́ jàn yé."
41009002	Dwã nyə̀ldù rə̀myɛ́ kwã nɛ́, Yezu zə Pyɛɛrɛ ǹdə́ Zhakɛ ǹdə́ Zhã n mə n jì pyɔ̀ dɛ̃̌ dɛ̃̌ yó bə̀ dúdú.
41009003	N lyə́r bə̀ yírhə́ né wə. Ń gàndɛ́ jǐrh námpwẽ̀ pwɛ̃́pwɛ̃́, rə̀ n'ê jə́jɛ̀mɛ́. Cɛ yó lò wàr gɔ̀nɔ̀ ń la pòlò o jǐrh námpõ̀ èta yé.
41009004	Bə pwírí Elyi ǹdə́ Muyiisi bə̀ zhǐ bə̀ n'ê zɔ̀m ǹdə́ mɔ.
41009005	Pyɛɛrɛ zɛ̃̀ n wɔ̀ mɔ̀: "Yó-cə́bal, kɔn mə̌ bə̀ nə́ mɛ̃ nyɔ̀nɔ̀. Nə́ m'ǎ pú kwə̀ə́rhe rə̀tɔ̀; ń jí òdù, Muyiisi jí òdù, Elyi jí òdù."
41009006	Ń yà ń yə̀l ń gə́ mà n zɔ̀m nɛ́ yé. Ywẽ y'à zhe ńmyɛ̌ ǹdə́ ń tó-dwã bɛ́ dɛ̃́dɛ̃́.
41009007	Ébɔ̃ bə̀ o zhì bə̀ yó wə, ò ywə́l mó pyi bi. Bə nyɛ̀ɛ̀ cəl rə̀ zɔ̀m ébɔ̃ w wẽ́ rə wɔ̀: "Mɔ̀bɔ́ wɔ́ àmyɛ́ Byǐ. À só mo dɛ̃́dɛ̃́. Cilinə ń zɔ̀mà nɛ́."
41009008	Yezu kwã-lyì bí já yə̀ làlà bə pyìrhí bə nyǐ jààsɛ́ gakó, sə bə̀ yə̀ lò dõ nɛ yé. Wɔ́ Yezu dúdú ń tó be ń zhǐ.
41009009	Bə̀ gə́ tú bə zhǐr bə̀ n'ê swé pyɔ̀ wá, Yezu pə bə nyí, bə̀ bə̀ká cĩ́ kɔn dɛ́ tɛ̀bɛ́ bə̀ yírhə́ nɔ mɔ́ lò lò nè yé, kɔn mé yí Numbyíní Byǐ gə ká ń bwìrhì n zɛ̃̀ n du cùùrì wẽ́.
41009010	Sə bə̀ zwẽ zɔ̀mɛ̀ rɛ́ rə̀myɛ́, bə̀ m'ê n'ê bwə̀rh dwã bə̀ n'ê pyà bùrhù e du cùùrì wẽ́ mó kùrə̀.
41009011	Bə zɛ̃̀ bə bwə̀rh mò bə wɔ̀: "E nə wɔ́ byè yil Muyiisi nyə́ né byilnə bé n'ê wə̀l bə̀ Elyi mà n tó yé n bà?"
41009012	N wɔ̀ bɛ: "Zhə̀nà, Elyi mà n tó yé n bə̀ n kwɛrhɛ kɔn gakó n cĩ́ rə̀ jàà wà. Sə wɔ́ byè yil bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ wɔ́ nyɔ́ɔ́ sə Numbyíní Byǐ nwɛ̀nɛ̀ dɛ̃́dɛ̃́, bə fulsi mu?
41009013	Sə à n'â wə̀l ába: Elyi túwə́, sə lyì bí wɛ̀rhɛ́ mɔ ǹdə bə̀ gə́ n'ê yǎl nɛ́. Wɔ́ èta bə̀ y'à kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né ń shò-kwã nɛ́."
41009014	Yezu ǹdə́ Pyɛɛrɛ ǹdə́ Zhakɛ ǹdə́ Zhã gə́ tú bə yí ń kwã-lyì bí dwã bɛ́ sõ, bə̀ nɔ lyì-zhǎ ǹdə́ Muyiisi nyə́ né byilnə bé jàlà bə̀ kə́kɛ́lɛ́ bɛ bə ce cəcəl w bə̀ n'ê mà nyə̀-pǎr ǹdə́ bɛ.
41009015	Lyì-zhǎ bɛ́ gə́ nɔ Yezu ń bànà, kɔn jàr bə̀ gakó, bə dùr bə vò bə̀ n'ê ce mo.
41009016	Yezu zɛ̃̀ n bwə̀rh bè n wɔ̀: "Bə̀kɔ́n nyə̀-pǎr á n'á mà ǹdə́ bɛ?"
41009017	Bal mə̀dù zɛ̃̀ n zhì lyì-zhǎ bɛ́ wẽ́, n wɔ̀ mɔ̀: "Yó-cə́bal, à zə à byǐ a bə̀ ǹ sono. Nə̀cílí námməlwɛ̀lɛ́ zhe mo, e ce ń kə́ ń wàr ń nə́ ń zɔ̀m yé.
41009018	È gə kwè mò mə̀gã̌ mə̀gã̌, è yá ji mu tɛ̃́, ń tə̀tə̀-pùnú du, ń nə́ ń dɔ̀m ń yə́lə́ dwã nɛ, n cì sáám. À lwə̀l ǹ kwã-lyì bí ni bə̀ bə̀ jǐ y, sə bə̀ yə̀ y ŋwɛ̀nɛ́ bə jì yé."
41009019	Yezu zɛ̃̀ n wɔ̀ bɛ: "Ámyɛ̌ lũ w kɔ̀bɔ́ lyì bí yə̀ Yi ni zhí yé. À gwẽ̌ bá yə̀ nɛ́ ǹd'ába kɔn mé yí dǒ? À gwẽ̌ bá pyɛ́nɛ́ a yə̀ nɛ́ ǹd'ába kɔn mé yí dǒ? Zəna bə̀sɔ́bwɛ̀lɛ́ y á bə̀ nyɔ̀nɔ̀."
41009020	Bə zɛ̃̀ bə zə bə̀sɔ́bwɛ̀lɛ́ y bə mé bà. Nə̀cílí y gə́ nɔ Yezu, e já vúvǔ bə̀sɔ́bwɛ̀lɛ́ y e tu tɛ̃́ è n'ê byíbyílí, è tə̀tə̀-pùnú n'ô dwi.
41009021	Yezu zɛ̃̀ n bwə̀rh byǐ mú da mɔ́ n wɔ̀: "Dǒ è ju kùr è zhe mo?" Da mɔ́ wɔ̀ mɔ̀: "Ń bə̀swɛ́nɛ́ yi ní ga.
41009022	È yá ji mu myǐn wə, e ji mu nɛ̃̌ wẽ́ twər nánzhəzhɔ̌, è n'ê yǎl e gu mu. Ǹdə́ ǹ gə wɔ̌, sə́ dùr nə́ nɔ̀nɔ̀, ń sɛ̃ nə́ba."
41009023	Yezu zɛ̃̀ n wɔ̀ mɔ̀: "Bə̀kɔ́n yil ǹ nə́ ǹ wə̀l b'à gə wɔ̌? Lwar bə̀ lò mɔ̀bɔ́ ń zhí Yi ni, kɔn gakó wɔ̌ rə̀ wɛ̀rhɛ́ rə̀-ná-cí yilə."
41009024	Rə̀myɛ́ yó, da mɔ́ já n bya dɛ̃̌ dɛ̃̌ n wɔ̀: "À zhí Yi ni, sə sɛ̃ nɛ a kwɛrhɛ a zhí ri ǹdə́ à wu gakó."
41009025	Yezu gə́ nɔ lyì-zhǎ bɛ́ bə̀ n'ê dùr bə̀ bànà, n zɛ̃̀ n bú nə̀cílí y n wɔ̀: "Ǹmyɛ́ wɔ́ nə̀cílí kɛ̀bɛ́ è n'ê ce lò zhã̌ shĩ, e ce ń kə́ ń wàr ń nə́ ń zɔ̀m yé, à n'â pɛ mɔ́ nyí bə̀ ǹ du bə̀sɔ́bwɛ̀lɛ́ y kɛ̀bɛ́ wẽ́, sə ǹ bə̀ká kə́ zù è wẽ́ gaga yé."
41009026	Nə̀cílí y zɛ̃̀ e wǔrh, e vúvǔ bə̀sɔ́bwɛ̀lɛ́ y e ji tɛ̃́ è n'ê vɔ́vwǎ, e zɛ̃̀ e shə́r. Bə̀sɔ́bwɛ̀lɛ́ y jǐrh ǹdə cùù ta. Lyì nánzhəzhɔ̌ y'à n'ê wə̀l bə̀ ń cùwə̀.
41009027	Yezu zɛ̃̀ n zə ń jɛ̃̀ nɛ̀ n zhẽ̌ mo n ce n zhì dɛ̃̌.
41009028	Yezu gə́ ká n bə̀ kɛ̀lɛ́ w yó né, è y'à wɔ́ ńmyɛ̌ ǹdə́ ń kwã-lyì bí dúdú. Bə zɛ̃̀ bə bwə̀rh mò bə wɔ̀: "Bə̀kɔ́n yil nə́myɛ̌ yə̀ nə̀cílí y èmyɛ́ ŋwɛ̀nɛ́ nə́ jì?"
41009029	N wɔ̀ bɛ: "Wɔ́ Yi lwə̌l dúdú è wɔ̌ è má jì nə̀cílí y kɛ̀bɛ́ dwí rí."
41009030	Yezu ǹdə́ ń kwã-lyì bí zhǐr bə tó Gəlile bə lyɛ̃, sə ń yà ń tá ń yǎl bə̀ lyì-zhǎ bɛ́ lwar ń shò yé.
41009031	Ń yà ń nə́ ń cèrhè kàrmɔ̀ ń kwã-lyì bí ni, ń nə́ ń wə̀lə̀: "Bə̀ má zə Numbyíní Byǐ bə pə numbyínsi ni, bə gu mu, sə ń mà n ká n bwìrhì ń dwã nə̀tɔ̀ yùwə̀."
41009032	Ń kwã-lyì bí y'à bə zɔ̀mɛ̀ rɛ́ rə̀myɛ́ mɔ́ kùr nyɛ̌ yé, e jà bə̀ y'à kwàl sə bə bwə̀rh mò myɛ yé.
41009033	Bə yí Kapɛrnaɔm, bə zù jù wə̀. Yezu zɛ̃̀ n bwə̀rh bè n wɔ̀: "Bə̀kɔ́n nyə̀-pǎr á y'ǎ n'á mà sɔ́má y yó?"
41009034	Bə̀ zhǐ bə̀ nyí cám, bə̀ bə̀ y'à n'ê mà nyə̀-pǎr ǹdə́ dwã sɔ́má y yó, bə̀ m'ê pyà lò mɔ̌ yil ń mà n yə̀ bə̀ yé né.
41009035	N zɛ̃̀ n jòm tɛ̃́, n byẽ̀ ń kwã-lyì bí shí ǹdə́ bə̀lyè y, n wɔ̀ bɛ: "Lò mɔ̀bɔ́ ń ŋwɛ́nɛ́ á wẽ́ ń nə́ ń yǎl n yə̀ á yé né cə́bal, sə n lwəl ń cìn tɛ̃́ n yə̀ á gakó tùntùnnə̀ n twĩ̀ n pə ába."
41009036	N zɛ̃̀ n zə bə̀sɔ́bwɛ̀lɛ́ námpɔ́lɛ́ èdù, n ce e zhì bə̀ yé né, n zə ń jɛ̀rh n kwə̀ə̀lè yə̀, n wɔ̀ bɛ:
41009037	"Lò mɔ̀bɔ́ ǹ shɛ̀nɛ́ ń zwẽ bə̀sɔ́ná bɛ́ bə̀myɛ́ mə̀dù zhəəle àmyɛ́ yilə, wɔ́ àmyɛ́ cìcì zhəəle ǹ zwẽ. Sə lò mɔ̀bɔ́ ǹ zwẽ àmyɛ́ zhəəle, è də̀ àmyɛ́ dúdú zhəəle ǹ zwẽ yé. Wɔ́ ǹdə́ mɔ̀bɔ́ ń twĩ̀ nì mú ga zhəəle ǹ zwẽ."
41009038	Zhã zɛ̃̀ n wɔ̀ Yezu ni: "Yó-cə́bal, nə́ nɔ bal mə̀dù ń nə́ ń jì nə̀cílsi námməlwǎlsɛ ǹmyɛ́ yil yilə, sə nə́ y'ǎ n'é yǎl nə́ cə̀r mò, ń gə́ tá ń tó nə́ba mó yilə."
41009039	Yezu zɛ̃̀ n wɔ̀: "Lò wàr ń mà n wɛ̀rhɛ́ màmyɔ àmyɛ́ yil yilə, n zɛ̃̀ n ká n zhízhílí n zhìlì à yil yé. Á bə̀k'á cə̀r mò yé.
41009040	Lwarna bə̀ lò mɔ̀bɔ́ ń tá ń pyà nə́ yò zhìlù, rə̀-ná-cí wɔ́ nə́myɛ̌ lò.
41009041	Zhə̀nà, à n'â wə̀l ába: lò mɔ̀bɔ́ ń pɔ ába nɛ̃̌ zɔ̌-bwɛ̀lɛ́ myɛ cìcì á nyɔ̀ á gə́ wɔ́ Kristə kwã-lyì yilə, rə̀-ná-cí mà n nə kwǎndɛ zhə̀n zhə̀nà."
41009042	Yezu súlí n wɔ̀: "Lò mɔ̀bɔ́ bə̀ gə lyẽ nə́kul-põ̀ nánfɔ̀lɔ̀ ń byã nɛ bə cìrh mò bə ji mwə̃́ w cɔ̃̀ ń gə cìrh byɛ̀bɛ́ bə̀ yə̀ yírh swí bə já zhí àmyɛ́ nɛ mɔ́ mə̀dù cìcì ń ce lwɛlɛ wa.
41009043	"Ǹ jɛ̃̀ gə n'ê ce ǹ wɛ̀rhɛ́ lwɛlɛ, sə́ gõ̀ yə̀. Ǹ gə zù nyǔ mə̀ t'â la zhɔ̌ wẽ́ ǹdə́ jɛ̃̀ èdù cɔ̃̀ ǹ gə zù myǐn mə̀ t'â cì gaga wẽ́ ǹdə́ jɛ̀rh sə̀lyè. ((
41009044	Gàà mɔ́ zə̀zɔ̀mɛ́ nɛ́ t'â cì yé, myǐn mú myɛ t'â cì yé.))
41009045	Ǹ nà gə n'ê ce ǹ wɛ̀rhɛ́ lwɛlɛ, sə́ gõ̀ yə̀. Ǹ gə zù nyǔ mə̀ t'â la zhɔ̌ wẽ́ ǹdə́ nà èdù cɔ̃̀ ǹ gə zù myǐn-jù w ǹdə́ nə̀rh sə̀lyè. ((
41009046	Gàà mɔ́ zə̀zɔ̀mɛ́ nɛ́ t'â cì yé, myǐn mú myɛ t'â cì yé.))
41009047	Ǹ yírh gə n'ê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀. Ǹ gə zù Yi tənà y wa ǹdə́ yírh rə̀dù cɔ̃̀ ǹ gə zù myǐn-jù w ǹdə́ yírhə́ nə̀lyè.
41009048	Gàà mɔ́ zə̀zɔ̀mɛ́ nɛ́ t'â cì yé, myǐn mú myɛ t'â cì yé.
41009049	"Bə̀ má zə myǐn bə ce lò gakó jǐrh wárhgáá, ǹdə nə̀kwə̃̌ gə́ n'ê wɛ̀rhɛ́ nɛ́.
41009050	Nə̀kwə̃̌ nyɛ̀, sə è gə tárh, etər è má tó né e ké zə nyí? Yálna ǹdə nə̀kwə̃̌ ta, s'á jòm ǹdə́ dwã ǹdə́ yə̀-zùlə́."
41010001	Yezu zhǐr gàà, n vò Zhide tənà y wa, n lyɛ̃ n vò Zhɔrdɛ̃ bwǐ y èpákɛ̀. Lyì nánzhəzhɔ̌ ké bə̀ ń sono, n zɛ̃̀ n kə́ ń nə́ ń cèrhè bè kàrmɔ̀ ǹdə ń gə́ ya n cèrhè bè né gaga mɔ́.
41010002	Farɛzhɛ̃ɛ̃bá jàlà y'à n'ê yǎl bə zhẽ̀ mò. Bə zɛ̃̀ bə yí ń nyí ni, bə bwə̀rh mò bə wɔ̀: "Sɔ́má ŋwɛ́nɛ́ bə̀ bal zhɛ̃́ ń kɛ̃ n vùr mò?"
41010003	N zɛ̃̀ n bwə̀rh bè n wɔ̀: "Muyiisi pɔ ába nyí bə̀ byè?"
41010004	Bə wɔ̀ mɔ̀: "Muyiisi pɔ sɔ́má bə̀ bal wɔ̌ ń kɛ̃ zhɔ̃́ sɛ́bɛ́, n zɛ̃̀ n zhɛ̃̀ ń kɛ̃ n vùr mò."
41010005	N zɛ̃̀ n wɔ̀ bɛ: "Wɔ́ á yó-kùùlí rə̀ ce Muyiisi kɛ̃ nyí rí rə̀myɛ́ sɛ́bɛ́ rɛ́ wẽ́ n pə ába.
41010006	Sə lũ w kùr-ju yi ní, 'Yi wɛ̀rhɛ́ numbyínsí, bal ǹdə́ kɛ̃.'
41010007	'Rə̀myɛ́ yilə, bal mɔ́ mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́,
41010008	sə bə̀myɛ́ bə̀lyè y ga bá mù dwã nɛ bə jǐrh kɔn rə̀dù.' " Yezu zɛ̃̀ n súlí n wɔ̀ bɛ: "Èta, bə̀ k'ê t'â la lyì bə̀lyè yál yé. Bə̀ mù dwã nɛ bə jǐrh kɔn rə̀dù.
41010009	Kɔn dɛ̀bɛ́ Yi co dwã nɛ, sə numbyíní bə̀ká pɔr rɛ yé."
41010010	Bə̀ gə́ yú kɛ̀lɛ́ wa, ń kwã-lyì bí ké bwə̀rh mò zɔ̀mɛ̀ rɛ́ rə̀myɛ́ mɔ́ shò-kwã nɛ́.
41010011	N zɛ̃̀ n wɔ̀ bɛ: "Bal gə zhɔ̃̀ ǹ kɛ̃ ń vùr mò, ń zɛ̃̀ ń jí ń dõ, wɔ́ fwə́l ǹ nə́ ǹ fwə̌l ǹdə́ mɔ̀bɔ́ ǹ tà-kwã ń jí mú.
41010012	Wɔ́ èta ǹdə́ kɛ̃ myɛ. Ǹ gə shə́r ǹ yẽ̌ ǹ byal nɛ, ń vò ń jí bal dõ, wɔ́ fwə́l ǹ nə́ ǹ fwə̌l ǹdə́ bal mɔ́ ńmyɛ̌ mɔ́."
41010013	Lyì y'à n'ê zə bə̀sɔ́ná námpɔ́lsɛ bə̀ twí Yezu sono, mùnì ga n dwə̀rh bè. Ń kwã-lyì bí zɛ̃̀ bə̀ n'ê ji bi búlə́.
41010014	Yezu gə́ nɔ rə̀myɛ́, ń wu zhìlì, n zɛ̃̀ n wɔ̀ ń kwã-lyì bí ni: "Yẽ̌nə bə̀sɔ́ná bɛ́ nɛ bə bə̀ à sono, s'á bə̀k'á cə̀r bè yé, bə̀ Yi tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyǎ.
41010015	Zhə̀nà, à n'â wə̀l ába: lò mɔ̀bɔ́ ǹ gə yə̀ Yi pyɛ̀lɛ̀ rɛ́ yò shɛ̀nɛ́ ǹdə bə̀sɔ́bwɛ̀lɛ́ ta, ǹ tá ǹ la rə̀ tənà y wẽ́ zú gaga yé."
41010016	N zɛ̃̀ n kwə̀ə̀lè bè, n cĩ́ jɛ̃̀ mə̀dù mə̀dù gakó yó, n cĩ́ bwəl bə̀ yó.
41010017	Yezu gə́ du n kwè sɔ́má yá, lò mə̀dù dùr n jòm ń nə̀dwə́nə́ yó ń yé né, n bwə̀rh mò n wɔ̀: "Yó-cə́bal nántwə̌, byè à mə̌ sá wɛ̀rhɛ́ mùnì a nə nyǔ mə̀ t'â la zhɔ̌?"
41010018	Yezu zɛ̃̀ n wɔ̀ mɔ̀: "Byè yil ǹ nə́ ǹ byẽ̀ nè bə̀ lyì-twə̌? Lò tɛ̀nɛ́ ń wɔ́ lyì-twə̌ ǹdə́ è gə də̀ Yi dúdú yé.
41010019	Ǹ yě nyə́ né gə́ n'ê byili ní. Nə̀ n'ê byili èta: 'Bə̀ká gu lò yé; bə̀ká fwə̌l yé; bə̀ká ŋwɔ̀ yé; bə̀ká gõ̀ kɔma ń ce ǹ dõ nyí ni bùrsì jàà w yé; bə̀ká myìnì ǹ dõ yé; nyám ǹ da ǹdə́ ǹ ná.' "
41010020	Bal mɔ́ wɔ̀ mɔ̀: "Yó-cə́bal, à zwẽ nyə́ né nə̀myɛ́ gakó à bə̀swɛ́nɛ́ ga kɔn mé yí zà."
41010021	Yezu zɛ̃̀ n nyǐ mu, n swéné mo. N zɛ̃̀ n wɔ̀ mɔ̀: "Kɔn rə̀dù rə̀ mwìrì mú: zhəl ń kwè kɔn dɛ̀bɛ́ ǹ zhe mó gakó ń yè, ń pə rə̀ wársɛ́ nə̀mwà nɛ̀, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ m'ǎ nə nə̀cɛ̀ndɛ̀ dɛ̃̌ Arəzana wa."
41010022	Bal mɔ́ gə́ nyɛ̀ɛ̀ zɔ̀mɛ̀ rɛ́ rə̀myɛ́, ń wu kwẽ ń wẽ́, n zhǐr ń la jè ǹdə́ wu-zhìlù, bə̀ ń yà ń wɔ́ nə̀cɛ̀m-bal nánfɔ̀lɔ̀.
41010023	Yezu zɛ̃̀ n pyìrhí n wɔ̀ ń kwã-lyì bí ni: "Nə̀cɛ̀nà bɛ́ Yi tənà y wẽ́ zú má yə̀ zwini tã̀!"
41010024	Ń gə́ zɔ̀m èta, ń kwã-lyì bí wun zɛ̃̀. N kə́ n wɔ̀: "À bə̀sɔ́ná, lwarna bə̀ Yi tənà y wẽ́ zú má yə̀ zwini tã̀!
41010025	Yómó gə la gã̀-məshǐm bɔ̀l wẽ́ tó o lyɛ̃ k'â wɔ́ nàná du nə̀cɛ̀m-bal gə la Yi tənà y wẽ́ zú."
41010026	Bə̀ wun ké kwɛrhɛ nə zɛ̃̀. Bə zɛ̃̀ bə̀ n'ê bwə̀rh dwã bə̀ zhe: "È gə wɔ́ èta, wɔ́ mɔ̌ lò ń nə wɔ̌ ń mà n nə ń cìn vwǎrh?"
41010027	Yezu zɛ̃̀ n nyǐ bi n wɔ̀: "Rə̀myɛ́ du numbyínə́ bé jàn, sə rə̀ bə Yi jàn du yé, bə̀ Yi wɔ̌ kɔn gakó."
41010028	Pyɛɛrɛ zɛ̃̀ n wɔ̀ mɔ̀: "Nyǐ nə́myɛ̌, nə́ yẽ̌ kɔn gakó ne nə́ tó mó."
41010029	Yezu wɔ̀ mɔ̀: "Zhə̀nà, à n'â wə̀l ába: lò mɔ̀bɔ́ ǹ yẽ̌ ǹ kɛ̀lɛ́ y ǹdə́ ǹ da-byǎ, ǹdə́ ǹ nəkwá, ǹdə́ ǹ da ǹdə́ ǹ ná, ǹdə́ ǹ bə̀sɔ́ná ǹdə́ ǹ kálsɛ nɛ àmyɛ́ ǹdə́ yò-ècɔ̀nɔ̀ nyí rí yilə,
41010030	ǹ m'ǎ k'á nə rə̀myɛ́ gakó twər zɔ̌m èlǎsɛ̃́, lũ w kɔ̀bɔ́ wẽ́. Ǹ m'ǎ nə kǎlsɛ ǹdə́ da-byǎ ǹdə́ nəkwá ǹdə́ ná ǹdə́ bə̀sɔ́ná ǹdə́ kálsɛ. Ń jà ǹ m'ǎ nə nɔ̀nɔ̀ myɛ. Sə ǹ m'ǎ nə nyǔ mə̀ t'â la zhɔ̌ lũ w kɔ̀bɔ́ ò bàn mɔ́ wa.
41010031	Byɛ̀bɛ́ bə̀ wɔ́ nã́yə́ə́ bé mó nánzhəzhɔ̌ má jǐrh nánkwaá, sə byɛ̀bɛ́ bə̀ wɔ́ nánkwaá bɛ́ mɔ́ nánzhəzhɔ̌ má jǐrh nã́yə́ə́."
41010032	Yezu ǹdə́ ń kwã-lyì bí y'à kwè sɔ́má y bə̀ la Zhərəzalɛm. Sə ń yà ń ŋwɛ́nɛ́ bə̀ yé né, sə bə̀ wun y'à n'ê zɛ̃̀ bə̀ m'ê ŋwɛ́nɛ́ ń kwã nɛ́. Ywẽ y'à zhe byɛ̀bɛ́ bə̀ y'à n'ê tó be mó. N zɛ̃̀ n kə́ n zə ń kwã-lyì bí shí ǹdə́ bə̀lyè y n vò kwã, ń nə́ ń byili bi kɔn dɛ̀bɛ́ rə̀ la mɔ wɔ̀rhɔ́. Ń yà ń zhe:
41010033	"Nyǐnə nə́ la Zhərəzalɛm, sə bə̀ má zə Numbyíní Byǐ bə pə Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé ne, bə kə́ ń bùrsì ǹdə́ cu. Bə má pɔ̃ lyì byɛ̀bɛ́ bə̀ də̀ Zhwifubá ne,
41010034	bə fulsi mu, bə pùrh tə̀tàr ń yó, bə zə dànə̀shàárɛ bə mà mɔ̀, bə zɛ̃̀ bə gu mu. Sə ń mà n bwìrhì ń dwã nə̀tɔ̀ yùwə̀."
41010035	Zebede byǎ bɛ́ Zhakɛ ǹdə́ Zhã zɛ̃̀ bə yí Yezu nyí ní, bə wɔ̀ mɔ̀: "Yó-cə́bal, kɔn dɛ̀bɛ́ nə́ lá mɔ́ lwə̌l mó, nə́ r'é yǎl bə̀ ǹ wɛ̀rhɛ́ rɛ ń pə nə́ba."
41010036	N bwə̀rh bè n wɔ̀: "Bə̀kɔ́n á n'á yǎl b'à wɛ̀rhɛ́ a pə ába?"
41010037	Bə wɔ̀ mɔ̀: "Nə́ r'é lwə̀l mó bə̀ ǹ ce nə́ mə̀dù jòm ǹ jə̀jĩ́ ni, mə̀dù jòm ǹ jə̀gwã̀ nɛ̀ ǹ pyɛ̀lɛ̀ rɛ́ jàà wà."
41010038	N wɔ̀ bɛ: "Á yə̀l kɔn dɛ̌ ná-dwí yil á n'á lwə̀l yé. Á m'ǎ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́? Á m'ǎ shɛ̀nɛ́ á zwẽ nɔ̀nɔ̀ nɛ̃̌-shɔ mɔ́ à la zõ mó?"
41010039	Bə wɔ̀ mɔ̀: "Nə́ m'ǎ shɛ̀nɛ́." N wɔ̀ bɛ: "Zhə̀nà, á m'ǎ nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́. Á m'ǎ zwẽ nɔ̀nɔ̀ nɛ̃̌-shɔ mɔ́ à la zõ mó.
41010040	Sə è gə wɔ́ à jə̀jĩ́ ni ǹdə́ à jə̀gwã̀ nɛ̀ jǒm mó, è də̀ àmyɛ́ à la rə̀myɛ́ nyí pɔ yé. Jààsɛ́ sə̀myɛ́ ŋwɛ́nɛ́ byɛ̀bɛ́ à Da tɛnɛ sɛ bə̀ yil mó yilə."
41010041	Ń kwã-lyì bí shí y dwã bɛ́ gə́ nyɛ̀ɛ̀ rə̀myɛ́, bə̀ lyimə zɛ̃̀ nə̀ n'ê yì ǹdə́ Zhakɛ ǹdə́ Zhã.
41010042	Yezu zɛ̃̀ n byẽ̀ bə̀ gakó n wɔ̀ bɛ: "Á yě bə̀ byɛ̀bɛ́ lyì bí n'ê nyǐ ǹdə tənə̀rh pyǎ ta mɔ́ n'ê jí pyɛ̀lɛ̀ bə̀ lyì bí yó. E jà lyì-fwààlɛ́ myɛ ŋwɛ́nɛ́ bə̀ n'ê wɛ̀rhɛ́ jàn lyì bí ni.
41010043	Sə ámyɛ̌ bə̀k'á wɛ̀rhɛ́ èta yé. Lò mɔ̀bɔ́ ń ŋwɛ́nɛ́ á wẽ́ ń nə́ ń yǎl n yə̀ á gakó lyì-fɔ̀lɔ̀, sə n yə̀ á tùntùnnə̀ n twĩ̀ n pə ába.
41010044	Lò mɔ̀bɔ́ ń nə́ ń yǎl n yə̀ á yé né cə́bal, sə n yə̀ á gakó yə-bal.
41010045	Wɔ́ èta ǹdə́ Numbyíní Byǐ myɛ. Ń yə̀ twí mùnì ga lò twĩ̀ n pɔ̃ yé. Ń túwə́, ń la tũ̌ n pə lyì bí ni, sə n pə ń myə̌l lé lyì nánzhəzhɔ̌ zõ yilə."
41010046	Yezu ǹdə́ ń kwã-lyì bí zɛ̃̀ bə yí Zheriko. Bə̀ gə́ tú bə̀ n'ê dwi cɔ w wa, lyì nánzhəzhɔ̌ y'à tó be. E jà lyìlyǒ òdù y'à jě sɔ́má y vɔ̃̀ nɛ̀ ò n'ô lwə̀lə̀. È y'à wɔ́ Time byǐ, ń yíl Bərtime.
41010047	N nyɛ̀ɛ̀ bə̀ wɔ́ Nazarɛtɛ lyì bal Yezu ń bànà, n zɛ̃̀ n ji kùr ń nə́ ń búbwéé ń zhe: "Dəvyidi Byǐ Yezu, dǔr à nɔ̀nɔ̀."
41010048	Lyì-zhǎ bɛ́ zɛ̃̀ bə̀ n'ê ji mu búlə́ bə̀ ń yẽ̌ ń sɔ̀ w nɛ. N kwɛrhɛ n búbwéé dwini shãã ga n wɔ̀: "Dəvyidi Byǐ, dǔr à nɔ̀nɔ̀."
41010049	Yezu swə́rh n zhì, n wɔ̀: "Byẽ̌nə mo n bà." Bə zɛ̃̀ bə byẽ̀ lyìlyǒ w bə wɔ̀: "Kám ǹ wu ń zɛ̃̀. Nyǐ ń nə́ ń byẽ̀ mó."
41010050	O dul ò gɔ̀nɔ̀ w tɛ̃́, o zɛ̃̀ o dùr o bə̀ Yezu sono.
41010051	Yezu bwə̀rh mò n wɔ̀: "Bə̀kɔ́n ǹ nə́ ǹ yǎl b'à wɛ̀rhɛ́ ǹ yilə?" Lyìlyǒ w wɔ̀ mɔ̀: "Yó-cə́bal, à n'â lwə̀l mó bə̀ ǹ púr à yírhə́ né."
41010052	Yezu zɛ̃̀ n wɔ̀: "Zhəl, ǹ gə́ zhí ni mú ce ǹ nɔ ǹ cìnə̀." Ò yírhə́ né já púr, o zhǐr o tó Yezu ni ò la.
41011001	Yezu ǹdə́ ń kwã-lyì bí y'à bwəlse Zhərəzalɛm, bə yí Bɛtəfazhɛ ǹdə́ Betəni. Cɛmɛ nɛ́ nə̀myɛ́ ŋwɛ́nɛ́ pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ:
41011002	"Zhəlnə cɔ w ò ŋwɛ́nɛ́ á yé né mó wə. Á gə tú á n'á zwì ò wẽ́, á m'ǎ nə bə̀nə-bwɛ̀lɛ́ è lyẽ tɛ̃́, lò gwẽ̌ yə̀ kùr è yó cĩ́ gaga yé. Lwə̌rnə y á m'á bà.
41011003	Lò gə bwə̀rh ába bə̀ wɔ́ byè yil á n'á wɛ̀rhɛ́ èta mɔ́, s'á wɔ̀ mɔ̀: 'Cinu zhe è tum. Sə ń mà n ká n càrh y èlǎsɛ̃́-lǎsɛ̃́.' "
41011004	Bə zhǐr bə vò, bə nə bə̀nə-bwɛ̀lɛ́ y è lyẽ pwẽ̀ nè bwə̀rə̀ èdù nyí ni, sɔ́má vɔ̃̀ nɛ̀. Bə lwə̌r yə.
41011005	Lyì bí byɛ̀bɛ́ bə̀ y'à ŋwɛ́nɛ́ gàà mɔ́ jàlà bwə̀rh bè bə wɔ̀: "Bə̀kɔ́n á n'á wɛ̀rhɛ́ gàà? Byè yil á n'á lwə̌r bə̀nə-bwɛ̀lɛ́ yá?"
41011006	Bə lyár bɛ ǹdə Yezu gə́ yà ń byili bi ní. Lyì bí zɛ̃̀ bə yẽ̌ be bə zə bə̀nə-bwɛ̀lɛ́ y bə zhǐr.
41011007	Bə zə y bə mé bə̀ Yezu sono, bə lyɛ̀lɛ̀ bə̀ gàndɛ́ è yó, Yezu zɛ̃̀ n jòm.
41011008	Lyì nánzhəzhɔ̌ lyɛ̀lɛ̀ bə̀ gàndɛ́ sɔ́má y yó. Bə̀ jàlà kà cèmé vɔr bə lyɛ̀lɛ̀ nɛ́.
41011009	Lyì bí byɛ̀bɛ́ bə̀ y'à ŋwɛ́nɛ́ ń yé né ǹdə́ ń kwã nɛ́ mɔ́ ga zɛ̃̀ bə̀ n'ê bya bə̀ zhe: "Yi nə còrhó! Cinu mà n cĩ́ bwəl mɔ̀bɔ́ ń bàn ń yil lé yil mó yó!
41011010	Ń mà n cĩ́ bwəl nə́ da Dəvyidi pyɛ̀lɛ̀ rɛ́ rə̀ bàn mɔ́ yó! Sə Yi nə còrhó dɛ̃̌ Arəzana wa!"
41011011	Yezu zù Zhərəzalɛm wu w wə, n lyɛ̃ n vò Yi jù wə̀, n nyǐ kɔn dɛ̀bɛ́ gakó rə̀ y'à ŋwɛ́nɛ́ Yi jì y kɔ̀nɔ́ w wẽ́ mó n kə́kɛ́lɛ́ ò cã̌. Cɛ y gə́ y'à yìì mú ce, ńmyɛ̌ ǹdə́ ń kwã-lyì bí shí ǹdə́ bə̀lyè y zɛ̃̀ bə du bə vò Betəni.
41011012	È zɛ̃̀ nəkɔkɔ́lɛ́ y Yezu ǹdə́ ń kwã-lyì bí gə́ tú bə zhǐr Betəni ní, nɔrh zɛ̃̀ mə̀ zhe mo.
41011013	N nə épyìlú ò ŋwɛ́nɛ́ pyépyé, ò zhe vɔr. Ń yà ń nə́ ń bùl bə̀ dɛ̀ga ń mà n nə byǎ ò yó. Ń gə́ tú n yí, n pwírí ò bə byǎ zhe yé. Wɔ́ vɔr dúdú, b'è y'à də̀ épyìlə́ yi yé.
41011014	N zɛ̃̀ n wɔ̀ épyìlú w ni: "Lò kə́ ń tá ń la ǹ byǐ ń nyú w co gaga yé." Sə ń kwã-lyì bí nyɛ̀ɛ̀.
41011015	Bə̀ gə́ yú Zhərəzalɛm, Yezu zù Yi jì y kɔ̀nɔ́ w wa, n ji kùr ń nə́ ń jì dɔ̌lna bɛ́ bə̀ y'à n'ê yè wẽ̀ dé mó, ǹdə́ byɛ̀bɛ́ bə̀ y'à tú wẽ̀ dé yǒ mó gakó ń ce pwẽ̀ nè. N cìrh wẽ̀ dé tɛ̀bɛ́ sə̀byì-lyə́rnə bé y'à n'ê lyə́r bə̀ sə̀byǎ bɛ́ rə̀ yó mó n làà tɛ̃́, n cìrh byɛ̀bɛ́ bə̀ y'à n'ê yè épwə̌nsé mó myɛ də̀gwésé n làà tɛ̃́.
41011016	Ń yà ń bə shɛ̀ bə̀ lò mə̀dù ga zə zhĩĩ n tó Yi jì y kɔ̀nɔ́ w w n lyɛ̃ yé.
41011017	N zɛ̃̀ ń nə́ ń byili bi ń zhe: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Bə̀ má byẽ̀ à jì y bə̀ lyì gakó Yi-co jì.' " N zɛ̃̀ n súlí n wɔ̀ bɛ: "Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà."
41011018	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gə́ nyɛ̀ɛ̀ rə̀myɛ́, bə zɛ̃̀ bə̀ n'ê pyà bə̀ gə́ má tó né bə gu mu. Sə bə̀ y'à kwàl mɔ̀ yé, bə̀ lyì-zhǎ bɛ́ y'à n'ê cèrhé ń kàrmɔ́.
41011019	Də̀dɛ̀nɛ́ yi gə́ tú e yí, ńmyɛ̌ ǹdə́ ń kwã-lyì bí du cɔ w wa.
41011020	Bə̀ gə́ k'á tó sɔ́má y bə̀ n'ê lyɛ̃ nəkɔkɔ́lɛ́ shãã shãã, bə pwírí épyìlú w Yezu yà ń bwəl n pə w mɔ́ cù ǹdə́ ò nèsé gakó.
41011021	Pyɛɛrɛ zɛ̃̀ n lyǐrh kɔn dɛ̀bɛ́ rə̀ y'à wɛ̀rhɛ́ mɔ́, n zɛ̃̀ n wɔ̀ Yezu ni: "Yó-cə́bal, nyǐ épyìlú w ǹ bwəl ń pə w mɔ́ ò gakó cùwə̀."
41011022	Yezu zɛ̃̀ n wɔ̀ bɛ: "Zhínə Yi ni.
41011023	Zhə̀nà à n'á wə̀l ába: lò gə wò pyɔ̀ w kɔ̀bɔ́ èta mɔ́ nɛ: 'Zhǐr gàà ń vò ń tu mwə̃́ y wə,' ń gə yə̀ tə́tɔ̀ná ce ń wẽ́, ń gə nə́ ń zwẽ nyí bə̀ tɛ̀bɛ́ ń zɔ̀m mɔ́ má wɛ̀rhɛ́, ń mà n pwírí rə̀ zhə̀n ga wɛ̀rhɛ́.
41011024	Wɔ́ rə̀myɛ́ è ce à n'â wə̀l ába: kɔn dɛ̀bɛ́ gakó á gə lwə̀l á Yi-co wẽ́, s'á zwẽ nyí b'ǎ nɔ rɛ, s'á yẽ̌ bə̀ Yi má pə rɛ ába.
41011025	"Á gə zhì dɛ̃̌ á la Yi co, e jà zùùrì ŋwɛ́nɛ́ ámyɛ̌ ǹdə́ lò cəcəl wə, s'á pɔ̃ sǔbri, mùnì ga á Da mɔ́ ń ŋwɛ́nɛ́ Arəzana w mɔ́ pə ámyɛ á dwə́ə́ré sǔbri. ((
41011026	Sə á gə t'á pɛ sǔbri á dwã bɛ́ nɛ, á Da mɔ́ ń ŋwɛ́nɛ́ Arəzana w mɔ́ tá ń la ámyɛ á dwə́ə́ré sǔbri pɔ yé.))"
41011027	Yezu ǹdə́ ń kwã-lyì bí ké vò Zhərəzalɛm. Ń gə́ zù Yi jì y kɔ̀nɔ́ w wẽ́ ń nə́ ń jílə́, Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ǹdə́ náncɛsɛ́ zɛ̃̀ bə yí ń nyí ni,
41011028	bə bwə̀rh mò bə wɔ̀: "Yẽ̀ ǹ nɔ sɔ́má nɛ́ ǹ mə́ ǹ nə́ ǹ wɛ̀rhɛ́ rə̀myɛ́? Mɔ̌ lò ń pɔ mɔ́ sɔ́má y èmyɛ́?"
41011029	N zɛ̃̀ n wɔ̀ bɛ: "À la ába kɔn rə̀dù sásá bwə̌rh. Á gə lyár nɛ, à má zɛ̃̀ a byili ába à gə́ nɔ sɔ́má y mə̀gã̌ à m'â wɛ̀rhɛ́ rə̀myɛ́.
41011030	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ́, ráá numbyínsi sõ? Lyárna nɛ."
41011031	Bə zɛ̃̀ bə̀ n'ê zɔ̀m ǹdə́ dwã bə̀ zhe: "Nə́ gə wò bə̀ wɔ́ Yi sõ Zhã yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ nə yə̀ ń zɔ̀mà nɛ́ zwẽ?
41011032	Nə́ gə k'é wò bə̀ wɔ́ numbyínsi sõ ń yà ń nɔ sɔ́má nɛ́ myɛ...?" Bə̀ y'à n'ê dùr lyì bí ywẽ, bə̀ lyì bí gakó y'à n'ê bùl bə̀ Zhã yà ń wɔ́ Yi nyì-zwennə zhə̀n zhə̀nà.
41011033	Bə zɛ̃̀ bə wɔ̀ mɔ̀: "Nə́ yə̀l yé." N wɔ̀ bɛ: "Àmyɛ t'â la ába à gə́ nɔ sɔ́má y mə̀gã̌ à m'â wɛ̀rhɛ́ rə̀myɛ́ mɔ́ byilu yé."
41012001	Rə̀myɛ́ kwã nɛ́, Yezu ji kùr ń nə́ ń zɔ̀m ǹdə́ lyì bí ǹdə́ səswalsɛ, ń zhe: "Bal mə̀dù ń yà ń zhele cèmé nyɛ̀bɛ́ bə̀ n'ê zə nə̀ byǎ bɛ́ bə̀ m'ê wɛ̀rhɛ́ sɛ̃́ ń cɛ wa. N zɛ̃̀ n báá bɔ́ɔ́ n kə́kɛ́lɛ́ nɛ, n kù gɔ́rɔ́ nɛ́ bə̀ m'ê wɛ̀rhɛ́ sɛ̃́ mɔ́, n lù ku dɛ̃̌ dɛ̃̌ n súlí, lò wɔ̌ ń jòm gàà ń mə́ ń yìlì cèmé né ne. N kwè lyì n cĩ́ nə̀ nyí ni bə̀ n'ê nyǐ nə̀ yò, n zɛ̃̀ n zhǐr n vò sɔ́má kɛ̀bɛ́ è nyɛ.
41012002	"Cèmé né byǎ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀ mə̀dù bə̀ ń zhəl byɛ̀bɛ́ bə̀ n'ê nyǐ cèmé né yò mó sõ, n zwẽ ń cəl lé n bə̀ n pɔ̃.
41012003	Sə bə̀ zɔ mɔ bə mà, bə ká càrh mɔ̀ nánfò.
41012004	N zɛ̃̀ n kə́ n twĩ̀ ń tùntùnnə̀ dõ bə̀ sõ. Bə mà ń yó ne, bə tùrh mò bə súlí.
41012005	N kə́ n twĩ̀ ń dõ bə̀ sõ kə́dò. Bə gu ńmyɛ̌. N twĩ̀ ń tùntùnnə̀ dwã nánzhəzhɔ̌ bə̀ sõ. Bə wɛ̀rhɛ́ bə̀myɛ lwɛlɛ ǹdə nã́yə́ə́ bé ta. Bə mà bə̀ jàlà, bə gu bə̀ jàlà.
41012006	"Lò lò yà ń kə́ ń tɛ̀nɛ́ cɛ y cə́bal mɔ́ sõ e súlí ń byì-sónó w ne yé. N zɛ̃̀ n twĩ̀ byǐ mú ńmyɛ̌ byɛ̀bɛ́ bə̀ n'ê nyǐ cèmé né yò mó sõ. Ń yà ń nə́ ń bùl bə̀ dɛ̀ga bə̀ má nyɛ̀ ń byǐ mú.
41012007	Sə bə̀ gə́ nɔ mɔ ń bànà, bə wɔ̀ dwã nɛ: 'Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu sə nə́ cìní ń jɛ̃̀-kɔn dɛ́.'
41012008	Bə zɛ̃̀ bə gu mu, bə kwè mò bə dwĩ̀ bɔ́ɔ́ w kwã nɛ́."
41012009	Yezu zɛ̃̀ n zhízhílí n bwə̀rh lyì bí n wɔ̀: "Wɔ́ etər cɛ y cə́bal mɔ́ mà n wɛ̀rhɛ́ byɛ̀bɛ́ bə̀ n'ê nyǐ ń cèmé né yò w mó né? Ń mà n vò n gu bi, n zɛ̃̀ n cĩ́ lyì dwã ń cɛ y nyí ni.
41012010	Á gwẽ̌ yə̀ zɔ̀mɛ̀ rɛ́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ bə wɔ̀: 'Wɔ́ nə́kulu w kɔ̀bɔ́ jì-lùrnə̀ bé y'à vùr bə dwĩ̀ kwã nɛ́ mɔ́, ò jǐrh jì y jàn nə́kulu wə́.
41012011	Rə̀myɛ́ wɔ́ kɔn nánfɔ̀lɔ̀ rə̀ càn nə́myɛ̌ yírh wə, bə̀ wɔ́ Cinu ń wɛ̀rhɛ́ èta.' "
41012012	Zhwifubá yó-cìnə́ bé zɛ̃̀ bə̀ n'ê pyà bə̀ gə́ má tó né sə bə zə mɔ, bə̀ gə́ y'à yě bə̀ wɔ́ bə̀myɛ́ yil ń ju səswalá y èmyɛ́ mɔ́ yilə. Sə lyì-zhǎ bɛ́ ywẽ y'à zhe be. Bə yẽ̌ mo n lyɛ̃.
41012013	Zhwifubá yó-cìnə́ bé zɛ̃̀ bə twĩ̀ Farɛzhɛ̃ɛ̃bá ǹdə́ Erɔɔdɛ lyì bí jàlà Yezu sono, bə̀ bə̀ zhəl bə bwə̀rh mò zɔ̀mà, mùnì bə ŋwɛ̀nɛ́ bə tó ń cìcì zɔ̀mà nɛ́ dɛnnɛ bə zə mɔ.
41012014	Bə yí bə wɔ̀ mɔ̀: "Yó-cə́bal, nə́ yě bə̀ ǹ wɔ́ zhə̀n-cí. Ǹ tá ǹ dùr lò yírh ǹdə́ zhə̀n byilu yé, bə̀ lò lò ywẽ bə mɔ́ zhe yé. Ǹ nə́ ǹ cèrhè Yi sɔ́má y zhə̀n zhə̀nà. Sɔ́má ŋwɛ́nɛ́ bə̀ nə́ pə myə̌l-kwǎndɛ́ Səzaarɛ nɛ, ráá sɔ́má tɛ̀nɛ́? Kɔn wɔ́ nyɔ́ɔ́, ráá kɔn də̀ nyɔ́ɔ́?"
41012015	Sə Yezu yà ń yě bə̀ myìnù mú yò. N zɛ̃̀ n wɔ̀ bɛ: "Byè yil á n'á zhẽ̀ nè? Zəna wár-kùlì èdù á bə̀ a nyìwé."
41012016	Bə vùr y bə bé pɔ̃. N zɛ̃̀ n bwə̀rh bè n wɔ̀: "Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyǎn?" Bə wɔ̀ mɔ̀: "Wɔ́ Səzaarɛ nyǎn."
41012017	N zɛ̃̀ n wɔ̀ bɛ: "Pana Səzaarɛ nɛ tɛ̀bɛ́ rə̀ wɔ́ ń nyǎn dɛ́ mɔ́, s'á pə Yi myɛ nɛ tɛ̀bɛ́ rə̀ wɔ́ rə̀ nyǎn dɛ́ mɔ́." Bə̀ gə́ nyɛ̀ɛ̀ rə̀myɛ́, kɔn jàr bɛ̀ dɛ̃́dɛ̃́.
41012018	Lyì jàlà y'à ŋwɛ́nɛ́ bə̀ n'ê byẽ̀ bə̀ Sadəsənyɛbá, bə̀ t'â zwẽ nyí bə̀ cùùrì má bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sõ, bə bwə̀rh mò bə wɔ̀:
41012019	"Yó-cə́bal, nyə́ né sɛ́bɛ́ rɛ́ wẽ́, Muyiisi pɔ nə́ba nyí n wɔ̀: 'Lò gə jú kɛ̃ n zɛ̃̀ n cì n yẽ̌ ń kɛ̃ mɔ́ nɛ, ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ, sə ń nyɛ̃́ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cù mú yilə.'
41012020	"E jà byǎ bwàlpyɛ̀ y'à ŋwɛ́nɛ́ bə̀ da nɛ. Bə̀ náncɛ y jí kɛ̃, n cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé.
41012021	Mɔ̀bɔ́ ń pú mu mú zɛ̃̀ n jí kɛ̃ mɔ́, ńmyɛ cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. Mɔ̀bɔ́ ńmyɛ kə́ n pú ńmyɛ nɛ mɔ́ jí kɛ̃ mɔ́. Wɔ́ rə̀myɛ́ rə̀dù yə́.
41012022	Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo. Mə̀dù ga yə̀ bə̀sɔ́bwɛ̀lɛ́ nɛ ǹdə́ mɔ yé. Rə̀myɛ́ kwã nɛ́, kɛ̃ mɔ́ myɛ zɛ̃̀ n cì.
41012023	Sə cùùrí nə gə tú rə̀ bwìrhì, bə̀myɛ́ bwàlpyɛ̀ y ga já jí kɛ̃ mɔ́, wɔ́ mɔ̌ ń mà n cìní mu?"
41012024	Yezu zɛ̃̀ n wɔ̀ bɛ: "Á gə́ yə̀l Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀, á j'ǎ yə̀l Yi jàn dɛ́ gə́ wɔ́ nɛ́ mɔ́, è də̀ dó á dówə́?
41012025	Cùùrí gə tú rə̀ bwìrhì, bala ǹdə́ kana k'ê t'â la dwã jú yé. Bə̀ má yə̀ ǹdə màlɛ́kabá ta Arəzana wa.
41012026	"È gə wɔ́ cùùrì bùrhù yò w shò-kwã nɛ́ mɔ́, á gwẽ̌ yə̀ Muyiisi sɛ́bɛ́ rɛ́ jàà y kɛ̀bɛ́ è n'ê zɔ̀m sɔ̀lɔ̀ w myǐn mú y'à zhe ò wẽ́ mó zɔ̀mà mɔ́ kàrmə̀ nà? Bə̀ kɛ̃ gàà bə Yi wò Muyiisi ni: 'À wɔ́ Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.' "
41012027	Yezu súlí n wɔ̀: "Yi wɔ́ lyì-nyìrh Yi, rə̀ də̀ lyì-cùùrì Yi yé. Á ŋwɛ́nɛ́ dóó sɔ́má yó námpúm."
41012028	Muyiisi nyə́ né byilnə mə̀dù gə́ nyɛ̀ɛ̀ Yezu ǹdə́ Sadəsənyɛbá gə́ n'ê zɔ̀m ǹdə́ dwã nɛ́, n pwírí Yezu lyár bɛ cɛ̀nɛ̀, ńmyɛ zɛ̃̀ n twẽ̌ n yí Yezu nyí ni, n bwə̀rh mò n wɔ̀: "Yi nyə́ né wẽ́, wɔ́ tɛ̌ rə̀ du rə̀ dwã bɛ́ gakó?"
41012029	Yezu wɔ̀ mɔ̀: "Yi nyí rí tɛ̀bɛ́ rə̀ du rə̀ dwã bɛ́ gakó mó n'ê wə̀lə̀: 'Cili Esərayɛl, Cinu nə́ Yi dúdú sá ń wɔ́ Cinu.
41012030	Swéné Cinu ǹ Yi ǹdə́ ǹ wu gakó, ǹdə́ ǹ surhə gakó, ǹdə́ ǹ jàn gakó.'
41012031	Nə̀lyè nyǎn dɛ́ n'ê wə̀lə̀: 'Swéné ǹ dõ ǹdə ǹ cìcì ta.' Nyí dõ tɛ̀nɛ́ rə̀ k'ê du nə̀myɛ́ nə̀lyè y èta mɔ́ yé."
41012032	Muyiisi nyə́ né byilnə mó zɛ̃̀ n wɔ̀ mɔ̀: "Yó-cə́bal, kɔn càn. Tɛ̀bɛ́ ǹ byili mú wɔ́ zhə̀nà. Cinu dúdú ń wɔ́ Yi, Yi dõ tɛ̀nɛ́ è gə də̀ ńmyɛ̌ dúdú.
41012033	Ǹ gə swéné mo ǹdə́ ǹ wu gakó, ǹdə́ ǹ surhə gakó, ǹdə́ ǹ jàn gakó, ǹ gə só ǹ dõ ǹdə ǹ cìcì ta, rə̀myɛ́ cɔ̃̀ vwə̃̀ né bə̀ n'ê ji nə̀ kɔn gakó myǐn mú, ǹdə́ vwə̃̀ né dwã bɛ́ gakó."
41012034	Lyə́lyɛ́ɛ́rɛ́ tɛ̀bɛ́ ń mə n lyár Yezu mú ce, Yezu wɔ̀ mɔ̀: "Ǹ bə nyɛ ǹdə́ Yi tənà y yé." Sə rə̀myɛ́ kwã nɛ́, lò lò yà ń kə́ ń kwàl sə n bwə̀rh kaka Yezu ni yé.
41012035	Yezu gə́ yà ń nə́ ń cèrhè kàrmɔ́ Yi jì y kɔ̀nɔ́ w wẽ́ yi ní, ń wòwə̀: "Byè yil Muyiisi nyə́ né byilnə bé n'ê wə̀l bə̀ Kristə mó wɔ́ Dəvyidi byǐ?
41012036	Dəvyidi cìcì zɔ̀m ǹdə́ Eshirhə náàcɛ̀nɛ́ jàn n wɔ̀: 'Cinu Yi wò à Cinu ni: bə̌ jòm à jə̀jĩ́ ni, kɔn mé yí a ce ń nɔ̀ ǹ zwə̀ bé ǹ nə̀rh kùr wə̀.'
41012037	Etər Kristə mó mà n zɛ̃̀ n tó né n yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?" Lyì nánzhəzhɔ̌ y'à n'ê cili Yezu zɔ̀mà nɛ́ ǹdə́ wu-nyɔ̃̀.
41012038	Rə̀myɛ́ yó, ń yà ń nə́ ń wə̀l lyì bí byɛ̀bɛ́ ń yà ń nə́ ń cèrhè bè kàrmɔ́ mɔ́ nɛ: "Dɛ̃̌na á cìnə̀. Á bə̀k'á wɛ̀rhɛ́ ǹdə Muyiisi nyə́ né byilnə bé ta yé. Bə̀ só kàmə̀-zù-èdwààlɛ̀ zú bə mé jíl. Bə̀ só bə̀ lyì bí ce be náàcɛ̀nɛ́ dwã-gùúlí jààsɛ́ wa.
41012039	Bə̀ gə yú dwã-gùúlí jìsí wẽ́, bə̀ só sə bə jòm yé né. Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa.
41012040	Bə̀ n'ê kɔkɔlɛ ejə̀nə̀ jɛ̃̀-kɔn gakó bə yẽ̌ be. Bə̀ n'ê wɛ̀rhɛ́ Yi-cər nándə̀dwààlɛ̀ mùnì ga lyì bí nyǐ bi ǹdə lyì-twə̌rh ta. Bə̀ má nə còrhò-tum nánfɔ̀lɔ̀ du lyì bí dwã bɛ́."
41012041	Rə̀myɛ́ yó, Yezu zɛ̃̀ ń jě Yi jì y pansɛ́ ló jàà y səta, ń nə́ ń nyǐ lyì bí gə́ n'ê lwé wársɛ́ nɛ́. Byɛ̀bɛ́ bə̀ wɔ́ nə̀cɛ̀nà bɛ́ mɔ́ nánjə̀jóló y'à n'ê lwé wársɛ nánzhəzhɔ̌ nɛ́.
41012042	Ejə̃̀-kɛ̃ mə̀dù ń wɔ́ zúzúnú cí, ńmyɛ yí n ló wársɛ sə̀lyè né.
41012043	Yezu zɛ̃̀ n byẽ̀ ń kwã-lyì bí n wɔ̀ bɛ: "Zhə̀nà, à n'â wə̀l ába: ejə̃̀-kɛ̃ mɔ́ mɔ̀bɔ́ ń wɔ́ zúzúnú cí èta mɔ́ ló wársɛ́ nɛ́ du lyì bí dwã bɛ́ gakó.
41012044	Lyì bí dwã bɛ́ wɔ́ wársɛ́ shɛ̀bɛ́ bə̀ bə sə̀ tum zhe mó bə̀ ló né, sə ńmyɛ̌ gə́ bə zhe mó, wɔ́ kɔn dɛ́ tɛ̀bɛ́ ń yà ń zhe ń la mə n yìlì ń cìn mú gakó ń ló né."
41013001	Yezu shí Yi jì y kɔ̀nɔ́ w wẽ́ n du, n yí yé né námpɔ́lɛ́. Ń kwã-lyì bí mə̀dù wɔ̀ mɔ̀: "Yó-cə́bal, nyǐ nə́kulə náncɛ̀cɛ̀nà nyɛ̀bɛ́ ma bə̀ mé lù Yi jì yə́, sə́ nyǐ è lùlwìrì rí myɛ gə́ càn nɛ́."
41013002	Yezu wɔ̀ mɔ̀: "Ǹ nə nə́kulə né nánfwààlɛ́ tɛ̀bɛ́ èta mɔ́? Nə́kulu òdù ga t'â la ò dõ yó mãɔ̃ yé. Bə̀ má wǔr nə̀ gakó bə ló tɛ̃́."
41013003	Yezu zɛ̃̀ n vò Olyivyəəré pyɔ̀ w yó, n jòm tɛ̃́, n zə ń yé n zǎ Yi jì yə́. Rə̀myɛ́ yó, ǹdə́ è y'à wɔ́ Pyɛɛrɛ ǹdə́ Zhakɛ ǹdə́ Zhã ǹdə́ Andərɛ dúdú bə̀ y'à ŋwɛ́nɛ́ ń sono gàà. Bə zɛ̃̀ bə wɔ̀ mɔ̀:
41013004	"Byili nə́ba yi rí tɛ̀bɛ́ rə̀myɛ́ la wɔ̀rhɔ́ mɔ́. Sə́ byili nə́ba myɔrhɔ w kɔ̀bɔ́ ò má byili dɛ̃ rɛ́ tɛ̀bɛ́ rə̀myɛ́ la wɔ̀rhɔ́ mɔ́."
41013005	Yezu zɛ̃̀ n ji kùr n wɔ̀ bɛ: "Dɛ̃̌na á cìnə̀. Á bə̀k'á yẽ̌ bə jə́jɛ̀rɛ́ ába yé.
41013006	Lyì nánzhəzhɔ̌ má bə̀ ǹdə́ àmyɛ́ yil lé, sə lò gakó mà n wɔ̀ bə̀ wɔ́ ńmyɛ̌ ń wɔ́ Kristə mó, sə bə̀ má jə́jɛ̀rɛ́ lyì nánzhəzhɔ̌.
41013007	Bə̀ má zɔ̀m jààsɛ̀ shɛ̀bɛ́ sə̀ nyɛ búlə́ yò ǹd'ába. Á b'ǎ nyɛ̀ɛ̀ búlə́ dweme bwə́lbwə́ləə, s'á bə̀k'á dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ gakó wɛ̀rhɛ́, sə è gwẽ̌ t'â la lũ zhɔ̌ yál yé.
41013008	Cɛmɛ bá zɛ̃̀ búlə́ ǹdə́ dwã; tənə̀rh má zɛ̃̀ búlə́ ǹdə́ dwã; cɛ y má zhízhǐ jààsɛ̀ nánzhəzhɔ̌ wa; nɔrh má yə̀ nɛ́. È má yə̀ ǹdə kɛ̃ pwǐ yin kùr-ju ta.
41013009	"Sə dɛ̃̌na á cìnə̀. Lyì bí má zə ába bə vò bùrsì jàà wà. Bə̀ bá mà ába dwã-gùúlí jìsí wẽ́. Bə̀ má zə ába bə vò cɛmɛ yó-cìnə́ ǹdə́ pyǎ sono àmyɛ́ yilə. Sə rə̀myɛ́ yi ní, á m'ǎ yə̀ à zhə̀n-cínnə bə̀ yilə.
41013010	Wɔ́ nyɔ́ɔ́ sə bə jɛ̀rɛ̀ bə bwə̀l yò-ècɔ̀nɔ̀ nyí rí bə byili lũ w lyì bí gakó ne.
41013011	"Bə̀ gə tú bə zə ába bə̀ la bùrsí jàà wà, s'á bə̀k'á zɛ̃̀ á n'á tɛ́rɛ́ á wẽ́ á m'á pyà kɔn dɛ́ tɛ̀bɛ́ á la lyár mɔ́ yé, s'á lyár tɛ̀bɛ́ Yi la á wẽ́ co rə̀myɛ́ yi ní cìcì mú. È də̀ ámyɛ̌ cìcì á la zɔ̌m yé. Wɔ́ Eshirhə náàcɛ̀nɛ́ è má tó á dɛnnɛ e zɔ̀m.
41013012	Lyì má zə bə̀ da-byǎ bə pə bə gu. Dabá má zə bə̀ cìcì byǎ bə pə bə gu, sə byǎ myɛ má bú ǹdə́ bə̀ dabá bə ce bə gu bi.
41013013	Lyì bí gakó má jí zùùrì ǹd'ába àmyɛ́ yil lé yilə, sə lò mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ m'ǎ nə vwǎrh."
41013014	Yezu súlí n wɔ̀: "Á m'ǎ nə súsúlú kɔn rə̀ ŋwɛ́nɛ́ rə̀ gə́ y'à bə mə̌ sə rə yə̀ mə̀gã̌. (Mɔ̀bɔ́ ǹ nə́ ǹ kàrmə̀ rɛ̀, sə́ ce jàn nɛ́ ń lwar rə̀ kùrə̀.) Rə̀myɛ́ yi ní, lyì byɛ̀bɛ́ bə̀ ŋwɛ́nɛ́ Zhide tənà y wa, sə bə dùr bə vò pyààrɛ́ wa.
41013015	Lò mɔ̀bɔ́ ǹ jě lyarh wa, sə ǹ bə̀ká pyà tɛ̃́ só ń zù jù w ń kwè ǹ wẽ̀ yé.
41013016	Lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹ bə̀ká pyà jè zhəl ń kwè ǹ kàmə̀-zwǐ yé.
41013017	"Dwã nɛ́ nə̀myɛ́ wẽ́, zwini bá zə kana byɛ̀bɛ́ bə̀ zhe pǔrh, ǹdə́ byɛ̀bɛ́ bə̀ n'ê ŋwɛ̀ byǎ mɔ́.
41013018	Lwə̌lnə Yi, mùnì ga wẽ̀ dé rə̀myɛ́ bə̀ká wɛ̀rhɛ́ wàr yi ni yé.
41013019	Dwã nɛ́ nə̀myɛ́ zwini rí má dwini tɛ̀bɛ́ rə̀ yàl nɛ́, Yi gə́ wɛ̀rhɛ́ kɔn gakó lũ w kùr-ju yi ní ga, kɔn mé yí èlǎsɛ̃́ mɔ́. Zwini rí rə̀myɛ́ dwí rí k'ê t'â bàn gaga yé.
41013020	Cinu gə yà ń yə̀ dwã nɛ́ nə̀myɛ́ mɔ́ bɔ̀, lò mə̀dù ga yà ń tá ń la lú yé. Sə ń bɔ̀ nɛ̀, lyì bí byɛ̀bɛ́ ń cír mó yilə.
41013021	"Rə̀myɛ́ yi ní, lò gə wò ába bə̀ nyǐ Kristə mó ŋwɛ́nɛ́ nyɔ̀nɔ̀, ráá jàà dõ wə, s'á bə̀k'á zwẽ nyí yé.
41013022	Lyì má fwĩ́ tɛ̃́ bə̀ n'ê jə́jɛ̀rɛ́ lyì bí, jàlà wɔ̀ bə̀ bə̀ wɔ́ Kristə mó, jàlà wɔ̀ bə̀ bə̀ wɔ́ Yi nyì-zwennə. Bə̀ má wɛ̀rhɛ́ màmyaarhɛ ǹdə́ wò-jààrɛ̀, bə̀ m'ê jə́jɛ̀rɛ́ lyì bí. Kɔn gə wɔ̌ myɛ, sə bə jə́jɛ̀rɛ́ byɛ̀bɛ́ Yi cír mó,
41013023	s'á dɛ̃̀ á cìnə̀. À dámǎ a byili ába kɔn gakó."
41013024	Yezu súlí n wɔ̀: "Dwã nɛ́ nə̀myɛ́ wẽ́, zúzúnú yi rí rə̀myɛ́ gə tú è lyɛ̃, nə̀nyɔ́nɔ́ w pwẽ̀ dé má jé; cànà pwẽ̀ k'ê t'â la nɛ́ yál yé;
41013025	cã̀mə́sɔ̌rh má shí dɛ̃̌ sə ló tɛ̃́. Kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bá zhízhǐ.
41013026	Sə rə̀myɛ́ yó, bə̀ má nə Numbyíní Byǐ ń ŋwɛ́nɛ́ bə́ban wẽ́ ń bàn ǹdə́ jàn nánfɔ̀lɔ̀, ǹdə́ zùwə́.
41013027	Ń mà n twĩ̀ màlɛ́kabá lũ w cə-yala gakó, kɔn zhí yi-pwírhí e mé yí yi-zùr, bə byẽ̀ lyì bí byɛ̀bɛ́ ń cír mó bə cĩ́ dwã yó.
41013028	"Nyǐnə myɔrhɔ òdù, s'á lwar ò kùrə̀: á gə nɔ épyìlú ò jɛ̀sɛ́ n'ê tò, ò vɔɔrɛ́ n'ê púrhə́, á j'á yě bə̀ shí rí bwəlse.
41013029	Èta myɛ, á gə tú á nɔ ywẽ̀ né nə̀myɛ́ nə̀ n'ê wɛ̀rhɛ́, s'á lwar bə̀ Numbyíní Byǐ twírí y bwəlse, ń ŋwɛ́nɛ́ bwə̀rə̀ y nyí ni.
41013030	Zhə̀nà, à n'â wə̀l ába: zà zà lũ w lyì bí t'â la lyɔ̃ ǹdə́ rə̀myɛ́ gakó yə̀ wɛ̀rhɛ́ yé.
41013031	Dɛ̃̌ ǹdə́ cɛ y má lyɛ̃, sə àmyɛ́ zɔ̀mà nɛ́ t'â la lyɔ̃ gaga yé.
41013032	"Lò lò yə̀l dɛ̃ rɛ́, ráá yi rí rə̀myɛ́ yé. Arəzana màlɛ́kabá myɛ yə̀l yé. Yi Byǐ mú myɛ cìcì yə̀l yé. Wɔ́ Da mɔ́ dúdú ń yě.
41013033	Zəna á yírhə́, á bə̀k'á dɛ̀ɛ̀ yé, b'ǎ yə̀l dɛ̃ rɛ́ tɛ̀bɛ́ rə̀myɛ́ bàn mɔ́ yé.
41013034	"Kɔn nyɛ̌ dwã ǹdə kɛ̀lɛ́ cə́bal gə́ ya ń la ń sɔ́má, n zɛ̃̀ n yẽ̌ ń kɛ̀lɛ́ y nɛ n ce ń kɛ̀lɛ́ y tùntùnnə̀ bé jɔ̃̀ w ta. N pə lò gakó ń tum, n zɛ̃̀ n pə nyí bwə̀rə̀ y yìlnə̀ mó ne bə̀ ń yìlì bwə̀rə̀ y cɛ̀nɛ̀, sə n zə ń yírhə́.
41013035	Rə̀myɛ́ yilə, zəna á yírhə́, b'ǎ yə̀l dɛ̃ rɛ́ tɛ̀bɛ́ kɛ̀lɛ́ y cə́bal mɔ́ mà n ká n bə̀ mɔ́ yé. È gə wɔ́ də̀dɛ̀nɛ́ ń ká ń bànà, ráá cəcɛ̃-swélé ne, ráá cə́-byə-cǐl ne, ráá cə-lár bɔ̀l wà, á yə̀l yé.
41013036	Cenə jàn nɛ́, mùnì ga ń gə ká ń jàr jàr ń túwə́, sə ń bə̀ká n bə̀ n pwírí á dɛ̌ yé.
41013037	Kɔn dɛ́ tɛ̀bɛ́ à n'â byili ába mɔ́, wɔ́ lyì bí gakó ne à n'â byili ri: zəna á yírhə́."
41014001	Búrú w bə̀ yə̀ sã̀-nə̀byẽ̌ ò wẽ́ ce mó címsí bə̀ n'ê byẽ̀ bə̀ Pakɛ mɔ́ gə́ tú sə dǎl lyẽ̌ né, Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé y'à n'ê pyà bə̀ gə́ má tó né bə myìnì Yezu bə za, ǹdə́ lò lò yə̀l yé, sə bə gu mu.
41014002	Bə̀ y'à zhe: "È bə̀ká yə̀ címsí yù w nə́ la mɔ zal yé, mùnì ga cɔ w lyì bí bə̀ká zɛ̃̀ búlə́ nə́ yó w yé."
41014003	Yezu yà ń ŋwɛ́nɛ́ Shəmɔ mɔ́ mɔ̀bɔ́ nɔ w y'à zhe mó sõ kɛ̀lɛ́ w Betəni ní. Ń gə́ tú ń la kùjú jú yi ní, kɛ̃ mə̀dù já n zù bə̀ yó ǹdə́ kwǎl-byǐ náàcɛ̀nɛ́, è y'à sú ǹdə́ nwə̃̌ è ye y y'à cɛ̀ dɛ̃́dɛ̃́, è lwẽ́ dé j'à nyɛ̀. Wɔ́ cǒ òdù bə̀ n'ê byẽ̀ bə̀ náárɛ bə̀ y'à mé wɛ̀rhɛ́ ya. N sǔr kwǎl-byǐ y nyí rí n ló nwə̃̌ y Yezu yó wə.
41014004	Lyì bí byɛ̀bɛ́ bə̀ y'à jě gàà mɔ́ jàlà lyimə zɛ̃̀ bə̀ n'ê zɔ̀m ǹdə́ dwã bə̀ zhe: "Byè yil ń nə́ ń zhìlì nwə̃̌ y è ye y cɛ̀ èta mɔ́ nánfò?
41014005	Bə̀ y'à wɔ̌ bə̀ yè y kɔn lyɛ̃ dwã zwã̌-àtɔ̀ tum wársɛ, bə mé sɛ̃ nə̀mwà nɛ̀." Sə bə̀ y'à n'ê zɔ̀m kɛ̃ mɔ́ sõ.
41014006	Yezu zɛ̃̀ n wɔ̀ bɛ: "Byè yil á n'á zhìlì kɛ̃ mɔ́ wu ni? Yẽ̌nə mo. Dɛ̀bɛ́ ń wɛ̀rhɛ́ à yil mó wɔ́ kɔn dɛ̀bɛ́ rə̀ càn.
41014007	Nyǐnə nə̀mwà má yə̀ nɛ́ ǹd'ába twéé twéé. Á wɔ̌ á wɛ̀rhɛ́ bɛ cɛ̀nɛ̀ ǹdə á gə́ n'á yǎl nɛ́. Sə è gə wɔ́ àmyɛ́, á t'á la nɛ nɔ dɛ̃ gakó yé.
41014008	Kɛ̃ mɔ́ wɛ̀rhɛ́ kɔn dɛ̀bɛ́ ń wɔ̌, ǹdə́ nwə̃̌ y ń ló à yó mó. Ń dámǎ n tɛnɛ à yala nɛ́ lú-bɔ̀l w co yilə.
41014009	Zhə̀nà, à n'â wə̀l ába: bə̀ gə́ la yò-ècɔ̀nɔ̀ nyí rí bwə̌l mə̀gã̌ mə̀gã̌ gakó, bə̀ má byili kɔn dɛ́ tɛ̀bɛ́ kɛ̃ mɔ́ wɛ̀rhɛ́ mɔ́ myɛ, bə mé lyǐrh ń yò."
41014010	Rə̀myɛ́ yó, Yezu kwã-lyì bí shí ǹdə́ bə̀lyè y mə̀dù, ń yíl Zhidə Esəkarəyɔtɛ, zhə̀l n wɔ̀ Yi jì y vwĩ̀-zwə́lnə bé yé né cìnə́ bé ne, bə̀ ń mà n byili bi bə̀ gə́ má tó né bə zə Yezu.
41014011	Bə̀ gə́ cili ń zɔ̀mɛ̀ rɛ́, bə̀ wun yə̀ nyɛ̀n dɛ̃́dɛ̃́, bə zɛ̃̀ bə bwəl mo nyí bə̀ bə̀ má pɔ̃ sə̀byǐ. N zɛ̃̀ n ji kùr ń nə́ ń pyà ń gə́ mà n tó né n myìnì Yezu n pə bə za.
41014012	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ nã́yéé ré, dɛ̃ rɛ́ tɛ̀bɛ́ bə̀ n'ê gwi pyì-bwǎlsɛ́ Pakɛ y címsí jú yil mó yùwə̀, Yezu kwã-lyì bí bwə̀rh mò bə wɔ̀: "Yẽ̀ ǹ nə́ ǹ yǎl bə̀ nə́ zhəl nə́ tɛnɛ Pakɛ y címsí kùjú w ní nə́ pɔ̃́?"
41014013	N zɛ̃̀ n vùr lyì bə̀lyè bə̀ wẽ́ n twĩ̀, n wɔ̀ bɛ: "Zhəlnə cɔ w wa. Á m'ǎ nə bal mə̀dù ń zhĩ nɛ̃̌ kɔ̀lɔ́, s'á tó ń kùrə̀.
41014014	Kɛ̀lɛ́ y kɛ̀bɛ́ ń la è wẽ́ zú mú, s'á wɔ̀ è cə́bal mɔ́ nɛ: 'Nə́ yó-cə́bal mɔ́ wò bə̀ nə́ bwə̌rh mó bə̀ wɔ́ yẽ̀ jì y ńmyɛ̌ ǹdə́ ń kwã-lyì bí la Pakɛ y címsí ní jú mú ŋwɛ́nɛ́?'
41014015	S'á yẽ̌ bə̀ ń mà n byili ába dɛ̃̌-yó jì nánfwɛ̀lɛ̀. Kɔn dɛ̀bɛ́ gakó á zhe rə̀ tum kùjú w tɔnɔ yil mó ŋwɛ́nɛ́ è wẽ́. Wɔ́ gàà á m'ǎ tɛnɛ címsí kùjú w ní á pə nə́ba."
41014016	Bə zhǐr bə vò cɔ w wa, bə nə kɔn gakó ǹdə Yezu gə́ byili bi ní, bə tɛnɛ Pakɛ y címsí kùjú wə́.
41014017	Də̀dɛ̀nɛ́ y yi gə́ yúwə́, ńmyɛ̌ ǹdə́ ń kwã-lyì bí shí ǹdə́ bə̀lyè y zɛ̃̀ bə vò.
41014018	Bə̀ gə́ tú bə̀ n'ê jí kùjú w yi ní, ń wò bè: "Zhə̀nà, à n'â wə̀l ába: ámyɛ̌ mə̀dù la nɛ myìnù n pə bə za. E jà wɔ́ mɔ̀bɔ́ ń nə́ ń tó ne ń jí mú."
41014019	Bə̀ gakó wun zhìlì kókó, bə zɛ̃̀ bə̀ n'ê bwə̀rh mò mə̀dù mə̀dù bə̀ zhe: "È wírí è də̀ àmyɛ́ myɛ̌ yé?"
41014020	N wɔ̀ bɛ: "Wɔ́ ámyɛ̌ shí ǹdə́ bə̀lyè y mə̀dù, mɔ̀bɔ́ ń nə́ ń tó ne ń ce ń jɛ̃̀ y nə̀zhĩ̌ y wẽ́ mó.
41014021	Zhə̀nà, Numbyíní Byǐ nə́ ń zhǐr ǹdə Yi zɔ̀mɛ̀ rɛ́ sɛ́bɛ́ rɛ́ gə́ n'ê byili ní ń shò-kwã nɛ́. Sə zwini má zə lò mó mɔ̀bɔ́ ń la mɔ myìnù n pə bə zə mɔ́! Bə̀ gə y'à yə̀ lò mó ńmyɛ̌ mɔ́ lùl y'à cɔ̃̀."
41014022	Bə̀ gə́ tú bə̀ n'ê jí kùjú w yi ní, Yezu kwè búrú n ce Yi nə̀báná, n kə́ w dwã wa, n pə ń kwã-lyì bí ni n wɔ̀: "Zwẽnə. Tɛ̀bɛ́ wɔ́ àmyɛ́ yala."
41014023	N zɛ̃̀ n kwè kǎ-zɔ̌m ǹdə́ sɛ̃́ mə̀ wẽ́, n ce Yi nə̀báná, n pə bə̀ gakó ne bə nyɔ̀.
41014024	N zɛ̃̀ n wɔ̀ bɛ: "Mɔ̀bɔ́ wɔ́ àmyɛ́ jal, sə mə̀ n'ê byili bə̀ Yi dɔbrɛ́ wɔ́ zhə̀nà. Jal mɔ́ mə̀myɛ́ la tɛ̃́ ló lyì nánzhəzhɔ̌ yilə.
41014025	Zhə̀nà, à n'â wə̀l ába: à k'â t'â la sɛ̃́-cǒ byǎ nɛ̃̌ nyɔ́ gaga yé, kɔn mé yí dɛ̃ rɛ́ tɛ̀bɛ́ à má ká nyɔ̀ mə̀ dõ nándùl Yi tənà y wẽ́ mó."
41014026	Rə̀myɛ́ kwã nɛ́, bə nún bə cèrhé Yi, bə zɛ̃̀ bə shə́r bə vò Olyivyəəré pyɔ̀ w yó.
41014027	Yezu wɔ̀ ń kwã-lyì bí ni: "Á gakó m'ǎ dùr á yẽ̌ ne. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'À má gu vwã̌-ènɔ̀n mɔ́, sə ń pyììsí má làà dwã nɛ.' "
41014028	Yezu súlí n wɔ̀: "Sə à gə tú à bwìrhì, à má tó yé a vò a dɛ̃̀ ába Gəlile né."
41014029	Pyɛɛrɛ zɛ̃̀ n wɔ̀ mɔ̀: "Bá bə̀ gakó gə la dǔr bə yẽ̌ mó myɛ, àmyɛ́ t'â la dǔr yé."
41014030	Yezu wɔ̀ mɔ̀: "Zhə̀nà, à n'â wə̀l mó: zà cəcɛ̃ y cìcì, cə́-bya m'à la mé kúrh twər rə̀lyè, ǹdə́ ǹ wò twər rə̀tɔ̀ bə̀ ǹ yə̀l à pár yé."
41014031	Pyɛɛrɛ kwɛrhɛ n mà nyə̀-pɔ̌ dwini shãã ga n wɔ̀: "Bá à gə má tó mó a cì myɛ, à t'â la wál b'à yə̀l ǹ pár gaga yé." Ń tó-dwã bɛ́ gakó myɛ wɔ̀ èta.
41014032	Yezu ǹdə́ ń kwã-lyì bí zɛ̃̀ bə vò jàà èdù wẽ́, bə̀ n'ê byẽ̀ jàà y èmyɛ́ bə̀ Zhətəsəməni. N wɔ̀ bɛ: "Jǒmnə nyɔ̀nɔ̀, à la vò a ce Yi."
41014033	N zə Pyɛɛrɛ ǹdə́ Zhakɛ ǹdə́ Zhã n mə n zhǐr. Ywẽ zɛ̃̀ rə̀ zhe mo. Ń wu ji kùr ò n'ô zɛ̃̀ dɛ̃́dɛ̃́,
41014034	n zɛ̃̀ n wɔ̀ bɛ: "Wu-zhìlù nánfɔ̀lɔ̀ zhe ne, à n'â yǎl a cì. Mɛ̃na nyɔ̀nɔ̀, s'á zə á yírhə́."
41014035	N twẽ̌ n vò yé né námpɔ́lɛ́, n tu tɛ̃́, ń nə́ ń lwə̀l Yi mùnì ga, ǹdə́ kɔn gə wɔ̌, sə nɔ̀nɔ̀ w kɔ̀bɔ́ bə̀ká zə mɔ yé.
41014036	Ń yà ń nə́ ń wə̀lə̀: "À Da, ǹ wɔ̌ kɔn gakó. Ce nɔ̀nɔ̀ w kɔ̀bɔ́ vò kwã nɛ́, ò bə̀ká yí ni yé. Sə zhə̀n zhə̀nà, è bə̀ká yə̀ ǹdə àmyɛ́ gə́ n'â yǎl nɛ́ yé. È yál ǹdə ǹmyɛ́ gə́ nə́ ǹ yǎl nɛ́."
41014037	N zɛ̃̀ n kwɛ̃̀ n vò ń kwã-lyì bí bə̀tɔ̀ y sõ, n pwírí bə̀ dɛ̌. N wɔ̀ Pyɛɛrɛ nɛ: "Shəmɔ, ǹ dɛ̌? Ǹ yə̀ ŋwɛ̀nɛ́ ń zə ǹ yírhə́ námpɔ́lɛ́ myɛ cìcì?
41014038	Zana á yírhə́, s'á lwə̀l Yi, mùnì Shətana bə̀ká ŋwɛ̀nɛ́ e swèlè ába yé. Numbyíní wu w n'ô yàlá, sə è yala nɛ́ jàn dɛ́ yə̀ yí yé."
41014039	N kə́ n vò, n lwə̀l Yi ǹdə ń gə́ yà ń zɔ̀m nɛ́.
41014040	N kə́ n kwɛ̃̀ n vò n pwírí ń kwã-lyì bí dɛ̌. Jan dɛ́ y'à zù bì dɛ̃́dɛ̃́. Bə zɛ̃̀ bə̀ yə̀l bə̀ gə́ má lyár mɔ nɛ́ yé.
41014041	N kə́ n vò. Ń gə́ ká n bə̀ ń twər rə̀tɔ̀ nyǎn dɛ́ yó, n wɔ̀ bɛ: "Á gwẽ̌ dɛ̌, á n'á shìrhə́? Kɔn mǎ. Kɔn yú èlǎsɛ̃́. Bə̀ la Numbyíní Byǐ zal bə pə lyì byɛ̀bɛ́ bə̀ t'â zwẽ Yi nyə́ né ne.
41014042	Zɛ̃̀nà dɛ̃̌ nə́ vò. Nyǐ mɔ̀bɔ́ ń la nɛ myìnù mú bwəlse."
41014043	Yezu gə́ yà ń gwẽ̌ nə́ ń zɔ̀m yi ní, ń kwã-lyì bí shí ǹdə́ bə̀lyè y mə̀dù já n du, mɔ̀bɔ́ ń yíl Zhidə mó, ńmyɛ̌ ǹdə́ lyì nánjə̀jóló bə̀ y'à zɔ shìmì, bə pyɛ̀lɛ́ màngwə̌rh bə̀ m'ê bàn Yezu ni. Wɔ́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé, ǹdə́ náncɛsɛ́ bə̀ y'à twĩ̀ bì.
41014044	Myìnù cə́bal mɔ́ yà ń zɔ̀m n cĩ́ ǹdə́ bɛ n wɔ̀: "Mɔ̀bɔ́ à la yí a kwə̀ə̀lè mó, wɔ́ ńmyɛ̌. Á gə zɔ mɔ, s'á yìlì mù cɛ̀nɛ̀, ń bə̀ká n vwǎrh yé."
41014045	N já n yí Yezu nyí ni n wɔ̀ mɔ̀: "Yó-cə́bal." N zɛ̃̀ n kwə̀ə̀lè mò.
41014046	Lyì-zhǎ bɛ́ já yí bə zə Yezu.
41014047	Byɛ̀bɛ́ bə̀ y'à ŋwɛ́nɛ́ gàà mɔ́ mə̀dù já n fwə̌rh shù, n za vwĩ̀-zwə́lnə bé yé né cìnə́ bé gakó náncɛ y kɛ̀lɛ́ y tùntùnnə̀ mə̀dù zhɛ̃̌ n pyir.
41014048	Yezu zɛ̃̀ n wɔ̀ bɛ: "Á zɔ shìmì ǹdə́ màngwə̌rh á m'á bàn nɛ̀ zal ǹdə ŋwɔ̀l-bal ta?
41014049	E jà dɛ̃ gakó, à y'à tó ába à ŋwɛ́nɛ́ Yi jì y kɔ̀nɔ́ w wa, à n'â cèrhè kàrmɔ̀, sə á yə̀ nɛ zal yé. Kɔn mə̌ sə rə tó èta, mùnì kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó pyìrh."
41014050	Rə̀myɛ́ yó, ń kwã-lyì bí gakó dùr bə yẽ̌ mo.
41014051	Ébɔ́-dǎl mə̀dù yà ń pú ń kùrə̀. Ń yà ń dul gàmə̀-lyɔ̀nɔ̀ dúdú. Bə̀ la mɔ zal,
41014052	n vwǎrh n dùr nánlwè n yẽ̌ gàmə̀-lyɔ̀nɔ̀ w nɛ.
41014053	Bə zə Yezu bə vò Yi jì y vwĩ̀-zwə́lnə bé yé né cìnə́ bé gakó náncɛ y sono. Vwĩ̀-zwə́lnə bé yé né cìnə́ bé gakó ǹdə́ náncɛsɛ́ ǹdə́ Muyiisi nyə́ né byilnə bé bà, bə jòm dwã yó.
41014054	Bə̀ gə́ y'à zɔ mɔ bə̀ la gàà yi ní, Pyɛɛrɛ yà ń ŋwɛ́nɛ́ kwã nɛ́ kwã nɛ́, n mə n tó n yí n zù vwĩ̀-zwə́lnə bé yé né cìnə́ bé gakó náncɛ y sõ kɛ̀lɛ́ wa, n tó Yi jì y yìlnə̀ bé ne ń jě tɛ̃́ ń nə́ ń ywə̀l myǐn.
41014055	Vwĩ̀-zwə́lnə bé yé né cìnə́ bé ǹdə́ bùr-kárna bɛ́ gùlú w lyì bí gakó y'à n'ê pyà yò bə̀ la Yezu yó w cṹ, mùnì bə gu mu, sə bə̀ yə̀ nɛ yé.
41014056	Lyì nánzhəzhɔ̌ y'à n'ê gòm kɔma bə̀ ce ń nyí ni, sə bə̀ zɔ̀mà nɛ́ y'à t'â tó dwã yé.
41014057	Rə̀myɛ́ yó, bə̀ jàlà zɛ̃̀ bə gõ̀ kɔma bə̀ n'ê yǎl bə cĩ́ yò ń yó wə, bə wɔ̀:
41014058	"Nə́ nyɛ̀ɛ̀ ń nyú wə. Ń wò bə̀ ń mà n wǔr Yi jì y kɛ̀bɛ́ numbyínə́ lù mú, sə dwã nə̀tɔ̀ wẽ́, ń mà n ká n lù è dõ, kɛ̀bɛ́ numbyínə́ jɛ̀rh yə̀ lwì mú."
41014059	Sə ǹdə́ rə̀myɛ́ ga, bə̀ zɔ̀mà nɛ́ y'à t'â tó dwã yé.
41014060	Rə̀myɛ́ yó, Yi jì y vwĩ̀-zwə́lnə bé yé né cìnə́ bé gakó náncɛ y zɛ̃̀ n zhì dɛ̃̌ bə̀ gakó yé né, n bwə̀rh Yezu n wɔ̀: "Ǹ tá ǹ lyár bə̀ kaka? Bə̀kɔ́n yil lyì bí byɛ̀bɛ́ n'ê ce yò ǹ nyí ni?"
41014061	Sə Yezu shĩ̌ ń nyí, ń yə̀ lyár bə̀ kaka yé. Vwĩ̀-zwə́lnə bé yé né cìnə́ bé gakó náncɛ y kə́ n bwə̀rh mò n wɔ̀: "Ǹmyɛ́ ǹ wɔ́ Kristə, Yi rí tɛ̀bɛ́ rə̀ mə̌ ǹdə́ còrhó mó Byǐ mú?"
41014062	Yezu wɔ̀: "Wɔ́ àmyɛ́, sə á m'ǎ nə Numbyíní Byǐ ń jě Yi jàn cə́bal mɔ́ jə̀jĩ́ ni. Á m'ǎ nə mɔ myɛ ń wɔ bə́ban wẽ́ ń bànà."
41014063	Vwĩ̀-zwə́lnə bé yé né cìnə́ bé gakó náncɛ y lyim zɛ̃̀, n kǎr ń gàndɛ́ n wɔ̀ bùrsí gùlú w lyì bí ni: "Nə́ k'é bə zhə̀n-cìnə́ tum zhe kə́dò yé.
41014064	Á cìcì nyɛ̀ɛ̀ ń gə́ tùrh Yi ní. Bə̀kɔ́n á n'á bùlə̀?" Bə̀ gakó tó dwã bə̀ wɔ̀ bə̀ ń mə̌ dwã ǹdə́ gu.
41014065	Bə̀ jàlà y'à n'ê pùrh tə̀tàr ń yó, bə̀ n'ê pyi ń yé y ne bə̀ mà mɔ̀ ǹdə́ jə̀-gúlə́, bə̀ zhe: "Lwar lò mɔ̌ ná-yil ń mà mɔ́!" Yi jì y yìlnə̀ bé myɛ y'à n'ê mà mɔ̀ jə̀-sə̌rh.
41014066	Bə̀ gə́ y'à n'ê bwə̀rh Yezu yi ní, ǹdə́ Pyɛɛrɛ yà ń ŋwɛ́nɛ́ kɛ̀lɛ́ y wu w wẽ́. Kɛ̃-byǐ èdù è wɔ́ Yi jì y vwĩ̀-zwə́lnə bé yé né cìnə́ bé gakó náncɛ y tùntùnnə̀, èmyɛ́ mɔ́ zɛ̃̀ e yí,
41014067	e nə Pyɛɛrɛ ń jě tɛ̃́ ń nə́ ń ywə̀l myǐn, e nyǐ mu shɛ́shɛ́, e wɔ̀ mɔ̀: "Ǹmyɛ yà ǹ nə́ ǹ tó Nazarɛtɛ lyì bal Yezu mú ni."
41014068	Pyɛɛrɛ mà nyə̀-pɔ̌ n wɔ̀: "Àmyɛ́ gaga mɔ́ búl à yə̀l tɛ̀bɛ́ ǹ nə́ ǹ zɔ̀m mɔ́ kùr yé." N zɛ̃̀ n vò bwə̀r-zɔ́nɔ́ w wa. ((Rə̀myɛ́ yó, cə́-bya kúrh.))
41014069	Kɛ̃-byǐ y ké nə mɔ, e zɛ̃̀ e wɔ̀ lyì bí byɛ̀bɛ́ bə̀ y'à zhǐ gàà mɔ́ nɛ: "Mɔ̀bɔ́ èta mɔ́ wɔ́ Yezu mú kwã-lò."
41014070	Pyɛɛrɛ kə́ n mà nyə̀-pɔ̌. Kɔn yə̀ námpɔ́lɛ́ rə̀myɛ́ kwã nɛ́, byɛ̀bɛ́ bə̀ y'à zhǐ gàà mɔ́ myɛ wɔ̀ mɔ̀: "Ǹ wɔ́ Gəlile lò zhə̀n zhə̀nà. Sə rə̀myɛ́ n'ê byili bə̀ ǹmyɛ wɔ́ Yezu mú kwã-lò."
41014071	Pyɛɛrɛ zɛ̃̀ ń nə́ ń mà nyə̀-pɔ̌ ń mə́ ń dùl Yi ń zhe: "À yə̀l bal mɔ́ mɔ̀bɔ́ á n'á zɔ̀m ń yò w mó pár yé."
41014072	Rə̀myɛ́ yi ní cìcì, cə́-bya kúrh twər rə̀lyè nyǎn dɛ́. Pyɛɛrɛ zɛ̃̀ n lyǐrh bə̀ Yezu yà ń wò mò: "Cə́-bya m'à la mé kúrh twər rə̀lyè, ǹdə́ ǹ wò twər rə̀tɔ̀ bə̀ ǹ yə̀l à pár yé." N zɛ̃̀ ń nə́ ń kúrhə́.
41015001	Cɛ y gə́ tú e lá, Yi jì y vwĩ̀-zwə́lnə bé yé né cìnə́ bé, ǹdə́ náncɛsɛ́, ǹdə́ Muyiisi nyə́ né byilnə bé, ǹdə́ bùr-kárna bɛ́ dwã bɛ́ gakó jòm dwã yó, bə ce bə zə Yezu bə lyẽ, bə zə mɔ bə vò e pə Pyəlatɛ nɛ.
41015002	Pyəlatɛ bwə̀rh mò n wɔ̀: "Wɔ́ ǹmyɛ́ ǹ wɔ́ Zhwifubá pyɔ̌ mɔ́?" Yezu wɔ̀ mɔ̀: "Wɔ́ èta, ǹdə ǹ gə́ wò né."
41015003	Yi jì y vwĩ̀-zwə́lnə bé yé né cìnə́ bé zɛ̃̀ bə̀ n'ê ce cə̀rh nánzhəzhɔ̌ ń nyí ni.
41015004	Pyəlatɛ kə́ n bwə̀rh mò n wɔ̀: "Ǹ tá ǹ lyár bə̀ kaka? Ǹ bə cèsé shɛ̀bɛ́ gakó bə̀ n'ê ce ǹ nyí ni mú nyɛ̌ nà?"
41015005	Sə Yezu kə́ ń yə̀ lyár bə̀ kaka yé. Rə̀myɛ́ jàr Pyəlatɛ dɛ̃́dɛ̃́.
41015006	Pakɛ címsi gakó, Pyəlatɛ ya n vùr byə̀nə́-jì lò mə̀dù, mɔ̀bɔ́ lyì bí lwə̀l mó.
41015007	E jà rə̀myɛ́ yi ní, ǹdə́ lò mə̀dù yà ń ŋwɛ́nɛ́ byə̀nə́-jù w ń yíl Barabaasɛ. Ńmyɛ̌ ǹdə́ ń tó-dwã y'à ce zɔ̀mà jòm cɔ w wa, sə bə̀ y'à gu lò.
41015008	Lyì-zhǎ bɛ́ yí Pyəlatɛ nyí ni, bə lwə̀l mò bə̀ ń wɛ̀rhɛ́ kɔn dɛ́ tɛ̀bɛ́ ń nə́ ń wɛ̀rhɛ́ byin byin gakó mó.
41015009	Pyəlatɛ wɔ̀ bɛ: "Á n'á yǎl b'à dwĩ̀ Zhwifubá pyɔ̌ mɔ́ nɛ?"
41015010	Ń yà ń yě bə̀ wɔ́ bwɛ̃̌-dǔr è ce Yi jì y vwĩ̀-zwə́lnə bé yé né cìnə́ bé zə Yezu bə bə̀ ń sono.
41015011	Bə cìrh lyì-zhǎ bɛ́ bə ce né bə̀ bə̀ lwə̌l Pyəlatɛ nɛ bə̀ ń vǔr Barabaasɛ.
41015012	Pyəlatɛ kə́ n bwə̀rh bè n wɔ̀: "Sə mɔ̀bɔ́ á n'á byẽ̀ bə̀ Zhwifubá pyɔ̌ mɔ́, à wɛ̀rhɛ́ mɔ etəra?"
41015013	Bə kwɛrhɛ bə búbwéé bə wɔ̀: "Ce bə pəpa mɔ də̀-jɔrhɔ́ yó!"
41015014	Pyəlatɛ kə́ n bwə̀rh bè n wɔ̀: "Bə̀kɔ́n lwɛlɛ ń wɛ̀rhɛ́?" Bə zɛ̃̀ bə búbwéé dɛ̃̌ dɛ̃̌ bə wɔ̀: "Ce bə pəpa mɔ də̀-jɔrhɔ́ yó!"
41015015	Pyəlatɛ gə́ yà ń nə́ ń yǎl n swẽ́ lyì-zhǎ bɛ́ wun ni mú ce, n vùr Barabaasɛ, ǹdə bə̀ gə́ lwə̀l mò né, n ce bə mà Yezu ǹdə́ dànə̀shàárɛ, n zɛ̃̀ n pə nyí bə̀ bə̀ zhəl bə pəpa mɔ də̀-jɔrhɔ́ yó.
41015016	Shə̀dɛ́ɛ́sɛ́ zɛ̃̀ sə zə Yezu sə zù cɔ w cə́bal mɔ́ kɛ̀lɛ́ y wu w wẽ́, sə byẽ̀ sə̀ gùlú w lyì bí púlə́púlə́ bə bə̀ dwã yó.
41015017	Bə zù mù kàmə̀-zù-èdɔ̀lɔ̀ nánshɔ̃̀, bə jéé sɔr ǹdə pyɛ̀lɛ̀ yə́-pú ta bə pú ń yó wə,
41015018	bə zɛ̃̀ bə̀ zhe: "Nə́ r'é ce mó Zhwifubá pyɔ̌!"
41015019	Bə zə eshɔ̀ bə mà mɔ̀, bə pùrh tə̀tàr ń yó, bə̀ n'ê jòm bə̀ nə̀dwə́nə́ yó, bə̀ m'ê wùlì ń yé né.
41015020	Bə̀ gə́ fulsi mu èta bə zhɛ̀, bə vùr kàmə̀-zù-shɔ̃̀ w bə̀ y'à mé zù mù mú, bə ká zù mù ń gàndɛ́, bə zɛ̃̀ bə zə mɔ bə du sə̀ la vò bə pəpa də̀-jɔrhɔ́ yó.
41015021	Shərɛnɛ lyì bal mə̀dù ń yíl Shəmɔ ń yà ń shí gɔ, n kwè sɔ́má y èmyɛ́. Wɔ́ ńmyɛ̌ ń lùl Alɛsãdərɛ ǹdə́ Orofyiisi. Bə̀ nyɛ́ɛ́ mɔ jàn n zhĩ Yezu də̀-jɔrhɔ́ wá.
41015022	Bə zə Yezu bə vò jàà èdù bə̀ n'ê byẽ̀ bə̀ "Gɔləgɔta", rə̀ kùr wɔ́: "Yó-kóló jàà".
41015023	Bə zə cə́m bə̀ n'ê byẽ̀ bə̀ myííri bə gùlí sɛ̃́ nɛ bə̀ n'ê pɛ mɔ bə̀ ń zwẽ n nyɔ̀, sə ń yə̀ mɔ zwẽ yé.
41015024	Bə zɛ̃̀ bə pəpa mɔ də̀-jɔrhɔ́ w yó, bə kwè ń gàndɛ́ bə tə́ tántɛ́ɛ́ mùnì ga bə lwar lò gakó gə́ mà n jí ní.
41015025	È y'à wɔ́ nəkɔkɔ́lɛ́ ǹdə́ yi rí tú dɛ̃̌.
41015026	Bə̀ y'à kɛ̃ bwèlè yó bə wɔ̀: "Zhwifubá pyɔ̌", bə fwar bwèlè y də̀-jɔrhɔ́ w nɛ, bə mé byili ń cu mú kùrə̀.
41015027	Bə̀ y'à súlí bə pəpa vwǎrhna bə̀lyè də̀-jaárhɛ dwã yó Yezu yala nɛ, mə̀dù ń jə̀jĩ́ ni, mə̀dù ń jə̀gwã̀ nɛ̀. ((
41015028	Èta, kɔn dɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀: "Bə̀ wɛ̀rhɛ́ mɔ ǹdə lyì-bəlwɛ̀lɛ́ ta."))
41015029	Lyì bí byɛ̀bɛ́ bə̀ y'à n'ê tó gàà bə̀ lyɛ̃ mɔ́ y'à n'ê zhízhí bə̀ ywẽ́, bə̀ n'ê tùrh mò bə̀ zhe: "Hǎyà, ǹmyɛ́ mɔ̀bɔ́ ǹ yà ǹ nə́ ǹ yǎl ń wǔr Yi jì y ń ká lù y dwã nə̀tɔ̀ wẽ́ mó,
41015030	zwẽ ǹ cìnə̀, ń só də̀-jɔrhɔ́ w yó nə́ nyì!"
41015031	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé myɛ y'à n'ê mɔ̀n mɔ̀. Bə̀ n'ê zɔ̀m ǹdə́ dwã bə̀ zhe: "Ń zwẽ lyì dwã, n jà ń wàr sə n zwẽ ń cìn yé.
41015032	Bə̀ Kristə mó, Esərayɛl lyì pyɔ̌ mɔ́, só tɛ̃́ də̀-jɔrhɔ́ w yó èlǎsɛ̃́ nə́ nyì! Nə́ gə nɔ mɔ ń só tɛ̃́, nə́ m'ǎ zwẽ nyí." Byɛ̀bɛ́ bə̀ pəpa də̀-jaárhɛ́ yó ń yala nɛ mɔ́ myɛ y'à n'ê tùrh mò.
41015033	Yi rí gə́ tú e yí yə́-pɛ̀lɛ́ ecəl wə, cɛ y gakó já zhìzhì e jǐrh námbyṹ, kɔn mé yí yi-kár nɛ.
41015034	Rə̀myɛ́ yi ní, Yezu bya dɛ̃̌ dɛ̃̌, n wɔ̀: "Eloyi, Eloyi, lama sabakətanɛ?" Rə̀ kùr wɔ́: "À Yi, à Yi, byè yil ǹ yẽ̌ ne?"
41015035	Lyì bí byɛ̀bɛ́ bə̀ y'à zhǐ gàà mɔ́ jàlà gə́ nyɛ̀ɛ̀ rə̀myɛ́, bə wɔ̀: "Nyǐnə ń nə́ ń byẽ̀ Elyi!"
41015036	Mə̀dù zɛ̃̀ n dùr n kwè ku ǹdə kàmə̀-jùrhú ta n mɔ́rh sɛ̃́ kárɛ́ wa, n cìì eshɔ̀ nɛ̀, ń nə́ ń pɛ mɔ bə̀ ń nywɛ́, n zɛ̃̀ n wɔ̀: "Yẽ̌nə mo! Nə́ m'ǎ nyǐ ǹdə́ Elyi gə mà n bə̀ n só mo tɛ̃́ də̀-jɔrhɔ́ w yó!"
41015037	Yezu bya dɛ̃̌ dɛ̃̌, n já n cì.
41015038	Gɔ̀nɔ̀ w ò y'à bɔ̀n Yi jì y dwã w mɔ́ já zhì dɛ̃̌ o kǎr o zhí tɛ̃́.
41015039	Shə̀dɛ́ɛ́sɛ́ zɔ̌m yó-cə́bal mɔ́ yà ń zhǐ Yezu yé né. Ń gə́ nɔ ń gə́ cù ní mú, n wɔ̀: "Bal mɔ́ mɔ̀bɔ́ yà ń wɔ́ Yi Byǐ zhə̀nà."
41015040	Kana jàlà myɛ y'à ŋwɛ́nɛ́ gàà, bə̀ y'à zhǐ kwã nɛ́ bə̀ n'ê nyǐ. Sə Magədala lyì bə̀kɔ́ Marɛ, ǹdə́ Zhakɛ mɔ́ námpɔ́lɛ́ y ǹdə́ Zhoze ná Marɛ, ǹdə́ Saləmɛ ga y'à ŋwɛ́nɛ́ kana bɛ́ bə̀myɛ́ mɔ́ wẽ́.
41015041	Bə̀ y'à n'ê tó Yezu ni Gəlile né, sə bə̀ y'à n'ê sɛ̃ mɔ. Kana dwã nánzhəzhɔ̌ myɛ y'à ŋwɛ́nɛ́ gàà, bə̀ y'à tó Yezu ni bə bə̀ Zhərəzalɛm.
41015042	Dɛ̃ rɛ́ tɛ̀bɛ́ bə̀ y'à n'ê tɛnɛ shìrhə́ y dɛ̃ rɛ́, rə̀ y'à dǎl bə̀ nəkɔl mɔ́, də̀dɛ̀nɛ́ y gə́ tú e yí,
41015043	Arəmatɛ lyì bal mə̀dù bà, ń yíl Zhozefu. Ń yà ń wɔ́ lyì-fɔ̀lɔ̀ bùr-kárna bɛ́ gùlú w wẽ́; ńmyɛ yà ń nə́ ń dɛ̃̀ Yi pyɛ̀lɛ̀ rɛ́ twírí yə́. N zɛ̃̀ n kə̃̀ ń wu n vò Pyəlatɛ sõ, n lwə̀l mò Yezu ń la kǒ n vò n ce.
41015044	Pyəlatɛ gə́ nyɛ̀ɛ̀ bə̀ Yezu cù làlà èta mɔ́, kɔn jàr mɔ̀. N zɛ̃̀ n byẽ̀ shə̀dɛ́ɛ́sɛ́ zɔ̌m yó-cə́bal mɔ́, ń la bwə̀rh mò n nyǐ Yezu gə́ cù mú dɛnɛ nà?
41015045	Shə̀dɛ́ɛ́sɛ́ yó-cə́bal mɔ́ gə́ byili mu, n zɛ̃̀ n wɔ̀ Zhozefu ni bə̀ bə̀ má pɔ̃ Yezu.
41015046	Zhozefu yè gɔ̀nɔ̀, n swàr Yezu də̀-jɔrhɔ́ w yó, n zə gɔ̀nɔ̀ w n pyípyílí mu, n zɛ̃̀ n kwè mò n vò n ce lú-bɔ̀l wà. Bə̀ y'à kù lú-bɔ̀l mɔ́ mə̀myɛ́ pyɔ̀ wà. N zɛ̃̀ n byíbyílí nə́kulu nánfɔ̀lɔ̀ n mə n pyi bɔ̀l mɔ́ nyí ni.
41015047	Magədala lyì bə̀kɔ́ Marɛ ǹdə́ Zhoze ná Marɛ y'à n'ê nyǐ bə̀ gə́ n'ê cĩ́ mu mə̀gã̌.
41016001	Shìrhə́ dɛ̃ rɛ́ gə́ tú e lyɛ̃, Magədala lyì bə̀kɔ́ Marɛ, ǹdə́ Zhakɛ ná Marɛ, ǹdə́ Saləmɛ yè nǔrh sə̀ lwẽ́ nã́nyə̀nyɛ̀lɛ́, bə̀ la vò bə mé tùr Yezu.
41016002	È zɛ̃̀ nəkɔkɔ́lɛ́ jə̀máásɛ́ yùwə̀, bə pyẽ̀ pyẽ̀ bə zɛ̃̀ ǹdə́ yi rí n'ê púrhə́, bə̀ la lú-bɔ̀l mɔ́ yó.
41016003	Bə̀ y'à n'ê bwə̀rh dwã bə̀ zhe: "Mɔ̌ lò ń mà n byíbyílí lú-bɔ̀l mɔ́ nyí rí nə́kulu w n ce kwã nɛ́ n pə nə́ba?"
41016004	Bə̀ la nyǔ bə pwírí nə́kulu w byíbyílí ò pyě sarh nɛ, o j'à y'à já dɛ̃́dɛ̃́.
41016005	Bə yí bə zù lú-bɔ̀l mɔ́ wa, bə nə ébɔ́-dǎl mə̀dù ń zù kàmə̀-zù-èdɔ̀lɔ̀ námpõ̀ ń jě jə̀jĩ́ sõ. Ywẽ nánfɔ̀lɔ̀ zɛ̃̀ rə̀ zhe be.
41016006	Ébɔ́-dǎl mɔ́ wɔ̀ bɛ: "Á bə̀k'á dùr ywẽ yé. Wɔ́ Nazarɛtɛ lyì bal Yezu mú bə̀ pəpa də̀-jɔrhɔ́ w yó mó á n'á pyà. Ń tɛ̀nɛ́ nyɔ̀nɔ̀ yé. Ń bwìrhì. Nyǐnə bə̀ gə́ y'à cĩ́ mu mə̀gã̌.
41016007	Zhəlnə á byili Pyɛɛrɛ ǹdə́ Yezu kwã-lyì bí dwã bɛ́ nɛ bə̀ nyǐ ń tó yé n vò Gəlile. Wɔ́ gàà bə̀ má nə mɔ nɛ́, ǹdə ń gə́ yà ń byili bi ní."
41016008	Kana bɛ́ zɛ̃̀ bə shí lú-bɔ̀l mɔ́ w bə du, bə dùr. Bə̀ y'à n'ê kəkə. Bə̀ k'ê yə̀l bə̀ gə́ n'ê wɛ̀rhɛ́ nɛ́ yé. Sə ywẽ dé gə́ y'à zhe be mó ce, bə̀ yə̀ lò lò nè wə̀l bə̀ kaka yé. [
41016009	Yezu bwìrhì shìrhə́ dɛ̃ rɛ́ zɛ̃̀ nəkɔkɔ́lɛ́ shãã shãã, n jɛ̀rɛ̀ n lyí Magədala lyì bə̀kɔ́ Marɛ. Wɔ́ ńmyɛ̌ nə̀cílsí námməlwǎlsɛ́ shàlpyɛ̀ y y'à zhe, Yezu zɛ̃̀ n jì sì mú.
41016010	Yezu tó-dwã bɛ́ wun y'à zhìlì, bə̀ n'ê kúrhə́. Marɛ vò n byili bi kɔn dɛ̀bɛ́ rə̀ wɛ̀rhɛ́ mɔ́.
41016011	Ń gə́ wò bè bə̀ Yezu bwìrhì, bə̀ ńmyɛ̌ nɔ mɔ, bə̀ yə̀ nyí zwẽ yé.
41016012	Rə̀myɛ́ kwã nɛ́, Yezu lyə́r n kwè nyɔrhɔ dõ, n mə n lyí ń kwã-lyì bí bə̀lyè ǹdə́ bə̀ ŋwɛ́nɛ́ sɔ́má yó bə̀ la gɔ sono cə-byǐ èdù wẽ́.
41016013	Bə ká kwɛ̃̀ bə bé byili bə̀ dwã bɛ́ nɛ, sə bə̀ yə̀ bə̀myɛ zɔ̀mà nɛ́ zwẽ yé.
41016014	Yezu zɛ̃̀ n tà-kwã n lyí ń kwã-lyì bí shí ǹdə́ mə̀dù y ǹdə́ bə̀ n'ê jí kùjú. N ji bi búlə́, bə̀ gə́ yə̀ Yi ni zhí mú, ǹdə́ bə̀ gə́ yə̀ byɛ̀bɛ́ bə̀ nɔ mɔ ń bwìrhì mú zɔ̀mà nɛ́ zwẽ mó yilə.
41016015	N zɛ̃̀ n wɔ̀ bɛ: "Zhəlnə lũ w púlə́púlə́ wə, á bwə̀l yò-ècɔ̀nɔ̀ nyí rí á byili lyì bí gakó ne.
41016016	Lò mɔ̀bɔ́ ń zwẽ nyí bə zɛ̃̀ bə pɔ̃ nɛ̃̌-shɔ, rə̀-ná-cí mà n nə ń cìn vwǎrh, sə lò mɔ̀bɔ́ ń yə̀ nyí zwẽ, bə̀ má kə́ ń bùrsì bə pɔ̃ dóó.
41016017	Nyǐnə màmyaarhɛ́ tɛ̀bɛ́ byɛ̀bɛ́ bə̀ la nyí zõ mó bá wɛ̀rhɛ́ mɔ́: bə̀ má jì nə̀cílsi námməlwǎlsɛ ǹdə́ àmyɛ́ yil lé. Bə̀ má zɔ̀m dwə́ dwã zɔ̀mà.
41016018	Bə̀ gə zɔ dɔma bə̀ jɛ̀rh w myɛ, dɔma bɛ́ t'â la bɛ kaka wɔ̀rhɔ́ yé. Bə̀ gə nyɔ̀ cə́m mɔ̀bɔ́ mə̀ n'ê gwi lò myɛ, mə̀ t'â la bɛ kaka wɔ̀rhɔ́ yé. Bə̀ gə cĩ́ bə̀ jɛ̀rh nə̀bwànà yó, nə̀bwànà bɛ́ má wárh."
41016019	Cinu Yezu gə́ zɔ̀m ǹdə́ ń kwã-lyì bí èta n zhɛ̀, Yi ce n zɛ̃̀ n vò dɛ̃̌ Arəzana wa, sə ń jě rə̀ jə̀jĩ́ ni.
41016020	Ń kwã-lyì bí zhǐr bə vò bə bwə̀l yò-ècɔ̀nɔ̀ nyí rí jààsɛ́ gakó wə. Sə Cinu yà ń nə́ ń sɛ̃ bɛ tum dí rə̀myɛ́ wẽ́, ń nə́ ń tó màmyaarhɛ́ bə̀ n'ê wɛ̀rhɛ́ mɔ́ dɛnnɛ ń byili bə̀ yò-ècɔ̀nɔ̀ nyí rí bə̀ n'ê bwə̀l mó wɔ́ zhə̀nà.]
42001001	À yó-cə́bal Cofyil, lyì nánzhəzhɔ̌ ŋwɛ̀nɛ́ bə kɛ̃ ywẽ̀ nyɛ̀bɛ́ gakó nə̀ wɛ̀rhɛ́ nə́ cəcəl w mó,
42001002	ǹdə byɛ̀bɛ́ bə̀ yírhə́ nɔ ywẽ̀ né nə̀myɛ́ kùr-ju yi ní ga, bə zɛ̃̀ bə jǐrh zɔ̀mɛ̀ rɛ́ bwə̀lnə̀ bé mó gə́ byili nə́ba nɛ́.
42001003	Wɔ́ rə̀myɛ́ yil àmyɛ zɛ̃̀ a bwə̀rh bwə̀rh a lwar kɔn dɛ̀bɛ́ gakó rə̀ wɛ̀rhɛ́ kùr-ju yi ní ga mɔ́, a pwírí bə̀ kɔn mə̌ b'à kɛ̃ kɔn gə́ tó né mó a pɔ̃́,
42001004	mùnì ń lwar bə̀ kɔn dɛ̀bɛ́ bə̀ byili mú mú zhe kùr zhə̀n zhə̀nà.
42001005	Yi jì y vwĩ̀-zwə́lnə mə̀dù yà ń ŋwɛ́nɛ́ ń yíl Zakarɛ. Ń yà ń wɔ́ vwĩ̀-zwə́lnə bé byɛ̀bɛ́ Abya yà ń cǐ mú lò mə̀dù. Ń kɛ̃ mɔ́ yà ń yíl Eləzabɛtɛ. Ńmyɛ yà ń wɔ́ Arɔ̃ dwí rí lyì bə̀kɔ́. Rə̀myɛ́ yi ní ǹdə́ wɔ́ Erɔɔdɛ ń yà ń wɔ́ Zhide tənà y pyɔ̌.
42001006	Zakarɛ ǹdə́ ń kɛ̃ mɔ́ ga y'à wɔ́ wu-cángá cìnə́ Yi yé né. Bə̀ y'à n'ê zwẽ Cinu nyə́ né náàcɛ̀nɛ́ kɔn gakó wẽ́,
42001007	e jà bə̀ y'à gwẽ̌ bə bə̀sɔ́bwɛ̀lɛ́ zhe yé, bə̀ Eləzabɛtɛ yà ń wɔ́ kə-eju. Kɔn súlí myɛ, bə̀ ga y'à jǐrh náncɛrh.
42001008	Dɛ̃ rə̀dù, Zakarɛ yà ń nə́ ń twĩ̀ Yi jì y vwĩ̀-zwə́lnə tumə né Yi jù wə̀, bə̀ wɔ́ ńmyɛ̌ ǹdə́ ń tó-dwã bɛ́ bə̀ y'à mə̌ sə bə twĩ̀ nì rə̀myɛ́ yùwə̀.
42001009	Bə zɛ̃̀ bə cír mo, ǹdə bə̀ gə́ y'à myɛ̀rhɛ̀ bə̀ n'ê cír dwã nɛ́, n zù Yi jì y jàà náàcɛ̀nɛ́ y wa, n ji wẽ̀ dé rə̀ lwẽ́ nã́nyə̀nyɛ̀lɛ́ y myǐn.
42001010	Sə ń gə́ yà ń nə́ ń ji wẽ̀ dé myǐn yi ní, lyì bí púlə́púlə́ y'à zhǐ pwẽ̀ nè, bə̀ n'ê ce Yi.
42001011	Rə̀myɛ́ yi ní, Cinu màlɛ́ka èdù tú e lyí mu. È y'à zhǐ bə̀ gə́ y'à n'ê ji wẽ̀ dé myǐn mə̀gã̌ mɔ́ jə̀jĩ́ ni.
42001012	Zakarɛ gə́ nɔ ya, ń wu zɛ̃̀, ywẽ zɛ̃̀ rə̀ zhe mo.
42001013	Màlɛ́ka y wɔ̀ mɔ̀: "Bə̀ká dùr ywẽ yé Zakarɛ, bə̀ Yi zwẽ ǹ lwə̌l mó. Ǹ kɛ̃ Eləzabɛtɛ mà n lù byǐ n pɔ̃́, sə ǹ m'ǎ ce ń yil bə̀ Zhã.
42001014	Ǹ m'ǎ fùù ǹdə́ wu-nyɔ̃̀, sə lyì nánzhəzhɔ̌ wun bá yə̀ nyɛ̀n ń lul lé yilə.
42001015	Ń mà n yə̀ lò mɔ̀bɔ́ ń sú Cinu yírh. Ń tá ń la sɛ̃́ nyɔ́ yé. Ń mà n sú ǹdə́ Eshirhə náàcɛ̀nɛ́ ǹdə́ ń gwẽ̌ ŋwɛ́nɛ́ ń ná wẽ́.
42001016	Ń mà n ká n zə Esərayɛl byǎ bɛ́ nánzhəzhɔ̌ bə bə̀ Cinu bə̀ Yi rí sõ.
42001017	Yi má twĩ̀ ńmyɛ̌ cìcì n jɛ̀rɛ̀ n tó rə̀ yé ǹdə́ Eshirhə y rə̀ yá pɔ rə̀ nyì-zwennə Elyi ni mú jàn, mùnì n ká n vwɛ̃ dabá ǹdə́ bə̀ byǎ bɛ́ n ce dwã yó, sə n pyìrhí yó-kùùlì cìnə́ wun bə kwè byɛ̀bɛ́ bə̀ n'ê zwẽ Cinu nyə́ né mó surhə né, bə yə̀ lyì byɛ̀bɛ́ bə̀ n'ê dɛ̃̀ Cinu twírí yə́."
42001018	Zakarɛ zɛ̃̀ n wɔ̀ màlɛ́ka y nɛ: "À jǐrh náncɛ. À kɛ̃ mɔ́ myɛ jǐrh ezhɛ̀nɛ́. Wɔ́ etər à má tó né a lwar bə̀ rə̀myɛ́ má yə̀ zhə̀nà?"
42001019	Màlɛ́ka y zɛ̃̀ e wɔ̀ mɔ̀: "À yíl Gabərəyəə. À ŋwɛ́nɛ́ Yi yé né. Wɔ́ rə̀myɛ́ rə̀ twĩ̀ nì b'à zhəl a byili mú yò-ècɔ̀nɔ̀ nyí rí rə̀myɛ́.
42001020	Lwar bə̀ rə̀ dɛ̃ rɛ́ má yí, rə̀ t'â la kwǎrh yé. Sə ǹ gə́ yə̀ à zɔ̀mɛ̀ rɛ́ zwẽ mó ce, ǹ nyí rí bá dɛ̃. Ǹ kə́ ǹ tá ǹ la ŋwɔ̀nɔ́ ń zɔ̀m kɔn mé yí rə̀ dɛ̃ rɛ́."
42001021	Rə̀myɛ́ yi ní ǹdə́ lyì bí y'à gwẽ̌ zhǐ bə̀ n'ê dɛ̃̀ Zakarɛ. Sə ń gə́ yà ń nə́ ń dɛnɛ Yi jì y wẽ́ mó y'à jàr bɛ̀.
42001022	Ń gə́ tú n du pwẽ̀ nè, ń yà ń kə́ ń wàr ń nə́ ń zɔ̀m ǹdə́ bɛ yé. Wɔ́ ń jɛ̀sɛ́ dúdú ń yà ń mə́ ń zɔ̀m ǹdə́ bɛ. Ń nyí rí k'ê wàr rə̀ n'ê púr yé. Bə zɛ̃̀ bə lwar bə̀ wɔ́ kɔn ń nɔ Yi ji y jàà náàcɛ̀nɛ́ y wa.
42001023	Sə ń tum dí gə́ zhɛ̀ Yi jì y wə, n ká n vò jè.
42001024	Dwã màngɛlɛ́ rə̀myɛ́ kwã nɛ́, ń kɛ̃ Eləzabɛtɛ kwè pǔ. N mɛ̃ jù w cànsɛ̀ sə̀nu, ń mə́ ń zɔ̀m ń zhe:
42001025	"Nyǐ kɔn dɛ̀bɛ́ Cinu Yi wɛ̀rhɛ́ à yilə. Ń vùr kɔn dɛ̀bɛ́ rə̀ y'à n'ê pɛ nɛ cìzhìl lyì yírh wə."
42001026	Cànsɛ̀ shə̀ldù nyǎ y yó, Yi zɛ̃̀ rə twĩ̀ màlɛ́ka Gabərəyəə Gəlile tənà y cɔ òdù wẽ́, ò yíl Nazarɛtɛ,
42001027	e vò kɛ̃-byǐ èdù sono. Kɛ̃-byǐ y y'à yíl Marɛ. È y'à n'ê jí pyɔ̌ Dəvyidi dwí rí lò mə̀dù, ń yíl Zhozefu.
42001028	Màlɛ́ka y zù Marɛ sono, e ce mo e wɔ̀: "Ce ǹ wu yə̀ nyɛ̀n. Cinu nə́ ń nyǐ mú ǹdə́ sónó nánfɔ̀lɔ̀. Ń ŋwɛ́nɛ́ ǹdə́ mɔ́."
42001029	Marɛ gə́ nyɛ̀ɛ̀ zɔ̀mà nɛ́ nə̀myɛ́, ń wu zɛ̃̀, n zɛ̃̀ ń nə́ ń pyà co mó mə̀myɛ́ mɔ́ kùrə̀.
42001030	Màlɛ́ka y wɔ̀ mɔ̀: "Marɛ, bə̀ká dùr ywẽ yé. Yi n'ê nyǐ mú ǹdə́ sónó nánfɔ̀lɔ̀.
42001031	Ǹ m'ǎ zə pǔ, ń lù byǐ. Ǹ m'ǎ ce ń yil bə̀ Yezu.
42001032	Ń mà n yə̀ lò mɔ̀bɔ́ ń sú Cinu yírh. Bə̀ má byẽ̀ mò bə̀ Dɛ̃̌ cə́bal Byǐ. Cinu Yi mà n ce n jòm ń da Dəvyidi pyɛ̀lɛ̀ də̀gwã́ y yó.
42001033	Ń mà n cìní Zhakɔɔbɛ dwí rí byinə nə̀ la gaga, sə ń pyɛ̀lɛ̀ rɛ́ t'â la zhɔ̌ yé."
42001034	Marɛ zɛ̃̀ n wɔ̀ màlɛ́ka y nɛ: "Etər kɔn má tó né, à gə́ yə̀l bal pár mɔ́?"
42001035	Màlɛ́ka y wɔ̀ mɔ̀: "Eshirhə náàcɛ̀nɛ́ má só ǹ yó, Dɛ̃̌ cə́bal jàn dɛ́ yə̀ nɛ́ ǹdə́ mɔ́. Wɔ́ rə̀myɛ́ yilə, byǐ mú ǹ la lúl mó mà n yə̀ Yi rə̀ cǐ mu. Bə̀ má byẽ̀ mò bə̀ Yi Byǐ.
42001036	Nyǐ ǹ dwí lò Eləzabɛtɛ myɛ zhe pǔ, kɔn yú cànsɛ̀ shə̀ldù. Ń la byǐ lúl ń náncɔɔrɛ́ wẽ́, ńmyɛ̌ mɔ̀bɔ́ bə̀ y'à n'ê byẽ̀ bə̀ kə-eju mú.
42001037	Zhə̀nà, kaka bə Yi jàn du yé."
42001038	Marɛ zɛ̃̀ n wɔ̀: "À ŋwɛ́nɛ́ Cinu pùbùlə̀ wɔ̀rhɔ́ yilə. Kɔn yál ǹdə ǹ gə́ byili ní à yilə." Màlɛ́ka y zɛ̃̀ e zhǐr e yẽ̌ mo.
42001039	Dwã nɛ́ nə̀myɛ́ mɔ́ wẽ́, Marɛ zɛ̃̀ làlà ǹdə́ yə̀wǎl n vò Zhide tənà y cɔ òdù wə̀, ò wɔ pyàr cəcəl wə,
42001040	n yí n zù Zakarɛ sõ kɛ̀lɛ́ wa, n ce Eləzabɛtɛ.
42001041	Eləzabɛtɛ gə́ nyɛ̀ɛ̀ ń co mó, ń byǐ mú já n zhì ń wẽ́ n fùù. Eləzabɛtɛ sú ǹdə́ Eshirhə náàcɛ̀nɛ́,
42001042	n zɛ̃̀ n bya dɛ̃̌ dɛ̃̌ n wɔ̀ Marɛ nɛ: "Ǹ nɔ bwəl du kana bɛ́ gakó, sə ǹ pǔ byǐ mú myɛ nɔ bwəl!
42001043	Bə̀kɔ́n à wɔ́, à Cinu ná mə n bə̀ à sõ?
42001044	Nyǐ ǹ co mó gə́ já e tu à zhɛ̃̌ wa, à byǐ mú fùù ǹdə́ wu-nyɔ̃̀ à wẽ́.
42001045	Ǹ wɔ́ wu-nyɔ̃̀ cə́kɛ̃, bə̀ ǹ zwẽ nyí bə̀ tɛ̀bɛ́ Cinu ce bə byili mú mú bá pyìrh."
42001046	Marɛ zɛ̃̀ n wɔ̀: "À n'â cèrhé Cinu ǹdə́ à wu gakó.
42001047	À n'â fùù ǹdə́ wu-nyɔ̃̀ Yi à Zwennə mó yilə,
42001048	bə̀ rə̀ lwəl rə nyǐ ni ǹdə́ à yə̀ yírh swí ga. Sə kɔn zhí èlǎsɛ̃́, nunə dwí gakó má byẽ̀ nè bə̀ wu-nyɔ̃̀ cə́kɛ̃,
42001049	bə̀ Yi jàn cə́bal mɔ́ wɛ̀rhɛ́ ywẽ̀ nánfwààlɛ̀ à yilə. Ń mə̌ ǹdə́ còrhó.
42001050	Ń nə́ ń dùr byɛ̀bɛ́ bə̀ n'ê nyàm mɔ̀ mɔ́ nɔ̀nɔ̀ twéé gakó kɔn m'ê la gaga.
42001051	Sə ń byili ń jɛ̃̀ jàn cìn-byilu cìnə́ ne, n làà bɛ̀ dwã nɛ.
42001052	N byirh pyǎ bə̀ pyɛ̀lɛ̀ də̀gwə́rh yó n ló tɛ̃́, n zhẽ̌ byɛ̀bɛ́ bə̀ yə̀ yírh swí mú ywẽ́ dɛ̃̌.
42001053	N pə wè-ècɛ̀nà nánzhəzhɔ̌ nɔ̀rhnà nɛ̀, n kwɛ̃̀ nə̀cɛ̀nà ǹdə́ jə̀-fwə̀r.
42001054	N lyǐrh ń nyí rí ń yà ń bwəl nə́ dabá nɛ mɔ́ yò, n sɛ̃ ń dwí Esərayɛl lyì bí ni, sə ń yə̀ Abəraham ǹdə́ ń byǎ bɛ́ yò swě yé. Ń nə́ ń dùr bə̀ nɔ̀nɔ̀ twéé gakó kɔn m'ê la gaga."
42001056	Marɛ mɛ̃ Eləzabɛtɛ sono kɔn yí ǹdə cànsɛ̀ sə̀tɔ̀ ta. Rə̀myɛ́ kwã nɛ́, n ká n vò jè.
42001057	Eləzabɛtɛ lul lé dɛ̃ rɛ́ gə́ tú rə yí, ń lùl bal-byǐ.
42001058	Ń jə̀-dwã bɛ́ ǹdə́ ń dwí lyì bí gə́ nyɛ̀ɛ̀ bə̀ Cinu dùr ń nɔ̀nɔ̀ dɛ̃́dɛ̃́ èta, bə zɛ̃̀ bə tó mo bə fùù ǹdə́ wu-nyɔ̃̀.
42001059	Dwã nyàlpyɛ̀ bə̀sɔ́bwɛ̀lɛ́ y lul lé kwã nɛ́, bə̀ tú bə gõ̀ yə̀. Bə̀ y'à n'ê yǎl bə byẽ̀ mò bə̀ Zakarɛ.
42001060	Ń ná zɛ̃̀ n cẽ n wɔ̀: "È də̀ èta yé. Byẽ̌nə mo bə̀ Zhã."
42001061	Bə wɔ̀ mɔ̀: "Sə lò gə́ tɛ̀nɛ́ á dwí rí wẽ́ ń yíl èta mɔ́?"
42001062	Bə zɛ̃̀ bə gwàr ń da Zakarɛ, bə byili mu ǹdə́ bə̀ jɛ̀rh, bə̀ wɔ́ etər ń nə́ ń yǎl bə̀ bə̀ byẽ̌ bə̀sɔ́bwɛ̀lɛ́ y nɛ́?
42001063	N ce bə kwè bwèlè bə pɔ̃, n kɛ̃ è yó bə̀: "Bə̀ byẽ̌ bə̀sɔ́bwɛ̀lɛ́ y bə̀ Zhã." Kɔn jàr bə̀ gakó.
42001064	Rə̀myɛ́ yó cìcì, ń nyí rí já púr, n zɛ̃̀ ń nə́ ń zɔ̀m ń mə́ ń cèrhé Yi.
42001065	Ywẽ zɔ lyì bí byɛ̀bɛ́ gakó bə̀ y'à bwə́l gàà mɔ́. Sə cɛmɛ nɛ́ nyɛ̀bɛ́ nə̀ y'à ŋwɛ́nɛ́ tənà y èmyɛ́ pyààrɛ́ yó mó lyì bí myɛ y'à n'ê zɔ̀m yò w òmyɛ́ mɔ́ zɔ̀mà.
42001066	Lyì bí byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́ y'à cĩ́ w bə̀ wẽ́, bə̀ n'ê wə̀lə̀: "Bə̀kɔ́n lò bə̀sɔ́bwɛ̀lɛ́ y kɛ̀bɛ́ la yál?" Zhə̀n ga, Cinu jàn dɛ́ y'à ŋwɛ́nɛ́ ǹdə́ ya.
42001067	Zhã da Zakarɛ sú ǹdə́ Eshirhə náàcɛ̀nɛ́, n zɛ̃̀ ń nə́ ń zɔ̀m zɔ̀mà nyɛ̀bɛ́ Yi y'à byili mu ń zhe:
42001068	"Cinu Esərayɛl lyì bí Yi rí mà n nə còrhó, bə̀ ń gwɛ̃ ń dwí rí ni, n zwẽ de.
42001069	Ń ce ń tùntùnnə̀ Dəvyidi dwí rí lù jàn cə́bal, n zwẽ nə́ba.
42001070	Ń pyìrh kɔn dɛ̀bɛ́ ń yà ń tó ń nyì-zwennə bé dɛnnɛ n byili shãã ga mɔ́.
42001071	Ń yà ń bwəl nyí bə̀ ń mà n zwẽ nə́ba nə́ zwə̀ bé ǹdə́ byɛ̀bɛ́ gakó bə̀ súl nə́ba mó jɔ̃̀ wà,
42001072	bə̀ ń mà n dùr nə́ dabá náncɛsɛ́ nɔ̀nɔ̀, n lyǐrh ń cìcì dɔbrɛ́ ń yà ń zɔ ǹdə́ bɛ mɔ́ yò.
42001073	Wɔ́ nə́ nàmbal Abəraham nɛ Cinu yà ń bwəl nyí,
42001074	bə̀ ń mà n zwẽ nə́ba nə́ zwə̀ bé jɔ̃̀ wà. Ywẽ k'ê t'â la nə́ba zal yé.
42001075	Nə́ m'ǎ ŋwɛ̀nɛ́ nə́ pɔ̃ còrhó ǹdə́ wu nántwə̌ ǹdə́ wu-cángá ń yírh wə́, kɔn mé yí nə́ cu.
42001076	Sə à byǐ, è gə wɔ́ ǹmyɛ́ yilə, bə̀ má byẽ̀ mó bə̀ Dɛ̃̌ cə́bal nyì-zwennə, bə̀ ǹ m'ǎ tó Cinu yé, ń kwɛrhɛ ń sɔ́má yá,
42001077	ń ce ń dwí rí lwar bə̀ ń la rə zõ rə̀ yə̀-bəlwàálɛ́ wa.
42001078	Nə́ Yi rí wɔ́ wu-bɔ̀nɔ̀ ǹdə́ nɔ̀nɔ̀-dǔr cí. Rə̀ má ce pwẽ̀ shí dɛ̃̌ rə bé yə̌r nə́ba ǹdə nə̀nyɔ́nɔ́ gə́ yá púrh né.
42001079	Pwẽ̀ dé rə̀myɛ́ má yə̌r byɛ̀bɛ́ bə̀ jě cə-byín ǹdə́ cu ywə́l wə, rə cĩ́ nə́ba yə̀-zùlə́ sɔ́má yó."
42001080	Sə bə̀sɔ́bwɛ̀lɛ́ y y'à n'ê byìlə̀. È surhə né myɛ y'à n'ê súlí. Rə̀myɛ́ kwã nɛ́, ń zhə̀l n yə̀ gɔ-elũ èpòlò wə̀, kɔn mé yí dɛ̃ rɛ́ tɛ̀bɛ́ ń tú n byili ń cìn Esərayɛl lyì bí ni mú.
42002001	Dwã nɛ́ nə̀myɛ́ wẽ́, pyɔ̌ Səzaarɛ Ogusti pɔ nyí bə̀ bə̀ gál lũ lyì bí púlə́púlə́.
42002002	Gál mɔ́ mə̀myɛ́ mə̀ yàl gál nã́yéé mó. Mə̀ gàl ǹdə́ Kwirinyuusi yà ń wɔ́ Siri tənà y yó-cə́bal.
42002003	Lyì bí gakó y'à zhə̀l gál mɔ́, lò gakó ń da-dǒ wə.
42002004	Zhozefu yà ń wɔ́ pyɔ̌ Dəvyidi kwálá y lò. Rə̀myɛ́ ce n zɛ̃̀ n zhǐr Nazarɛtɛ nɛ, Gəlile tənà y wa, n vò Zhide tənà y wa, Dəvyidi da-dǒ w bə̀ n'ê byẽ̀ bə̀ Bɛtələyɛm mɔ́ wa,
42002005	mùnì bə kɛ̃ ńmyɛ̌ ǹdə́ ń kɛ̃ Marɛ. Marɛ jà ń yà ń zhe pǔ.
42002006	Bə̀ gə́ y'à ŋwɛ́nɛ́ gàà yi ní, Marɛ lul dɛ̃ rɛ́ tú e yí.
42002007	N lù bal-byǐ. Wɔ́ ńmyɛ̌ ń yàl ń byǐ nã́yə́ə́ mó. Sə bə̀ yə̀ jàà nɛ zhələ bé jì y wẽ́ yé. Rə̀myɛ́ yilə, n pyípyílí mu ǹdə́ kàmə̀-jɛ̀rh, n cĩ́ mu vwàmá kùlkṍ wə.
42002008	Vwã̌-ènɔ̀nà y'à n'ê zwɛ̃̀ gàà, gɔ w wa, bə̀ m'ê yìlì bə̀ pyììsì.
42002009	Cinu màlɛ́ka èdù lyí bi. Cinu zùwə́ y pwẽ̀ dé yə̌r rə kə́kɛ́lɛ́ bɛ. Ywẽ nánfɔ̀lɔ̀ zə bɛ.
42002010	Màlɛ́ka y zɛ̃̀ e wɔ̀ bɛ: "Á bə̀k'á dùr ywẽ yé. Nyǐ à zhe yò-ècɔ̀nɔ̀ à la ába byilu. Ò má yə̀ wu-nyɔ̃̀ nánfɔ̀lɔ̀ dwí rí púlə́púlə́ yilə.
42002011	Bə̀ lùl mɔ̀bɔ́ ń la ába zõ mó zà Dəvyidi da-dǒ wə. Ńmyɛ̌ ń wɔ́ Kristə mó, Cinu mú mɔ̀bɔ́ Yi y'à bwəl nyí bə̀ rə̀ má twĩ̀ n bə̀ mɔ́.
42002012	Nyǐnə kɔn dɛ̀bɛ́ rə̀ má ce á lwar ń párá: á m'ǎ nə byì-shɛ̀mɛ́ bə̀ pyípyílí ǹdə́ kàmə̀-jɛ̀rh, è pyě vwàmá kùlkṍ wə."
42002013	Rə̀myɛ́ yó, Arəzana màlɛ́kabá nánzhəzhɔ̌ tú bə súlí màlɛ́ka y nɛ, bə̀ n'ê cèrhé Yi bə̀ zhe:
42002014	"Yi nə còrhó dɛ̃̌ Arəzana wa, sə yə̀-zùlə́ jòm cɛ yó ǹdə́ numbyínə́ bé rə̀ só mó!"
42002015	Màlɛ́kabá gə́ kwɛ̃̀ bə vò dɛ̃̌, vwã̌-ènɔ̀nà bɛ́ zɛ̃̀ bə̀ n'ê wə̀l dwã nɛ: "Bànà nə́ lyɛ̃ nə́ yí Bɛtələyɛm, nə́ nə yò w ò wɛ̀rhɛ́, Cinu cĩ́ nə́ba ò nyí mú."
42002016	Bə zhǐr bə vò làlà, bə yí bə nə Marɛ ǹdə́ Zhozefu ǹdə́ byì-shɛ̀mɛ́ y è pyě vwàmá kùlkṍ w wə.
42002017	Bə̀ gə́ nɔ byì-shɛ̀mɛ́ yá, bə zɛ̃̀ bə cĩ́ kɔn dɛ̀bɛ́ màlɛ́ka y y'à byili bi bə̀sɔ́bwɛ̀lɛ́ námpɔ́lɛ́ y èmyɛ́ yil mó.
42002018	Vwã̌-ènɔ̀nà bɛ́ zɔ̀mà nɛ́ jàr byɛ̀bɛ́ bə̀ y'à n'ê cili mú gakó,
42002019	sə Marɛ yà ń nə́ ń cĩ́ ywẽ̀ nə̀myɛ́ gakó ń wẽ́, ń nə́ ń tɛ́rɛ́ nɛ.
42002020	Vwã̌-ènɔ̀nà bɛ́ ká kwɛ̃̀, bə̀ n'ê shènè Yi, bə̀ m'ê cèrhé re, kɔn dɛ̀bɛ́ gakó bə̀ zhã̌ nyɛ̀ɛ̀, bə̀ yírhə́ já nə mɔ́ yilə. Kɔn gakó yàl ǹdə màlɛ́ka y gə́ y'à byili bi ní.
42002021	Dwã nyàlpyɛ̀ bə̀sɔ́bwɛ̀lɛ́ y lul lé kwã nɛ́, dɛ̃ rɛ́ tɛ̀bɛ́ bə̀ y'à mə̌ dwã sə bə gõ̀ y mó gə́ tú e yí, bə co è yil bə̀ Yezu, yil lé tɛ̀bɛ́ màlɛ́ka y y'à byili ǹdə́ ń ná yà ń gwẽ̌ bə ń pǔ zhe mó.
42002022	Kɛ̃ lul jìmdí vǔr dɛ̃ rɛ́ gə́ tú e yí, Zhozefu ǹdə́ Marɛ wɛ̀rhɛ́ ǹdə Muyiisi gə́ yà ń pɔ nyí ní: bə̀ zə bə̀sɔ́bwɛ̀lɛ́ y bə mé vò Zhərəzalɛm, bə pə Cinu ni,
42002023	ǹdə Cinu nyí rí sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀: "Kɛ̃ gə lùl ń byì-yə́ə́, è gə wɔ́ bal, wɔ́ Cinu ń cǐ yə."
42002024	Bə pə kɔn dɛ̀bɛ́ rə̀ kɛ̃ Cinu nyí rí sɛ́bɛ́ rɛ́ wẽ́ vwĩ̀ rí zwə́l yil mó myɛ: "Épwə̌nse sə̀lyè, ráá épò-bwǎlsɛ sə̀lyè."
42002025	Bal mə̀dù yà ń ŋwɛ́nɛ́ Zhərəzalɛm nɛ́, ń yíl Shəmənyɔ̃. Bal mɔ́ ńmyɛ̌ yà ń wɔ́ wu-cángá cə́bal, ń yà ń nə́ ń cèrhé Yi. Ń yà ń nə́ ń dɛ̃̀ mɔ̀bɔ́ ń mà n zwẽ Esərayɛl lyì bí. Eshirhə náàcɛ̀nɛ́ y'à ŋwɛ́nɛ́ ǹdə́ mɔ.
42002026	È y'à byili mu bə̀ ń mà n nə Kristə mó, mɔ̀bɔ́ Cinu la tũ̌ mú, éfòró n zɛ̃̀ n cì.
42002027	E ce n vò Yi jù wə̀. Yezu da ǹdə́ ń ná gə́ zə mɔ bə mé bə̀ Yi jù w bə̀ la wɔ̀rhɔ́ ǹdə nyí rí gə́ y'à n'ê byili ní,
42002028	Shəmənyɔ̃ cèlè ń jɛ̀rh n zwẽ mo, n zɛ̃̀ ń nə́ ń ce Yi nə̀bán ń zhe:
42002029	"Cinu, èlǎsɛ̃́, ǹ zɔ̀mɛ̀ rɛ́ pyìrh. Yẽ̌ ǹ tùntùnnə̀ mó ne n vò ǹdə́ yə̀-zùlə́,
42002030	b'à yírhə́ nɔ mɔ̀bɔ́ ǹ twĩ̀ nə́ zõ yil mó.
42002031	Ǹ twĩ̀ mù lyì bí gakó yírhə́ nə mɔ.
42002032	Wɔ́ ńmyɛ̌ ń wɔ́ pwẽ̀ dé rə̀ má ce lũ lyì dwí gakó lwar ǹ párá, e jà ń mà n ce ǹ dwí Esərayɛl lyì bí nə còrhó."
42002033	Kɔn dɛ̀bɛ́ Shəmənyɔ̃ yà ń nə́ ń zɔ̀m bə̀sɔ́bwɛ̀lɛ́ y yil mó y'à jàr è da ǹdə́ è ná.
42002034	Shəmənyɔ̃ lwə̀l Yi bwəl bə̀ yó, n zɛ̃̀ n wɔ̀ Marɛ nɛ: "Yi twĩ̀ bə̀sɔ́bwɛ̀lɛ́ y kɛ̀bɛ́ Esərayɛl lyì nánzhəzhɔ̌ yò zhìlù, ǹdə́ bə̀ nánzhəzhɔ̌ yò kɔrhɔ yilə. Ń mà n byili Yi pùbùlə̀, sə lyì bí má mà nyə̀-pɔ̌.
42002035	Ń mà n byili lyì nánzhəzhɔ̌ wun bùlə̀. Sə ǹmyɛ́ cìcì mú, kɔn má yì mú ǹdə wɔ́ shǐ bə̀ mé zò mó ta."
42002036	Kɛ̃ mə̀dù myɛ yà ń ŋwɛ́nɛ́ ń yíl Annɛ, ń yà ń wɔ́ Yi nyì-zwennə. Ń da mɔ́ yà ń wɔ́ Asɛɛrɛ kwálá lò, ń yíl Fanəwəə. Annɛ yà ń cɛ dɛ̃́dɛ̃́. Ń yà ń wɛ̀rhɛ́ byinə nyàlpyɛ̀ ǹdə́ ń byal mɔ́.
42002037	Rə̀myɛ́ kwã nɛ́, ń byal mɔ́ cì n yẽ̌ mo, sə ń kə́ ń yə̀ byal dõ jí yé. Ń yà ń yú byinə shə́-lyɛlɛ ǹdə́ nə̀na. Ń yà ń ŋwɛ́nɛ́ Yi jù w twéé gakó, ń nə́ ń lyẽ ń nyí, ń nə́ ń wɛ̀rhɛ́ Yi-co, ń mə́ ń cèrhé Yi cəcɛ̃ ǹdə́ nə̀nyɔ́nɔ́ ga.
42002038	Rə̀myɛ́ yi ní cìcì, ńmyɛ bə̀ n zù bə̀ yó, n zɛ̃̀ ń nə́ ń cèrhé Yi, ń mə́ ń zɔ̀m bə̀sɔ́bwɛ̀lɛ́ y zɔ̀mà ǹdə́ lyì bí byɛ̀bɛ́ gakó bə̀ y'à n'ê dɛ̃̀ Zhərəzalɛm cìn nɛrɛ́ y dɛ̃ rɛ́ mɔ́.
42002039	Zhozefu ǹdə́ Marɛ gə́ wɛ̀rhɛ́ ǹdə Cinu nyí rí gə́ n'ê byili ní bə zhɛ̀, bə ká zə Yezu bə kwɛ̃̀ bə vò bə̀ da-dǒ Nazarɛtɛ, Gəlile tənà y wa.
42002040	Bə̀sɔ́bwɛ̀lɛ́ y y'à n'ê byìlə̀. È jàn dɛ́ ǹdə́ è surhə né ga y'à n'ê súlí, sə Yi y'à só yə.
42002041	Byin byin gakó Pakɛ y címsí gə yúwə́, Yezu da ǹdə́ ń ná y'à n'ê zhə̀l bə̀ jí si Zhərəzalɛm nɛ́.
42002042	Yezu gə́ tú n yí byinə shí ǹdə́ nə̀lyè, bə̀ zə mɔ bə vò Zhərəzalɛm ǹdə bə̀myɛ́ gə́ n'ê zhə̀l byin byin gakó ta.
42002043	Címsí gə́ tú sə zhɛ̀, bə ká kwɛ̃̀ bə̀ la jè, sə Yezu yà ń mɛ̃ Zhərəzalɛm nɛ́. Zhozefu ǹdə́ Marɛ j'à yə̀ lwar yé.
42002044	Bə̀ y'à n'ê bùl bə̀ ń ŋwɛ́nɛ́ lyì bí byɛ̀bɛ́ bə̀ y'à tó bə shí Zhərəzalɛm mɔ́ wẽ́. Sə bə̀ zhə̀l dɛ̃ námpúm, bə zɛ̃̀ bə ji kùr bə̀ n'ê pyà mɔ̀ bə̀ dwí lyì bí ǹdə́ bə̀ dɔwabá wẽ́,
42002045	sə bə̀ yə̀ mɔ nɛ yé. Bə zɛ̃̀ bə ká n'ê pyà mɔ̀ bə mé la Zhərəzalɛm.
42002046	Bə̀ dwã nə̀tɔ̀ yùwə̀, bə vò bə nə mɔ Yi jì y kɔ̀nɔ́ w wa, ń jě tɛ̃́ Muyiisi nyə́ né byilnə bé cəcəl wə, ń nə́ ń cili bə̀ zɔ̀mà nɛ́, n jà ń nə́ ń bwə̀rh bè zɔ̀mà.
42002047	Sə surhə né nyɛ̀bɛ́ ń yà ń mə́ ń lyár bɛ mɔ́ y'à n'ê jàr byɛ̀bɛ́ bə̀ y'à n'ê cili ń zɔ̀mà nɛ́ mɔ́ gakó.
42002048	Ń da ǹdə́ ń ná gə́ tú bə nə mɔ, kɔn jàr bɛ̀ dɛ̃́dɛ̃́. Ń ná zɛ̃̀ n wɔ̀ mɔ̀: "À byǐ, byè yil ǹ wɛ̀rhɛ́ nə́ba èta mɔ́? Nyǐ, àmyɛ́ ǹdə́ ǹ da wun zhìlì nə́ m'é pyà mɔ́."
42002049	Yezu zɛ̃̀ n wɔ̀ bɛ: "Byè yil á y'ǎ n'á pyà nɛ̀? Á yə̀l bə̀ kɔn wɔ́ nyɔ́ɔ́ ǹdə́ nɛ b'à cili à Da tumə né sõ nà?"
42002050	Sə bə̀ yə̀ ń zɔ̀mɛ̀ rɛ́ kùr nyɛ̀ɛ̀ yé.
42002051	N zɛ̃̀ n ká n tó be n vò Nazarɛtɛ. Ń yà ń nə́ ń zwẽ bə̀ nyí ni, sə ń ná yà ń nə́ ń cĩ́ ywẽ̀ né nə̀myɛ́ gakó ń wẽ́.
42002052	Sə Yezu yà ń nə́ ń byìlə̀. Ń lárma mɔ́ ǹdə́ ń tùm-ècɛ̀nà ga yà n'ê súlí Yi ǹdə́ numbyínsí yírhə́ wə.
42003001	Pyɔ̌ Təbɛɛrɛ Səzaarɛ pyɛ̀lɛ̀ rɛ́ byinə shí ǹdə́ nə̀nu yó, ǹdə́ wɔ́ Pɔ̃s-Pyəlatɛ ń yà ń cǐ Zhide tənà yá, ǹdə́ Erɔɔdɛ myɛ wɔ́ Gəlile tənà y pyɔ̌, ǹdə́ ń zhə̀m-bal Shilipu wɔ́ Yiture ǹdə́ Tərəkoniti pyɔ̌, ǹdə́ Ləzanyaasɛ wɔ́ Abəlɛnɛ tənà y pyɔ̌,
42003002	ǹdə́ Annɛ ǹdə́ Kəyifu wɔ́ Yi jì y vwĩ̀-zwə́lnə bé yé né cìnə́ bé gakó náncɛrh. Rə̀myɛ́ yó, Yi byili rə̀ zɔ̀mɛ̀ rɛ́ Zakarɛ byǐ Zhã nɛ gɔ-elũ èpòlò w wə.
42003003	N zɛ̃̀ n tó jààsɛ́ shɛ̀bɛ́ sə̀ ŋwɛ́nɛ́ Zhɔrdɛ̃ bwǐ y yala nɛ mɔ́ wẽ́, ń nə́ ń bwə̀l ń byili lyì bí ni bə̀ bə̀ pyìrhí bə̀ wun, bə zwẽ nɛ̃̌-shɔ, mùnì ga Yi pə bɛ bə̀ yə̀-bəlwàálɛ sǔbri.
42003004	Bə̀ y'à kɛ̃ ń yò Yi nyì-zwennə Ezəyi sɛ́bɛ́ rɛ́ wẽ́, bə wɔ̀: "Cəl n'ê bwə̀l gɔ-elũ èpòlò wə̀, rə̀ zhe: 'Kwɛrhɛna Cinu sɔ́má yá, s'á wɛ̀rhɛ́ sə-byǐsí sə yə̀ cángá á pɔ̃.
42003005	Bə̀ má shĩ gwáárɛ́ gakó; bə̀ má só pyààrɛ́ ǹdə́ pyǎlsɛ́ gakó tɛ̃́; bə̀ má zwə́r sɔ́m-bəjə́ə́lé gakó rə jǐrh cángá; bə̀ má kwɛrhɛ sɔ́msɛ́ shɛ̀bɛ́ sə̀ bə càn mɔ́;
42003006	sə lyì bí gakó bá nə Yi vwǎrh mɔ́ ǹdə́ bə̀ yírhə́.' "
42003007	Lyì-zhǎ bɛ́ y'à n'ê zhə̀l Zhã sono, mùnì n pə bɛ nɛ̃̌-shɔ, sə ń yà ń nə́ ń wə̀l bè: "Kùrh dwí, mɔ̌ lò ń byili ába bə̀ dǔrnə á lú Yi lyim dí rə̀ bàn mɔ́ yé né?
42003008	Wɛ̀rhɛ́na kɔn dɛ̀bɛ́ rə̀ má byili b'ǎ pyìrhí á wun, s'á bə̀k'á zɛ̃̀ á n'á bùl á wẽ́ bə̀, Abəraham gə́ wɔ́ ámyɛ̌ nàmbal mɔ́ dúdú yú yé. À n'â wə̀l ába: Yi wɔ̌ rə̀ bá ce nə́kuulí tɛ̀bɛ́ jǐrh Abəraham byǎ.
42003009	Nyǐnə, dòló pyě cèmé né kùr wə̀. Kɔ̀bɔ́ gakó ò t'â ce byǎ byɛ̀bɛ́ bə̀ càn, bə̀ má kà w bə ji myǐn."
42003010	Lyì-zhǎ bɛ́ zɛ̃̀ bə bwə̀rh mò bə wɔ̀: "Byè nə́myɛ̌ nə mə̌ sə nə́ wɛ̀rhɛ́?"
42003011	N wɔ̀ bɛ: "Lò mɔ̀bɔ́ ǹ zhe kàmə̀-zǔrh sə̀lyè, sə́ pə èdù lò mɔ̀bɔ́ ń bə zhe ne. Lò mɔ̀bɔ́ ǹ zhe kùjú, sə ǹmyɛ́ tə̀ ń pə lò mɔ̀bɔ́ ń bə zhe ne."
42003012	Myə̌l-kwǎndɛ́ zwennə jàlà myɛ y'à tú mùnì Zhã pə bɛ nɛ̃̌-shɔ. Bə zɛ̃̀ bə bwə̀rh mò bə wɔ̀: "Yó-cə́bal, byè nə́myɛ̌ mə̌ sə nə́ wɛ̀rhɛ́?"
42003013	N wɔ̀ bɛ: "Á bə̀k'á zwẽ lò wársɛ kɔn lyɛ̃ bə̀ gə́ pɔ ába nyí ní mú yé."
42003014	Shə̀dɛ́ɛ́sɛ myɛ bwə̀rh mò sə wɔ̀: "Sə nə́myɛ̌, byè nə́ mə̌ sə nə́ wɛ̀rhɛ́?" N wɔ̀ bɛ: "Á bə̀k'á ce ywẽ lyì bí kùr w á m'á zwẽ bə̀ wársɛ́ yé. Á bə̀k'á cĩ́ yò kɔ̀bɔ́ ò də̀ zhə̀n lò yó w yé. Cenə á wun yə̀ nyɛ̀n ǹdə́ dɛ̀bɛ́ bə̀ n'ê kwɛ̃̌ ába mɔ́."
42003015	Sə lyì bí y'à n'ê dɛ̃̀ kɔn dɛ̀bɛ́ rə̀ la wɔ̀rhɔ́ ǹdə́ bə̀ wun gakó. Rə̀myɛ́ ce, lò gakó yà ń nə́ ń bwə̀rh ń cìn ń wẽ́ ń zhe ǹdə́ è gə də̀ Zhã ń wɔ́ Kristə mó?
42003016	Zhã zɛ̃̀ n wɔ̀ bə̀ gakó ne: "Àmyɛ́ n'â zə nɛ̃̌ à pɛ ába nɛ̃̌-shɔ, sə lò mə̀dù bànà, ńmyɛ̌ jàn dɛ́ du àmyɛ́. À yə̀ yírh swí sá lwə̌r ń nə̀cìlə̀ né nyínsí myɛ cìcì yé. Ńmyɛ̌ mà n zə Eshirhə náàcɛ̀nɛ́ ǹdə́ myǐn n pə ába nɛ̃̌-shɔ.
42003017	Ń zhe zwã̌ ń jɔ̃̀ wà, ń la n mə n cèlè jíjí rí, n pɔr rə̀ byǎ bɛ́ ǹdə́ rə̀ púúlí dwã wa, n ce jíjí byǎ bɛ́ ń bɔ̀bwã̀ y wa, n zɛ̃̀ n ló púúlí myǐn mɔ̀bɔ́ mə̀ t'â la cú gaga wa."
42003018	Zhã yà ń nə́ ń cící lyì bí ǹdə́ zɔ̀mà dwã nánzhəzhɔ̌; sə ń yà ń nə́ ń tó rə̀myɛ́ dɛnnɛ ń bwə̀l yò-ècɔ̀nɔ̀ nyí rí ń byili bi.
42003019	Ń yà ń nə́ ń bwí Erɔɔdɛ ń gə́ zwẽ ń da-byǐ mú kɛ̃ mɔ́ bə̀ y'à n'ê byẽ̀ bə̀ Erɔjaadɛ n jí mú, ǹdə́ ń bə̀cà tumə né dwã bɛ́ nyɛ̀bɛ́ gakó ń yà ń nə́ ń twĩ̀ mú yilə.
42003020	Erɔɔdɛ zɛ̃̀ n kə́ n twĩ̀ bə̀cà tum dõ n súlí: n ce bə zə Zhã bə ce byə̀nə́-jù wə̀.
42003021	Lyì bí gakó gə́ zwẽ nɛ̃̌-shɔ mɔ́ bə zhɛ̀, Yezu myɛ zɛ̃̀ n zwẽ. Ń gə́ zwẽ mo n zhɛ̀, n zɛ̃̀ ń nə́ ń ce Yi. Ń gə́ tú ń nə́ ń ce Yi yi ní, dɛ̃̌ yi rí pul.
42003022	Eshirhə náàcɛ̀nɛ́ shí dɛ̃̌ ǹdə épwèné ta, e só ń yó wə. Bə zɛ̃̀ bə nyɛ̀ɛ̀ cəl rə̀ shí dɛ̃̌ rə wɔ̀: "Ǹ wɔ́ à ywə́lə́ byǐ. À só mó dɛ̃́dɛ̃́."
42003023	Yezu gə́ tú n ji ń tum dí kùr mó, ǹdə́ ń yú byinə shə́-ètɔ̀, sə lyì bí y'à n'ê bùl bə̀ wɔ́ Elyi byǐ Zhozefu ń lùl mò.
42003024	Nyǐnə kɔn gə́ ju kùr né ǹdə́ Adəma kɔn mé yí Zhozefu: Wɔ́ Yi rə̀ wɛ̀rhɛ́ Adəma, Adəma zɛ̃̀ n lù Sɛtɛ, Sɛtɛ zɛ̃̀ n lù Enɔɔsɛ, Enɔɔsɛ zɛ̃̀ n lù Kayənan, Kayənan zɛ̃̀ n lù Maləlyɛɛlɛ, Maləlyɛɛlɛ zɛ̃̀ n lù Yarɛtɛ, Yarɛtɛ zɛ̃̀ n lù Enɔkɛ, Enɔkɛ zɛ̃̀ n lù Matəsala, Matəsala zɛ̃̀ n lù Lamɛkɛ, Lamɛkɛ zɛ̃̀ n lù Nəwee, Nəwee zɛ̃̀ n lù Sɛm, Sɛm zɛ̃̀ n lù Arəfasaadɛ, Arəfasaadɛ zɛ̃̀ n lù Kayənam, Kayənam zɛ̃̀ n lù Sala, Sala zɛ̃̀ n lù Ebɛɛrɛ, Ebɛɛrɛ zɛ̃̀ n lù Falɛkɛ, Falɛkɛ zɛ̃̀ n lù Aragawɔ, Aragawɔ zɛ̃̀ n lù Shəruki, Shəruki zɛ̃̀ n lù Nakɔɔrɛ, Nakɔɔrɛ zɛ̃̀ n lù Tara, Tara zɛ̃̀ n lù Abəraham, Abəraham zɛ̃̀ n lù Yəzakɛ, Yəzakɛ zɛ̃̀ n lù Zhakɔɔbɛ, Zhakɔɔbɛ zɛ̃̀ n lù Zhudə, Zhudə zɛ̃̀ n lù Farɛɛsɛ, Farɛɛsɛ zɛ̃̀ n lù Esərɔm, Esərɔm zɛ̃̀ n lù Arəni, Arəni zɛ̃̀ n lù Adəmyinni, Adəmyinni zɛ̃̀ n lù Amyənadaabɛ, Amyənadaabɛ zɛ̃̀ n lù Naasɔ̃, Naasɔ̃ zɛ̃̀ n lù Sala, Sala zɛ̃̀ n lù Booze, Booze zɛ̃̀ n lù Zɔbɛɛdɛ, Zɔbɛɛdɛ zɛ̃̀ n lù Zhese, Zhese zɛ̃̀ n lù Dəvyidi, Dəvyidi zɛ̃̀ n lù Natannɛ, Natannɛ zɛ̃̀ n lù Matata, Matata zɛ̃̀ n lù Mɛnna, Mɛnna zɛ̃̀ n lù Mələya, Mələya zɛ̃̀ n lù Elyəcim, Elyəcim zɛ̃̀ n lù Yɔnam, Yɔnam zɛ̃̀ n lù Zhozefu, Zhozefu zɛ̃̀ n lù Zhudə, Zhudə zɛ̃̀ n lù Shəmənyɔ̃, Shəmənyɔ̃ zɛ̃̀ n lù Levyi, Levyi zɛ̃̀ n lù Mataatɛ, Mataatɛ zɛ̃̀ n lù Yorim, Yorim zɛ̃̀ n lù Elyɛzɛɛrɛ. Elyɛzɛɛrɛ zɛ̃̀ n lù Zhozwe, Zhozwe zɛ̃̀ n lù Eɛrɛ, Eɛrɛ zɛ̃̀ n lù Eləmadam, Eləmadam zɛ̃̀ n lù Kɔsam, Kɔsam zɛ̃̀ n lù Aji, Aji zɛ̃̀ n lù Mələci, Maləci zɛ̃̀ n lù Neri, Neri zɛ̃̀ n lù Salacəə, Salacəə zɛ̃̀ n lù Zorobəbyəə, Zorobəbyəə zɛ̃̀ n lù Arəsa, Arəsa zɛ̃̀ n lù Ywanam, Ywanam zɛ̃̀ n lù Yɔda, Yɔda zɛ̃̀ n lù Zhozɛkɛ, Zhozɛkɛ zɛ̃̀ n lù Səməyinni, Səməyinni zɛ̃̀ n lù Matacaasɛ, Matacaasɛ zɛ̃̀ n lù Maatɛ, Maatɛ zɛ̃̀ n lù Nəgəyi, Nəgəyi zɛ̃̀ n lù Esəlyi, Esəlyi zɛ̃̀ n lù Nəyum, Nəyum zɛ̃̀ n lù Amɔɔsɛ, Amɔɔsɛ zɛ̃̀ n lù Matacaasɛ, Matacaasɛ zɛ̃̀ n lù Zhozefu, Zhozefu zɛ̃̀ n lù Yənəyi, Yənəyi zɛ̃̀ n lù Mələci, Mələci zɛ̃̀ n lù Levyi, Levyi zɛ̃̀ n lù Mataatɛ, Mataatɛ zɛ̃̀ n lù Elyi, Elyi zɛ̃̀ n lù Zhozefu, mɔ̀bɔ́ lyì bí y'à n'ê bùl bə̀ wɔ́ ńmyɛ̌ ń lùl Yezu mú.
42004001	Yezu zɛ̃̀ n zhǐr Zhɔrdɛ̃ bwǐ y yó ń ká ń bànà. Ń sú ǹdə́ Eshirhə náàcɛ̀nɛ́. Eshirhə y zə mɔ e vò gɔ-elũ èpòlò w wə.
42004002	Shətana swèlè mò gàà dwã shə́-èna. Dwã nɛ́ nə̀myɛ́ wẽ́, ń yə̀ kaka jí yé. Sə nə̀ gə́ lyɛ̃ kwã nɛ́, nɔrh zɔ mɔ.
42004003	Shətana y zɛ̃̀ e wɔ̀ mɔ̀: "Ǹ gə wɔ́ Yi Byǐ, sə́ pə nyí nə́kulu w kɔ̀bɔ́ nɛ o jǐrh búrú."
42004004	Yezu wɔ̀ yà: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'È də̀ búrú dúdú ò wɔ̌ ò bá ce numbyíní zə myə̌l yé.' "
42004005	Shətana y zɛ̃̀ e zə mɔ e vò e jì pyɔ̀ kɔ̀bɔ́ ò nyɛ̌ dɛ̃̌ dɛ̃̌ yó, e byili mu lũ w tənèsé púlə́púlə́ twər rə̀dù sá,
42004006	e zɛ̃̀ e wɔ̀ mɔ̀: "À má pɔ̃́ tənèsé shɛ̀bɛ́ ǹdə́ sə̀ nə̀cɛ̀ndɛ́ gakó ń cìní, bə̀ wɔ́ àmyɛ́ nɛ bə̀ pɔ rɛ, àmyɛ zɛ̃̀ à n'â pɛ mɔ̀bɔ́ à n'â yǎl mɔ́ nɛ.
42004007	Ǹ gə wùlì à yé né, à má pɔ̃́ rə̀ gakó."
42004008	Yezu wɔ̀ yà: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Wɔ́ Cinu ǹ Yi yé né ǹ mə̌ sə́ wùlì ní, ń cèrhé ń dúdú sá.' "
42004009	Shətana y ké zə mɔ e zhǐr e vò Zhərəzalɛm, e ce n zhì Yi jì y yə́-pɛ̀lɛ́ wa, e zɛ̃̀ e wɔ̀ mɔ̀: "Ǹ gə wɔ́ Yi Byǐ, sə́ zhì gàà ń zɛ̃̀ ń fwɛ̃́ tɛ̃́,
42004010	bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Yi má pə nyí rə̀ màlɛ́kabá nɛ bə nyǐ ǹ yò.
42004011	Bə̀ má kwɛ̃́ mɔ́ ǹdə́ bə̀ jɛ̀rh, mùnì ǹ nà bə̀ká mà nə́kulu ni yé.' "
42004012	Yezu wɔ̀ yà: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Bə̀ká zhẽ̀ Cinu ǹ Yi yé.' "
42004013	Shətana y gə́ tú e bɛ̃ bɛ̃ mɔ ǹdə́ sòlò dwí gakó e ga, e zhǐr e yẽ̌ mo è m'ê dɛ̃̀ dɛ̃ dõ.
42004014	Rə̀myɛ́ kwã nɛ́, Yezu ká n bə̀ Gəlile tənà y wa. Eshirhə náàcɛ̀nɛ́ jàn dɛ́ y'à ŋwɛ́nɛ́ ǹdə́ mɔ. Ń yil du tənà y èmyɛ́ púlə́púlə́ wə.
42004015	Ń yà ń nə́ ń cèrhè kàrmɔ̀ bə̀ dwã-gùúlí jìsí wẽ́, sə lyì bí gakó y'à n'ê cèrhé mo.
42004016	Dɛ̃ rə̀dù, n zɛ̃̀ n vò Nazarɛtɛ, bə̀ gə́ kɔ̀n mɔ̀ mə̀gã̌. Shìrhə́ y dɛ̃ rɛ́ gə́ yúwə́, n zɛ̃̀ n vò dwã-gùlú jì y wə, ǹdə ń gə́ yà ń myɛ̀rhɛ̀ ń nə́ ń wɛ̀rhɛ́ nɛ́ twéé twéé mó, n zɛ̃̀ n zhì dɛ̃̌ ń la Yi zɔ̀mɛ̀ rɛ́ sɛ́bɛ́ rɛ́ kàrmɔ̀.
42004017	Bə kwè Yi nyì-zwennə Ezəyi sɛ́bɛ́ rɛ́ bə pɔ̃. Ń gə́ púr sɛ́bɛ́ rɛ́, n tu jàà èdù yó bə̀ kɛ̃ bə wɔ̀:
42004018	"Cinu Eshirhə y ŋwɛ́nɛ́ ǹdə́ nɛ. Ń cír ne, n pɛ̃ ŋwɔ̀nɔ́ b'à bwə̌l yò-ècɔ̀nɔ̀ nyí rí a byili nə̀mwà nɛ̀. Ń twĩ̀ nì b'à bwə̌l a byili lyì byɛ̀bɛ́ bə̀ ŋwɛ́nɛ́ byə̀nə́-jù w mú ni bə̀ bə̀ má vùr bè, sá byili lyìlyə̌r ne bə̀ bə̀ yírhə́ né má púr, sá ce byɛ̀bɛ́ lyì bí n'ê nwɛ̀nɛ̀ mɔ́ nə cìn-cìnú,
42004019	sá bwə̀l myɛ bə̀ byin dí tɛ̀bɛ́ Cinu la lyì nɔ̀nɔ̀ dǔr mó bwəlse."
42004020	N ká n pyípyílí sɛ́bɛ́ rɛ́, n pə dwã-gùlú jì y tùntùnnə̀ mó ne, n zɛ̃̀ n ká n jòm tɛ̃́. Lyì bí byɛ̀bɛ́ gakó bə̀ y'à ŋwɛ́nɛ́ dwã-gùlú jì y wẽ́ mó y'à n'ê nyǐ mu shɛ́shɛ́.
42004021	N zɛ̃̀ n wɔ̀ bɛ: "Sɛ́bɛ́ rɛ́ zɔ̀mà nɛ́ nyɛ̀bɛ́ á cili èlǎsɛ̃́ mɔ́ pyìrh zà."
42004022	Bə̀ gakó y'à n'ê cèrhé mo. Sə ń zɔ̀mà nɛ́ gə́ y'à wɔ́ yò-ècɔ̀nɔ̀ zɔ̀mà mɔ́ ce, nə̀ y'à n'ê jàr bɛ̀. Bə zɛ̃̀ bə̀ n'ê wə̀lə̀: "È də̀ Zhozefu byǐ mú ǹdə́ mɔ̀bɔ́ nà?"
42004023	N zɛ̃̀ n wɔ̀ bɛ: "À yě b'ǎ m'ǎ ji səswalá y kɛ̀bɛ́ á pɛ̃ á wɔ̀: 'Nə̀bwànà shilnə, shili ǹ cìnə̀.' Sə á m'ǎ wɔ̀ nɛ̀ myɛ: 'Kɔn dɛ̀bɛ́ gakó nə́ nyɛ̀ɛ̀ bə̀ ǹ wɛ̀rhɛ́ Kapɛrnaɔm nɛ́ mɔ́, zɛ̃̀ ń wɛ̀rhɛ́ rɛ ǹ da-dǒ w nyɔ̀nɔ̀.' "
42004024	N zɛ̃̀ n wɔ̀ bɛ n súlí: "Zhə̀nà, à n'â wə̀l ába: bə̀ t'â zwẽ Yi nyì-zwennə ń da-dǒ w cɛ̀nɛ̀ yé.
42004025	A zɛ̃̀ à k'â n'â wə̀l ába: Yi nyì-zwennə Elyi yi ní, dwà y gə́ wɛ̀rhɛ́ byinə nə̀tɔ̀ ǹdə́ fwã́ ǹdə́ è yə̀ nywɛ̀ mɔ́, ejə̀nə̀ y'à já Esərayɛl nɛ́.
42004026	Sə ǹdə́ rə̀myɛ́ ga, Yi yə̀ Elyi twĩ̀ bə̀myɛ́ mə̀dù ga sõ yé. Wɔ́ ejə̃̀-kɛ̃ mə̀dù ń yà ń ŋwɛ́nɛ́ Sarɛpata nɛ́ Sədɔ̃ tənà y wa, wɔ́ ńmyɛ̌ sõ rə̀ twĩ̀ mù ní.
42004027	Yi nyì-zwennə Elize yi ní myɛ, nɔr cìnə́ y'à já Esərayɛl nɛ́. E jà mə̀dù ga yə̀ wárh yé. Wɔ́ Siri lyì bal Naama dúdú ń wárh."
42004028	Lyì bí byɛ̀bɛ́ gakó bə̀ y'à ŋwɛ́nɛ́ dwã-gùlú jì y wẽ́ mó gə́ nyɛ̀ɛ̀ rə̀myɛ́, bə̀ lyimə zɛ̃̀,
42004029	bə zɛ̃̀ bə zə mɔ bə mé shə́r cɔ w wa, bə yí pyɔ̀ w kɔ̀bɔ́ bə̀ y'à lù bə̀ cɔ w ò yó mó yə́-kwal lɛ́ yó. Bə̀ y'à n'ê yǎl bə cìrh mò bə ji pyɔ̀ w gɔ́rɔ́ w wa,
42004030	sə ń tó bə̀ cəcəl wə, n lyɛ̃ ń la.
42004031	Yezu zɛ̃̀ n zhǐr Nazarɛtɛ nɛ n vò cɔ òdù ò yíl Kapɛrnaɔm. Òmyɛ ŋwɛ́nɛ́ Gəlile tənà y wa. Shìrhə́ dɛ̃ rɛ́ gə́ yúwə́, n zɛ̃̀ ń nə́ ń cèrhè kàrmɔ̀ lyì bí ni.
42004032	Ń gə́ yà ń nə́ ń zɔ̀m ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ y'à jàr bɛ̀ dɛ̃́dɛ̃́.
42004033	Sə bal mə̀dù yà ń ŋwɛ́nɛ́ dwã-gùlú jì y wə, nə̀cílí námməlwɛ̀lɛ́ y'à zhe mo. N zɛ̃̀ ń nə́ ń bya ń zhe:
42004034	"Èê, bə̀kɔ́n ǹ tú pyǎ nə́ sõ Nazarɛtɛ lyì bal Yezu? E zɛ̃̀ wɔ́ nə́ yò zhìlù yil ǹ túwə́? À yě ǹ gə́ wɔ́ lò ná-dwí yilə: Yi lò ǹdə́ mɔ́. Wɔ́ rə̀myɛ́ rə̀ twĩ̀ mú ń bà."
42004035	Yezu zɛ̃̀ n bú nə̀cílí y n wɔ̀: "Gu ǹ nyí, sə́ du bal mɔ́ wẽ́." E zɛ̃̀ e ji bal mɔ́ tɛ̃́ lyì bí yé né, e du ń wẽ́. È yə̀ mɔ lwɛlɛ wɛ̀rhɛ́ yé.
42004036	Lyì bí gakó wun zɛ̃̀, bə zɛ̃̀ bə̀ n'ê bwə̀rh dwã bə̀ zhe: "Zɔ̀mɛ̀ rɛ́ tɛ̀bɛ́ èta mɔ́ kùr wɔ́ byè? Ń wɔ̌ ń nə́ ń pɛ nyí nə̀cílsi námməlwǎlsɛ nɛ ǹdə́ jàn, sə shɛ̀nɛ́ sə du lyì bí wẽ́."
42004037	Rə̀myɛ́ yó, Yezu yil lé du tənà y èmyɛ́ gakó wẽ́.
42004038	Yezu zɛ̃̀ n shə́r dwã-gùlú jì y wẽ́, n vò Shəmɔ sõ kɛ̀lɛ́ wa, sə Shəmɔ cə̃́-kɛ̃ mɔ́ yala y'à shɛ̃̀ dɛ̃́dɛ̃́. Kɛ̀lɛ́ y lyì bí zɛ̃̀ bə lwə̀l Yezu ni bə̀ ń dǔr ń nɔ̀nɔ̀.
42004039	N zɛ̃̀ n lwəl ń yó, n bú yə-byìrhə̀ né, nə shə́r kɛ̃ mɔ́ yala nɛ́ wẽ́. N já n zɛ̃̀ ń nə́ ń tɛnɛ bɛ.
42004040	Də̀dɛ̀nɛ́ y yi gə́ tú e yí, lyì nánzhəzhɔ̌ zə nə̀bwànà dwí gakó bə mé bə̀ Yezu sõ. N zɛ̃̀ n cĩ́ ń jɛ̃̀ bə̀myɛ́ mə̀dù mə̀dù gakó yó, n wárh bɛ.
42004041	Nə̀cílsi námməlwǎlsɛ y'à n'ê shə́r lyì nánzhəzhɔ̌ wẽ́, sə̀ n'ê bya sə̀ zhe: "Ǹmyɛ́ wɔ́ Yi Byǐ." Sə sə̀ gə́ y'à yě bə̀ wɔ́ ńmyɛ̌ ń wɔ́ Kristə mó ce, ń yà ń nə́ ń ji si búlə́, ń bə shɛ̀ bə̀ sə̀ zɔ̌m yé.
42004042	Cɛ y gə́ tú e lá, Yezu du cɔ w wa, n vò èpòlò wə̀, lò gə́ tɛ̀nɛ́ mə̀gã̌. Lyì-zhǎ bɛ́ zɛ̃̀ bə̀ n'ê pyà mɔ̀. Bə̀ gə́ tú bə nə mɔ, bə zɛ̃̀ bə̀ n'ê yǎl bə cə̀r mò bə̀ ń bə̀ká n zhǐr n yẽ̌ be yé.
42004043	N zɛ̃̀ n wɔ̀ bɛ: "Kɔn wɔ́ nyɔ́ɔ́ ǹdə́ nɛ b'à bwə̌l Yi pyɛ̀lɛ̀ rɛ́ yò-ècɔ̀nɔ̀ nyí rí a byili cɛmɛ nɛ́ dwã bɛ́ lyì bí myɛ nɛ, bə̀ wɔ́ rə̀myɛ́ yil Yi twĩ̀ nì."
42004044	N zɛ̃̀ ń nə́ ń bwə̀l lè Zhide tənà y dwã-gùúlí jìsí wə.
42005001	Dɛ̃ rə̀dù, Yezu yà ń zhǐ Zhɛnɛzarɛtɛ mwə̃́ y bù-cǔ w yó. Lyì-zhǎ bɛ́ bà, bə zhì bə kə́kɛ́lɛ́ mɔ, bə̀ n'ê cili Yi zɔ̀mɛ̀ rɛ́.
42005002	Rə̀myɛ́ yi ní, ń nɔ bǔ-bwələ nə̀lyè nə̀ zhǐ bù-cǔ w nyí ni. Gwànnà y'à shí nə̀ wẽ́ bə du bə̀ n'ê shàrh bə̀ gùndwə̌ né.
42005003	N zù bǔ-bwəl lé tɛ̀bɛ́ rə̀ y'à wɔ́ Shəmɔ nyǎn dɛ́ mɔ́ wa, n lwə̀l mò bə̀ ń zə rɛ n twẽ̌ n vò yé né námpɔ́lɛ́. Yezu jòm bǔ-bwəl lé wẽ́, n zɛ̃̀ ń nə́ ń cèrhè kàrmɔ̀ lyì-zhǎ bɛ́ nɛ.
42005004	Ń gə́ cèrhè bè n zhɛ̀, n wɔ̀ Shəmɔ nɛ: "Zhəl yé né nɛ̃̌ mɔ́ gə́ lyìm mə̀gã̌, s'á zə á gùndwə̌ né á gwɛ̃̀."
42005005	Shəmɔ wɔ̀ mɔ̀: "Yó-cə́bal, nə́ gwɛ̃̀ cəcɛ̃ y námpúm, nə́ yə̀ kaka zal yé. Sə ǹ gə́ pɔ nyí yilə, à má zə gùndwə̌ né a gwɛ̃̀."
42005006	Bə zə gùndwə̌ né bə zə émɔ̌rh nánjə̀jóló. Bə̀ gùndwə̌ né y'à n'ê yǎl nə kǎr.
42005007	Bə zɛ̃̀ bə gwàr bə̀ dwã bɛ́ byɛ̀bɛ́ bə̀ y'à ŋwɛ́nɛ́ bǔ-bwəl lé dõ mó w mó, bə̀ bə̀ bé sɛ̃ bɛ. Bə̀myɛ bà, bə ce bə̀ bǔ-bwələ né nə̀lyè y ga sú, nə zɛ̃̀ nə̀ n'ê yǎl nə mɔ́lɛ́.
42005008	Shəmɔ Pyɛɛrɛ gə́ nɔ rə̀myɛ́, ńmyɛ̌ ǹdə́ lyì bí byɛ̀bɛ́ bə̀ y'à n'ê tó mo bə̀ twĩ̀ mú wun zɛ̃̀ dɛ̃́dɛ̃́ émɔ̌sɛ́ bə̀ zɔ èta mɔ́ yilə. N zɛ̃̀ n tu ń nə̀dwə́nə́ yó Yezu yé né, n wɔ̀: "Cinu, zhǐr à yala nɛ, b'à wɔ́ yə̀-bəlwàálɛ cə́bal."
42005010	Ń tó-dwã bɛ́ myɛ, Zebede byǎ bɛ́ Zhakɛ ǹdə́ Zhã, wun y'à zɛ̃̀. Yezu zɛ̃̀ n wɔ̀ Shəmɔ nɛ: "Bə̀ká dùr ywẽ yé, bə̀ kɔn zhí zà, wɔ́ numbyínsi ǹ la zal."
42005011	Shəmɔ ǹdə́ ń tó-dwã bɛ́ zɛ̃̀ bə vwɛ̃ bə bǔ-bwələ né bə cĩ́ bù-cǔ w yó, bə zhǐr bə yẽ̌ kɔn dɛ̀bɛ́ gakó bə̀ y'à zhe mó ne, bə tó Yezu ni.
42005012	Dɛ̃ rə̀dù, Yezu yà ń zhə̀l cɔ òdù. Nɔ cə́bal mə̀dù yà ń ŋwɛ́nɛ́ gàà, ń yala nɛ́ gakó y'à kwərse. Ń gə́ nɔ Yezu, n tu ń nə̀dwə́nə́ yó, n wùlì ń yé né, n zə ń yé n pú tɛ̃́, n lwə̀l mò n wɔ̀: "Yó-cə́bal, kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá."
42005013	Yezu cèlè ń jɛ̃̀ n dwə̀rh mò, n wɔ̀: "Kɔn wɔ́ à bùlə̀. Wárh ń jǐrh wárhgáá." Rə̀myɛ́ yi ní cìcì, nɔ w zhɛ̀.
42005014	Yezu zɛ̃̀ n pɔ̃ nyí n wɔ̀: "Ǹ bə̀ká wɔ̀ lò lò nè yé. Zhəl ń byili ǹ cìn Yi jì y vwĩ̀-zwə́lnə mó ne, sə́ pə kɔn bə mé zwə́l vwĩ̀ ǹ gə́ jǐrh wárhgáá mɔ́ yilə, ǹdə Muyiisi gə́ yà ń pɔ nyí ní. Rə̀myɛ́ má yə̀ zhə̀n kɔna, rə̀ n'ê byili lyì bí gakó ne bə̀ ǹ wárh."
42005015	Rə̀myɛ́ yi ní, Yezu yil lé kwɛrhɛ rə du rə súlí. Lyì nánjə̀jóló y'à n'ê twí dwã yó bə̀ cili ń zɔ̀mà nɛ́, sə ń yà ń nə́ ń wárh byɛ̀bɛ́ bə̀ y'à wɔ́ nə̀bwànà mɔ́.
42005016	Sə ń yà ń nə́ ń dwi ń zhə̀l lò gə́ tɛ̀nɛ́ mə̀gã̌ ń ce Yi ń dúdú.
42005017	Dɛ̃ rə̀dù, Yezu yà ń nə́ ń cèrhè kàrmɔ̀ lyì bí ni. Farɛzhɛ̃ɛ̃bá ǹdə́ Muyiisi nyə́ né byilnə bé y'à jě ń nyí ni, bə̀ n'ê cili ń zɔ̀mà nɛ́. Bə̀ y'à shí Gəlile ǹdə́ Zhide cɛmɛ nɛ́ gakó wə, ǹdə́ Zhərəzalɛm. Sə Cinu Yi jàn dɛ́ y'à ŋwɛ́nɛ́ ǹdə́ mɔ mùnì n wárh nə̀bwànà bɛ́.
42005018	Lyì zɛ̃̀ bə zhĩ bal mə̀dù pyònò wə̀, bə zé bà, ń yà ń wɔ́ gwànà. Bə̀ y'à n'ê yǎl bə zə mɔ bə zù bə̀ cĩ́ Yezu yé né.
42005019	Sə lyì-zhǎ bɛ́ ce, bə̀ y'à yə̀l bə̀ gə́ má tó né bə zə mɔ bə zù yé. Rə̀myɛ́ ce, bə zə mɔ bə jì lyarh wa, bə sǔr bɔ̀l, bə tó gàà bə só mo tɛ̃́ Yezu yé né lyì bí cəcəl wə.
42005020	Yezu gə́ pwírí bə̀ zhí mu, n zɛ̃̀ n wɔ̀ gwànà y nɛ: "À lò, ǹ nɔ ǹ yə̀-bəlwàálɛ́ sǔbri."
42005021	Muyiisi nyə́ né byilnə bé ǹdə́ Farɛzhɛ̃ɛ̃bá zɛ̃̀ bə̀ n'ê bùl bə̀ wẽ́ bə̀ zhe: "Yẽ̀ lò ǹdə́ mɔ̀bɔ́ èta mɔ́? Ń nə́ ń tùrh Yi. Lò wɔ̌ ń pɛ yə̀-bəlwàálɛ sǔbri, ǹdə́ è gə də̀ Yi dúdú?"
42005022	Yezu lwar bə̀ wun bùlə̀ né, n zɛ̃̀ n wɔ̀ bɛ: "Byè yil á n'á bùl èta á wẽ́?
42005023	À gə wò bə̀ ń nɔ ń yə̀-bəlwàálɛ sǔbri, ráá à gə wò bə̀ ń zɛ̃̀ n zhì dɛ̃̌ n vò, wɔ́ tɛ̌ rə̀ wɔ́ nàná du?
42005024	Sə èlǎsɛ̃́ á m'ǎ lwar bə̀ Numbyíní Byǐ zhe ŋwɔ̀nɔ́ cɛ yó, ń wɔ̌ ń pɛ yə̀-bəlwàálɛ sǔbri." N zɛ̃̀ n zhízhílí n wɔ̀ gwànà y nɛ: "À n'â wə̀l mó: zɛ̃̀ dɛ̃̌ ń kwè ǹ pyònò w ń vò jè."
42005025	Rə̀myɛ́ yi ní cìcì, bal mɔ́ shí tɛ̃́, n zɛ̃̀ n kwè ń pyònò w ń yà ń pyě ò wẽ́ mó lyì bí gakó yírh wə, n zhǐr ń nə́ ń cèrhé Yi ń mə́ ń la jè.
42005026	Kɔn jàr bə̀ gakó dɛ̃́dɛ̃́, bə zɛ̃̀ bə̀ n'ê cèrhé Yi. Ywẽ nánfɔ̀lɔ̀ y'à zhe be. Bə zɛ̃̀ bə̀ n'ê wə̀lə̀: "Nə́ nɔ yò-jààrɛ̀ zà."
42005027	Rə̀myɛ́ kwã nɛ́, Yezu zhǐr gàà, n nə myə̌l-kwǎndɛ́ zwennə mə̀dù, ń yíl Levyi, ń jě myə̌l-kwǎndɛ́ zõ jàà wà. N wɔ̀ mɔ̀: "Zɛ̃̀ ń tó ne."
42005028	N zɛ̃̀ n yẽ̌ kɔn gakó ne n tó Yezu ni.
42005029	Rə̀myɛ́ kwã nɛ́, Levyi zɛ̃̀ n tɛnɛ kùjú nánzhəzhɔ̌ ń sõ kɛ̀lɛ́ w Yezu yilə. Myə̌l-kwǎndɛ́ zwennə nánzhəzhɔ̌ ǹdə́ lyì dwã y'à tó be bə̀ ŋwɛ́nɛ́ kùjú w jàà wà.
42005030	Farɛzhɛ̃ɛ̃bá ǹdə́ Muyiisi nyə́ né byilnə bé byɛ̀bɛ́ bə̀ y'à ŋwɛ́nɛ́ ǹdə́ bɛ mɔ́ y'à n'ê ŋwúŋwùní bə̀ zhe Yezu kwã-lyì bí ni: "Byè yil á tó myə̌l-kwǎndɛ́ zwennə bé ǹdə́ lyì bí byɛ̀bɛ́ bə̀ t'â zwẽ Yi nyə́ né mó ne á n'á jí?"
42005031	Yezu wɔ̀ bɛ: "Lyì byɛ̀bɛ́ bə̀ zhe bəsàzùlí bə lyìtwə́r tum zhe yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum.
42005032	E də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ wun pyìrhú yil à túwə́."
42005033	Bə zɛ̃̀ bə wɔ̀ mɔ̀: "Zhã kwã-lyì bí ǹdə́ Farɛzhɛ̃ɛ̃bá n'ê lyẽ bə̀ nyí twər nánzhəzhɔ̌, bə̀ n'ê wɛ̀rhɛ́ Yi-co, ǹmyɛ́ kwã-lyì bí zɛ̃̀ bə̀ n'ê jí, bə̀ n'ê nywɛ̀."
42005034	N wɔ̀ bɛ: "Á n'á bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì, á wɔ̌ á m'ǎ ce bə lyẽ bə̀ nyí ǹdə́ kɛ̃ mɔ́ byal mɔ́ gwẽ̌ ŋwɛ́nɛ́ ǹdə́ bɛ? À t'â bùl yé.
42005035	Sə dɛ̃ ŋwɛ́nɛ́ rə̀ bànà, bə̀ má vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ má zɛ̃̀ bə lyẽ bə̀ nyí."
42005036	N zɛ̃̀ n ji səswalá n pə bɛ n wɔ̀: "Lò wàr ǹ m'ǎ kǎr gɔ̀nɔ̀ nándũ̀ kàmə̀-jɛ̃̀ ń bə́ pú gàn-dṍ yé. Bə̀ gə zə y bə pú wə, gàn-dũ̀ w bá cɔ̀, e jà kàmə̀-jɛ̃̀ nándwə̃̀ y t'â la cɛ̀nɛ̀ yál ǹdə́ gàn-dṍ w yé.
42005037	"Bə̀ t'â kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò má púrh nə̀-bɔ̀lsɛ́, ò cìcì mú ló tɛ̃́, nə̀-bɔ̀lsɛ́ myɛ j'à cɔ̀.
42005038	Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̌ sə bə ce w né.
42005039	"Lò gə nyɔ̀ sə̀-dwə́lmə, ń kə́ ń tá ń yǎl sə̀-dùlmə̀ yé. Ń nə́ ń wə̀l bə̀ sə̀-dwə́lmə mó nyɛ̀."
42006001	Shìrhə́ dɛ̃ rə̀dù yùwə̀, Yezu ǹdə́ ń kwã-lyì bí y'à tó kálsɛ wẽ́ bə̀ n'ê lyɛ̃. E j'à y'à wɔ́ fɔ̀ yi. Ń kwã-lyì bí zɛ̃̀ bə̀ n'ê kɛ́ jíjí rí bə̀ wówó bə̀ dɔ̀mà.
42006002	Farɛzhɛ̃ɛ̃bá jàlà zɛ̃̀ bə wɔ̀ bɛ: "Bə̀kɔ́n yil á n'á wɛ̀rhɛ́ kɔn dɛ̀bɛ́ lò bə̀ sɔ́má zhe sə n wɛ̀rhɛ́ shìrhə́ dɛ̃ yùwə̀?"
42006003	Yezu zɛ̃̀ n wɔ̀ bɛ: "Á gwẽ̌ yə̀ kɔn dɛ́ tɛ̀bɛ́ Dəvyidi wɛ̀rhɛ́, nɔrh mɔ́ gə́ y'à tú è zhe ńmyɛ̌ ǹdə́ ń tó-dwã bɛ́ mɔ́ kàrmə̀ nà?
42006004	Ń zù Yi jù wə̀, n kwè búrú w bə̀ y'à pɔ Yi ni mú n dɔ̃̀, n vùr n pə ń tó-dwã bɛ́ myɛ nɛ bə dɔ̃̀. E jà wɔ́ vwĩ̀-zwə́lnə bé dúdú bə̀ y'à zhe sɔ́má bə̀ wɔ̌ bə̀ dɔ̀m wà."
42006005	N wɔ̀ bɛ n súlí: "Numbyíní Byǐ cǐ shìrhə́ y dɛ̃ rɛ́."
42006006	Rə̀myɛ́ kwã nɛ́, shìrhə́ dɛ̃ dõ yùwə̀, Yezu kə́ n zù cɔ w òmyɛ́ dwã-gùlú jì y wẽ́ ń nə́ ń cèrhè kàrmɔ̀ lyì bí ni. Bal mə̀dù yà ń ŋwɛ́nɛ́ gàà, ń jə̀jĩ́ jɛ̃̀ y cùwə̀.
42006007	Muyiisi nyə́ né byilnə bé ǹdə́ Farɛzhɛ̃ɛ̃bá y'à n'ê yǎl bə̀ cĩ́ yò Yezu yó wə. Bə zɛ̃̀ bə̀ n'ê myɛ̀lɛ́ mɔ, bə̀ la nyǐ ǹdə́ ń gə mà n wárh bal mɔ́ shìrhə́ dɛ̃ rɛ́ yùwə̀.
42006008	Sə Yezu yà ń yě bə̀ gə́ n'ê bùl né. N zɛ̃̀ n wɔ̀ bal mɔ́ ń jɛ̃̀ y cù mú ni: "Zɛ̃̀ ń zhì dɛ̃̌ lyì bí gakó yé né." Bal mɔ́ zɛ̃̀ n zhì bə̀ yé né.
42006009	Yezu wɔ̀ bɛ: "À n'â bwə̀rh ába: shìrhə́ dɛ̃ rɛ́ yùwə̀, lò zhe sɔ́má n wɛ̀rhɛ́ cɛ̀nɛ̀ ráá lwɛlɛ? Ń wɔ̌ n vwǎrh numbyíní myə̌l, ráá n jər è myə̌l?"
42006010	N zɛ̃̀ n nyǐ bə̀ gakó, n wɔ̀ bal mɔ́ nɛ: "Cèlè ǹ jɛ̃̀ yá." N cèlè yə̀, e já ká b'è jàà y wa.
42006011	Bə̀ gə́ nɔ rə̀myɛ́, bə̀ lyimə zɛ̃̀, bə zɛ̃̀ bə̀ n'ê pyà bə̀ gə́ la mɔ nɛ́ wɔ̀rhɔ́.
42006012	Dwã nɛ́ nə̀myɛ́ wẽ́, Yezu zhǐr n jì pyɔ̀ òdù yó ń la Yi co. Sə ń mɛ̃ gàà mɔ́ n ce Yi kɔn mé yí cə-lár.
42006013	Cɛ y gə́ lɔ́ e zhɛ̀, n zɛ̃̀ n byẽ̀ ń kwã-lyì bí, n cír lyì shí ǹdə́ bə̀lyè bə̀ wẽ́ n ce bə jǐrh ń tùntúmə́.
42006014	Wɔ́ Shəmɔ mɔ́ mɔ̀bɔ́ ń co ń yil bə̀ Pyɛɛrɛ mɔ́, ǹdə́ ń da-byǐ Andərɛ, e súlí Zhakɛ ǹdə́ Zhã, ǹdə́ Shilipu ǹdə́ Bətələmyi,
42006015	ǹdə́ Məco ǹdə́ Tɔma, ǹdə́ Aləfɛ byǐ Zhakɛ ǹdə́ Shəmɔ mɔ́ mɔ̀bɔ́ bə̀ n'ê byẽ̀ bə̀ yə̀wǎl cìnə́ bé gùlú w lò mó,
42006016	e súlí Zhakɛ byǐ Zhide, ǹdə́ Zhidə Esəkarəyɔtɛ, mɔ̀bɔ́ ń jǐrh myìnnə̀ mó.
42006017	Yezu zə ń tùntúmə́ bé n só pyɔ̀ wá, bə zhì jàà kɛ̀bɛ́ è yə̀ lwəl wẽ́. Ń kwã-lyì bí nánjə̀jóló y'à zhǐ gàà, sə lyì dwã nánzhəzhɔ̌ myɛ y'à ŋwɛ́nɛ́ gàà. Bə̀ jàlà y'à shí Zhide ǹdə́ Zhərəzalɛm, jàlà shí cɛmɛ nɛ́ nə̀ y'à ŋwɛ́nɛ́ nə̀-fɔ̀lɔ̀ w yó bə̀ n'ê byẽ̀ bə̀ Tiiri ǹdə́ Sədɔ̃ mɔ́ wa.
42006018	Bə̀ gakó y'à tú bə̀ la ń zɔ̀mà nə́ cilu sə n wárh bɛ, sə byɛ̀bɛ́ nə̀cílsi námməlwǎlsɛ y'à n'ê nwɛ̀nɛ̀ mɔ́ myɛ y'à n'ê nɛ bəsàzùlí.
42006019	Lò gakó yà ń nə́ ń yǎl n dwə̀rh mò, bə̀ jàn nánfɔ̀lɔ̀ y'à n'ê shí ń yala nɛ́ rə̀ wárh bə̀ gakó.
42006020	Yezu zɛ̃̀ n kwẽ̌ n nyǐ ń kwã-lyì bí, n wɔ̀: "Wu-nyɔ̃̀ cìnə́ wɔ́ ámyɛ̌ byɛ̀bɛ́ á wɔ́ nə̀mwà, bə̀ Yi tənà y wɔ́ ámyɛ̌ á cǐ yə.
42006021	Wu-nyɔ̃̀ cìnə́ wɔ́ ámyɛ̌ byɛ̀bɛ́ nɔrh zhe èlǎsɛ̃́ mɔ́, b'ǎ m'ǎ nə kùjú á jí á sú. Wu-nyɔ̃̀ cìnə́ wɔ́ ámyɛ̌ byɛ̀bɛ́ á n'á kúrh èlǎsɛ̃́ mɔ́, b'ǎ b'ǎ mɔ̀n.
42006022	"Lyì bí gə tú bə̀ n'ê jí zùùrì ǹd'ába, bə̀ n'ê jarh ába, bə̀ n'ê tùrh ába, bə̀ n'ê zhìlì á yil Numbyíní Byǐ yilə, s'á lwar b'ǎ wɔ́ wu-nyɔ̃̀ cìnə́.
42006023	Dɛ̃ rɛ́ rə̀myɛ́ gə yúwə́, s'á fùù ǹdə́ wu-nyɔ̃̀. Nyǐnə, kwǎndɛ nánfɔ̀lɔ̀ zhǐ Arəzana w á yilə, bə̀ wɔ́ èta bə̀ dabá myɛ wɛ̀rhɛ́ Yi nyì-zwennə bé né.
42006024	"Sə zúzúnú má zə ámyɛ̌ nə̀cɛ̀nà bɛ́, b'ǎ nɔ á cəl wu-nyɔ̃̀ w èlǎsɛ̃́.
42006025	Zúzúnú má zə ámyɛ̌ byɛ̀bɛ́ á n'á jí á swí èlǎsɛ̃́ mɔ́, bə̀ nɔrh má zə ába. Zúzúnú má zə ámyɛ̌ byɛ̀bɛ́ á n'á mɔ̀n èlǎsɛ̃́ mɔ́, b'ǎ m'ǎ kúrh yə́-nàná.
42006026	"Lyì bí gakó gə tú bə̀ n'ê cèrhé ába, s'á lwar bə̀ zúzúnú má zə ába, bə̀ wɔ́ èta bə̀ dabá y'à n'ê cèrhé lyì bí byɛ̀bɛ́ bə̀ y'à n'ê gòm kɔma bə̀ bə̀myɛ́ wɔ́ Yi nyì-zwennə mó né.
42006027	"Ámyɛ̌ byɛ̀bɛ́ á n'á cili à zɔ̀mà nɛ́ mɔ́, à n'â wə̀l ába: swénénə á zwə̀ bé, s'á wɛ̀rhɛ́ cɛ̀nɛ̀ ǹdə́ byɛ̀bɛ́ bə̀ n'ê jí zùùrì ǹd'ába mɔ́.
42006028	Lwə̌lnə Yi byɛ̀bɛ́ bə̀ n'ê lwe ába mó yilə. Lwə̌lnə re bə̀ rə̀ cĩ́ bwəl byɛ̀bɛ́ bə̀ n'ê bwəl lwɛlɛ bə̀ pɛ ába mɔ́ yó.
42006029	Lò gə mà mɔ́ jə̀-sǎ, sə́ pyìrhí ǹ pə̀pá y dõ mó ń pɔ̃. Lò gə nə́ ń yǎl n zwẽ ǹ kàmə̀-zù-èdɔ̀lɔ̀, sə́ bə̀ká cẽ námpɔ́lɛ́ y myɛ yò yé.
42006030	Lò mɔ̀bɔ́ gakó ń gə lwə̀l mó kɔn, sə́ pɔ̃. Lò gə zwẽ ǹ kɔn, sə ǹ bə̀ká bwə̀rh mò yé.
42006031	Dɛ̀bɛ́ á n'á yǎl b'ǎ dwã bɛ́ wɛ̀rhɛ́ ába, s'ámyɛ wɛ̀rhɛ́ rɛ bə̀myɛ́ nɛ.
42006032	"Á gə só byɛ̀bɛ́ bə̀ só ába, á mə̌ ǹdə́ byè kwǎndɛ? Nyǐnə, lyì bí byɛ̀bɛ́ bə̀ t'â zwẽ Yi nyə́ né mó myɛ só byɛ̀bɛ́ bə̀ só be mó.
42006033	Á gə n'á wɛ̀rhɛ́ cɛ̀nɛ̀ á pɛ byɛ̀bɛ́ bə̀ n'ê wɛ̀rhɛ́ ába cɛ̀nɛ̀ mɔ́ nɛ, á mə̌ ǹdə́ byè kwǎndɛ? Wɔ́ èta lyì bí byɛ̀bɛ́ bə̀ t'â zwẽ Yi nyə́ né mó myɛ n'ê wɛ̀rhɛ́ nɛ́.
42006034	Á gə n'á jìmì lyì byɛ̀bɛ́ á n'á bùl bə̀ bə̀ má ká càrh ába nɛ, á mə̌ ǹdə́ byè kwǎndɛ? Lyì bí byɛ̀bɛ́ bə̀ t'â zwẽ Yi nyə́ né mó myɛ n'ê jìmì bə̀ dwã bɛ́ nɛ. Bə̀ n'ê bùl bə̀ bə̀ má ká càrh bɛ̀ dɛ̀bɛ́ bə̀ jìmì bì mú cìcì.
42006035	Sə ámyɛ̌, swénénə á zwə̀ bé, s'á wɛ̀rhɛ́ cɛ̀nɛ̀ ǹdə́ bɛ, s'á jìmì bì. E də̀ bə̀ la ká càrh ába yil yé. Èta, á b'ǎ nə kwǎndɛ nánzhəzhɔ̌. Á m'ǎ yə̀ Dɛ̃̌ cə́bal Yi byǎ. Ń nə́ ń wɛ̀rhɛ́ cɛ̀nɛ̀ byɛ̀bɛ́ bə̀ yə̀l də̀lànɛ̀ ǹdə́ bə̀cà cìnə́ ga nɛ.
42006036	Yálna nɔ̀nɔ̀ dǔr cìnə́ ǹdə á Da mɔ́ gə́ wɔ́ nɔ̀nɔ̀ dǔr cə́bal nɛ́.
42006037	"Á bə̀k'á kə́ á dwã bɛ́ bùrsì, mùnì Yi bə̀ká kə́ ámyɛ bùrsì yé. Á bə̀k'á pə dóó á dwã bɛ́ nɛ, mùnì Yi bə̀ká pə dóó ámyɛ nɛ yé. Pana sǔbri dwã nɛ, mùnì ga Yi pə sǔbri ámyɛ nɛ.
42006038	Pana á dwã bɛ́ nɛ, mùnì ga Yi pə ámyɛ nɛ. Yi bá myɛrhɛ zwã̌ w e sú e shìl rə pə ába. Zwã̌ y á n'á ce è wẽ́ á pɛ á dwã bɛ́ nɛ mɔ́, wɔ́ èmyɛ́ dwí rí cìcì wẽ́ Yi má ce né rə pə ámyɛ nɛ."
42006039	Yezu kə́ n ji səswalá n pə bɛ, n wɔ̀: "Lyìlyǒ wɔ̌ ò má vwɛ̃ ò dõ lyìlyǒ? Bə̀myɛ́ bə̀lyè y ga t'â la gɔ́rɔ́ w tú?
42006040	Lò mɔ̀bɔ́ bə̀ n'ê cèrhè bə ń cə̀rhnə̀ mó du yé, sə ń gə cèrhè n lwar, ńmyɛ̌ ǹdə́ ń cə̀rhnə̀ mó ga jǐrh kɔn rə̀dù.
42006041	"Byè yil ǹ nə màlá y è ŋwɛ́nɛ́ ǹ dõ mó yírh ré wə, ń zɛ̃̀ ǹ yə̀l bə̀ də̀-bṹ ŋwɛ́nɛ́ ǹmyɛ́ cìcì nyǎn dɛ́ wẽ́?
42006042	Etər ǹ m'ǎ tó né ń wɔ̀ ǹ dõ mó ne: 'À da-byǐ, yẽ̌ a vùr màlá y è ŋwɛ́nɛ́ ǹ yírh ré wẽ́ mó', ń jà ǹ bə də̀-bṹ w ò ŋwɛ́nɛ́ ǹmyɛ́ cìcì nyǎn dɛ́ wẽ́ mó nɛ? Myìnù cə́bal, jɛ̀rɛ̀ ń vùr də̀-bṹ w ò ŋwɛ́nɛ́ ǹ yírh ré wẽ́ mó. Rə̀myɛ́ yó, ǹ yírhə́ bá nə màlá y è ŋwɛ́nɛ́ ǹ dõ mó nyǎn dɛ́ wẽ́ mó cɛ̀nɛ̀, ń zɛ̃̀ ń ŋwɛ̀nɛ́ ń vùr yə̀.
42006043	"Cǒ kɔ̀bɔ́ ò càn t'â ce byǎ byɛ̀bɛ́ bə̀ bə càn yé. Cǒ kɔ̀bɔ́ ò bə càn myɛ t'â ce byǎ byɛ̀bɛ́ bə̀ càn yé.
42006044	Bə̀ yá tó cǒ byǎ dɛnnɛ bə lwar ò ná y párá. Bə̀ t'â kwẽ épyìlə́ bàasɔ̀bɔ́ yó yé. Bə̀ t'â kwẽ écin ésɔ́nɔ́ yó yé.
42006045	Lyì-twə̌ n'ê vùr kɔn dɛ̀bɛ́ rə̀ càn è wẽ́ è ce pwẽ̀ nè, bə̀ wɔ́ cɛ̀nɛ̀ rə̀ sú è wu wə́. Lyì-bəlwɛ̀lɛ́ n'ê vùr kɔn dɛ̀bɛ́ rə̀ bə càn è wẽ́ è ce pwẽ̀ nè, bə̀ wɔ́ lwɛlɛ rə̀ sú è wu wə́. Wɔ́ kɔn dɛ̀bɛ́ rə̀ sú numbyíní wu w mú rə̀ n'ê dwi è nyú wə.
42006046	"Byè yil á n'á byẽ̀ nè bə̀ 'Cinu, Cinu', e j'ǎ t'á wɛ̀rhɛ́ ǹdə à gə́ n'â byili ába né?
42006047	Lò mɔ̀bɔ́ gakó ń tú à sono, n cili à zɔ̀mà nɛ́, n zɛ̃̀ ń nə́ ń wɛ̀rhɛ́ ǹdə nə̀ gə́ n'ê byili ní, à la ába rə̀-ná-cí gə́ wɔ́ nɛ mɔ́ byilu.
42006048	Ń wɔ́ ǹdə lò mɔ̀bɔ́ ń ju ń jì kùr ń la lú ta. N kù jì y nà y e vò tɛ̃́ n cĩ́ è kùr ré pàtá yó. Dwà nánfwɛ̀lɛ̀ zɛ̃̀ e nyɔ̀, è nɛ̃̌ mɔ́ wùl mə tó jì y kùr wə̀. Sə è gə́ lù cɛ̀nɛ̀ mɔ́ ce, nɛ̃̌ mɔ́ yə̀ ŋwɛ̀nɛ́ mə dom y yé.
42006049	"Sə lò mɔ̀bɔ́ ń nə́ ń cili à zɔ̀mà nɛ́, e jà ń tá ń wɛ̀rhɛ́ ǹdə nə̀ gə́ n'ê byili ní, ń wɔ́ ǹdə lò mɔ̀bɔ́ ń lù ń jì cɛ y yó tɛ̃́ nánfò ta. Ń yə̀ è nà y kwì e vò tɛ̃́ yé. Dwà zɛ̃̀ e nyɔ̀, è nɛ̃̌ mɔ́ wùl mə tó jì y kùr wə̀. È gakó wǔr e ló tɛ̃́."
42007001	Yezu gə́ tú n byili zɔ̀mà nɛ́ nə̀myɛ́ gakó lyì bí ni n zhɛ̀, n zhǐr n vò Kapɛrnaɔm, n zù cɔ w wu w wẽ́.
42007002	Shə̀dɛ́ɛ́sɛ zɔ̌m yó-cə́bal mə̀dù yà ń ŋwɛ́nɛ́ gàà. Ń kɛ̀lɛ́ y tùntùnnə̀ mə̀dù ń yà ń só dɛ̃́dɛ̃́ yà ń bə jɛ̀, ń nə́ ń yǎl n cì.
42007003	Yó-cə́bal mɔ́ gə́ nyɛ̀ɛ̀ bə̀ n'ê zɔ̀m Yezu yò, ń twĩ̀ Zhwifubá náncɛrh ń sono bə̀ bə̀ lwə̌l mo, bə̀ ń bə̀ n wárh ń tùntùnnə̀ mó.
42007004	Bə yí Yezu sõ, bə lwə̀l mò ǹdə́ yə̀wǎl bə̀ m'ê zhe: "Bal mɔ́ mɔ̀bɔ́ wɔ́ lyì-twə̌. Kɔn mə̌ bə̀ n sɛ̃ mɔ.
42007005	Ń só nə́ dwí rí. Ńmyɛ̌ ń ce bə lù nə́ dwã-gùlú jì y bə pə nə́ba."
42007006	Yezu zhǐr n tó be ń la. Ń yà ń kə́ ń bə nyɛ ǹdə́ kɛ̀lɛ́ y yé, shə̀dɛ́ɛ́sɛ́ yó-cə́bal mɔ́ twĩ̀ ń dɔwabá jàlà bə vò bə wɔ̀ mɔ̀: "Yó-cə́bal, bə̀ká lyɛ̀ɛ̀ ǹ cìn yé. À yə̀ yírh swí sə́ zù à sõ kɛ̀lɛ́ w yé.
42007007	Wɔ́ rə̀myɛ́ yil à yə̀ bùl b'à mə̌ sá bwəlse ǹ nyí ni yé. Ǹmyɛ́ wírí ń púr ǹ nyí, à tùntùnnə̀ mó mà n wárh.
42007008	Nyǐ à zhe yó-cìnə́ bə̀ cǐ ni. Àmyɛ zɛ̃̀ à cǐ shə̀dɛ́ɛ́sɛ à n'â pɛ sɛ nyə́. À gə wò mə̀dù nì bə̀ ń zhəl nyɔ̀nɔ̀, n vò. À gə wò ń dõ ne bə̀ ń bə̀ nyə̀má, n bà. À gə wò à tùntùnnə̀ nè bə̀ ń wɛ̀rhɛ́ èta, n wɛ̀rhɛ́."
42007009	Yezu gə́ nyɛ̀ɛ̀ rə̀myɛ́, rə̀ jàr mɔ̀, n zɛ̃̀ n pyìrhí n wɔ̀ lyì-zhǎ bɛ́ bə̀ y'à tó mo mó ne: "À n'â wə̀l ába: bá Esərayɛl lyì bí wẽ́, à gwẽ̌ yə̀ lò nɛ ń zhí ni èta dono yé."
42007010	Byɛ̀bɛ́ bə̀ twĩ̀ mú gə́ ká kwɛ̃̀ bə yí kɛ̀lɛ́ wa, bə pwírí tùntùnnə̀ mó wárh, ń zhe bəsàzùlí.
42007011	Rə̀myɛ́ kwã nɛ́, Yezu zɛ̃̀ n vò cɔ òdù bə̀ n'ê byẽ̀ bə̀ Nəyin. Ń kwã-lyì bí ǹdə́ lyì-zhǎ nánjə̀jóló y'à tó mo.
42007012	Bə̀ gə́ tú bə̀ n'ê bwəlse cɔ wá, bə nə cùù lyì zhĩ bə̀ la vò bə ce. Mɔ̀bɔ́ ń cù mú yà ń wɔ́ byì-dùwə̀ ń ná nɛ. Ná mɔ́ jà ń yà ń wɔ́ ejə̃̀-kɛ̃. Cɔ w lyì bí nánzhəzhɔ̌ y'à tó ná mɔ́ nɛ.
42007013	Cinu gə́ nɔ kɛ̃ mɔ́, ń nɔ̀nɔ̀ zɔ mɔ, n wɔ̀ mɔ̀: "Bə̀ká kúrh yé."
42007014	N bwəlse n dwə̀rh kùlkṍ wə́. Byɛ̀bɛ́ bə̀ y'à zhĩ w mú swə́rh bə zhì. N zɛ̃̀ ń wɔ̀: "Byǐ, à n'â wə̀l mó, zɛ̃̀ dɛ̃̌."
42007015	N zɛ̃̀ n jòm ń kùr yó, ń nə́ ń zɔ̀mà. Yezu zə ń jɛ̃̀ nɛ̀ n pə ń ná nɛ.
42007016	Ywẽ zə bə̀ gakó. Bə zɛ̃̀ bə̀ n'ê cèrhé Yi, sə bə̀ y'à zhe: "Yi nyì-zwennə nánfɔ̀lɔ̀ tú nə́ sõ." Jàlà myɛ y'à zhe: "Yi tú rə gwɛ̃ rə̀ dwí rí ni."
42007017	Yò w òmyɛ́ du o yí Zhide tənà y púlə́púlə́, ǹdə́ cɛmɛ nɛ́ nyɛ̀bɛ́ gakó nə̀ ŋwɛ́nɛ́ Zhide yala nɛ mɔ́ wa.
42007018	Zhã kwã-lyì bí tú bə cĩ́ mu rə̀myɛ́ gakó. N zɛ̃̀ n vùr lyì bə̀lyè bə̀ wẽ́,
42007019	n twĩ̀ bì Cinu sõ bə̀ bə̀ bwə̌rh mo bə̀ wɔ́ ńmyɛ̌ ń wɔ́ mɔ̀bɔ́ bə̀ wò bə̀ ń bàn mɔ́, ráá bə̀ dɛ̃̌ gwẽ̌?
42007020	Bə̀ gə́ yú Yezu yala nɛ́, bə wɔ̀ mɔ̀: "Zhã-Bətiisi twĩ̀ nə́ba ǹ sono, bə̀ nə́ bwə̌rh mó, ǹdə́ è gə wɔ́ ǹmyɛ́ ǹ wɔ́ mɔ̀bɔ́ bə̀ wò bə̀ ń bàn mɔ́, ráá nə́ dɛ̃̌ gwẽ̌?"
42007021	Rə̀myɛ́ yi ní cìcì, Yezu wárh lyì nánzhəzhɔ̌ bə̀ címsi ǹdə́ bə̀ yala yin wẽ́, n wárh byɛ̀bɛ́ nə̀cílsi námməlwǎlsɛ y'à zhe, n púr lyìlyə̌r nánzhəzhɔ̌ yírhə́.
42007022	N zɛ̃̀ n wɔ̀ bɛ: "Zhəlnə á cĩ́ kɔn dɛ̀bɛ́ gakó á yírhə́ nɔwa, á zhã̌ já nyɛ̀ɛ̀ mɔ́ Zhã nɛ. Lyìlyə̌r yírhə́ n'ê púrə́; gwànsɛ̀ n'ê zɛ̃̀ sə̀ zhə̀lə̀; nɔr cìnə́ n'ê wárh bə̀ jǐrh wárhgáá; sə̀bwààrhɛ̀ zhã̌ n'ê nyɛ̀ɛ̀; cùùrì n'ê bwìrhì; bə̀ n'ê bwə̀l yò-ècɔ̀nɔ̀ nyí rí bə̀ byili nə̀mwà nɛ̀.
42007023	Wu-nyɔ̃̀ cí wɔ́ lò mɔ̀bɔ́ ń wu t'â la gɔ àmyɛ́ shò-kwã nɛ́."
42007024	Byɛ̀bɛ́ Zhã twĩ̀ mú gə́ ká kwɛ̃̀, Yezu zɛ̃̀ ń nə́ ń zɔ̀m ń yò ǹdə́ lyì-zhǎ bɛ́ ń zhe: "Byè á zhə̀l á nə gɔ-elũ èpòlò w wə? Vwal-gɔ zho n'ô fúfǔ?
42007025	Sə è nə wɔ́ byè á zhə̀l á na? Lò ń zù kàmə̀-zǔrh shɛ̀bɛ́ sə̀ càn? E jà byɛ̀bɛ́ bə̀ n'ê zwì kàmə̀-zǔrh shɛ̀bɛ́ sə̀ càn, bə̀ n'ê jí nyɛ̀n mɔ́, wɔ́ pyǎ kǎlsɛ wẽ́ bə̀ ŋwɛ́nɛ́.
42007026	Sə è nə wɔ́ byè á zhə̀l á na? Yi nyì-zwennə? À n'â wə̀l ába: ń wɔ́ Yi nyì-zwennə, sə ń nə jà ń du Yi nyì-zwennə myɛ cìcì.
42007027	Wɔ́ ńmyɛ̌ yò bə̀ y'à kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: 'Nyǐ à n'â twĩ̀ à tùntúm ń la yə̀ ǹ yé né, n kwɛrhɛ ǹ sɔ́má yá.' "
42007028	Yezu súlí n wɔ̀: "À n'â wə̀l ába: kɛ̃ yə̀ byǐ lùl ń du Zhã yé. E jà lò mɔ̀bɔ́ ń wɔ́ lyì bí gakó námpɔ́lɛ́ Yi tənà y wẽ́ mó du mu."
42007029	Lyì bí gakó ǹdə́ myə̌l-kwǎndɛ́ zwennə bé y'à n'ê cili ń zɔ̀mà nɛ́, sə bə̀ lwar bə̀ Yi wɔ́ cángá. Bə zɛ̃̀ bə zwẽ nɛ̃̌-shɔ Zhã sono.
42007030	Farɛzhɛ̃ɛ̃bá ǹdə́ Muyiisi nyə́ né byilnə bé gə́ yə̀ shɛ̀nɛ́ bə zwẽ nɛ̃̌-shɔ mɔ́, n'ê byili bə̀ bə̀ cẽ dɛ̀bɛ́ Yi y'à n'ê yǎl rə wɛ̀rhɛ́ bə̀ yil mó.
42007031	Yezu súlí n wɔ̀: "À má zə lũ w kɔ̀bɔ́ lyì bí a mɛrhɛ ǹdə bə̀kɔ́n ta? Bə̀ nyɛ̌ ǹdə byè ta?
42007032	Bə̀ nyɛ̌ ǹdə bə̀sɔ́ná byɛ̀bɛ́ bə̀ jě dwã-gùlú èpóró wẽ́ ta, bə̀ n'ê byẽ̀ dwã bə̀ n'ê wə̀lə̀: 'Nə́ wúl wúrh, á yə̀ sɛ yé. Nə́ nún wu-zhìlù núrh, s'á yə̀ kúrh yé.' "
42007033	Yezu súlí n wɔ̀: "Zhã-Bətiisi túwə́, ń yà ń tá ń jí kùjú yé, ń tá ń nywɛ̀ sɛ̃́ yé. Á zɛ̃̀ á zhe bə̀ wɔ́ nə̀cílí námməlwɛ̀lɛ́ è ŋwɛ́nɛ́ ǹdə́ mɔ.
42007034	Numbyíní Byǐ bà, ń nə́ ń jí, ń nə́ ń nywɛ̀. Á zɛ̃̀ á zhe bə̀ ń wɔ́ sùl-wòrò, n jà ń wɔ́ sə̀-nyɔ̀rɔ́, bə̀ wɔ́ myə̌l-kwǎndɛ́ zwennə ǹdə́ lyì bí byɛ̀bɛ́ bə̀ n'ê wɛ̀rhɛ́ yààyàà bə̀ t'â zwẽ Yi nyə́ né mó bə̀ wɔ́ ń dɔwabá."
42007035	Yezu zɛ̃̀ n zhízhílí n wɔ̀: "Lò mɔ̀bɔ́ ń zhe Yi surhə né, wɔ́ ń tùntwə̃̀ə̃̀ né dɛnnɛ bə̀ yá tó né bə lwar."
42007036	Farɛzhɛ̃ɛ̃ mə̀dù yà ń byẽ̀ Yezu bə̀ ń bə̀ n jí kùjú ń sõ. Yezu zhǐr n vò. Bə zɛ̃̀ bə̀ jě tɛ̃́ bə̀ n'ê jí kùjú wə́.
42007037	Sə kɛ̃ mə̀dù yà ń wɔ cɔ w wa, ń wɔ́ yə̀-bəlɔ̀lɔ́ cə́kɛ̃. Ń gə́ lwar bə̀ Yezu yà ń nə́ ń jí kùjú Farɛzhɛ̃ɛ̃ mɔ́ sõ, n zɛ̃̀ n zə kwǎl-byǐ kɛ̀bɛ́ è càn, è sú ǹdə́ nwə̃̌ è lwẽ́ nã́nyə̀nyɛ̀lɛ́,
42007038	n tó kwã nɛ́ ń zhǐ Yezu nèsé yó ń mə́ ń kúrhə́, n zɛ̃̀ n zə ń ywésé n mə n pɔ́pɔ̌ ń yə́-nàná nɛ́ nə̀ y'à n'ê lwé Yezu nèsé yó mó, ń mə́ ń kwə̀ə̀lè ń nèsé, ń mə́ ń lwé nwə̃̌ y sə̀ yó.
42007039	Farɛzhɛ̃ɛ̃ mɔ́ mɔ̀bɔ́ ń byẽ̀ Yezu mú gə́ nɔ rə̀myɛ́, n zɛ̃̀ n bù ń wẽ́ n wɔ̀: "Bal mɔ̀bɔ́ gə yà ń wɔ́ Yi nyì-zwennə zhə̀nà, ń yà ń mà n lwar kɛ̃ mɔ́ mɔ̀bɔ́ ń nə́ ń dwə̀rh mò mó gə́ wɔ́ nɛ́, bə̀ ń wɔ́ yə̀-bəlɔ̀lɔ́ cə́kɛ̃."
42007040	Yezu zɛ̃̀ n wɔ̀ Farɛzhɛ̃ɛ̃ mɔ́ nɛ: "Shəmɔ, à zhe zɔ̀mɛ̀ à la mɔ́ wál." Shəmɔ wɔ̀ mɔ̀: "Zɔ̌m yó-cə́bal."
42007041	Yezu zɛ̃̀ n wɔ̀: "Lyì bə̀lyè bə̀ y'à zhe lò mə̀dù jim. Mə̀dù y wɔ́ dwã zwã̌-ànu tum wársɛ, ń dõ mó wɔ́ dwã shí-ènu tum wársɛ.
42007042	Sə bə̀myɛ́ mə̀dù ga gə́ yà ń wàr jim dí ń la cǎrh mɔ́ ce, mɔ̀bɔ́ bə̀ zhe ń jim dí mú já n yẽ̌ bə̀ ga nɛ." Yezu zɛ̃̀ n bwə̀rh mò n wɔ̀: "Wɔ́ mɔ̌ ń mà n swéné mo, bə̀myɛ́ jimə cìnə́ bə̀lyè y wẽ́, du ń dõ?"
42007043	Shəmɔ wɔ̀ mɔ̀: "À n'â bùl bə̀ wɔ́ mɔ̀bɔ́ ń jim dí y'à já dɛ̃́dɛ̃́ mɔ́." Yezu zɛ̃̀ n wɔ̀ mɔ̀: "Ǹ zhe bwìrì."
42007044	N pyìrhí n zə ń yé n zǎ kɛ̃ mɔ́, n wɔ̀ Shəmɔ nɛ: "Ǹ nə kɛ̃ mɔ́ mɔ̀bɔ́? À zù ǹ sõ, ǹ yə̀ nɛ̀ nɛ̃̌ pɛ a má sã̀ à nèsé yé, sə ńmyɛ̌ sàm sɛ̀ ǹdə́ ń yə́-nàná nɛ́, n zɛ̃̀ n pɔ́pɔ̌ sɛ ǹdə́ ń ywésé.
42007045	À gə́ zù ǹ sõ jù wə̀, ǹ yə̀ nɛ̀ kwə̀ə̀lè yé, sə à gə́ zù ga, ńmyɛ̌ já ń nə́ ń kwə̀ə̀lè à nèsé.
42007046	Ǹ yə̀ nwə̃̌ à yó w twərh yé, sə ńmyɛ̌ ló nwə̃̌ kɛ̀bɛ́ è lwẽ́ nã́nyə̀nyɛ̀lɛ́ à nèsé yó.
42007047	Wɔ́ rə̀myɛ́ rə̀ ce à n'â wə̀l mó: ń nɔ ń yə̀-bəlwàálɛ́ nánzhəzhɔ̌ sǔbri. Wɔ́ rə̀myɛ́ yil ń wɛ̀rhɛ́ sónó nánfɔ̀lɔ̀ tum. Sə lò mɔ̀bɔ́ ń nɔ sǔbri kɔn námpɔ́lɛ́ yilə, ń sónó bə já yé."
42007048	N zɛ̃̀ n wɔ̀ kɛ̃ mɔ́ nɛ: "Ǹ nɔ ǹ yə̀-bəlwàálɛ́ sǔbri."
42007049	Byɛ̀bɛ́ bə̀ y'à n'ê tó mo bə̀ jí kùjú w mú zɛ̃̀ bə̀ n'ê wə̀lə̀: "Wɔ́ mɔ̌ lò ǹdə́ mɔ̀bɔ́ èta mɔ́, ń nə́ ń pɛ yə̀-bəlwàálɛ sǔbri myɛ?"
42007050	Yezu zɛ̃̀ n wɔ̀ kɛ̃ mɔ́ nɛ: "Ǹ gə́ zhí ni mú ce ǹ nɔ vwǎrh. Zhəl ǹdə́ yə̀-zùlə́."
42008001	Rə̀myɛ́ kwã nɛ́, Yezu yà ń nə́ ń byɛ́lɛ́ cə-fwààlɛ́ ǹdə́ cə-byǐsí, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí. Ń kwã-lyì bí shí ǹdə́ bə̀lyè y y'à n'ê tó mo,
42008002	e súlí kana jàlà ń jì nə̀cílsi námməlwǎlsɛ sə shə́r bə̀ wẽ́, n vùr címsi shɛ̀bɛ́ sə̀ y'à zhe be n súlí. È y'à wɔ́ Marɛ mɔ̀bɔ́ bə̀ n'ê byẽ̀ bə̀ Magədala lyì bə̀kɔ́, mɔ̀bɔ́ Yezu jì nə̀cílsí námməlwǎlsɛ́ shàlpyɛ̀ y sə shə́r ń wẽ́ mó,
42008003	e súlí Shuzə mɔ̀bɔ́ ń yà ń nə́ ń yìlì Erɔɔdɛ jɛ̃̀-kɔn dɛ́ nɛ mɔ́ kɛ̃ Zhannɛ, ǹdə́ Suzɛ̃ɛ̃ ǹdə́ bə̀ dwã nánzhəzhɔ̌, bə̀ y'à n'ê sɛ̃ Yezu ǹdə́ ń kwã-lyì bí ni ǹdə́ kɔn dɛ̀bɛ́ bə̀ zhe.
42008004	Lyì nánzhəzhɔ̌ y'à n'ê shí cɛmɛ nɛ́ gakó wẽ́ bə̀ twí Yezu sono. N zɛ̃̀ n ji səswalá n pə bɛ n wɔ̀:
42008005	"Bal mə̀dù ń yà ń shə́r ń la ń twã́ dú. Ń gə́ yú ń nə́ ń dwì twã́ nɛ́ yi ní, jíjí rí byǎ bɛ́ jàlà ló tɛ̃́ sɔ́má y nyí ni. Lyì nɔ̀ rɛ̀ ǹdə́ bə̀ nə̀rh, kúmsi jí rə̀ gakó.
42008006	Bə̀ jàlà ló pàtá yó, bə lyĩ, bə ká cì, twɛ́nɛ́ gə́ y'à tɛ̀nɛ́ mɔ́ yilə.
42008007	Bə̀ jàlà ló sɔr cəcəl wə. Bə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ jíjí rí.
42008008	Bə̀ jàlà ló cɛ kɛ̀bɛ́ è càn wẽ́, bə lyĩ, rə ce byǎ. Jíjí yó òdù gakó ce byǎ zɔ̌m." Yezu gə́ zɔ̀m rə̀myɛ́ n zhɛ̀, n zɛ̃̀ n bya dɛ̃̌ dɛ̃̌ n wɔ̀: "Lò ǹ la cilu, sə́ cili."
42008009	Ń kwã-lyì bí zɛ̃̀ bə bwə̀rh mò səswalá y kùrə̀.
42008010	N zɛ̃̀ n wɔ̀ bɛ: "Yi ce ámyɛ̌ yě rə̀ pyɛ̀lɛ̀ rɛ́ kùr ré rə̀ y'à shèè shãã ga mɔ́. Sə è gə wɔ́ lyì bí dwã bɛ́ yilə, à n'â byili bi ǹdə́ səswalsɛ, mùnì ga, 'Bə̀ gə n'ê nyǐ myɛ, sə bə̀ bə̀ká nə yé; bə̀ gə n'ê cili myɛ, sə bə̀ bə̀ká nyɛ̀ɛ̀ rə̀ kùr yé.' "
42008011	Yezu súlí n wɔ̀: "Nyǐnə səswalá y kùr ré. Jíjí dwí rí n'ê myɛrhɛ Yi zɔ̀mɛ̀ rɛ́.
42008012	Lyì jàlà gə cili Yi zɔ̀mɛ̀ rɛ́, Shətana yá bé vùr rè bə̀ wẽ́ mùnì bə̀ bə̀ká zwẽ nyí bə nə vwǎrh yé. Bə̀myɛ́ mɔ́ nyɛ̌ ǹdə sɔ́má y nyí ni mú ta.
42008013	"Jàlà gə cili Yi zɔ̀mɛ̀ rɛ́, bə̀ n'ê zwẽ de ǹdə́ wu-nyɔ̃̀, sə rə̀myɛ́ kwã nɛ́, bə̀ t'â yẽ̌ de rə̀ jòm bə̀ wẽ́ rə pə nə̀rh yé. Bə̀ n'ê zwẽ nyí bə̀ kùr yó, sə zwini gə tú yi ní, bə̀ n'ê gɛ bə̀ wun. Bə̀myɛ́ mɔ́ nyɛ̌ ǹdə pàtá y yó mó ta.
42008014	"Jàlà gə cili Yi zɔ̀mɛ̀ rɛ́, lũ w twə́lə́ né ǹdə́ ò nə̀cɛ̀ndɛ́ ǹdə́ ò wu-nyɔ̃̀ w pyɛ́nɛ́ zɔ̀mɛ̀ rɛ́ bə̀ wẽ́. Rə̀ yə̀ ŋwɛ̀nɛ́ rə byì rə ce byǎ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
42008015	"Jàlà n'ê cili Yi zɔ̀mɛ̀ rɛ́ ǹdə́ wu kɔ̀bɔ́ ò càn námpúm, bə cĩ́ di bə̀ wẽ́, rə ce byǎ, bə̀ gə́ zhe cìn-pyɔ́nɔ́ mɔ́ yilə. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta."
42008016	Yezu súlí n wɔ̀ bɛ: "Bə̀ t'â ji pàntɛ́mɛ́, bə ká kwè y bə pú ku kùr wə̀, ráá bə cĩ́ pal kùr w yé. Bə̀ gə ju yə, bə̀ yá cĩ́ y pàntɛ́mɛ́ jàà wà, mùnì ga byɛ̀bɛ́ bə̀ n'ê zwì jì y wẽ́ mó yírhə́ nə nɛ́.
42008017	Kaka tɛ̀nɛ́ rə̀ shèè, rə̀ t'â la pwẽ̀ nè du yé. Kaka myɛ tɛ̀nɛ́ bə̀ yə̀l, bə̀ t'â la rɛ lwar pamparɛ̃ɛ̃ yé.
42008018	"Dɛ̃̌na á cìn á cilu mú wẽ́. Mɔ̀bɔ́ ń zhe kɔna, bə̀ má pɔ̃ bə súlí. Mɔ̀bɔ́ ń bə zhe, bə̀ má zwẽ tɛ̀bɛ́ ń nə́ ń bùl bə̀ ń zhe mó myɛ cìcì."
42008019	Yezu da-byǎ bɛ́ ǹdə́ ń ná y'à tú bə̀ la mɔ nɔ, sə lyì-zhǎ bɛ́ ce bə̀ yə̀ ŋwɛ̀nɛ́ bə yí ń yala nɛ yé.
42008020	Bə byili Yezu ni bə̀ wɔ̀: "Ǹ ná ǹdə́ ǹ da-byǎ bɛ́ zhǐ pwẽ̀ nè, bə̀ n'ê yǎl bə nə mɔ́."
42008021	N zɛ̃̀ n wɔ̀ bɛ: "Lyì byɛ̀bɛ́ gakó bə̀ n'ê cili Yi zɔ̀mɛ̀ rɛ́, bə zɛ̃̀ bə̀ n'ê wɛ̀rhɛ́ ǹdə rə̀ gə́ n'ê byili ní, wɔ́ bə̀myɛ́ bə̀ wɔ́ à ná ǹdə́ à da-byǎ bɛ́."
42008022	Dɛ̃ rə̀dù, Yezu ǹdə́ ń kwã-lyì bí y'à zù bǔ-bwəl wə. N zɛ̃̀ n wɔ̀ bɛ: "Bànà nə́ byɛrhɛ nə́ vò mwə̃́ y èpákɛ̀." Bə zhǐr.
42008023	Yezu dɛ̀ɛ̀ ǹdə́ bə̀ gwẽ̌ n'ê byɛrhɛ. Zho nánfɔ̀lɔ̀ zɛ̃̀ ò n'ô wùl nɛ̃̌ mɔ́ yó, mə zɛ̃̀ mə̀ n'ê zwì bǔ-bwəl lé wə. Rə sú rə̀ n'ê yǎl rə mɔ́lɛ́.
42008024	Bə zɛ̃̀ bə yí ń nyí ni, bə zhàrh mɔ̀ bə wɔ̀: "Yó-cə́bal, yó-cə́bal, nə́ la cú." N shí jan dɛ́ wẽ́, n zɛ̃̀ n bya zho w ǹdə́ nɛ̃̌ mɔ́ mə̀ y'à n'ê fùù mú. Rə̀ gakó zhì shɛ́ɛ́.
42008025	N zɛ̃̀ n wɔ̀ bɛ: "Bə̀kɔ́n yil á yə̀ nə̀ zhí?" Kɔn jàr bɛ̀ dɛ̃́dɛ̃́. Ywẽ zə bɛ. Bə zɛ̃̀ bə̀ n'ê wə̀l dwã nɛ: "Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ m'ê shɛ̀nɛ́ ń nyí ni?"
42008026	Yezu ǹdə́ ń kwã-lyì bí shí Gəlile bə byɛrhɛ mwə̃́ y bə yí Zhɛrasa lyì bí tənà y wa.
42008027	Ń gə́ shí bǔ-bwəl lé wẽ́ n shə́r, cɔ w bal mə̀dù zɛ̃̀ n dùr n jəl mo. Nə̀cílsi námməlwǎlsɛ y'à zhe mo. Ń yà ń dɛnɛ ǹdə́ kàmə̀-zwǐ zú. Ń yà ń tá ń zwɛ̃̀ kɛ̀lɛ́ w yé. Wɔ́ lú-bɔ̀là yó ń yà ń nə́ ń zwɛ̃̀ nɛ́.
42008028	Ń gə́ nɔ Yezu ń bànà, n zɛ̃̀ n wǔrh dɛ̃̌ dɛ̃̌, n bə̀ n tu ń nə̀dwə́nə́ yó ń yé né, n bya n wɔ̀: "Etər ǹ nə́ ǹ yǎl ń wɛ̀rhɛ́ nɛ nɛ́, Dɛ̃̌ cə́bal Byǐ Yezu? À n'â lwə̀l mó, bə̀ká nwɛ̀nɛ̀ nɛ̀ yé."
42008029	Yezu yà ń pɔ nyí nə̀cílí y ni b'è du bal mɔ́ wẽ́. Wɔ́ rə̀myɛ́ è ce ń zɔ̀m èta. Twər nánzhəzhɔ̌ nə̀cílí y y'à n'ê nwɛ̀nɛ̀ bal mɔ́. Bə̀ y'à n'ê zal mɔ bə̀ lyẽ ń jɛ̀sɛ́ ǹdə́ nyáná, bə̀ lyẽ ń nèsé ǹdə́ cə̌bsɛ bə̀ m'ê yìlì mù. Sə ń ya n sɛ́ nyáná nɛ́ ǹdə́ cə̌bsɛ́. Nə̀cílí y y'à n'ê cìrh mò ń zhə̀l gɔ sõ èpòlò wə̀.
42008030	Yezu zɛ̃̀ n bwə̀rh mò n wɔ̀: "Ǹ yíl byè?" N wɔ̀ mɔ̀: "À yíl 'Nánjə̀jóló'." Nə̀cílsí námməlwǎlsɛ́ y'à já ń wẽ́, wɔ́ rə̀myɛ́ yil ń zɔ̀m èta.
42008031	Nə̀cílsí zɛ̃̀ sə̀ n'ê lwə̀l Yezu ni bə̀ ń bə̀ká n pə sɛ nyí sə vò gɔ́rɔ́ w nánlyilyìmú w wẽ́ yé.
42008032	Kùkúr nánzhəzhɔ̌ y'à zhǐ pyɔ̀ òdù yó gàà rə̀ n'ê dɔ̀m gɔ. Nə̀cílsí zɛ̃̀ sə lwə̀l Yezu ni bə̀ ń ce sə zù kùkúúrí wẽ́. N shɛ̀nɛ́ n pə sɛ sɔ́má bə̀ sə̀ zwí.
42008033	Nə̀cílsí zɛ̃̀ sə shə́r bal mɔ́ wẽ́, sə vò sə zù kùkúúrí wẽ́. Rə̀ gakó já dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì.
42008034	Lyì bí byɛ̀bɛ́ bə̀ y'à n'ê yìlì rì mú gə́ nɔ rə̀myɛ́, bə zɛ̃̀ bə dùr bə vò bə byili cɔ w wa, ǹdə́ cə-byǐsí sə̀ ŋwɛ́nɛ́ cɔ w vɔ̃̀ nɛ̀ mɔ́ wẽ́.
42008035	Lyì bí zɛ̃̀ bə du bə̀ la vò bə nyǐ kɔn dɛ́ tɛ̀bɛ́ rə̀ wɛ̀rhɛ́ mɔ́. Bə̀ gə́ yú Yezu sono, bə pwírí mɔ̀bɔ́ nə̀cílsí shə́r sə yẽ̌ mó, ń jě tɛ̃́ Yezu yala nɛ, n zù ń gàndɛ̀, e jà ń surhə né myɛ ká bə̀ dwã yó. Ywẽ zɛ̃̀ rə̀ zhe be.
42008036	Byɛ̀bɛ́ bə̀ nɔ yò w ǹdə́ bə̀ yírhə́ mó zɛ̃̀ bə cĩ́ bi bal mɔ́ nə̀cílsí y'à zhe mó gə́ tó né n nə ń cìnə̀.
42008037	Cɔ w lyì bí púlə́púlə́ zɛ̃̀ bə lwə̀l Yezu ni bə̀ ń zhǐr n yẽ̌ bə̀ cɔ w nɛ, bə̀ ywẽ nánfɔ̀lɔ̀ y'à zhe be. N zɛ̃̀ n zù bǔ-bwəl lé wẽ́ ń la zhǐr.
42008038	Bal mɔ́ mɔ̀bɔ́ nə̀cílsí shə́r ń wẽ́ mó zɛ̃̀ ń nə́ ń lwə̀l Yezu ni bə̀ ń yẽ̌ ńmyɛ jòm ǹdə́ mɔ. Yezu zɛ̃̀ n ká n càrh mɔ̀, n wɔ̀ mɔ̀:
42008039	"Ká vò jè, ń byili kɔn dɛ̀bɛ́ gakó Yi wɛ̀rhɛ́ ǹ yil mó." Bal mɔ́ ká n kwɛ̃̀, n vò n bwə̀l kɔn dɛ̀bɛ́ gakó Yezu wɛ̀rhɛ́ ń yil mó n byili cɔ w lyì bí gakó ne.
42008040	Yezu gə́ ká n shí mwə̃́ y èpákɛ̀ ń bànà, lyì-zhǎ bɛ́ jəl mo, bə zwẽ mo náàcɛ̀nɛ́, bə̀ bə̀ gakó y'à n'ê dɛ̃̀ mɔ̀.
42008041	Dwã-gùlú jì y yó-cə́bal mə̀dù ń yà ń ŋwɛ́nɛ́ ń yíl Zhəyiiri. N zɛ̃̀ n bə̀ Yezu sono, n tu ń nə̀dwə́nə́ yó ń yé né, n lwə̀l mò bə̀ ń bə̀ ń sõ kɛ̀lɛ́ wa.
42008042	Ń yà ń zhe bə̀kɔ́ mə̀dù ń byinə y'à yú shí ǹdə́ nə̀lyè, ń yà ń bə jàn zhe, ń nə́ ń yǎl n cì. E jà wɔ́ ńmyɛ̌ dúdú ń wɔ́ ń bə̀sɔ́bwɛ̀lɛ́. Yezu gə́ tú n zhǐr ń la gàà yi ní, lyì-zhǎ bɛ́ y'à n'ê pyɛ́nɛ́ mɔ dɛ̃́dɛ̃́.
42008043	Sə́ nyǐ kɛ̃ mə̀dù yà ń ŋwɛ́nɛ́ gàà, ń yà ń tu yó o wɛ̀rhɛ́ byinə shí ǹdə́ nə̀lyè ǹdə́ ò n'ô lyɛ̀ɛ̀ mɔ̀. ((Ń kwè kɔn dɛ̀bɛ́ gakó ń yà ń zhe mó n mə n shili ń cìnə̀,)) sə ń yə̀ ŋwɛ̀nɛ́ n wárh yé.
42008044	Ń gə́ nɔ Yezu, n tó ń kwã nɛ́, n dwə̀rh ń kàmə̀-zwǐ y nyí rí ni. Rə̀myɛ́ yi ní cìcì, jal mɔ́ já kwĩ.
42008045	Yezu zɛ̃̀ n bwə̀rh n wɔ̀: "Mɔ̌ lò ń dwə̀rh nè?" Lò gakó zɛ̃̀ ń zhe b'è də̀ ńmyɛ̌ yé. Pyɛɛrɛ zɛ̃̀ n wɔ̀: "Yó-cə́bal, lyì bí já dɛ̃́dɛ̃́, bə̀ n'ê pyɛ́nɛ́ mɔ́."
42008046	Yezu zɛ̃̀ n wɔ̀: "Lò dwə̀rh nè. À lwar bə̀ jàn shí à yala nɛ rə shə́r."
42008047	Kɛ̃ mɔ́ gə́ tú n pwírí ń yò w du dɛ̃̌, n zɛ̃̀ ń nə́ ń kəkə, n yí Yezu nyí ni, n tu ń nə̀dwə́nə́ yó ń yé né lyì bí gakó yírh wə, n byili kɔn dɛ́ dɛ̀bɛ́ rə̀ ce n dwə̀rh mò, ǹdə́ kɔn gə́ tó né n mə n wárh.
42008048	Yezu zɛ̃̀ n wɔ̀ mɔ̀: "À bə̀kɔ́, ǹ gə́ zhí ni mú ce ǹ wárh. Zhəl ǹdə́ yə̀-zùlə́."
42008049	Rə̀myɛ́ yó, lò mə̀dù shí dwã-gùlú jì y yó-cə́bal mɔ́ sõ kɛ̀lɛ́ w n bə̀ ǹdə́ Yezu gwẽ̌ ń nə́ ń zɔ̀mà, n wɔ̀ dwã-gùlú jì y yó-cə́bal mɔ́ nɛ: "Ǹ bə̀kɔ́ mɔ́ tɛ̀nɛ́ yé. Bə̀ká kə́ lyɛ̀ɛ̀ yó-cə́bal mɔ́ yé."
42008050	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀ dwã-gùlú jì y yó-cə́bal mɔ́ nɛ: "Bə̀ká dùr ywẽ yé. Ǹmyɛ́ wírí ń zhí ni, sə́ yẽ̌ bə̀ ǹ bə̀kɔ́ mɔ́ mà n nə ń cìnə̀."
42008051	Bə zɛ̃̀ bə zhǐr bə yí kɛ̀lɛ́ wa. Yezu yə̀ shɛ̀nɛ́ lò dõ tó mo n zù jù w yé. Wɔ́ Pyɛɛrɛ ǹdə́ Zhã ǹdə́ Zhakɛ, e súlí bə̀kɔ́ mɔ́ da ǹdə́ ń ná dúdú.
42008052	Sə lyì bí gakó y'à n'ê kúrh bə̀kɔ́ mɔ́ nɛ. Yezu wɔ̀ bɛ: "Bə̀k'á kúrh yé, bə̀ wɔ́ dɛ́ ń dɛ̌, ń yə̀ cì yé."
42008053	Bə̀ gakó zɛ̃̀ bə̀ n'ê mɔ̀n mɔ̀, bə̀ gə́ y'à yě bə̀ bə̀kɔ́ mɔ́ wɔ́ cú ń cù mú yilə.
42008054	Yezu zɛ̃̀ n zə bə̀kɔ́ mɔ́ jɛ̃̀ nɛ̀, n byẽ̀ mò ǹ wɔ̀: "À bə̀kɔ́, zɛ̃̀ dɛ̃̌."
42008055	Rə̀myɛ́ yi ní cìcì, bə̀kɔ́ mɔ́ bwìrhì, n já n shí tɛ̃́ n zɛ̃̀. Yezu pə nyí bə̀ bə̀ pə kùjú bə̀kɔ́ mɔ́ nɛ n jí.
42008056	Kɔn jàr ń da ǹdə́ ń ná dɛ̃́dɛ̃́. Yezu zɛ̃̀ n pə bɛ nyí bə̀ bə̀ bə̀ká shɛ̀nɛ́ bə wɔ̀ lò lò nè yé.
42009001	Yezu byẽ̀ ń kwã-lyì bí shí ǹdə́ bə̀lyè y n cĩ́ dwã yó, n pə bɛ jàn ǹdə́ ŋwɔ̀nɔ́ bə̀ bə̀ jǐ nə̀cílsi námməlwǎlsɛ, sə bə wárh nə̀bwànà.
42009002	N zɛ̃̀ n twĩ̀ bì, bə̀ bə̀ zhəl bə bwə̀l Yi pyɛ̀lɛ̀ rɛ́, sə bə wárh nə̀bwànà.
42009003	N wɔ̀ bɛ: "Á bə̀k'á zə kaka á jɔ̃̀ w ǹdə də̀-dɔ̀lɔ̀, ráá lɔ̀bɔ̀, ráá kùjú, ráá sə̀byǐ ta sɔ́má y kǒ yil yé. Á mə̀dù ga bə̀ká n zə kàmə̀-zǔrh sə̀lyè myɛ yé.
42009004	Kɛ̀lɛ́ kɛ̀bɛ́ á la è wẽ́ zul mó, s'á mɛ̃ gàà kɔn mé yí á zhǐr.
42009005	Sə byɛ̀bɛ́ bə̀ yə̀ á zhəəle zwẽ, s'á k'á du cɔ w òmyɛ́ wa, á pwà á nə̀rh. Sə rə̀myɛ́ má yə̀ myɔrhɔ ò n'ô byili bə̀ bə̀ yò zhìlì."
42009006	Ń kwã-lyì bí zhǐr bə vò, bə tó cɛmɛ nɛ́ gakó wẽ́ bə bwə̀l yò-ècɔ̀nɔ̀ nyí rí, sə bə̀ y'à n'ê wárh nə̀bwànà jààsɛ́ gakó wə.
42009007	Rə̀myɛ́ yó, pyɔ̌ Erɔɔdɛ nyɛ̀ɛ̀ kɔn dɛ̀bɛ́ gakó rə̀ n'ê wɛ̀rhɛ́ mɔ́. Ń kə́ ń yə̀l ń gə́ mà n tɛ́rɛ́ nɛ́ yé, bə̀ lyì jàlà y'à zhe bə̀ wɔ́ Zhã-Bətiisi ń ká n bwìrhì n du cùùrì wẽ́.
42009008	Bə̀ dwã myɛ y'à zhe bə̀ wɔ́ Elyi ń ká n bà. Bə̀ dwã myɛ y'à zhe bə̀ wɔ́ shãã ga Yi nyì-zwennə mə̀dù ń ká n bwìrhì.
42009009	Erɔɔdɛ zɛ̃̀ n wɔ̀: "À ce bə gõ̀ Zhã-Bətiisi yó wɛ̀, sə mɔ̀bɔ́ à nyɛ̌ ń yò w èta mɔ́ myɛ wɔ́ mɔ̌?" N zɛ̃̀ ń nə́ ń pyà sə n nə Yezu ǹdə́ ń yírhə́.
42009010	Yezu tùntúmə́ bé ká kwɛ̃̀ bə bə̀ ń sono, bə cĩ́ mu kɔn dɛ̀bɛ́ gakó bə̀ zhə̀l bə wɛ̀rhɛ́ mɔ́. N zɛ̃̀ n zə bɛ n zhǐr n vò kwã nɛ́, cɔ òdù səta bə̀ dúdú. Bə̀ n'ê byẽ̀ cɔ w òmyɛ́ bə̀ Betəsəyiidi.
42009011	Lyì-zhǎ bɛ́ lwar, bə zhǐr bə tó mo. N shɛ̀nɛ́, n zɛ̃̀ ń nə́ ń zɔ̀m Yi pyɛ̀lɛ̀ rɛ́ zɔ̀mà ǹdə́ bɛ, n súlí n wárh nə̀bwànà bɛ́.
42009012	Sə yi rí gə́ tú rə̀ n'ê yǎl rə zù, ń kwã-lyì bí shí ǹdə́ bə̀lyè y zɛ̃̀ bə yí ń nyí ni, bə wɔ̀ mɔ̀: "Nyə̀má wɔ́ gɔ-elũ nə́ ŋwɛ́nɛ́. Ce lyì-zhǎ bɛ́ ká kwɛ̃̀ bə vò cɛmɛ nɛ́ nə̀ ŋwɛ́nɛ́ vɔ̃̀ nɛ mɔ́ ǹdə́ cə-byǐsí wẽ́, bə pyà jààsɛ̀ bə zul né, sə bə pyà kùjú bə jí."
42009013	N zɛ̃̀ n wɔ̀ bɛ: "Á cìcì pana bɛ kùjú bə jí." Bə wɔ̀ mɔ̀: "Búúri rə̀nu ǹdə́ émɔ̌rh sə̀lyè sásá sə̀ ŋwɛ́nɛ́ nə́ sõ nyɔ̀nɔ̀. Ráá ǹ nə́ ǹ yǎl bə̀ nə́ zhə̀l nə́ yè kùjú lyì bí byɛ̀bɛ́ gakó yilə?"
42009014	Sə bala bɛ́ y'à yú nunə mɔ̀ɔ̀rhɛ̀ rə̀nu. N zɛ̃̀ n wɔ̀ ń kwã-lyì bí ni: "Cenə bə jòm kùkùlə̀ kùkùlə̀, lyì shí-ènu shí-ènu."
42009015	Bə wɛ̀rhɛ́ ǹdə ń gə́ byili bi ní, bə ce lyì bí gakó jòm tɛ̃́.
42009016	N zɛ̃̀ n kwè búúrí rə̀nu w ǹdə́ émɔ̌sɛ́ sə̀lyè yə́, n kwẽ̌ n nyǐ dɛ̃̌, n ce Yi nə̀báná, n zɛ̃̀ n yəywɛlɛ rɛ, n pə ń kwã-lyì bí ni, bə mé tə̀ lyì bí.
42009017	Lò gakó dɔ̃̀ n sú. Ń kwã-lyì bí zɛ̃̀ bə pwà yəywaalɛ́ rə̀ dàl mɔ́ rə sú cǐrhni shí ǹdə́ nə̀lyè.
42009018	Dɛ̃ rə̀dù, Yezu yà ń nə́ ń ce Yi ń dúdú, sə ń kwã-lyì bí y'à ŋwɛ́nɛ́ gàà. N zɛ̃̀ n bwə̀rh bè n wɔ̀: "Lyì-zhǎ bɛ́ n'ê wə̀l b'àmyɛ́ wɔ́ mɔ̌?"
42009019	Bə wɔ̀: "Lyì bí jàlà n'ê wə̀l bə̀ ǹ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ shãã ga Yi nyì-zwennə mə̀dù ń ká n bwìrhì."
42009020	N zɛ̃̀ n bwə̀rh bè n wɔ̀: "Sə ámyɛ̌, á n'á wə̀l b'à wɔ́ mɔ̌?" Pyɛɛrɛ wɔ̀: "Wɔ́ ǹmyɛ́ ǹ wɔ́ Kristə, mɔ̀bɔ́ Yi twĩ̀ mú."
42009021	Yezu zɛ̃̀ n gwirhi ń yé, n pə bɛ nyí bə̀, bə̀ bə̀ká byili rə̀myɛ́ lò lò nè yé.
42009022	N zɛ̃̀ n wɔ̀ bɛ n súlí: "Kɔn wɔ́ nyɔ́ɔ́ bə̀ Numbyíní Byǐ nwɛ̀nɛ̀ dɛ̃́dɛ̃́. Cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé má zhɛ̃̀ mɔ̀, bə gu mu, sə ń mà n ká n bwìrhì ń dwã nə̀tɔ̀ yùwə̀."
42009023	N zɛ̃̀ n wɔ̀ bə̀ gakó ne: "Lò mɔ̀bɔ́ ǹ nə́ ǹ yǎl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ twéé gakó ń mə́ tó ne.
42009024	Lò mɔ̀bɔ́ ǹ nə́ ǹ shili ǹ myə̌l lé, rə̀ má sá, sə lò mɔ̀bɔ́ ǹ shɛ̀nɛ́ ǹ myə̌l lé sɔ́ àmyɛ́ yilə, ǹ m'ǎ nə rɛ.
42009025	Lò gə zhe lũ w kɔn gakó, ń j'ǎ dwĩ̀ ǹ cìnə̀, ráá ń zhìlì ǹ cìcì yò, ǹ nɛrɛ́ y zhe kùrə̀?
42009026	Lò mɔ̀bɔ́ ǹ dùr cìzhìl ǹdə́ àmyɛ́ yil lé ǹdə́ à zɔ̀mà nɛ́, Numbyíní Byǐ gə ká ń tú ńmyɛ̌ ǹdə́ ń Da ǹdə́ màlɛ́kabá zùwə́ y yi ní, ńmyɛ mà n dùr cìzhìl ǹdə́ mɔ́ myɛ.
42009027	"Zhə̀nà à n'â wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà t'â la cú ǹdə́ bə̀ yírhə́ yə̀ Yi pyɛ̀lɛ̀ rɛ́ nɛ yé."
42009028	Yezu gə́ zɔ̀m zɔ̀mà nɛ́ nə̀myɛ́ kwã nɛ́, e wɛ̀rhɛ́ ǹdə dwã lyɛlɛ ta, n zə Pyɛɛrɛ ǹdə́ Zhã ǹdə́ Zhakɛ n mə n jì pyɔ̀ òdù yó ń la Yi co.
42009029	Ń gə́ yà ń nə́ ń wɛ̀rhɛ́ Yi-co w yi ní, ń yé y zhízhílí, ń gàndɛ́ jǐrh námpwẽ̀ pwɛ̃́pwɛ̃́, rə̀ n'ê jə́jɛ̀mɛ́.
42009030	Rə̀myɛ́ yó, lyì bə̀lyè y'à tú bə̀ n'ê zhərh ǹdə́ mɔ. È y'à wɔ́ Muyiisi ǹdə́ Elyi.
42009031	Wɔ́ bə̀myɛ́ bə̀ lyí mu ǹdə́ zùwə́ nánfɔ̀lɔ̀, bə̀ y'à n'ê zɔ̀m Yezu gə́ la cú Zhərəzalɛm nɛ́ n mə n báásɛ ń tum dí mú yò.
42009032	Jan y'à zù Pyɛɛrɛ ǹdə́ ń tó-dwã bɛ́ dɛ̃́dɛ̃́, sə jan dɛ́ jé twər rə̀dù sá. Bə̀ yírhə́ nə Yezu zùwə́ y ǹdə́ bala bɛ́ bə̀lyè y bə̀ y'à tó mo bə̀ zhǐ mú.
42009033	Muyiisi ǹdə́ Elyi gə́ tú bə̀ n'ê zhǐr bə̀ yẽ̌ Yezu ni yó, Pyɛɛrɛ wɔ̀ mɔ̀: "Yó-cə́bal, kɔn mə̌ bə̀ nə́ mɛ̃ nyɔ̀nɔ̀. Nə́ m'ǎ pú kwə̀ə́rhe rə̀tɔ̀; ń jí òdù, Muyiisi jí òdù, Elyi jí òdù." Sə ń yà ń yə̀l kɔn dɛ̀bɛ́ ń nə́ ń zɔ̀m mɔ́ kùr yé.
42009034	Ébɔ̃ shí dɛ̃̌ o bə̀ o zhì bə̀ yó w ǹdə́ ń gwẽ̌ nə́ ń zɔ̀mà. Ò ywə́l mó pyi bi. Bə̀ gə́ pwírí bə̀ ŋwɛ́nɛ́ ébɔ̃ w wẽ́, ywẽ nánfɔ̀lɔ̀ zə bɛ.
42009035	Bə nyɛ̀ɛ̀ cəl rə̀ zɔ̀m ébɔ̃ w wẽ́ rə wɔ̀: "Mɔ̀bɔ́ wɔ́ à Byǐ mú, wɔ́ ńmyɛ̌ à cír. Cilinə ń zɔ̀mà nɛ́."
42009036	Cəl lé gə́ zɔ̀m rə zhɛ̀ yó, ń kwã-lyì bí pwírí Yezu dúdú ń zhǐ. Bə zhǐr bə shĩ̌ bə̀ nyí. Bə̀ yə̀ ywẽ̀ né nyɛ̀bɛ́ bə̀ yírhə́ nɔ mɔ́ lò lò nè cĩ́ rə̀myɛ́ yi ní yé.
42009037	È zɛ̃̀ nəkɔkɔ́lɛ́, bə̀ gə́ tú bə̀ n'ê swé pyɔ̀ w yi ní, lyì-zhǎ nánjə̀jóló tú bə jəl be.
42009038	Bal mə̀dù zhì lyì-zhǎ bɛ́ wẽ́, n bya n wɔ̀: "Yó-cə́bal, à n'â lwə̀l mó: bə̌ ji yírh à byǐ mú yó. Ńmyɛ̌ dúdú ń wɔ́ à byǐ.
42009039	Nə̀cílí námməlwɛ̀lɛ́ zhe mo. È gə kwè mò, n já ń nə́ ń wùrhə́, è yá vɔ́vwǎ mɔ, ń tə̀tə̀-pùnú du, e nwɛ̀nɛ̀ mɔ̀ éfòró e shə́r.
42009040	À lwə̀l ǹ kwã-lyì bí ni bə̀ bə̀ jǐ yə, sə bə̀ yə̀ y ŋwɛ̀nɛ́ bə jì yé."
42009041	Yezu zɛ̃̀ n wɔ̀ bɛ: "Ámyɛ̌ lũ w kɔ̀bɔ́ lyì bí yə̀ Yi ni zhí yé. Á wɔ́ lwɛlɛ cìnə́. À gwẽ̌ bá yə̀ nɛ́ ǹd'ába kɔn mé yí dǒ? À gwẽ̌ bá pyɛ́nɛ́ a yə̀ nɛ́ ǹd'ába kɔn mé yí dǒ?" N zɛ̃̀ n wɔ̀ bal mɔ́ nɛ: "Zə ǹ byǐ mú ń mə́ bə̀ nyə̀má."
42009042	Byǐ mú gə́ tú ń nə́ ń bwəlse Yezu ni, nə̀cílí y ji mu tɛ̃́, e vɔ́vwǎ mɔ. Yezu zɛ̃̀ n bú nə̀cílí yə́, n wárh byǐ mú, n ká n pə ń da nɛ.
42009043	Kɔn jàr bə̀ gakó, bə̀ yírhə́ gə́ nɔ Yi jàn dɛ́ nánfɔ̀lɔ̀ w èta mɔ́ yilə. Kɔn dɛ̀bɛ́ gakó Yezu yà ń nə́ ń wɛ̀rhɛ́ mɔ́ y'à n'ê zɛ̃̀ lò gakó wu ni, n zɛ̃̀ n wɔ̀ ń kwã-lyì bí ni:
42009044	"Cilinə kɔn dɛ̀bɛ́ à la ába byilu mú cɛ̀nɛ̀. Bə̀ má zə Numbyíní Byǐ bə pə numbyínsi ni."
42009045	Ń kwã-lyì bí y'à bə ń zɔ̀mɛ̀ rɛ́ rə̀myɛ́ kùr nyɛ̌ yé. Rə̀ kùr ré y'à shèè mùnì ga bə̀ bə̀ká lwar rɛ yé, e jà bə̀ y'à kwàl sə bə bwə̀rh mò rə̀ kùr myɛ yé.
42009046	Yezu kwã-lyì bí y'à n'ê mà nyə̀-pǎr ǹdə́ dwã, bə̀ la mé lwar lò mɔ̀bɔ́ ń mà n yə̀ bə̀ yé né.
42009047	N lwar bə̀ wun bùlə̀ né. N zə bə̀sɔ́bwɛ̀lɛ́ èdù, n ce e zhì ń yala nɛ,
42009048	n zɛ̃̀ n wɔ̀ bɛ: "Lò mɔ̀bɔ́ ǹ shɛ̀nɛ́ ń zwẽ bə̀sɔ́bwɛ̀lɛ́ y kɛ̀bɛ́ zhəəle àmyɛ́ yilə, wɔ́ àmyɛ́ cìcì zhəəle ǹ zwẽ. Sə lò mɔ̀bɔ́ ǹ zwẽ àmyɛ́ zhəəle, wɔ́ ǹdə́ mɔ̀bɔ́ ń twĩ̀ nì mú ga zhəəle ǹ zwẽ. Lò mɔ̀bɔ́ ń ŋwɛ́nɛ́ ámyɛ̌ gakó wẽ́ ń yə̀ yírh swí, wɔ́ ńmyɛ̌ ń wɔ́ á yé né cə́bal."
42009049	Zhã zɛ̃̀ n wɔ̀: "Yó-cə́bal, nə́ nɔ lò mə̀dù ń nə́ ń jì nə̀cílsi námməlwǎlsɛ ǹ yil lé yilə, sə nə́ y'ǎ n'é yǎl nə́ cə̀r mò, ń gə́ tá ń tó nə́ba mó yilə."
42009050	Yezu zɛ̃̀ n wɔ̀ mɔ̀: "Á bə̀k'á cə̀r mò yé, bə̀ lò mɔ̀bɔ́ ń tá ń pyà á yò zhìlù, rə̀-ná-cí wɔ́ ámyɛ̌ lò."
42009051	Yezu gə́ yà ń mə̌ sə n shə́r lũ w kɔ̀bɔ́ wẽ́ mó yi rí gə́ tú rə̀ n'ê bwəlse, n zɛ̃̀ n kə̃̀ ń wu ń la Zhərəzalɛm.
42009052	N twĩ̀ lyì bə tó ń yé. Lyì bí bə̀myɛ́ mɔ́ yí bə zù Samarɛ tənà y cɔ òdù wẽ́, mùnì ga bə tɛnɛ kɔn gakó bə cĩ́ mu.
42009053	Sə ń yé gə́ y'à zǎ Zhərəzalɛm səta mɔ́ ce, cɔ w lyì bí yə̀ shɛ̀nɛ́ bə zwẽ ń zhəəle yé.
42009054	Ń kwã-lyì bí bə̀lyè y Zhakɛ ǹdə́ Zhã gə́ pwírí wɔ́ èta, bə zɛ̃̀ bə bwə̀rh mò bə wɔ̀: "Cinu, ǹ nə́ ǹ yǎl bə̀ nə́ ce myǐn shí dɛ̃̌ mə bé jí bi?"
42009055	N pyìrhí n ji bi búlə́.
42009056	Bə zɛ̃̀ bə zhǐr bə̀ la cɔ dõ wə.
42009057	Bə̀ gə́ y'à ŋwɛ́nɛ́ sɔ́má y yó bə̀ la yi ní, lò mə̀dù yú Yezu nyí ni, n wɔ̀ mɔ̀: "À má tó mó a vò ǹ gə́ la mə̀gã̌ mɔ́ gakó."
42009058	Yezu zɛ̃̀ n wɔ̀ mɔ̀: "Zúlə́ zhe pwə́lə́ nə̀ n'ê pyẽ̀ né. Kúmsi myɛ zhe jàlá. Sə Numbyíní Byǐ bə jàà zhe ń la ń yó né co n shǐrh myɛ cìcì yé."
42009059	N zɛ̃̀ n wɔ̀ lò dõ ne: "Bə̌ tó ne." Lò mó wɔ̀ mɔ̀: "Yó-cə́bal, à n'â lwə̀l mó, sə́ yẽ̌ a jɛ̀rɛ̀ a vò a kwè à da a ce."
42009060	Yezu wɔ̀ mɔ̀: "Yẽ̌ cùùrí ni rə ce rə̀ cùùrí. Sə ǹmyɛ́ vò ń bwə̀l Yi pyɛ̀lɛ̀ rɛ́."
42009061	Lò dõ myɛ kə́ n wɔ̀ mɔ̀: "Yó-cə́bal, à la mɔ́ tó, sə à n'â lwə̀l mó, sə́ yẽ̌ a vò a ce à dwí lyì bí nə̀báná."
42009062	Yezu wɔ̀ mɔ̀: "Lò mɔ̀bɔ́ ń ju kùr ń la vwál, n jà ń nə́ ń nyǐ ń kwã nɛ́, rə̀-ná-cí wàr ń la tũ̌ Yi tənà y yil yé."
42010001	Rə̀myɛ́ kwã nɛ́, Cinu kə́ n cír lyì dwã shə́-shàlpyɛ̀ ǹdə́ bə̀lyè, ń la tũ̌ bə̀lyè bə̀lyè, bə tó yé bə vò cɛmɛ nɛ́ ǹdə́ jààsɛ́ shɛ̀bɛ́ gakó ń cìcì la nɛ́ mɔ́ wẽ́.
42010002	N wɔ̀ bɛ: "Jòró w já, sə jə̀rnə̀ bé bə já yé. Rə̀myɛ́ yilə, lwə̌lnə kɛ́lɛ́ y cə́bal mɔ́ nɛ bə̀ ń twĩ̌ jə̀rnə̀ ń jíjí rí jə̌r yilə.
42010003	Zhəlnə. Nyǐnə à n'â twĩ̀ ába ǹdə pyì-bwǎlsɛ ta gɔ kǔlsi wẽ́.
42010004	Á y'ǎ bə̀ká zə sə̀byǐ ráá lɔ̀bɔ̀ ráá nə̀cìlə̀ yé, s'á bə̀k'á zhì sɔ́má nɛ á ce lò yé.
42010005	"Kɛ̀lɛ́ kɛ̀bɛ́ gakó á la è wẽ́ zul mó, s'á jɛ̀rɛ̀ á wɔ̀: 'Yə̀-zùlə́ yál nɛ́ ǹdə́ kɛ̀lɛ́ y kɛ̀bɛ́ cìnə́.'
42010006	Lò mɔ̀bɔ́ ń só yə̀-zùlə́ gə ŋwɛ́nɛ́ kɛ̀lɛ́ y èmyɛ́ wẽ́, á yə̀-zùlə́ né má só rə̀-ná-cí yó wə. Sə lò mɔ̀bɔ́ ń só yə̀-zùlə́ gə tɛ̀nɛ́, á yə̀-zùlə́ né má ká bə̀ á sono.
42010007	Mɛ̃na kɛ̀lɛ́ y èmyɛ́ wẽ́. Kùjú kɔ̀bɔ́ bə̀ pɔ ába, s'á jí; nɛ̃̌ mɔ̀bɔ́ bə̀ pɔ ába, s'á nyɔ̀, bə̀ tùntùnnə̀ mə̌ ǹdə́ ń nyí kùjú. Á bə̀k'á lyə́r á zulə́ y jàà y yé, kɔn mé yí dɛ̃ rɛ́ tɛ̀bɛ́ á la cɔ w òmyɛ́ wẽ́ shə́r mó.
42010008	"Cɔ kɔ̀bɔ́ á zù ò wẽ́, bə̀ gə zwẽ á zhəəle, s'á jí kɔn dɛ̀bɛ́ bə̀ tɛnɛ bə pə ába.
42010009	Wárhna cɔ w òmyɛ́ nə̀bwànà bɛ́, s'á wɔ̀ ò lyí bí gakó ne bə̀ Yi pyɛ̀lɛ̀ rɛ́ bwəlse be.
42010010	Sə cɔ kɔ̀bɔ́ á zù ò wẽ́, bə̀ yə̀ shɛ̀nɛ́ bə zwẽ á zhəəle, s'á zhǐr á vò bə̀ dwã-gùúlí jààsɛ́ wẽ́, á wɔ̀:
42010011	'Nyǐnə nə́ r'é pyìrh á cɔ w shó w myɛ cìcì nə́ nèsé ne nə́ lwé tɛ̃́, s'á lwar ǹdə́ rə̀myɛ́ ga bə̀ Yi pyɛ̀lɛ̀ rɛ́ bwəlse.'
42010012	À n'â wə̀l ába: bùrsí kɔ́ dɛ̃ rɛ́ yùwə̀, cɔ w òmyɛ́ lyì bí bá nə còrhò-tum mə dwini Sɔdɔm lyì bí nyǎn dɛ́."
42010013	Yezu súlí n wɔ̀: "Zwini má zə ába Kɔrazɛ̃ lyì, zwini má zə ába Betəsəyiidi lyì, bə̀ màmyaarhɛ́ tɛ̀bɛ́ rə̀ wɛ̀rhɛ́ á sono mó gə y'à wɛ̀rhɛ́ Tiiri ǹdə́ Sədɔ̃ nɛ́, cèmé né nə̀myɛ́ lyì bí gə pyìrhí bə̀ wun shãã shãã ga, bə zù ywə́ə́le ǹdə kàmə̀-zǔrh ta bə mé tu tɔ̀mɔ̀.
42010014	Rə̀myɛ́ ce, bùrsí kɔ́ dɛ̃ rɛ́ yùwə̀, á m'ǎ nə còrhò-tum mə dwini Tiiri ǹdə́ Sədɔ̃ lyì bí nyǎn dɛ́.
42010015	"Sə ámyɛ̌ Kapɛrnaɔm lyì, á n'á bùl b'ǎ yil má du rə yí Arəzana wa? Gaga! Bə̀ má só ába tɛ̃́ á vò nɔ̀nɔ̀ jàà wà."
42010016	Yezu gə́ zɔ̀m èta n zhɛ̀, n zɛ̃̀ n súlí n wɔ̀ ń kwã-lyì bí ni: "Lò mɔ̀bɔ́ ń nə́ ń zwẽ á zɔ̀mà nɛ́, wɔ́ àmyɛ́ zɔ̀mà ń nə́ ń zwẽ. Sə lò mɔ̀bɔ́ ń zhɔ̃̀ á zɔ̀mà nɛ́, wɔ́ àmyɛ́ zɔ̀mà ń zhɔ̃̀wà. Lò mɔ̀bɔ́ ń zhɔ̃̀ à zɔ̀mà nɛ́, wɔ́ mɔ̀bɔ́ ń twĩ̀ nì mú zɔ̀mà ń zhɔ̃̀wà."
42010017	Yezu kwã-lyì bí shə́-shàlpyɛ̀ ǹdə́ bə̀lyè y ń yà ń twĩ̀ mú ká kwɛ̃̀, bə bə̀ ǹdə́ wu-nyɔ̃̀ nánfɔ̀lɔ̀ bə wɔ̀: "Cinu, nə́ gə pɔ nə̀cílsí námməlwǎlsɛ́ myɛ cìcì nyí ǹmyɛ́ yil lé yilə, sə̀ n'ê shɛ̀nɛ́."
42010018	N zɛ̃̀ n wɔ̀ bɛ: "À nɔ Shətana è shí dɛ̃̌ e tu tɛ̃́ ǹdə wɔ́ dwà è lyə́lyɔ̌ nɛ́.
42010019	Nyǐnə à pɔ ába jàn, bə̀ nɔ́mna dɔma ǹdə́ nɛ̀mɛ̀, ǹdə́ zù-bal mɔ́ jàn dwí gakó tɛ̃́. E jà kaka t'â la ába wɔ̀rhɔ́ yé.
42010020	Sə á bə̀k'á ce á wun yə̀ nyɛ̀n nə̀cílsí gə́ n'ê shɛ̀nɛ́ á nyí ni mú yil yé. Cenə á wun yə̀ nyɛ̀n á yilə né gə́ kɛ̃ Arəzana w mɔ́ yilə."
42010021	Rə̀myɛ́ yó cìcì, Eshirhə náàcɛ̀nɛ́ ce wu-nyɔ̃̀ Yezu wẽ́, n zɛ̃̀ n wɔ̀: "À Da, ǹmyɛ́ mɔ̀bɔ́ ǹ cǐ dɛ̃̌ ǹdə́ cɛ, à n'â cèrhé mó, ǹ gə́ shèè rə̀myɛ́ lármɔ cìnə́ ǹdə́ surhə cìnə́ yé né, ń zɛ̃̀ ń byili ri bə̀sɔ́ná nɛ mɔ́ yilə. Zhə̀nà, à Da, rə̀myɛ́ yàl ǹmyɛ́ pùbùlə̀."
42010022	N zɛ̃̀ n wɔ̀ lyì bí ni: "À Da co kɔn gakó à jɔ̃̀ wà. Lò lò yə̀l Byǐ mú párá, è gə də̀ Da mɔ́ dúdú. Lò lò yə̀l Da mɔ́ myɛ párá, è gə də̀ Byǐ mú dúdú, ǹdə́ lò mɔ̀bɔ́ Byǐ mú nə́ ń yǎl n byili mu Da mɔ́ párá."
42010023	N zɛ̃̀ n pyìrhí n zɔ̀m ǹdə́ ń kwã-lyì bí dúdú n wɔ̀: "Wu-nyɔ̃̀ cìnə́ wɔ́ byɛ̀bɛ́ bə̀ yírhə́ nə tɛ̀bɛ́ á nə mɔ́.
42010024	À n'â wə̀l ába: Yi nyì-zwennə nánzhəzhɔ̌ ǹdə́ pyǎ nánzhəzhɔ̌ y'à n'ê yǎl sə bə̀ yírhə́ nə tɛ̀bɛ́ á yírhə́ nə mɔ́, sə bə̀ yə̀ rɛ nɛ yé. Bə̀ y'à n'ê yǎl bə nyɛ̀ɛ̀ tɛ̀bɛ́ á zhã̌ nyɛ̌ mɔ́, sə bə̀ yə̀ rɛ̀ nyɛ̀ɛ̀ yé."
42010025	Muyiisi nyə́ né byilnə mə̀dù yà ń nə́ ń yǎl n zhẽ̀ Yezu. N zɛ̃̀ n zhì dɛ̃̌ n bwə̀rh mò n wɔ̀: "Yó-cə́bal, bə̀kɔ́n à mə̌ sá wɛ̀rhɛ́ mùnì a nə nyǔ mə̀ t'â la zhɔ̌?"
42010026	Yezu zɛ̃̀ n wɔ̀ mɔ̀: "Bə̀kɔ́n bə̀ kɛ̃ Yi nyə́ né sɛ́bɛ́ rɛ́ wẽ́? Etər ǹ nyɛ̌ rə̀ kùr né?"
42010027	Bal mɔ́ wɔ̀ mɔ̀: "Bə̀ kɛ̃ rə̀ wẽ́ bə wɔ̀: 'Swéné Cinu ǹ Yi ǹdə́ ǹ wu gakó, ǹdə́ ǹ jàn gakó, ǹdə́ ǹ surhə gakó.' Bə̀ kɛ̃ rə̀ jàà dõ myɛ wẽ́ bə wɔ̀: 'Swéné ǹ dõ ǹdə ǹ cìcì ta.' "
42010028	Yezu zɛ̃̀ n wɔ̀ mɔ̀: "Ǹ lyár cɛ̀nɛ̀. Ǹ gə wɛ̀rhɛ́ rə̀myɛ́, ǹ m'ǎ nə nyǔ mə̀ t'â la zhɔ̌."
42010029	Sə bal mɔ́ yà ń nə́ ń yǎl n pə bwìrì ń cìn nì. N zɛ̃̀ n bwə̀rh Yezu n wɔ̀: "Wɔ́ mɔ̌ lò ń wɔ́ à dõ?"
42010030	Yezu zɛ̃̀ n ji səswalá n pɔ̃, n wɔ̀: "Bal mə̀dù ń yà ń shí Zhərəzalɛm ń la Zheriko. Vwǎrhna cə̀r mò sɔ́má y yó, bə lwə̌r ń gàndɛ́, bə zwẽ ń wẽ̀ dé gakó, bə mà mɔ̀, bə zhǐr bə yẽ̌ mo cu nyí ni.
42010031	Sə Yi jì y vwĩ̀-zwə́lnə mə̀dù myɛ yà ń kwè sɔ́má y èmyɛ́ mɔ́. N nə mɔ, n byə́byɛ́lɛ́ n tó kwã nɛ́ n lyɛ̃.
42010032	Levyi lò mə̀dù myɛ yà ń kwè sɔ́má y èmyɛ́. Ńmyɛ nə mɔ, n byə́byɛ́lɛ́ n tó kwã nɛ́ n lyɛ̃.
42010033	"Sə Samarɛ lyì bal mə̀dù yà ń la ń sɔ́má. Ń gə́ yú gàà, n nə mɔ, ń nɔ̀nɔ̀ zə mɔ,
42010034	n yí ń nyí ni, n twərh sɛ̃́ n mə n shàrh ń nɔɔrɛ́, n zɛ̃̀ n zə nwə̃̌ n mə n tútǔ ri, n bə re ǹdə́ kàmə̀-jɛ̃̀, n zɛ̃̀ n kwè mò n cĩ́ ń cìcì bə̀na y yó, n zə mɔ n vò zulə́ jàà èdù wẽ́, n nyǐ ń yò.
42010035	Cɛ y gə́ tú e lá, n vùr dwã nə̀lyè tum wársɛ n pə zulə́ y jàà y yó-cə́bal mɔ́ nɛ, n wɔ̀: 'Nyǐ ń yò. Ǹ gə súlí kɔn nɛ́ ǹ mə́ ǹ shili mu, à gə k'â kwɛ̃̀, à bá càrh mɔ́ rɛ.' "
42010036	Yezu zɛ̃̀ n bwə̀rh Muyiisi nyə́ né byilnə mó n wɔ̀: "Ǹmyɛ́ nə́ ǹ bùl bə̀ bə̀myɛ́ ga bə̀tɔ̀ y wẽ́ mó, wɔ́ mɔ̌ ń nyǐ bal mɔ́ vwǎrhna bɛ́ cə̀r sɔ́má y yó mó ǹdə ń dõ ta?"
42010037	N zɛ̃̀ n wɔ̀: "Wɔ́ mɔ̀bɔ́ ń dùr ń nɔ̀nɔ̀ mɔ́." Yezu zɛ̃̀ n wɔ̀ mɔ̀: "Zhəl, sə ǹmyɛ wɛ̀rhɛ́ èta."
42010038	Yezu ǹdə́ ń kwã-lyì bí y'à ŋwɛ́nɛ́ sɔ́má yó bə̀ n'ê zhə̀lə̀. Bə yí bə zù cɔ òdù wẽ́. Kɛ̃ mə̀dù yà ń ŋwɛ́nɛ́ cɔ w òmyɛ́ wẽ́ ń yíl Martɛ. N zwẽ Yezu ń sõ.
42010039	E jà Martɛ yà ń zhe nyɛ̃́ ń yíl Marɛ. Nyɛ̃́ mɔ́ ńmyɛ̌ zɛ̃̀ n bə̀ ń jě Cinu yala nɛ ń nə́ ń cili ń zɔ̀mà nɛ́.
42010040	È gə wɔ́ Martɛ yilə, wɔ́ kùjú w tɔnɔ mɔ́ yò ò y'à zù mù ń nə́ ń zhizhi dɛ̃̌. N yí Yezu nyí ni n wɔ̀: "Cinu, à nyɛ̃́ mɔ́ gə́ yẽ̌ ne à n'â tɛnɛ kùjú w à dúdú mú t'â wɛ̀rhɛ́ mɔ́ kaka? Wál mɔ bə̀ ń zɛ̃̀ n sɛ̃ nɛ."
42010041	Yezu wɔ̀ mɔ̀: "Martɛ, Martɛ! Ǹ nə́ ǹ pupwiri tɛ̃́ ǹdə́ twə́lə́ wẽ̀ nánzhəzhɔ̌ yilə,
42010042	e jà wɔ́ kɔn rə̀dù sásá rə̀ zhe kùr du. Marɛ cír kɔn dɛ́ dɛ̀bɛ́ rə̀ càn du mú. Bə̀ t'â la rə̀ zõ ń jɔ̃̀ w gaga yé."
42011001	Dɛ̃ rə̀dù, Yezu yà ń ŋwɛ́nɛ́ jàà èdù wẽ́ ń nə́ ń ce Yi. Ń Yi-co w gə́ zhɛ̀, ń kwã-lyì bí mə̀dù zɛ̃̀ n wɔ̀: "Cinu, cèrhè nə́ba Yi-co ǹdə Zhã gə́ cèrhè ń kwã-lyì bí ni ní."
42011002	Yezu zɛ̃̀ n wɔ̀ bɛ: "Á gə la Yi co, s'á wɔ̀: 'Nə́ Da, ce lyì bí gakó lwar bə̀ ǹ bə dõ zhe yé, bə cèrhé ǹ yil lé. Ce ǹ pyɛ̀lɛ̀ rɛ́ yí lũ w wẽ́.
42011003	Pə nə́ba kùjú dɛ̃ gakó o yí nə́ba.
42011004	Pə nə́ba nə́ yə̀-bəlwàálɛ sǔbri, ǹdə nə́myɛ gə́ n'é pɛ byɛ̀bɛ́ bə̀ n'ê dwé nə́ba mó sǔbri ní, sə bə̀ká yẽ̌ nə́ba nə́ tu sòlò wẽ́ yé.' "
42011005	Yezu zɛ̃̀ n wɔ̀ bɛ: "Ámyɛ̌ mə̀dù gə zhe ń dɔwa, n zɛ̃̀ n vò ń sõ cəcɛ̃-swélé ne, n wɔ̀ mɔ̀: 'Sɛ̃ nɛ ǹdə́ kùjú námpɔ́lɛ́.
42011006	Nyǐ à dɔwa mə̀dù shí sɔ́má n bə̀ n zul à sono, e j'à bə kùjú zhe à la mɔ pɔ yé.'
42011007	Sə dɔwa mɔ́ gə zɛ̃̀ ń zhì wẽ́ n wɔ̀ mɔ̀: 'Bə̀ká lyɛ̀ɛ̀ nɛ̀ yé. Bwə̀rə̀ y pyi, àmyɛ́ ǹdə́ à bə̀sɔ́ná bɛ́ gakó pyě tɛ̃́. À wàr à la zã̀ɔ̃̀ a pyà kùjú a pɔ̃́ yé.'
42011008	"À n'â wə̀l ába: ń gə tá ń la zã̀ɔ̃̀ n pyà kùjú w n pə ń dɔwa mɔ́ nɛ bə̀ dɔbrɛ yil myɛ, ń dɔwa mɔ́ gə́ tá ń dùr cìzhìl mó ce, ń mà n zɛ̃̀ n kwè tɛ̀bɛ́ ń nə́ ń yǎl mɔ́ gakó n pɔ̃."
42011009	"Sə àmyɛ́ n'â wə̀l ába: lwə̌lnə, bə̀ má pə ába. Pyǎna, á m'ǎ na. Kɔ́kwána, bə̀ má pul bòlò w bə pə ába á zù.
42011010	Zhə̀nà, lò mɔ̀bɔ́ gakó ń nə́ ń lwə̀lə̀, bə̀ yá pɔ̃; lò mɔ̀bɔ́ ń nə́ ń pyà, ń ya n na; lò mɔ̀bɔ́ ń nə́ ń kɔ́kwá, bə̀ yá pul bòlò w bə pɔ̃ n zù.
42011011	"Ámyɛ̌ mə̀dù byǐ gə lwə̀l mò mɔ́mwǎ, ń mà n ká n kwè kùwə̀ n pɔ̃?
42011012	Ráá ń byǐ gə lwə̀l mò cə́-cɛ̀lɛ̀, ń mà n ká n kwè nɔ̃̀ n pɔ̃?
42011013	Ámyɛ̌ ǹd'á wɔ́ lwɛlɛ cìnə́ ga, wɔ́ kɔn dɛ̀bɛ́ rə̀ càn á n'á pɛ á byǎ bɛ́ nɛ, sé mé zɔ̀m á Da mɔ́ ń ŋwɛ́nɛ́ Arəzana w mɔ́ zɔ̀mà, ń mà n pə Eshirhə náàcɛ̀nɛ́ lyì bí byɛ̀bɛ́ bə̀ n'ê lwə̀l mò mó ne."
42011014	Dɛ̃ rə̀dù, Yezu yà ń nə́ ń jì nə̀cílí námməlwɛ̀lɛ́ è y'à zhe bal mə̀dù, e ce ń yà ń wàr ń nə́ ń zɔ̀m yé. Sə è gə́ tú e shə́r, bal mɔ́ zɛ̃̀ ń nə́ ń zɔ̀mà. Kɔn jàr lyì-zhǎ bɛ́ dɛ̃́dɛ̃́.
42011015	Bə̀ jàlà zɛ̃̀ bə wɔ̀: "Wɔ́ nə̀cílsí námməlwǎlsɛ́ pyɔ̌ Bəzəbul jàn ń mə́ ń nə́ ń jì sì."
42011016	Bə̀ dwã myɛ y'à n'ê yǎl bə zhẽ̀ mò. Bə̀ zɛ̃̀ bə̀ n'ê lwə̀l mò bə̀ ń wɛ̀rhɛ́ màmyɔ kɔ̀bɔ́ ò má byili bə̀ wɔ́ Yi rə̀ twĩ̀ mù,
42011017	sə ń yà ń yě bə̀ gə́ n'ê bùl né. N zɛ̃̀ n wɔ̀ bɛ: "Tənà èdù lyì gə zɛ̃̀ bə pɔr dwã nɛ bə̀ n'ê bwí dwã, tənà y èmyɛ́ yò zhìlì. Kɛ̀lɛ́ kɛ̀bɛ́ è lyì bí pɔr dwã nɛ bə̀ n'ê bwí dwã, kɛ̀lɛ́ y èmyɛ́ wàr è la dɛ̃̌ zhǔ yé.
42011018	Á n'á wə̀l bə̀ wɔ́ Bəzəbul jàn à m'à n'â jì nə̀cílsí námməlwǎlsɛ́. Sə Shətana gə k'â n'ê bwí ǹdə́ è cìcì, etər è pyɛ̀lɛ̀ rɛ́ má tó né rə zhì?
42011019	"Àmyɛ́ gə wɔ́ Bəzəbul jàn à m'à jì nə̀cílsí, sə ámyɛ̌ kwã-lyì bí, wɔ́ mɔ̌ lò jàn bə̀ m'ê jì sì? Wɔ́ bə̀myɛ́ cìcì bə̀ má kə́ á bùrsì.
42011020	Lwarna bə̀ wɔ́ Yi jàn à m'â jì nə̀cílsí, sə rə̀myɛ́ n'ê byili bə̀ Yi pyɛ̀lɛ̀ rɛ́ yú á sono.
42011021	"Nə̀jàl-bal gə kwè ń bɛlɛ wẽ̀ ń zhǐ ń nə́ ń yìlì ń kɛ̀lɛ́ nɛ, ń jɛ̃̀-kɔn dɛ́ zhǐ rə̀ yó w ga.
42011022	Sə lò mɔ̀bɔ́ ńmyɛ jàn k'ê du mu gə túwə́, ń mà n zə mɔ n zwẽ ń bɛlɛ wẽ̀ dé ń yà ń zhe rə̀ zhə̀n mɔ́, n pwà ń jɛ̃̀-kɔn dɛ́ n mə n tə̀ lyì.
42011023	"Lò mɔ̀bɔ́ ń tá ń tó àmyɛ́ nɛ, rə̀-ná-cí nə́ ń jí zùùrì ǹdə́ nɛ. Lò mɔ̀bɔ́ ń tá ń sɛ̃ nɛ ń pɛ́ à pyììsí ń cĩ́ dwã yó, wɔ́ láá ń nə́ ń làà sɛ̀."
42011024	Yezu súlí n wɔ̀: "Nə̀cílí námməlwɛ̀lɛ́ gə y'à ŋwɛ́nɛ́ lò wẽ́, e zɛ̃̀ e shə́r, è yá vò è n'ê pyà jàà kɛ̀bɛ́ è wɔ́ jə́, mùnì ga e shǐrh gàà. È gə pyà pyà è gɔwa, è yá wɔ̀: 'À má ká vò à jàà y nándwã́ y wa.'
42011025	È gə k'â kwɛ̃̀ è tú è pwírí bə̀ zwàr jàà y bə kwɛrhɛ ya.
42011026	Rə̀myɛ́ yó, è k'â n'ê kwɛ̃̀ è zhə̀l è zal è dwã nə̀cílsi shàlpyɛ̀, sə̀myɛ lwɛlɛ rɛ́ k'ê du èmyɛ́ nyǎn dɛ́, e mé bà, sə tó dwã sə zù sə jòm lò mó wẽ́. Rə̀myɛ́ yi ní, ń zwini rí n'ê dwini shãã ga nyǎn dɛ́."
42011027	Yezu gə́ yà ń nə́ ń zɔ̀m rə̀myɛ́ yi ní, kɛ̃ mə̀dù zhì lyì-zhǎ bɛ́ wẽ́ n bya dɛ̃̌ dɛ̃̌ n wɔ̀ mɔ̀: "Wu-nyɔ̃̀ cə́kɛ̃ wɔ́ kɛ̃ mɔ́ mɔ̀bɔ́ ń zhĩ ǹ pwǐ y ń j'ǎ ŋwɔ̀ ń yil mó mó!"
42011028	Yezu zɛ̃̀ n wɔ̀ mɔ̀: "Wál bə̀ wu-nyɔ̃̀ cìnə́ wɔ́ byɛ̀bɛ́ bə̀ n'ê cili Yi zɔ̀mɛ̀ rɛ́, e jà bə̀ n'ê wɛ̀rhɛ́ kɔn dɛ̀bɛ́ rə̀ n'ê byili mú!"
42011029	Lyì bí y'à tú dwã yó nánzhəzhɔ̌. Rə̀myɛ́ yó, Yezu zɛ̃̀ n wɔ̀ bɛ: "Lũ w kɔ̀bɔ́ lyì bí wɔ́ lwɛlɛ cìnə́. Bə̀ n'ê yǎl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ t'â la màmyɔ ga nɔ, è gə də̀ kɔn dɛ̀bɛ́ rə̀ wɛ̀rhɛ́ Yi nyì-zwennə Zhɔnaasɛ nɛ mɔ́ dúdú.
42011030	Numbyíní Byǐ mà n yə̀ myɔrhɔ lũ w kɔ̀bɔ́ lyì bí yilə, ǹdə Zhɔnaasɛ gə́ yàl myɔrhɔ Niniivi lyì bí yil né.
42011031	"Lũ jə̀jĩ́ pyə̀-kɛ̃ mɔ́ shí lũ kùr w n bə̀ n cili surhə cə́bal Saləmɔ zɔ̀mà nɛ́. E jà lò ŋwɛ́nɛ́ nyə̀má ń du Saləmɔ. Rə̀myɛ́ ce, bùrsí kɔ́ dɛ̃ rɛ́ yùwə̀, lũ jə̀jĩ́ pyə̀-kɛ̃ mɔ́ mà n zɛ̃̀ n cĩ́ dóó lũ w kɔ̀bɔ́ lyì bí yó wə.
42011032	"Niniivi lyì bí zwẽ Yi zɔ̀mɛ̀ rɛ́ Zhɔnaasɛ yà ń nə́ ń bwə̀l mó, bə pyìrhí bə̀ wun. E jà lò ŋwɛ́nɛ́ nyə̀má ń du Zhɔnaasɛ. Rə̀myɛ́ ce, bùrsí kɔ́ dɛ̃ rɛ́ yùwə̀, Niniivi lyì bí má zɛ̃̀ bə cĩ́ dóó lũ w kɔ̀bɔ́ lyì bí yó wə."
42011033	Yezu zɛ̃̀ n súlí n wɔ̀: "Bə̀ t'â ji pàntɛ́mɛ́ bə̀ shèè, ráá bə pú y nə̀bwɛ́nɛ́ kùr w yé. Bə̀ gə ju yə, bə̀ yá cĩ́ y pàntɛ́mɛ́ jàà wà, mùnì ga byɛ̀bɛ́ bə̀ n'ê zwì jì y wẽ́ mó yírhə́ nə nɛ́.
42011034	"Ǹ yírhə́ né wɔ́ ǹ yala nɛ́ pàntɛ́mɛ́. Ǹ yírhə́ né gə càn, ǹ yala nɛ́ námpúm ŋwɛ́nɛ́ pwẽ̀ wẽ́. Sə ǹ yírhə́ né gə bə càn, ǹ yala nɛ́ námpúm ŋwɛ́nɛ́ cə-byín wə.
42011035	Rə̀myɛ́ yilə, dɛ̃̌ ǹ cìnə̀, mùnì ga pwẽ̀ dé ǹ zhe mó bə̀ká jǐrh cə-byín ǹ yil yé.
42011036	Ǹ yala nɛ́ námpúm gə ŋwɛ́nɛ́ pwẽ̀ wə̀, nə̀ kə̀kàlà èdù ga tɛ̀nɛ́ cə-byín wə, nə̀ námpúm má zə pwẽ̀ ǹdə pàntɛ́mɛ́ myǐn gə́ yá yə̌r mó né."
42011037	Yezu gə́ zɔ̀m n zhɛ̀, Farɛzhɛ̃ɛ̃ mə̀dù byẽ̀ mò, bə̀ ń bə̀ n jí kùjú ń sõ. N zhǐr n vò n zù n jòm tɛ̃́ bə tó dwã bə̀ n'ê jí.
42011038	Kɔn jàr Farɛzhɛ̃ɛ̃ mɔ́ dɛ̃́dɛ̃́, ń gə́ pwírí Yezu nə́ ń jí kùjú w ǹdə́ ń yə̀ ń jɛ̀sɛ́ sàm mɔ́ yilə.
42011039	Cinu zɛ̃̀ n wɔ̀ mɔ̀: "Nyǐnə ámyɛ̌ Farɛzhɛ̃ɛ̃bá, á n'á shàrh zwɛ̌rh ǹdə́ nə̀zhǐrh kwərh. Á wun ní j'à sú ǹdə́ ŋwɔ̀lɛ̀ e súlí bə̀cà tùntwə̃̀ə̃̀ wẽ̀ dúdú.
42011040	Bə-surhə-zhe cìnə́, mɔ̀bɔ́ ń wɛ̀rhɛ́ kwã y mɔ́ də̀ ńmyɛ̌ ń wɛ̀rhɛ́ wu w myɛ nà?
42011041	Ámyɛ̌ wírí á pə tɛ̀bɛ́ rə̀ ŋwɛ́nɛ́ á zɔ̌sɛ́ ǹd'á nə̀zhĩ̌sí wẽ́ mó nə̀mwà nɛ̀. Á gə wɛ̀rhɛ́ èta, kɔn gakó bá yə̀ wárhgáá á yilə.
42011042	"Sə zwini bá zə ámyɛ̌ Farɛzhɛ̃ɛ̃bá, b'ǎ n'á vùr á dɔma lyə̀mbwə̀ə̀ré òdù shí gakó yó w á pɛ Yi ni. Á yẽ̌ wu-cángá tùntwə̃̀ə̃̀ né ǹdə́ Yi sónó mó ne. E j'à wɔ́ rə̀myɛ́ á mə̌ s'á wɛ̀rhɛ́, s'á bə̀k'á yẽ̌ dɛ̀bɛ́ rə̀ dàl mɔ́ myɛ nɛ yé.
42011043	"Zwini bá zə ámyɛ̌ Farɛzhɛ̃ɛ̃bá, b'ǎ gə zù dwã-gùlú jì y wə, á só yé né jǒm. Á j'ǎ só bə̀ lyì bí ce ába dwã-gùúlí jààsɛ́ wa.
42011044	Zwini bá zə ába, b'ǎ nyɛ̌ ǹdə lú-bɔ̀là byɛ̀bɛ́ bə̀ də̀dwə́ə́lé jé ta, lò wɔ̌ ń nə́ ń zhə̀l bə̀ yó, e jà ń yə̀l yé."
42011045	Rə̀myɛ́ yó, Muyiisi nyə́ né byilnə mə̀dù wɔ̀ mɔ̀: "Yó-cə́bal, ǹ gə́ zɔ̀m èta mɔ́, wɔ́ nə́myɛ gakó ǹ ba."
42011046	Yezu zɛ̃̀ n wɔ̀ mɔ̀: "Zwini bá zə ámyɛ Muyiisi nyə́ né byilnə bé, b'ǎ n'á ce lyì bí zhĩ zhĩĩ tɛ̀bɛ́ rə̀ dùm dɛ̃́dɛ̃́, e jà ámyɛ̌ t'á yǎl á dwə̀rh rè ǹd'á jə̀fɔ́lɛ́ myɛ cìcì yé.
42011047	Zwini bá zə ába, b'ǎ n'á lwì Yi nyì-zwennə bé lú-bɔ̀là bɛ́, e jà wɔ́ ámyɛ̌ nàmbala bɛ́ cìcì bə̀ gu bi.
42011048	Èta, á tùntwĩ̀ĩ̀ rí n'ê byili pamparɛ̃ɛ̃ b'ǎ só kɔn dɛ̀bɛ́ á nàmbala bɛ́ twĩ̀ mú. Wɔ́ bə̀myɛ́ bə̀ gu Yi nyì-zwennə bé, ámyɛ̌ zɛ̃̀ á n'á lwì bə̀ lú-bɔ̀là bɛ́.
42011049	"Wɔ́ rə̀myɛ́ è ce Yi zɔ̀m ǹdə́ surhə rə wɔ̀: 'À má twĩ̀ à nyì-zwennə bé ǹdə́ à tùntúmə́ bé bə̀ sono, sə bə̀ má gu jàlà, bə nwɛ̀nɛ̀ jàlà.'
42011050	Èta, Yi nyì-zwennə bé jal mɔ́ mə̀ ló tɛ̃́ lũ w kùr-ju yi ní ga, kɔn mé yí èlǎsɛ̃́ mɔ́ yò w bá jòm zà zà lũ w lyì bí yó wə.
42011051	Zhə̀nà, à n'â wə̀l ába: kɔn ji kùr ǹdə́ Abyəə gu mú, e mé yí Zakarɛ bə̀ gu vwĩ̀-jìlú w ǹdə́ Yi jì y bwə̌l mó wẽ́ mó, ywẽ̀ né nə̀myɛ́ gakó má jòm zà zà lũ w lyì bí yó wə.
42011052	"Zwini bá zə ámyɛ, Muyiisi nyə́ né byilnə bé, bə̀ lwar mɔ́ bwə̀l-byǐ y ŋwɛ́nɛ́ á jɔ̃̀ wà, á cìcì yə̀ mə̀ wẽ́ zwì yé, á j'ǎ cə̀r byɛ̀bɛ́ bə n'ê yǎl bə zù mú myɛ."
42011053	Yezu gə́ tú n zhǐr gàà yi ní, Muyiisi nyə́ né byilnə bé ǹdə́ Farɛzhɛ̃ɛ̃bá lyimə zɛ̃̀ nə ji kùr nə̀ n'ê yì mù. Bə zɛ̃̀ bə̀ n'ê bwə̀rh mò zɔ̀mà nánzhəzhɔ̌.
42011054	Bə̀ n'ê yǎl bə̀ ń zɔ̌m n dó, sə bə tó gàà bə cĩ́ yò ń yó wə.
42012001	Rə̀myɛ́ yi ní, lyì mɔ̀ɔ̀rhɛ̀ yàà y'à zhǐ bə kə́kɛ́lɛ́ Yezu, bə̀ y'à n'ê nɔ̀m dwã nə̀rh nè. N zɛ̃̀ n jɛ̀rɛ̀ n wɔ̀ ń kwã-lyì bí ni: "Dɛ̃̌na á cìnə̀. Á bə̀k'á wɛ̀rhɛ́ myìnù tumə ǹdə Farɛzhɛ̃ɛ̃bá ta yé. Bə̀ myìnù mú nyɛ̌ ǹdə sã̀-nə̀byẽ̌ ta.
42012002	Kɔn tɛ̀nɛ́ rə̀ shèè rə̀ t'â la pwẽ̀ nè du yé. Kɔn tɛ̀nɛ́ rə̀ wɔ́ shə kɔna, bə̀ t'â la rɛ lwar yé.
42012003	Rə̀myɛ́ yilə, kɔn dɛ̀bɛ́ á zhì cə-byín w á zɔ̀m, rə̀ má du pwẽ̀ nè lyì gakó nyɛ̀ɛ̀ rɛ̀. Kɔn dɛ̀bɛ́ á sɔ́sɔ́mɛ́ dwã nɛ jìní kùr wə̀, bə̀ má jì lyarh w bə bwə̀l lè.
42012004	"À dɔwabá, à n'â wə̀l ába: á bə̀k'á dùr lyì byɛ̀bɛ́ bə̀ n'ê gwi yala nɛ́ dúdú, e jà bə̀ wàr kaka dõ bə̀ la wɔ̀rhɔ́ mɔ́ ywẽ yé.
42012005	À má byili ába lò mó mɔ̀bɔ́ á mə̌ s'á dùr mó: dǔrnə mɔ̀bɔ́ ń wɔ̌ ń ce ǹ zhǐr cɛ yó, e jà cu mú kwã nɛ́ myɛ, ń wɔ̌ ń ce mó myǐn-jù wə̀. À n'â wə̀l ába: wɔ́ ńmyɛ̌ á mə̌ s'á dùr.
42012006	"Bə̀ gə la kúmsi námpɔ́lsɛ sə̀nu yǒ, sə̀ wɛ́rɛ́ y də̀ nántwə̌ yé. E jà ǹdə́ rə̀myɛ́ ga, Yi t'â swě èdù ga yò yé.
42012007	Nyǐnə Yi yě á ywésé myɛ cìcì yó. Á bə̀k'á dùr ywẽ yé, b'ǎ cɔ̃̀ kúmsí námpɔ́lsɛ́ dɛ̃́dɛ̃́.
42012008	"À n'â wə̀l ába: lò mɔ̀bɔ́ gakó ǹ zhì lyì bí yé né ń byili pamparɛ̃ɛ̃ bə̀ ǹ zù àmyɛ́, Numbyíní Byǐ myɛ mà n zhì Yi màlɛ́kabá yé né n byili bə̀ ǹ wɔ́ ńmyɛ̌ lò.
42012009	Sə lò mɔ̀bɔ́ ǹ zhì lyì bí yé né ń wɔ̀ bə̀ ǹ yə̀l à párá, àmyɛ má zhì Yi màlɛ́kabá yé né a wɔ̀ b'à yə̀l ǹ pár yé.
42012010	"Lò mɔ̀bɔ́ gakó ń zɔ̀m Numbyíní Byǐ yil námməlwɛ̀lɛ́, rə̀-ná-cí mà n nə sǔbri, sə lò mɔ̀bɔ́ gakó ń tùrh Eshirhə náàcɛ̀nɛ́, rə̀-ná-cí tá ń la sǔbri nɔ gaga yé.
42012011	"Bə̀ gə tú bə̀ zə ába bə̀ zhə̀l dwã-gùlú jìsí wẽ́, ráá bùrsì cìnə́ yé né, ráá cɔ w yó-cìnə́ bé yé né bùrsì yilə, s'á bə̀k'á zɛ̃̀ á n'á tɛ́rɛ́ á wẽ́, á n'á pyà á gə́ la nɛ́ zɔ̌m á m'á zwẽ á cìn yé,
42012012	bə̀ rə̀myɛ́ yi ní cìcì, Eshirhə náàcɛ̀nɛ́ má byili ába kɔn dɛ̀bɛ́ á mə̌ s'á zɔ̀m."
42012013	Lò mə̀dù zɛ̃̀ n zhì lyì-zhǎ bɛ́ wẽ́ n wɔ̀ Yezu ni: "Yó-cə́bal, wál à da-byǐ mú ni bə̀ ń bə̀ nə́ tə̀ nə́ da jɛ̃̀-kɔn dɛ́ ń zhǐr n yẽ̌ n pə nə́ba mɔ́."
42012014	Yezu zɛ̃̀ n wɔ̀ mɔ̀: "Bə̀ yə̀ nɛ cír b'à k'á bùrsì sá tə̀ ába á wẽ̀ yé."
42012015	Yezu zɛ̃̀ n zɔ̀m ǹdə́ bə̀ gakó n wɔ̀: "Dɛ̃̌na á cìn cɛ̀nɛ̀. Á bə̀k'á wɛ̀rhɛ́ bwɛ̃̌-dǔr yé, bə̀ lò gə zhe nə̀cɛ̀ndɛ̀ dɛ̃́dɛ̃́ myɛ, rə̀ t'â súlí ǹ myə̌l dwɛ̀lɛ̀ yé."
42012016	N zɛ̃̀ n ji səswalá n pə bɛ n wɔ̀: "Nə̀cɛ̀m-bal mə̀dù ń yà ń vwàl jíjí dɛ̃́dɛ̃́.
42012017	N zɛ̃̀ ń nə́ ń tɛ́rɛ́ ń wẽ́ ń zhe: 'Bwə̌l tɛ̀nɛ́ à la má ce à jíjí rí gakó né yé, etər à má wɛ̀rhɛ́ nɛ́?'
42012018	N zɛ̃̀ n bù ń wẽ́ n wɔ̀: 'À yě à gə́ má wɛ̀rhɛ́ nɛ́: à má mà à bòbwèsé, a ká lù sə̀ dwã nánfwàlsɛ̀ sə dwini shɛ̀bɛ́, à má ce à jíjí rí ǹdə́ à nɛrɛ́ y gakó né,
42012019	a zɛ̃̀ a wɔ̀ à cìn nì: ǹ zhe nə̀cɛ̀ndɛ́ byinə nánzhəzhɔ̌ yilə. Shǐrh, sə́ jí, ń nyɔ̀, ń fùù ǹdə́ wu-nyɔ̃̀.'
42012020	"Yi zɛ̃̀ rə wɔ̀ mɔ̀: 'Bə surhə zhe cə́bal, cəcɛ̃ y kɛ̀bɛ́ cìcì, à má zwẽ ǹ myə̌l lé. Sə tɛ̀bɛ́ gakó ǹ tɛnɛ ń cĩ́ mú, mɔ̌ ń mà n cìní ri?' "
42012021	Yezu zɛ̃̀ n súlí n wɔ̀: "Kɔn má yə̀ èta ǹdə́ lò mɔ̀bɔ́ ń nə́ ń pyà nə̀cɛ̀ndɛ̀ ń cĩ́ ń cìn yilə, n jà ń də̀ nə̀cɛ̀m-bal Yi yírh w yé."
42012022	Yezu zɛ̃̀ n wɔ̀ ń kwã-lyì bí ni: "Wɔ́ rə̀myɛ́ yil à n'â wə̀l ába: á bə̀k'á tə̀ kùjú kɔ̀bɔ́ á la jú, ǹdə́ gɔ̀nɔ̀ kɔ̀bɔ́ á la co yil, á zɛ̃̀ á n'á cĩ́ á myə̌l lé zal twə́lə́ á wẽ́ yé.
42012023	Nyǐnə numbyíní myə̌l lé du kùjú; è yala nɛ́ du gɔ̀nɔ̀.
42012024	Á gə n'á yǎl, s'á nyǐ kààrhɛ́. Rə̀ t'â dwì twã́ yé; rə̀ t'â jə̀r jíjí yé; rə̀ bə kùjú cṹ jàà ǹdə́ bòbwə̀rh zhe yé. E jà Yi n'ê kɔ̀n dɛ̀. Lwarna b'ǎmyɛ̌ du kúmsí dɛ̃́dɛ̃́.
42012025	Wɔ́ mɔ̌ ń ŋwɛ́nɛ́ á wẽ́, ń wɔ̌ ń mà n zə twə́lə́ né nyɛ̀bɛ́ ń nə́ ń cĩ́ ń wẽ́ mó, n mə n súlí ń myə̌l dwɛ̀lɛ̀ bá jə̀-tórhó yírh rə̀dù cìcì?
42012026	Á gə wàr á wɛ̀rhɛ́ kɔn dɛ̀bɛ́ rə̀ wɔ́ námpɔ́lɛ́ cìcì, è nə wɔ́ byè yil á n'á lyɛ̀ɛ̀ á cìn ǹdə́ tɛ̀bɛ́ rə̀ dàl mɔ́?
42012027	"Á gə n'á yǎl, s'á nyǐ gɔ pùnə́ né. Nə̀ t'â twĩ̀ yé; nə̀ t'â nywɛ̀ tə́tɔ̃̌ yé. Sə à n'â wə̀l ába: Saləmɔ ǹdə́ ń nə̀cɛ̀ndɛ́ ga, ń yə̀ kàmə̀-zwǐ zwì è cɛ̀nɛ̀ rɛ́ yú gɔ pùní rə̀dù ga yé.
42012028	Byè yil á yə̀ Yi ni zhí? Yi nə gə n'ê kwɛrhɛ gɔ w ò ŋwɛ́nɛ́ zà, e jà nəkɔl ǹdə́ ò jú myǐn mú èta, rə̀ t'â la ámyɛ̌ kɔrhɔ dwini òmyɛ́ dɛ̃́dɛ̃́?
42012029	"Á bə̀k'á cĩ́ twə́lə́ á wẽ́, á n'á pyà tɛ̀bɛ́ á la jú ǹdə́ tɛ̀bɛ́ á la nyɔ́ mɔ́ yé.
42012030	Wɔ́ lũ w lyì bí bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́, wẽ̀ dé rə̀myɛ́ mɔ́ gakó pyǎ yò zù twéé gakó. Sə è gə wɔ́ ámyɛ̌ yilə, á Da mɔ́ yě b'ǎ zhe rə̀ tum.
42012031	Cenə ń pyɛ̀lɛ̀ rɛ́ nyí ni shɔ̀nɔ́ yò zù ába, s'á yẽ̌ bə̀ ń mà n pə ába tɛ̀bɛ́ rə̀ dàl mɔ́ n súlí.
42012032	"Ámyɛ̌ byɛ̀bɛ́ á wɔ́ à pyììsí mú, ǹd'á bə já ga, á bə̀k'á dùr ywẽ yé, b'ǎ Da mɔ́ nə́ ń yǎl n pə ába ń tənà yá.
42012033	"Yěnə kɔn dɛ̀bɛ́ á zhe mó, á pə rə̀ wársɛ́ nə̀mwà nɛ̀. Wɛ̀rhɛ́na lɔ̀bsɛ̀ shɛ̀bɛ́ sə̀ t'â cɔ̀ yé. Pyǎna á jɛ̃̀-kɔn dɛ́ á cĩ́ Yi tənà y wa, bə̀ ŋwɔ̀là tɛ̀nɛ́ gàà bə̀ la rɛ ŋwɔ́l, cɔ̃́ myɛ tɛ̀nɛ́ ò la rɛ jú yé.
42012034	Á jɛ̃̀-kɔn dɛ́ gə́ ŋwɛ́nɛ́ mə̀gã̌, wɔ́ gàà á wun bùlə̀ né myɛ ŋwɛ́nɛ́."
42012035	Yezu súlí n wɔ̀ bɛ: "Lyẽnə á cã̌-tàndɛ̀, s'á ji á pàntámsɛ́ myǐn á tɛnɛ á zhì kẽkẽ.
42012036	Yálna ǹdə lyì byɛ̀bɛ́ bə̀ yó-cə́bal zhə̀l kɛ̃-jú címsi jàà wà, bə zɛ̃̀ bə̀ jě bə̀ n'ê dɛ̃̀ ń twírí y ta. Ń gə tú ń yú n kɔ́kwá bòlò wə́, sə bə zɛ̃̀ bə pul làlà bə pɔ̃ n zù.
42012037	Lyì bí bə̀myɛ́ yó-cə́bal mɔ́ gə tú n pwírí bə̀ n'ê dɛ̃̀ mɔ̀, bə̀ má yə̀ wu-nyɔ̃̀ cìnə́. Zhə̀nà, à n'â wə̀l ába: ń mà n lyẽ ń cã̌-tɔ̀nɔ̀ n ce bə jòm tɛ̃́, n pə bɛ kùjú bə jí.
42012038	Ń gə tú cəcɛ̃-swélé ne, ráá cə́-byə-cǐl yi ní, n pwírí bə̀ yírhə́ ŋwɛ́nɛ́, bə̀ má yə̀ wu-nyɔ̃̀ cìnə́.
42012039	"Lwarna bə̀ kɛ̀lɛ́ cə́bal gə yà ń yě yi rí tɛ̀bɛ́ ŋwɔ̀l-bal bàn ń wẽ̀ dé ŋwɔ́l, ń yà ń tá ń la mɔ yõ̌ n zù ń sõ kɛ̀lɛ́ w yé.
42012040	Ámyɛ tɛnɛna á zhì, bə̀ Numbyíní Byǐ mà n bə̀ yi rí tɛ̀bɛ́ á t'á dɛ̃̀ mɔ̀ mɔ́."
42012041	Pyɛɛrɛ zɛ̃̀ n bwə̀rh mò n wɔ̀: "Cinu, wɔ́ nə́myɛ̌ dúdú ni ǹ ju səswalá y kɛ̀bɛ́ ń pə, ráá lyì bí gakó ne?"
42012042	Yezu zɛ̃̀ n wɔ̀: "È nə wɔ́ mɔ̌ ń wɔ́ tùntùnnə̀ nántwə̌ ń zhe surhə? Lwarna bə̀ wɔ́ mɔ̀bɔ́ ń yó-cə́bal kwè n cĩ́ ń kɛ̀lɛ́ lyì nyí ni, mùnì ga, kùjú yi gə yúwə́, sə n sùr ń dwã bɛ́ mɔ́.
42012043	Yó-cə́bal mɔ́ gə ká ń tú ń pwírí zhə̀n ga ń nə́ ń wɛ̀rhɛ́ èta, tùntùnnə̀ mó ńmyɛ̌ mɔ́ bá nə ń cìnə̀.
42012044	Zhə̀nà, à n'â wə̀l ába: yó-cə́bal mɔ́ mà n cĩ́ mu ń nə̀cɛ̀ndɛ́ gakó nyí ni.
42012045	"Sə kɛ̀lɛ́ tùntùnnə̀ mó ńmyɛ̌ gə zɛ̃̀ ń nə́ ń bùl ń wẽ́ bə̀ ń yó-cə́bal mɔ́ nə́ ń dɛnɛ ǹdə́ tú, n zɛ̃̀ n ji kùr ń nə́ ń mà ń dwã bɛ́, bala ǹdə́ kana ga ń gùlí dwã, ń nə́ ń jí kùjú yààyàà, ń nə́ ń nywɛ̀ sɛ̃́ ń tutwi tɛ̃́,
42012046	tùntùnnə̀ mó ńmyɛ̌ yó-cə́bal mɔ́ mà n ká n bə̀ dɛ̃ rɛ́ tɛ̀bɛ́ ń tá ń dɛ̃̀ mɔ̀ mɔ́, ǹdə́ yi rí tɛ̀bɛ́ ń yə̀l ń nyí ni mú. Sə ń mà n pɔ̃ còrhò-tum nánfɔ̀lɔ̀, n wɛ̀rhɛ́ mɔ ǹdə bə̀ gə yá wɛ̀rhɛ́ byɛ̀bɛ́ gakó bə̀ t'â zwẽ bə̀ yó-cìnə́ nyí ni ta.
42012047	"Tùntùnnə̀ mɔ̀bɔ́ ǹ yě kɔn dɛ̀bɛ́ ǹ yó-cə́bal nə́ ń yǎl bə̀ ń wɛ̀rhɛ́, ń jà ǹ yə̀ kaka wɛ̀rhɛ́ rə̀ n'ê tó yó-cə́bal mɔ́ pùbùlə̀ nè, ǹ m'ǎ nə mààrɛ̀ dɛ̃́dɛ̃́.
42012048	Sə lò mɔ̀bɔ́ ǹ yə̀l kɔn dɛ̀bɛ́ ǹ yó-cə́bal nə́ ń yǎl bə̀ ǹ wɛ̀rhɛ́, ń zɛ̃̀ ń wɛ̀rhɛ́ kɔn dɛ̀bɛ́ rə̀ mə̌ ǹdə́ còrhò-tum pɔ, bə̀ má mà mɔ́ kɔn myɛrhɛ, ǹ gə́ yə̀l mó yilə. Lò mɔ̀bɔ́ bə̀ pɔ mɔ́ dɛ̃́dɛ̃́, bə̀ má bwə̀rh mó wẽ̀ nánzhəzhɔ̌ yò. Sə mɔ̀bɔ́ bə̀ cĩ́ mó wẽ̀ nánzhəzhɔ̌ nyí ni, bə̀ má bwə̀rh mó rə̀ yò kɔn dwini."
42012049	Yezu súlí n wɔ̀: "À zə myǐn a bə̀ cɛ yó, sə à só ǹdə́ à wu gakó ǹdə́ mə̀ gə y'à ju èlǎsɛ̃́.
42012050	Nɛ̃̌-shɔ mə̀dù ŋwɛ́nɛ́, kɔn wɔ́ nyɔ́ɔ́ b'à zwẽ mo, sə wu-zhìlù má zə nɛ kɔn mé yí mə̀ zõ.
42012051	"Á n'á bùl b'à tú mùnì ga yə̀-zùlə́ yə̀ lũ w wə? À n'â wə̀l ába: è də̀ èta yé. À tú mùnì ga pɔrá yə̀ lũ w wə.
42012052	Kɔn zhí èlǎsɛ̃́, lyì bə̀nu gə jě kɛ̀lɛ́ èdù wẽ́, bə̀ má pɔr dwã nɛ, bə̀tɔ̀ y yə̀ bə̀ dúdú, bə̀lyè y myɛ yə̀ bə̀ dúdú.
42012053	Da ǹdə́ ń byǐ má pɔr dwã nɛ, ná ǹdə́ ń bə̀kɔ́ má pɔr dwã nɛ, nyɛ̀ ǹdə́ ń byì-can má pɔr dwã nɛ."
42012054	Yezu zɛ̃̀ n wɔ̀ lyì-zhǎ bɛ́ nɛ: "Á gə nɔ dwà è cìnì, á j'á wɔ̀ bə̀ dwà y má bà. E jà e bə̀ zhə̀n ga.
42012055	Á gə nɔ zho ò shí lũ w jə̀jĩ́ sõ, á wɔ̀ bə̀ cɛ y la bárhɛ́ yál. E jà e yə̀ bárhɛ́ zhə̀n ga.
42012056	Myìnù cìnə́, á yě kɔn dɛ̀bɛ́ rə̀ n'ê wɛ̀rhɛ́ dɛ̃̌ ǹdə́ cɛ yó mó kùrə̀. È nə wɔ́ byè yil á yə̀l dɛ̀bɛ́ rə̀ n'ê wɛ̀rhɛ́ cɛ yó èlǎsɛ̃́ mɔ́ kùrə̀?
42012057	"Bə̀kɔ́n yil á wàr á n'á tɛ́rɛ́ á cìcì nì á lwar kɔn dɛ̀bɛ́ rə̀ wɔ́ cángá párá?
42012058	Ǹ dõ gə co mó cà, n zɛ̃̀ n zə mɔ́ ń mə́ ń la bùrsì jàà wà, sə́ ce jàn nɛ́ á kwɛrhɛ yò w ǹdə́ dwã, ǹd'á gwẽ̌ yə̀ yí yé. È gə də̀ rə̀myɛ́, ń mà n zə mɔ́ n yí bùr-kárna mɔ́ yé né, bùr-kárna mɔ́ ce ń kwã-lyì bí zə mɔ́ bə ce byə̀nə́-jù wə̀.
42012059	À n'â wə̀l mó: ǹ b'ǎ kwɛ̃̌ jim dí gakó ń zhɛ̀, fòró bə dwĩ̀ mú. Rə̀ tànká myɛ t'â la dǎl ǹ sõ yé."
42013001	Rə̀myɛ́ yi ní, lyì jàlà tú Yezu sono, bə byili mu Gəlile lyì bí Pyəlatɛ yà ń ce bə gu ǹdə́ bə̀ n'ê zwə́l vwə̃̀ né Yi jì y wẽ́ mó yò wə́.
42013002	Yezu zɛ̃̀ n wɔ̀: "Á n'á bùl bə̀ Gəlile lyì bí byɛ̀bɛ́ bə̀ gu èta mɔ́ y'à dó du byɛ̀bɛ́ bə̀ dàl mɔ́?
42013003	À n'â wə̀l ába: è də̀ èta yé. Á gə yə̀ á wun ní pyìrhí, ámyɛ gakó m'ǎ cì.
42013004	"Sə lyì bí shí ǹdə́ lyɛlɛ y Silowe dɛ̃̌-yó jì y nánfwɛ̀lɛ̀ y y'à wǔr e pyárh tɛ̃́ e gu mú, á n'á bùl bə̀ bə̀ y'à dó du Zhərəzalɛm lyì bí byɛ̀bɛ́ bə̀ dàl mɔ́?
42013005	À n'â wə̀l ába: è də̀ èta yé. Á gə yə̀ á wun ní pyìrhí, ámyɛ gakó m'ǎ cì."
42013006	Yezu zɛ̃̀ n ji səswalá n pə bɛ n wɔ̀: "Nyǐ wɔ́ bal mə̀dù ń yà ń zhe épyìlú ń bɔ́ɔ́ wa. Dɛ̃ rə̀dù, n zɛ̃̀ ń bàn ò byǎ bɛ́ kõ, n bə̀ n pwírí ò yə̀ byǎ ce yé.
42013007	N zɛ̃̀ n wɔ̀ bɔ́ɔ́ w tùntùnnə̀ mó ne: 'È zhe byinə nə̀tɔ̀ à n'â twí à byɛ́lɛ́ épyìlú w kɔ̀bɔ́, sə à gwẽ̌ yə̀ byǐ nɛ ò yó a kwẽ yé. Kǎ wa. Ò n'ô cə̀r cɛ y nánfò.'
42013008	"Bɔ́ɔ́ w tùntùnnə̀ mó zɛ̃̀ n wɔ̀ mɔ̀: 'Yó-cə́bal, yẽ̌ w dùl byin dí gwẽ̌. À má kù gɔ́rɔ́ a kə́kɛ́lɛ́ wa, a ce pùlú ò kùr wə̀.
42013009	Dɛ̀ga byin ní ò má ce byǎ. Ò gə zɛ̃̀ o yə̀ byǎ ce, sə́ ce bə kà wà.' "
42013010	Shìrhə́ dɛ̃ rə̀dù yùwə̀, Yezu yà ń nə́ ń cèrhè kàrmɔ̀ dwã-gùlú jì èdù wẽ́.
42013011	Kɛ̃ mə̀dù yà ń ŋwɛ́nɛ́ gàà, nə̀cílí námməlwɛ̀lɛ́ y'à zhe mo kɔn yú byinə shí ǹdə́ lyɛlɛ. Ń yà ń wàr ń nə́ ń kwẽ̌ dɛ̃̌ yé.
42013012	Yezu gə́ nɔ mɔ, n byẽ̀ mò, n wɔ̀: "Kɛ̃, ǹ címí y shə́r."
42013013	N zɛ̃̀ n cèlè ń jɛ̀sɛ́ n dwə̀rh mò. Twər rə̀dù sá, kɛ̃ mɔ́ já n wárh, n kwẽ̌ dɛ̃̌, n zɛ̃̀ ń nə́ ń cèrhé Yi.
42013014	Dwã-gùlú jì y yó-cə́bal mɔ́ lyim zɛ̃̀, Yezu gə́ wárh kɛ̃ mɔ́ shìrhə́ y dɛ̃ rɛ́ yù w mú yilə. N zɛ̃̀ n wɔ̀ lyì-zhǎ bɛ́ nɛ: "Dwã nyə̀ldù nə̀ ŋwɛ́nɛ́ tum yilə. Bànà dwã nɛ́ nə̀myɛ́ wẽ́ bə wárh ába, s'á bə̀k'á bə̀ shìrhə́ dɛ̃ rɛ́ yù w yé."
42013015	Cinu zɛ̃̀ n wɔ̀ mɔ̀: "Myìnù cìnə́, ámyɛ̌ mə̀dù mə̀dù gakó tá ń lwə̌r ń nɔ̃ ráá ń bə̀na n vò n pə w nɛ̃̌ o nyɔ̀ shìrhə́ dɛ̃ rɛ́ yùwə̀?
42013016	Abəraham bə̀kɔ́ mɔ́ Shətana lyẽ byinə shí ǹdə́ lyɛlɛ wẽ́, kɔn y'à bə mə̌ bə̀ bə̀ lwə̌r mo lyẽẽ́sé sə̀myɛ́ wẽ́ shìrhə́ dɛ̃ rɛ́ yùwə̀?"
42013017	Ń gə́ zɔ̀m èta mɔ́ ce, cìzhìl zɔ ń zwə̀ bé gakó. Sə è gə wɔ́ lyì-zhǎ bɛ́ yilə, bə̀ wun y'à nyɛ̀ dɛ̃́dɛ̃́, màmyaarhɛ́ ń yà ń nə́ ń wɛ̀rhɛ́ mɔ́ yilə.
42013018	Yezu kə́ n wɔ̀: "Yi pyɛ̀lɛ̀ rɛ́ nyɛ̌ ǹdə bə̀kɔ́n ta? Bə̀kɔ́n à má mé myɛrhɛ rɛ?
42013019	Rə̀ nyɛ̌ dwã ǹdə cǒ byǐ námpɔ́lɛ́ ta lò kwè n dù bɔ́ɔ́ wa, e lyĩ, e jǐrh cǒ, kúmsi n'ê twí sə̀ cĩ́ sə̀ jàlá ò jɛ̀sɛ́ yó."
42013020	N kə́ n wɔ̀ kə́dò: "À má myɛrhɛ Yi pyɛ̀lɛ̀ rɛ́ ǹdə́ byè kə́dò?
42013021	Rə̀ nyɛ̌ dwã ǹdə sã̀-nə̀byẽ̌ myɛ ta kɛ̃ nə́ ń kwè n ce búrú mún nánzhəzhɔ̌ wẽ́, mə̀ gakó já zɛ̃̀."
42013022	Yezu yà ń la Zhərəzalɛm, n zɛ̃̀ n tó cə-fwààlɛ́ ǹdə́ cə-byǐsí wẽ́, ń nə́ ń cèrhè kàrmɔ̀ lyì bí ni ń mə́ ń la.
42013023	Lò mə̀dù zɛ̃̀ n bwə̀rh mò n wɔ̀: "Cinu, wɔ́ lyì màngɛlɛ́ dúdú bə̀ má nə vwǎrh?" N zɛ̃̀ n wɔ̀ bɛ:
42013024	"Cenə jàn nɛ́ á tó bwə̀rə̀ y nánshə́shɛ́nɛ́ y á zù. À n'â wə̀l ába: lyì nánzhəzhɔ̌ má pyà sə bə zù, sə bə̀ t'â la ŋwɔ̀nɔ́ yé.
42013025	Kɛ̀lɛ́ y cə́bal mɔ́ gə zɛ̃̀ ń pyi ń bwə̀rə̀ y ǹd'á gwẽ̌ wɔ pwẽ̀ nè, á m'ǎ zɛ̃̀ á n'á kɔ́kwá bòlò w á m'á zhe: 'Cinu, pul bwə̀rə̀ y ń pə nə́ba nə́ zù.' Sə ń mà n wɔ̀ ába: 'À yə̀l á gə́ shí má yé.'
42013026	Rə̀myɛ́ yi ní, á m'ǎ zɛ̃̀ á n'á wə̀lə̀: 'È də̀ nə́myɛ̌ ǹdə́ ǹmyɛ́ nə́ tó dwã nə́ jí kùjú, nə́ tó dwã nə́ nyɔ̀, ń j'ǎ cèrhè kàrmɔ̀ nə́ cɔ w wẽ́ nà?'
42013027	Sə ń mà n wɔ̀ ába: 'À yə̀l á gə́ shí má yé. Zhəlnə kwã nɛ́ à nyí ni, ámyɛ̌ byɛ̀bɛ́ gakó á wɔ́ lwɛlɛ cìnə́ mó.'
42013028	"Á gə tú á nɔ Abəraham ǹdə́ Yəzakɛ ǹdə́ Zhakɔɔbɛ, ǹdə́ Yi nyì-zwennə bé gakó bə̀ jě Yi tənà y wa, e jà bə cìrh ámyɛ̌ bə ce pwẽ̀ nè, wɔ́ rə̀myɛ́ yi ní, á m'ǎ n'á kúrh ǹd'á n'á dɔ̀m á yə́lə́ dwã nɛ.
42013029	Lyì má shí yi-pwírhí wə ǹdə́ yi-zùr wə̀, lũ w jə̀jĩ́ ni ǹdə́ ò jə̀gwã̀ nɛ̀, bə bé jòm Yi tənà y wẽ́ bə jí.
42013030	"Nyǐnə, nánkwaá bɛ́ jàlà má jǐrh nã́yə́ə́, sə nã́yə́ə́ bé jàlà má jǐrh nánkwaá."
42013031	Rə̀myɛ́ yù w cìcì, Farɛzhɛ̃ɛ̃bá jàlà tú bə wɔ̀ Yezu ni: "Du cɔ w wa, ń vò jàà dõ wə. Nyǐ Erɔɔdɛ nə́ ń yǎl n gu mú."
42013032	Yezu zɛ̃̀ n wɔ̀ bɛ: "Zhəlnə á wɔ̀ numbyín-yùrú w òmyɛ́ nɛ bə̀ nyǐ à n'â jì nə̀cílsi námməlwǎlsɛ, à n'â wárh nə̀bwànà zà, kɔn mé yí nəkɔla. Sə dwã nə̀tɔ̀ y yùwə̀, à má zhɛ̀ à tum dí.
42013033	Sə wɔ́ nyɔ́ɔ́ ǹdə́ nɛ, b'à súlí à sɔ́má y zà ǹdə́ nəkɔla ǹdə́ lyẽ̌ ne, bə̀ kɔn bə mə̌ bə̀ bə̀ gu Yi nyì-zwennə kwã nɛ́ ǹdə́ è gə də̀ Zhərəzalɛm nɛ́ yé.
42013034	"Zhərəzalɛm lyì, Zhərəzalɛm lyì, ámyɛ̌ á n'á gwi Yi nyì-zwennə bé, á n'á zə nə́kulə á dul byɛ̀bɛ́ Yi twĩ̀ á sono mó á gwi. Twər nánzhəzhɔ̌ à byẽ̀ ába à la dwã yó co, ǹdə cóló gə́ yá kɔ́kwá ò byǎ o ce ò kùr w né, sə á yə̀ shɛ̀nɛ́ yé.
42013035	Rə̀myɛ́ yilə, Yi má yẽ̌ ába á dúdú á cɔ w wa. "À n'â wə̀l ába: á k'á t'á la nɛ nɔ, kɔn mé yí dɛ̃ rɛ́ tɛ̀bɛ́ á m'ǎ wɔ̀: 'Cinu mà n cĩ́ bwəl mɔ̀bɔ́ ń bàn ń yil lé yil mó yó!' "
42014001	Shìrhə́ dɛ̃ rə̀dù yùwə̀, Yezu yà ń zhə̀l Farɛzhɛ̃ɛ̃bá yó-cə́bal mə̀dù sõ, ń la kùjú jú, sə byɛ̀bɛ́ bə̀ y'à wɔ gàà mɔ́ y'à n'ê myɛ̀lɛ́ mɔ.
42014002	E jà bal mə̀dù yà ń zhǐ ń nyí ni, ń yà ń bə jɛ̀ yé, sə címí y y'à fùrh mò.
42014003	Yezu zɛ̃̀ n bwə̀rh Muyiisi nyə́ né byilnə bé ǹdə́ Farɛzhɛ̃ɛ̃bá n wɔ̀: "Shìrhə́ dɛ̃ rɛ́, lò zhe sɔ́má ń wárh nə̀bwɛ̃̀, ráá ń bə sɔ́má zhe?"
42014004	Sə bə̀ yə̀ lyár bə̀ kaka yé. N zɛ̃̀ n zə nə̀bwɛ̃̀ mɔ́ jɛ̃̀ nɛ̀, n wárh mɔ, n pɔ̃ sɔ́má bə̀ ń zhəl.
42014005	N zɛ̃̀ n kə́ n wɔ̀ bɛ: "Ámyɛ̌ mə̀dù byǐ ráá ń nɔ̃ gə tu bǔ w shìrhə́ y dɛ̃ rɛ́ yùwə̀, ń tá ń la ń byǐ mú ráá ń nɔ̃ w vǔr làlà?"
42014006	Sə bə̀ yə̀ ŋwɛ̀nɛ́ bə lyár bə̀ kaka yé.
42014007	Yezu gə́ pwírí byɛ̀bɛ́ bə̀ byẽ̀ kùjú w yil mó n'ê pyà jààsɛ́ nã́yéésé bə̀ la nɛ́ jǒm, n zɛ̃̀ ń nə́ ń zɔ̀m ǹdə́ bɛ ń zhe:
42014008	"Lò gə byẽ̀ mó kɛ̃-jú címsi jàà wà, sə bə̀ká vò ń jòm jàà nã́yə́ə́ y wẽ́ yé. Dɛ̀ga, ń gə ń byẽ̀ lò dõ ńmyɛ kə́ ń du ǹmyɛ́.
42014009	Sə mɔ̀bɔ́ ń byẽ̀ ába mó gə tú ń wò mó: 'Zɛ̃̀ ń yẽ̌ jàà y nɛ ń pə mɔ̀bɔ́ nɛ,' rə̀myɛ́ yi ní, ǹ m'ǎ zɛ̃̀ ń vò ń jòm kwã nɛ́ ǹdə́ cìzhìlə̀.
42014010	"Bə̀ gə byẽ̀ mó címsi jàà wà, ǹ gə yú, sə́ jòm kwã nɛ́. Èta, mɔ̀bɔ́ ń byẽ̀ mó mó gə túwə́, ń mà n wɔ̀ mɔ́: 'À dɔwa, zɛ̃̀ ń bə̌ jòm yé né.' Sə rə̀myɛ́ bá zhẽ̌ ǹ yó dɛ̃̌ lyì bí gakó yírh wə.
42014011	Lò mɔ̀bɔ́ gakó ǹ nə́ ǹ zhẽ̌ ǹ cìn dɛ̃̌, bə̀ má lwəl mó tɛ̃́, sə lò mɔ̀bɔ́ ǹ nə́ ǹ lwəl ǹ cìn tɛ̃́, bə̀ má zhẽ̌ mó dɛ̃̌."
42014012	Yezu zɛ̃̀ n wɔ̀ mɔ̀bɔ́ ń byẽ̀ mò mó ne: "Ǹ gə tɛnɛ kùjú nə̀nyɔ́nɔ́ ráá də̀dɛ̀nɛ́, sə ǹ bə̀ká byẽ̀ ǹ dɔwabá, ráá ǹ dwí lyì, ráá ǹ jə̀-dwã byɛ̀bɛ́ bə̀ wɔ́ nə̀cɛ̀nà yé, bə̀ bə̀myɛ wɔ̌ bə̀ byẽ̀ mó bə pɔ̃́ ń jí, sə rə̀myɛ́ bá yə̀ ǹ kwǎndɛ.
42014013	Ǹ gə tɛnɛ címsi kùjú, sə́ byẽ̀ nə̀mwà ǹdə́ gwànsɛ̀ ǹdə́ byɛ̀bɛ́ bə̀ n'ê twi cə́ ǹdə́ lyìlyə̌r.
42014014	Ǹ gə wɛ̀rhɛ́ èta, ǹ m'ǎ yə̀ wu-nyɔ̃̀ cə́bal, bə̀ bə̀ wàr kaka bə̀ la mɔ́ cǎrh yé. Yi má càrh mɔ́ rɛ dɛ̃ rɛ́ tɛ̀bɛ́ lyì-ècɛ̀nà bɛ́ la bùrhù mú yùwə̀."
42014015	Byɛ̀bɛ́ bə̀ y'à n'ê jí kùjú w mú mə̀dù gə́ nyɛ̀ɛ̀ zɔ̀mà nɛ́ nə̀myɛ́, n wɔ̀ Yezu ni: "Wu-nyɔ̃̀ cə́bal wɔ́ lò mɔ̀bɔ́ ń mà n jí kùjú Yi tənà y wa."
42014016	Yezu zɛ̃̀ n wɔ̀ mɔ̀: "Bal mə̀dù ń yà ń tɛnɛ kùjú nánzhəzhɔ̌, n byẽ̀ lyì nánjə̀jóló.
42014017	Kùjú w yi gə́ tú e yí, n twĩ̀ ń kɛ̀lɛ́ y tùntùnnə̀ mə̀dù, bə̀ ń zhəl n wɔ̀ byɛ̀bɛ́ ń byẽ̀ mó ne bə̀ bə̀ bà, bə̀ kɔn gakó tɛnɛ rə zhɛ̀.
42014018	"Lò gakó zɛ̃̀ ń nə́ ń pɛ bwìrì ń cìn nì. Nã́yə́ə́ mó wɔ̀ mɔ̀: 'Bə̀ pɔ nɛ cɛ. À n'â yǎl a vò a byɛ́lɛ́ ya. Rə̀myɛ́ ce, à n'â lwə̀l mó, ǹ gə yú sə́ wɔ̀ ǹ yó-cə́bal mɔ́ nɛ bə̀ nyǐ à t'â la ŋwɔ̀nɔ́ a bə̀ yé.'
42014019	"Bə̀lyè nyǎn mɔ́ wɔ̀ mɔ̀: 'À yè vwál-nɛ̃ nándùlə̀ shíyə́. À n'â yǎl a vò a dwẽ́ ne a nyì. Rə̀myɛ́ ce, à n'â lwə̀l mó, ǹ gə yú sə́ wɔ̀ ǹ yó-cə́bal mɔ́ nɛ bə̀ nyǐ à t'â la ŋwɔ̀nɔ́ a bə̀ yé.'
42014020	"Bə̀tɔ̀ nyǎn mɔ́ wɔ̀ mɔ̀: 'À vùr kɛ̃ nándùl. Rə̀myɛ́ ce, à wàr à bàn yé.'
42014021	"Kɛ̀lɛ́ y tùntùnnə̀ mó ká n kwɛ̃̀ n yí jè, n byili lò gakó gə́ lyár nɛ́ mɔ́ ń yó-cə́bal mɔ́ nɛ. Yó-cə́bal mɔ́ lyim zɛ̃̀, n wɔ̀ mɔ̀: 'Du làlà ń vò dwã-gùúlí jààsɛ́ wa, ǹdə́ sə-byǐsí yó, ń zə nə̀mwà, ǹdə́ gwànsɛ̀, ǹdə́ lyìlyə̌r, ǹdə́ byɛ̀bɛ́ bə̀ n'ê twi cə́, ń mə́ bà.'
42014022	"Kɛ̀lɛ́ y tùntùnnə̀ mó gə́ zhə̀lə̀, n ká n kwɛ̃̀ n bə̀ n wɔ̀ mɔ̀: 'À yó-cə́bal, à wɛ̀rhɛ́ ǹdə ǹ gə́ byili ní. Lyì bí túwə́, sə jààsɛ́ gwẽ̌ dàl.'
42014023	"Yó-cə́bal mɔ́ wɔ̀ mɔ̀: 'Zhəl sə-byesé ǹdə́ báárɛ́ sɔ́msɛ́ yó, ń nyɛ́ɛ́ lyì bí bə bé zù à kɛ̀lɛ́ y wa, mùnì ga e sú.
42014024	À n'â wə̀l ába: byɛ̀bɛ́ bə̀ jɛ̀rɛ̀ bə byẽ̀ mó mə̀dù ga tá ń la à kùjú w ń nyú w co yé.' "
42014025	Lyì-zhǎ nánjə̀jóló y'à tó Yezu ni bə̀ n'ê zhə̀l sɔ́má yó. N zɛ̃̀ n pyìrhí n wɔ̀ bɛ:
42014026	"Lò mɔ̀bɔ́ ǹ nə́ ǹ yǎl ń bə̀ àmyɛ́ sono, ń jà ǹ bə nɛ só du ǹ da ǹdə́ ǹ ná ǹdə́ ǹ kɛ̃ ǹdə́ ǹ da-byǎ ǹdə́ ǹ nəkwá, bá ǹ cìcì myə̌l lé, ǹ wàr ǹ m'ǎ yə̀ à kwã-lò yé.
42014027	Lò mɔ̀bɔ́ ǹ yə̀ ǹ də̀-jɔrhɔ́ w kwè ń zhĩ ń mə́ tó à kùrə̀, ǹ wàr ǹ yàl à kwã-lò yé.
42014028	"Ámyɛ̌ mə̀dù gə nə́ ń yǎl n lù jì nánfwɛ̀lɛ̀, ń tá ń la jɛ̀rɛ̀ n jòm tɛ̃́ n nyǐ kɔn dɛ́ tɛ̀bɛ́ ń zhe mó má yí jì y lú?
42014029	È gə də̀ rə̀myɛ́, ń gə ju jì y kùrə̀, n zɛ̃̀ ń yə̀ y lwì n zhɛ̀, lyì bí byɛ̀bɛ́ gakó bə̀ la y nɔ mɔ́ bá zɛ̃̀ bə̀ n'ê mɔ̀n mɔ̀ bə̀ m'ê zhe:
42014030	'Nyǐnə bal mɔ́ mɔ̀bɔ́ ju ń jì kùrə̀, sə ń yə̀ ŋwɛ̀nɛ́ n lù y n zhɛ̀ yé.'
42014031	"Ráá pyɔ̌ gə zə lyì mɔ̀ɔ̀rhɛ̀ shí ń mə́ ń la vò n bú ǹdə́ ń dõ pyɔ̌, ń dõ mó jà ń zhe lyì mɔ̀ɔ̀rhɛ̀ shí-èlyè, ń tá ń la jɛ̀rɛ̀ n jòm tɛ̃́ n tɛ́rɛ́ n nyǐ ń wɔ̌ ń mà n bú ǹdə́ ń dõ mó?
42014032	Ń gə pwírí ń wàr, ń mà n twĩ̀ lyì bə vò bə jəl ń dõ mó ǹdə́ ń gwẽ̌ ŋwɛ́nɛ́ pyépyé, mùnì ga bə lwə̀l mò n yẽ̌ búlə́ né ne.
42014033	Èta myɛ, ámyɛ̌ wẽ́, lò mɔ̀bɔ́ ǹ tá ǹ yǎl ń yẽ̌ kɔn dɛ̀bɛ́ gakó ǹ zhe mó ne, ǹ wàr àmyɛ́ kwã-lò ǹ la yál yé.
42014034	"Nə̀kwə̃̌ nyɛ̀, sə è gə tárh, etər è má tó né e ké zə nyí?
42014035	È bə càn ǹdə́ cɛ w ló, bə j'à wàr bə̀ la zə y bə wɛ̀rhɛ́ pùlú myɛ yé. Bə̀ má dwĩ̀ y pwẽ̀ nè. Lò ǹ la cilu, sə́ cili."
42015001	Myə̌l-kwǎndɛ́ zwennə bé ǹdə́ lyì bí byɛ̀bɛ́ bə̀ t'â zwẽ Yi nyə́ né mó gakó y'à n'ê twí Yezu sono bə̀ cili ń zɔ̀mà nɛ́.
42015002	Farɛzhɛ̃ɛ̃bá ǹdə́ Muyiisi nyə́ né byilnə bé zɛ̃̀ bə̀ n'ê ŋwúŋwùní bə̀ zhe: "Lò mó mɔ̀bɔ́ èta mɔ́ ń nə́ ń zwẽ lyì byɛ̀bɛ́ bə̀ t'â zwẽ Yi nyə́ né ń sono, e jà ń nə́ ń tó be ń jí kùjú."
42015003	N zɛ̃̀ n ji səswalá n pə bɛ n wɔ̀:
42015004	"Ámyɛ̌ mə̀dù gə zhe ń pyììsì zɔ̌m, èdù zɛ̃̀ e jé, ń tá ń la shɛ̀bɛ́ shə́-nə̀bɔ́ ǹdə́ nə̀bɔ́ y nɛ yõ̌ gɔ nɛ́ n vò n pyà kɛ̀bɛ́ è jé mó n na?
42015005	Ń gə tú ń nɔ ya, ń mà n kwè y n pyɛ̀lɛ́ ń pyə́pyɛla w ǹdə́ wu-nyɔ̃̀,
42015006	n ká n mə n bə̀ jè. Ń gə yú jè ń zhɛ̀, ń mà n byẽ̀ ń dɔwabá ǹdə́ ń jə̀-dwã bɛ́, n wɔ̀ bɛ: 'Wɛ̀rhɛ́na nə́ wɛ̀rhɛ́ wu-nyɔ̃̀, b'à nɔ à pyìrhə̀ y è y'à jé mó.' "
42015007	Yezu zɛ̃̀ n súlí n wɔ̀: "À n'â wə̀l ába: yə̀-bəlɔ̀lɔ́ cə́bal mə̀dù gə nɔ wu-pyìrhú, wu-nyɔ̃̀ w òmyɛ́ dwí rí má yə̀ Arəzana wa, ń wu-pyìrhú w yilə, du wu-cángá cìnə́ shə́-nə̀bɔ́ ǹdə́ nə̀bɔ́ y byɛ̀bɛ́ bə̀ bə wu-pyìrhú tum zhe mó."
42015008	Yezu zɛ̃̀ n kə́ n ji səswalá dõ n pə bɛ n wɔ̀: "Kɛ̃ mə̀dù gə zhe ń wársɛ shíyə́, èdù zɛ̃̀ e jé, ń tá ń la pàntɛ́mɛ́ ju, n zwàr ń jì y n zhìlì ń yala nɛ n pyà y n na?
42015009	Ń gə tú ń nɔ ya, ń mà n byẽ̀ ń dɛ̃-kana bɛ́ ǹdə́ ń jə̀-dwã bɛ́, n wɔ̀ bɛ: 'Wɛ̀rhɛ́na nə́ wɛ̀rhɛ́ wu-nyɔ̃̀, b'à nɔ à wɛ́rɛ́ y è y'à jé mó.' "
42015010	Yezu zɛ̃̀ n kə́ n súlí n wɔ̀: "À n'â wə̀l ába: yə̀-bəlɔ̀lɔ́ cə́bal mə̀dù gə nɔ wu-pyìrhú, wu-nyɔ̃̀ w òmyɛ́ dwí rí má zə Yi màlɛ́kabá ń wu-pyìrhú w yilə."
42015011	Yezu zɛ̃̀ n kə́ n wɔ̀: "Bal mə̀dù ń yà ń zhe byǎ bə̀lyè.
42015012	Dɛ̃ rə̀dù, byǐ mú námpɔ́lɛ́ y zɛ̃̀ n wɔ̀ mɔ̀: 'À da, tə́l nə́ba ǹ jɛ̃̀-kɔn dɛ́, sə́ pɛ̃ à cəl lé.' "Da mɔ́ zɛ̃̀ n kwè ń kɔn dɛ̀bɛ́ ń yà ń zhe mó n mə n tə̀ bɛ.
42015013	Dwã màngɛlɛ́ rə̀myɛ́ kwã nɛ́, byǐ mú námpɔ́lɛ́ y kwè ń cəl lé n yè, n zə rə̀ wársɛ n mə n vò cɔ kɔ̀bɔ́ ò nyɛ. N yí n jòm gàà, n zə sɛ n wɛ̀rhɛ́ yààyàà, sə zhɛ̀.
42015014	Sə̀ gakó gə́ tú sə zhɛ̀ kwã nɛ́, nɔrh nánfɔ̀lɔ̀ zɛ̃̀ mə tu cɔ w òmyɛ́ wa. N zɛ̃̀ ń kə́ ń yír kaka ń nə́ ń jí yé.
42015015	N zɛ̃̀ n vò cɔ w òmyɛ́ lò mə̀dù sõ, n lwə̀l mò bə̀ ń pɔ̃ tum. Lò mó zɛ̃̀ n ce n vò ń nə́ ń yìlì ń kùkúr ni gɔ sono.
42015016	Sə ń gə́ yà ń nə́ ń yìlì kùkúúrí ni yi ní, ń yà ń nə́ ń yǎl kùjú w kɔ̀bɔ́ kùkúúrí n'ê jí mú myɛ cìcì n jí, sə lò lò yà ń tá ń pɛ mɔ yé.
42015017	"N zɛ̃̀ ń nə́ ń tɛ́rɛ́ ń wẽ́, ń zhe: 'À da tùntùnnə̀ bé gakó n'ê nɛ kùjú bə̀ jí bə̀ swí, e jà nɔrh n'ê gwi àmyɛ́ nyɔ̀nɔ̀.
42015018	À má ká vò à da sono. Sə à gə yúwə́, à má wɔ̀ mɔ̀: à da, à gwar Yi, sə à gwar ǹmyɛ.
42015019	Kɔn ké bə mə̌ bə̀ ǹ nyǐ ni ǹdə ǹ byǐ ta yé. Nyǐ ni ǹdə ǹ kɛ̀lɛ́ tùntùnnə̀ ta.'
42015020	"N zɛ̃̀ n ká ń bàn jè. Ń gə́ tú n bə̀ ń nə́ ń bwəlse kɛ̀lɛ́ yá, ń da zɛ̃̀ n nə mɔ. Ń nɔ̀nɔ̀ zə mɔ, n zɛ̃̀ n dùr n jəl mo, n kwə̀ə̀lè mò.
42015021	N zɛ̃̀ n wɔ̀ ń da nɛ: 'À da, à gwar Yi, sə à gwar ǹmyɛ. Kɔn k'ê bə mə̌ bə̀ ǹ nyǐ ni ǹdə ǹ byǐ ta yé.'
42015022	"Da mɔ́ zɛ̃̀ n wɔ̀ ń kɛ̀lɛ́ y tùntùnnə̀ bé ne: 'Pyǎna kàmə̀-zwǐ kɛ̀bɛ́ è càn á b'ǎ zù mù làlà, s'á pyà nə̀cìlə̀ á b'ǎ ce ń nə̀rh né, s'á pyà jə̀fɔ́lɛ́ cì-byìbí á b'ǎ ce ń jə̀fɔ́lɛ́ nɛ.
42015023	Zəna nə̀-cɛl lɛ́ dɛ̀bɛ́ rə̀ nù mú á gu, nə́ tɛnɛ kùjú nə́ jí, nə́ wɛ̀rhɛ́ wu-nyɔ̃̀ nánfɔ̀lɔ̀,
42015024	b'à byǐ mú yà ń cùwə̀, sə ń ká n bwìrhì; ń yà ń jé, sə à ká nə mɔ.' Bə zɛ̃̀ bə ji kùr bə̀ n'ê wɛ̀rhɛ́ címsi.
42015025	"E jà dɛ̃ rɛ́ rə̀myɛ́ yùwə̀, ń byǐ mú náncɛ y yà ń zhə̀l gɔ. Sə ń gə́ ká n shí gɔ ń bànà, n bə̀ n bwəlse jè səta, n nyɛ̀ɛ̀ wẽ̀ cəl rə̀ n'ê dwí bə̀ sõ kɛ̀lɛ́ wa, lyì n'ê sɛ.
42015026	N zɛ̃̀ n nə kɛ̀lɛ́ y tùntùnnə̀ mə̀dù, n byẽ̀ mò n bwə̀rh bə̀ wɔ́ bə̀kɔ́n wẽ̀ rə̀ n'ê dwí kɛ̀lɛ́ wa?
42015027	Kɛ̀lɛ́ y tùntùnnə̀ mó zɛ̃̀ n wɔ̀ mɔ̀: 'Ǹ nyɛ̃́ mɔ́ ń ká n bà. Ǹ da zɛ̃̀ n ce nə́ zə nə̀-cɛl lɛ́ dɛ̀bɛ́ rə̀ nù mú nə́ gu, ń gə́ ká n nə ń byǐ mú ǹdə́ bəsàzùlí mú yilə.'
42015028	"N zɛ̃̀ n kwè lyim, n wɔ̀ bə̀ ń tá ń la kɛ̀lɛ́ w zú yé. Ń da zɛ̃̀ n du ń nə́ ń lwə̀l mò bə̀ ń zwí kɛ̀lɛ́ wa.
42015029	N zɛ̃̀ n wɔ̀: 'Àmyɛ́ j'â ŋwɛ́nɛ́ ǹdə́ mɔ́, à n'â twĩ̀ à pɛ mɔ́. À gwẽ̌ yə̀ ǹ nyí ni cẽ yé. Ń jà ǹ gwẽ̌ yə̀ nɛ̀ bwɛ̀nɛ́ myɛ cìcì pɛ, a má wɛ̀rhɛ́ címsi ǹdə́ à dɔwabá yé.
42015030	Wɔ́ ǹ byǐ mú mɔ̀bɔ́ ń zwẽ ǹ jɛ̃̀-kɔn dɛ́ n vò n ywàl ǹdə́ kə-nə̀fwə̀ə́le mó yil, ǹ ce bə zə nə̀-cɛl lɛ́ dɛ̀bɛ́ rə̀ nù mú bə gu?'
42015031	"Da mɔ́ zɛ̃̀ n wɔ̀ mɔ̀: 'À byǐ, ǹmyɛ́ ŋwɛ́nɛ́ ǹdə́ nɛ twéé twéé. À kɔn dɛ́ gakó wɔ́ ǹmyɛ́ nyǎn.
42015032	Sə kɔn mə̌ bə̀ nə́ wɛ̀rhɛ́ wu-nyɔ̃̀, bə̀ ǹ nyɛ̃́ mɔ́ yà ń cùwə̀, sə ń ká n bwìrhì; ń yà ń jé, sə nə́ k'á nə mɔ.' "
42016001	Yezu zɛ̃̀ n ji səswalá dõ n pə ń kwã-lyì bí ni n wɔ̀: "Nə̀cɛ̀m-bal mə̀dù ń yà ń kwè lò mə̀dù n cĩ́ ń jɛ̃̀-kɔn dɛ́ nyí ni ń nə́ ń yìlì. Lyì zɛ̃̀ bə bé byili mu bə̀ mɔ̀bɔ́ ń nə́ ń yìlì ń jɛ̃̀-kɔn dɛ́ nɛ mɔ́ nə́ ń ywàl lɛ̀.
42016002	N zɛ̃̀ n byẽ̀ mò n wɔ̀ mɔ̀: 'Etər ǹ nə́ ǹ wɛ̀rhɛ́ nɛ́? À nyɛ̀ɛ̀ bə̀ ǹ nə́ ǹ ywàl à jɛ̃̀-kɔn dɛ́. Byili ni kɔn gakó gə́ tó né, bə̀ kɔn zhí zà, ǹ kə́ ǹ tá ǹ la à jɛ̃̀-kɔn dɛ́ nɛ yìlù yé.'
42016003	"Jɛ̃̀-kɔn dɛ́ yìlnə̀ mó zɛ̃̀ n wɔ̀ ń wẽ́: 'À yó-cə́bal mɔ́ nə́ ń vùr nè ń tum dí wə, e j'à bə jàn zhe à la vwál yé, e jà lwə̀lə́ y myɛ cìzhìl zhe ne. Wɔ́ etər à má wɛ̀rhɛ́ nɛ́ èlǎsɛ̃́?
42016004	À yě à gə́ má wɛ̀rhɛ́ nɛ́, mùnì ń gə vùr nè tum dí wə, sá nə lyì bə zwẽ ne bə̀ sõ.'
42016005	"N zɛ̃̀ n byẽ̀ byɛ̀bɛ́ bə̀ zhe ń yó-cə́bal mɔ́ jimə né mó mə̀dù mə̀dù, n bwə̀rh nã́yə́ə́ mó n wɔ̀: 'Bə̀kɔ́n ǹ mə̌ sə́ càrh à yó-cə́bal mɔ́ nɛ?'
42016006	Mɔ̀bɔ́ ń zhe jim dí mú zɛ̃̀ n wɔ̀ mɔ̀: 'Nwə̃̌ nə̀bwánsɛ zɔ̌m.' Nə̀cɛ̀ndɛ́ yìlnə̀ mó zɛ̃̀ n wɔ̀ mɔ̀: 'Zwẽ ǹ sɛ́bɛ́ rɛ́ ń jòm tɛ̃́ ń kɛ̃ làlà bə̀ wɔ́ nə̀bwánsɛ shí-ènu jim ǹ zhe.'
42016007	"N bwə̀rh ń dõ mó n wɔ̀: 'Bə̀kɔ́n ǹmyɛ mə̌ sə́ càrh à yó-cə́bal mɔ́ nɛ?' N wɔ̀ mɔ̀: 'Jíjí ywə́ə́le zɔ̌m.' Jɛ̃̀-kɔn dɛ́ yìlnə̀ mó zɛ̃̀ n wɔ̀ mɔ̀: 'Zwẽ ǹ sɛ́bɛ́ rɛ́ ń kɛ̃ bə̀ wɔ́ ywə́ə́le shə́-lyɛlɛ jim ǹ zhe.'
42016008	"Yó-cə́bal mɔ́ cèrhé nə̀cɛ̀ndɛ́ yìlnə̀ mó ǹdə́ ń yǔyǔ mú ga, surhə né nyɛ̀bɛ́ ń wɛ̀rhɛ́ mɔ́ yilə. Nyǐnə lũ w kɔ̀bɔ́ lyì bí zhe surhə ǹdə́ dwã du byɛ̀bɛ́ bə̀ wɔ́ pwẽ̀ dé lyì bí mɔ́."
42016009	Yezu zɛ̃̀ n súlí n wɔ̀: "Sə àmyɛ́ n'â wə̀l ába: lũ w kɔ̀bɔ́ sə̀byǐ mú n'ê dwĩ̀ lò. Sə ǹdə́ rə̀myɛ́ ga, zəna mɔ á pyà yò-ècɔ̀nɔ̀ ǹdə́ lyì bí, mùnì ga mə̀ gə tú mə̀ mwìrì ába yi ní, sə Yi zwẽ ába nyǔ mə̀ t'â la zhɔ̌ jàà wà.
42016010	Lò mɔ̀bɔ́ ń wɔ́ zhə̀n-cí kɔn námpɔ́lɛ́ yilə, rə̀-ná-cí mà n yə̀ zhə̀n-cí kɔn nánfɔ̀lɔ̀ myɛ yilə, sə lò mɔ̀bɔ́ ń də̀ zhə̀n-cí kɔn námpɔ́lɛ́ yilə, ń tá ń la zhə̀n-cí yál kɔ̀n nánfɔ̀lɔ̀ myɛ yil yé.
42016011	Ámyɛ̌ gə yə̀ zhə̀n-cìnə́ yàl ǹdə́ lũ w kɔ̀bɔ́ sə̀byǐ mú, wɔ́ mɔ̌ ń mà n pə ába nə̀cɛ̀ndɛ́ zhə̀n zhə̀n ga mɔ́?
42016012	Á gə yə̀ zhə̀n-cìnə́ yàl ǹdə́ á dõ kɔna, mɔ̌ ń mà n pə ába tɛ̀bɛ́ rə̀ wɔ́ á cìcì nyǎn dɛ́ mɔ́?
42016013	"Tùntùnnə̀ mə̀dù wàr ǹ m'ǎ tó yó-cìnə́ bə̀lyè pùbùlə̀ nè yé. Ǹ m'ǎ súl mə̀dù yə́, ń swéné ń dõ mó, ráá ǹ m'ǎ jòm ǹdə́ mə̀dù yə́, ń fulsi ń dõ mó. Á wàr á m'ǎ n'á tó Yi ni, á j'ǎ n'á tó sə̀byǎ myɛ nɛ yé."
42016014	Farɛzhɛ̃ɛ̃bá y'à n'ê cili Yezu zɔ̀mà nɛ́, sə bə̀ gə́ y'à só wársɛ dɛ̃́dɛ̃́ mɔ́ ce, bə̀ y'à n'ê mɔ̀n mɔ̀.
42016015	Yezu zɛ̃̀ n wɔ̀ bɛ: "Ámyɛ̌ wɔ́ lyì byɛ̀bɛ́ bə̀ n'ê zə bə̀ cìn bə̀ yàl wu-cángá cìnə́ numbyínsi yírhə́ wə. E jà Yi yě á wun ní, bə̀ kɔn dɛ̀bɛ́ rə̀ wɔ́ kɔ̀-twə̌ numbyínsi yírhə́ wə, rə̀ wɔ́ kɔ̀-bəyɔ̀lɔ̀ Yi yírh wə."
42016016	Yezu súlí n wɔ̀: "Muyiisi nyə́ né ǹdə́ Yi nyì-zwennə bé yàl nɛ́, kɔn mé yí Zhã-Bətiisi. Sə kɔn gə́ ju kùr rə̀myɛ́ yi ní ga, bə̀ n'ê bwə̀l Yi tənà y yò-ècɔ̀nɔ̀ nyí rí, sə lò gakó nə́ ń pyà n zù è wẽ́ ǹdə́ jàn.
42016017	"Dɛ̃̌ ǹdə́ cɛ lyɔ̃ wɔ́ nàná du Yi nyə́ né pwèrhè myɛ cìcì tɛ̃́ tu."
42016018	Yezu súlí n wɔ̀: "Bal mɔ̀bɔ́ ǹ zhɔ̃̀ ǹ kɛ̃ ń vùr mò ń zɛ̃̀ ń jí kɛ̃ dõ, wɔ́ fwə̌l ǹ nə́ ǹ fwə̀lə́, sə bal mɔ̀bɔ́ ǹ jú kɛ̃ mɔ̀bɔ́ ń byal zhɔ̃̀wà, ǹmyɛ nə́ ǹ fwə̀lə́."
42016019	Yezu zɛ̃̀ n ji səswalá n pə bɛ n wɔ̀: "Nə̀cɛ̀m-bal mə̀dù ń yà ń ŋwɛ́nɛ́, ń nə́ ń zwì gàndɛ̀ tɛ̀bɛ́ rə̀ càn, rə̀ ye y j'à cɛ̀, ń nə́ ń jí kɔn dɛ̀bɛ́ rə̀ nyɛ̀ twéé gakó.
42016020	Sə nə̀mɔ̀ mə̀dù myɛ yà ń ŋwɛ́nɛ́ ń yíl Lazaarɛ, ń yala nɛ́ gakó y'à wɔ́ nɔr dúdú, ń yà ń nə́ ń twí ń jòm nə̀cɛ̀m-bal mɔ́ bwə̀rə̀ y nyí ni.
42016021	Ń yà ń nə́ ń yǎl kùjú w yəywaalɛ́ tɛ̀bɛ́ rə̀ y'à n'ê lwé tɛ̃́ nə̀cɛ̀m-bal mɔ́ kùr w mó myɛ cìcì n jí, e jà kǔlsi myɛ y'à n'ê jə̀l ń nɔɔrɛ́.
42016022	"Sə nə̀mɔ̀ mɔ́ gə́ tú n cì, màlɛ́kabá kwè mò bə vò bə cĩ́ Abəraham yala nɛ Arəzana wa. Nə̀cɛ̀m-bal mɔ́ myɛ bə̀ n cì. Bə ce mo,
42016023	sə ńmyɛ̌ zhə̀l nɔ̀nɔ̀ jàà wà. N zɛ̃̀ n zhì gàà mɔ́ n kwẽ̌ ń la nyǔ, n pwírí Abəraham ń ŋwɛ́nɛ́ pyépyé. Lazaarɛ zhǐ ń yala nɛ.
42016024	N zɛ̃̀ n búbwéé n wɔ̀: 'À da Abəraham, dǔr à nɔ̀nɔ̀, sə́ twĩ̀ Lazaarɛ n mɔ́rh ń jə̀fɔ́lɛ́ nɛ̃̌ wa, n bə̀ n twərh à mə̀jòlò w yó o zhìlì. Nyǐ myǐn mú zù nì dɛ̃́dɛ̃́.'
42016025	"Abəraham zɛ̃̀ n wɔ̀ mɔ̀: 'À byǐ, lyǐrh bə̀ ǹ jú nyɛ̀n ǹdə́ ǹ ŋwɛ́nɛ́ cɛ yó, sə Lazaarɛ jú zúzúnú. Sə èlǎsɛ̃́, wɔ́ ńmyɛ̌ wu ni Yi n'ê swẽ́, sə ǹmyɛ́ zhe nɔ̀nɔ̀.
42016026	Kɔn súlí myɛ, gɔ́rɔ́ nánlyilyìmú ŋwɛ́nɛ́ nə́myɛ̌ ǹd'ámyɛ̌ cəcəl wə. Rə̀myɛ́ ce lò wàr ń zhì nyə̀má ń twí á sõ yé, lò kə́ ń wàr ń zhì á sõ ń twí nyə̀má yé.'
42016027	"Nə̀cɛ̀m-bal mɔ́ zɛ̃̀ n wɔ̀: 'À da, è gə wɔ́ èta, à n'â lwə̀l mó bə̀ ǹ twĩ̌ Lazaarɛ n vò cɛ yó à da sõ kɛ̀lɛ́ wa;
42016028	nyǐ à zhe da-byǎ bə̀nu, n byili bi, mùnì ga bə̀myɛ bə̀ká bə̀ nɔ̀nɔ̀ w kɔ̀bɔ́ wẽ́ yé.'
42016029	"Abəraham zɛ̃̀ n wɔ̀: 'Muyiisi ǹdə́ Yi nyì-zwennə bé ŋwɛ́nɛ́ ǹdə́ bɛ. Bə̀ gə n'ê yǎl, sə bə cili bə̀myɛ́ zɔ̀mà nɛ́.'
42016030	"Nə̀cɛ̀m-bal mɔ́ zɛ̃̀ n wɔ̀: 'È də̀ èta yé à da Abəraham. Lò gə shí cùùrì wẽ́ n zhə̀l bə̀ sõ, fòró bə zwẽ nyí bə pyìrhí bə̀ wun ní.'
42016031	"Abəraham zɛ̃̀ n wɔ̀ mɔ̀: 'Bə̀ gə yə̀ Muyiisi ǹdə́ Yi nyì-zwennə bé zɔ̀mà nɛ́ zwẽ, bá lò gə shí cùùrì wẽ́ ń zhə̀l bə̀ sõ myɛ, bə̀ t'â la ń zɔ̀mà nɛ́ zõ yé.' "
42017001	Yezu zɛ̃̀ n wɔ̀ ń kwã-lyì bí ni: "Lwarna bə̀ kɔn dɛ̀bɛ́ rə̀ n'ê ce lò lwɛlɛ wẽ́ t'â la jó yé, sə zwini bá zə lò mɔ̀bɔ́ ń nə́ ń tó rə̀ dɛnnɛ ń cìrh ń dõ ń ce lwɛlɛ wẽ́.
42017002	Bə̀ gə y'à lyẽ nə́kul-põ̀ nə́kulu nánfɔ̀lɔ̀ ń byã nɛ́ bə cìrh mò bə ji mwə̃́ w cɔ̃̀ ń gə cìrh byɛ̀bɛ́ bə̀ yə̀ yírh swí mú mə̀dù cìcì ń co lwɛlɛ wa.
42017003	Dɛ̃̌na á cìnə̀! "Ǹ dõ gə gwar mɔ́, sə́ vò ń byili mu ń dóó wə́. Ń gə lwar bə̀ ń dówə́, sə́ pɔ̃ sǔbri.
42017004	Ń gə gwar mɔ́ twər tàlpyɛ̀ dɛ̃ rə̀dù wẽ́, n jà ń ká ń nə́ ń twí ń lwə̀l mó sǔbri twər ré rə̀myɛ́ yó w ga, sə́ pɔ̃ sǔbri."
42017005	Yezu tùntúmə́ bé zɛ̃̀ bə wɔ̀ mɔ̀: "Cinu, ce nə́ kwɛrhɛ nə́ zhí Yi ni nə́ súlí."
42017006	N zɛ̃̀ n wɔ̀ bɛ: "Á Yi-ni-zhú mú gə y'à yú ǹdə cǒ byǐ námpɔ́lɛ́ ta, á y'ǎ m'ǎ wɔ̀ cǒ w kɔ̀bɔ́ nɛ b'ò mǔr ò cìn o vò o zhele nə̀-fɔ̀lɔ̀ wẽ́, sə ò y'à má shɛ̀nɛ́ á nyí ni."
42017007	Yezu zɛ̃̀ n súlí n wɔ̀: "Ámyɛ̌ mə̀dù gə zhe ǹ tùntùnnə̀ ń nə́ ń vwàlà, ráá ń nə́ ń kál ǹ vwàmá, ń gə shí gɔ ń nə́ ń yí, ǹ m'ǎ wɔ̀ mɔ̀ bə̀ ń bə̀ làlà n jòm tɛ̃́ n jí kùjú?
42017008	Ǹ tá ǹ la mɔ wál èta yé. Ǹ m'ǎ wɔ̀ mɔ̀: 'Lyɛ̃ ń kwɛrhɛ ǹ cìn ń zù gàndɛ̀ dwã, ń tɛnɛ kùjú ń pɛ̃ a jí. Rə̀myɛ́ kwã nɛ́, ǹmyɛ m'ǎ zɛ̃̀ ń jí.'
42017009	Yó-cə́bal mɔ́ nə mà n zɛ̃̀ ń nə́ ń ce ń nə̀báná, ń gə́ zwẽ ń nyí ni mú yilə? Ń tá ń la ń nə̀bán co yé.
42017010	Ámyɛ wɔ́ èta. Á gə wɛ̀rhɛ́ kɔn dɛ̀bɛ́ bə̀ pɔ ába nyí bə̀ wɛ̀rhɛ́na mɔ́ á zhɛ̀, s'á wɔ̀: 'Nə́myɛ̌ wɔ́ tùntùnnə̀ byɛ̀bɛ́ bə̀ yə̀ yírh swí. Tum dí tɛ̀bɛ́ bə̀ pɔ nə́ba mɔ́, wɔ́ rə̀myɛ́ nə́ twĩ̀.' "
42017011	Yezu yà ń kwè sɔ́má y kɛ̀bɛ́ è n'ê tó Samarɛ ǹdə́ Gəlile bwə̌l mó w mó ń mə́ ń la Zhərəzalɛm.
42017012	N bə̀ ń nə́ ń zwì cə-byǐ èdù wẽ́. Nɔr cìnə́ zɛ̃̀ bə̀ la mɔ jəl, bə̀ y'à wɔ́ nunə shíyə́. Bə zhì kwã nɛ́,
42017013	bə búbwéé bə byẽ̀ mò bə wɔ̀: "Yó-cə́bal Yezu, dǔr nə́ nɔ̀nɔ̀."
42017014	Ń gə́ nɔ bɛ n zɛ̃̀ n wɔ̀ bɛ: "Zhəlnə á byili á cìn Yi jì y vwĩ̀-zwə́lnə bé ne." Bə̀ gə́ tú bə zhǐr bə̀ la, bə yí sɔ́má yó, bə wárh.
42017015	Mə̀dù y gə́ pwírí ń wárh, n ká n kwɛ̃̀ ń nə́ ń bya ń mə́ ń cèrhé Yi.
42017016	N yí Yezu sono, n tu ń nə̀dwə́nə́ yó Yezu yé né, n zə ń yé n pú tɛ̃́ n ce ń nə̀báná. E jà bal mɔ́ ńmyɛ̌ yà ń wɔ́ Samarɛ lyì bal.
42017017	Yezu zɛ̃̀ n wɔ̀: "È də̀ shí y gakó bə̀ wárh nà? Byɛ̀bɛ́ nə̀bɔ́ y nə ŋwɛ́nɛ́ yẽ̀?
42017018	E zɛ̃̀ wɔ́ zhə-bal mɔ́ mɔ̀bɔ́ dúdú ń kwɛ̃̀ n bə̀ ń la Yi nə̀bán co?"
42017019	N zɛ̃̀ n wɔ̀ bal mɔ́ nɛ: "Zɛ̃̀ ń vò. Ǹ gə́ zhí ni mú ce ǹ nɔ ǹ cìnə̀."
42017020	Farɛzhɛ̃ɛ̃bá zɛ̃̀ bə̀ n'ê bwə̀rh Yezu bə̀ wɔ́ dǒ yi ní Yi pyɛ̀lɛ̀ rɛ́ má bà? N zɛ̃̀ n wɔ̀ bɛ: "Yi pyɛ̀lɛ̀ rɛ́ də̀ kɔn dɛ̀bɛ́ rə̀ má bànà sə lyì yírhə́ nə rɛ yé.
42017021	Bə̀ t'â la wál gaga bə̀ nyǐnə Yi pyɛ̀lɛ̀ rɛ́ rə̀ ŋwɛ́nɛ́ nyɔ̀nɔ̀ ráá jàà dõ w yé. Lwarna bə̀ rə̀ ŋwɛ́nɛ́ á wẽ́."
42017022	N zɛ̃̀ n wɔ̀ ń kwã-lyì bí ni: "Dwã ŋwɛ́nɛ́ nə̀ bànà, á m'ǎ n'á yǎl á nə Numbyíní Byǐ twírí y dɛ̃ rə̀dù cìcì, sə á t'á la rɛ nɔ yé.
42017023	Lyì jàlà má wɔ̀ ába bə̀ ń ŋwɛ́nɛ́ nyɔ̀nɔ̀, jàlà wɔ̀ bə̀ ń ŋwɛ́nɛ́ jàà dõ wə, s'á bə̀k'á dùr á vò yé.
42017024	Lwarna bə̀ Numbyíní Byǐ twírí y má yə̀ ǹdə dwà gə́ yá lyə́lyɔ̌ e yə̌r cə-yala gakó né.
42017025	Sə nyɔ́ɔ́ ŋwɛ́nɛ́ bə̀ ń jɛ̀rɛ̀ n nwɛ̀nɛ̀ dɛ̃́dɛ̃́, lũ w kɔ̀bɔ́ lyì bí zhɛ̃̀ mɔ̀.
42017026	"Kɔn dɛ̀bɛ́ rə̀ yàl nɛ́ Nəwee yi ní mú, wɔ́ rə̀myɛ́ cìcì rə̀ má yə̀ nɛ́ Numbyíní Byǐ twírí y myɛ yi ní.
42017027	Nəwee yi ní, lyì bí y'à n'ê jí, bə̀ n'ê nywɛ̀, bala y'à n'ê jí kana, kana y'à n'ê jí byə́nə́, kɔn mé yí dɛ̃ rɛ́ tɛ̀bɛ́ Nəwee zù bǔ-bwəl lé wə, dwà y nánfwɛ̀lɛ̀ y zɛ̃̀ e nyɔ̀, e gu lyì bí gakó mó.
42017028	"Kɔn má yə̀ ǹdə Lɔtɛ myɛ yi ní ta. Lyì bí y'à n'ê jí, bə̀ n'ê nywɛ̀, bə̀ n'ê yè wẽ̀, bə̀ n'ê dɔr wẽ̀, bə̀ n'ê vwàlà, bə̀ n'ê lwì kǎlsɛ.
42017029	Sə Lɔtɛ gə́ shə́r Sɔdɔm nɛ́ yùwə̀, Yi ce myǐn nyɔ̀ cɔ w yó ǹdə dwà ta, mə gu lyì bí gakó.
42017030	Sə dɛ̃ rɛ́ tɛ̀bɛ́ Numbyíní Byǐ mà n ká n bə̀ mɔ́ myɛ bá yə̀ èta.
42017031	"Dɛ̃ rɛ́ rə̀myɛ́ yùwə̀, lò mɔ̀bɔ́ ǹ ŋwɛ́nɛ́ lyarh wa, ǹ wẽ̀ j'à ŋwɛ́nɛ́ jù wə̀, sə ǹ bə̀ká pyà tɛ̃́ só ń pwà rɛ̀ yé. Lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹmyɛ bə̀ká pyà jè zhəl yé.
42017032	Lyǐrhnə kɔn gə́ tó né Lɔtɛ kɛ̃ mɔ́ yilə.
42017033	Lò mɔ̀bɔ́ ǹ nə́ ǹ pyà ǹ myə̌l lé shilu, rə̀ má jər, sə lò mɔ̀bɔ́ ǹ shɛ̀nɛ́ ǹ myə̌l lé jər, ǹ m'ǎ ká nə rɛ."
42017034	Yezu kə́ n súlí n wɔ̀: "À n'â wə̀l ába: dɛ̃ rɛ́ rə̀myɛ́ cəcɛ̃ yá, lyì bə̀lyè gə tó dwã bə̀ pyě pyònò òdù wẽ́, bə̀ má zə mə̀dù y bə yẽ̌ ń dõ mó ne.
42017035	Kana bə̀lyè gə tó dwã bə̀ n'ê nɔ̀m mún, bə̀ má zə mə̀dù y bə yẽ̌ ń dõ mó ne. ((
42017036	Bala bə̀lyè gə tó dwã bə̀ n'ê twĩ̀ kɛ́lɛ́ èdù wẽ́, bə̀ má zə mə̀dù y bə yẽ̌ ń dõ mó ne.))"
42017037	Ń kwã-lyì bí zɛ̃̀ bə bwə̀rh mò bə wɔ̀: "Cinu, yẽ̀ rə̀myɛ́ mɔ́ la nɛ́ wɔ̀rhɔ́?" N zɛ̃̀ n wɔ̀ bɛ: "Kɔn gə cù rə̀ pyě mə̀gã̌, wɔ́ gàà myɛ zúmə́ né n'ê zhə̀l nə̀ nɛ dwã nɛ́."
42018001	Rə̀myɛ́ kwã nɛ́, Yezu ju səswalá kɛ̀bɛ́ n pə ń kwã-lyì bí ni n mə n byili bi bə̀ bə̀ mə̌ sə bə ce Yi twéé twéé, bə̀ wun bə̀ká gə yé. Ń wòwə̀:
42018002	"Bùr-kárna mə̀dù ń yà ń ŋwɛ́nɛ́ cɔ òdù wẽ́, ń yà ń tá ń dùr Yi, e jà ń twə́r ré myɛ tɛ̀nɛ́ ǹdə́ lò lò yé.
42018003	Ejə̃̀-kɛ̃ mə̀dù myɛ yà ń ŋwɛ́nɛ́ cɔ w òmyɛ́ wẽ́, ń yà ń nə́ ń twí bùr-kárna mɔ́ sõ ń nə́ ń wə̀l mò: 'Àmyɛ́ ǹdə́ à dõ zhe zɔ̀mɛ̀ ǹdə́ dwã, sə à n'â lwə̀l mó bə̀ ǹ bǔr nə́ bùrsí cɛ̀nɛ̀, ń pɛ̃ bwìrì.'
42018004	"Sə bùr-kárna mɔ́ yà ń tá ń cili ń sõ kɔn dɛnɛ. Dɛ̃ rə̀dù, n zɛ̃̀ n bù ń wẽ́ n wɔ̀: 'Ǹdə́ à t'â dùr Yi, à twə́r ré myɛ tɛ̀nɛ́ ǹdə́ lò ga,
42018005	à má bùr ejə̃̀-kɛ̃ mɔ́ mɔ̀bɔ́ bùrsí a pɔ̃ ń bwìrì yə́. È gə də̀ rə̀myɛ́, ń mà ń nə́ ń twí ń lyɛ̀ɛ̀ nɛ̀.' "
42018006	Cinu zɛ̃̀ n súlí n wɔ̀: "Á nyɛ̀ɛ̀ bùr-kárna námməlwɛ̀lɛ́ y kɛ̀bɛ́ gə́ zɔ̀m nɛ́?
42018007	Yi zɛ̃̀ rə̀ gə n'ê dɛnɛ myɛ̌, rə̀ t'â la rə̀ lyì bí bə̀ n'ê byẽ̀ dè cəcɛ̃ ǹdə́ nə̀nyɔ́nɔ́ ga mɔ́ sõ cilu, rə sɛ̃ bɛ?
42018008	À n'â wə̀l ába: rə̀ má sɛ̃ bɛ làlà. Sə Numbyíní Byǐ gə ká ń túwə́, ń mà n nə lyì cɛ yó bə̀ gwẽ̌ zhí mu?"
42018009	Yezu kə́ n ji səswalá n pə lyì bí byɛ̀bɛ́ bə̀ n'ê kwè bə̀ cìn ǹdə wu-cángá cìnə́ ta Yi yé né, bə zɛ̃̀ bə̀ n'ê fulsi bə̀ dwã bɛ́ mɔ́ nɛ, n wɔ̀:
42018010	"Lyì bə̀lyè bə̀ y'à zɛ̃̀ bə vò Yi jù w bə̀ la Yi co. Mə̀dù y yà ń wɔ́ Farɛzhɛ̃ɛ̃, mə̀dù y wɔ́ myə̌l-kwǎndɛ zwennə.
42018011	Farɛzhɛ̃ɛ̃ mɔ́ yà ń zhǐ dɛ̃̌ ń nə́ ń ce Yi ń wẽ́, ń zhe: 'Yi, à n'â ce ǹ nə̀báná, à gə́ də̀ ŋwɔ̀l-bal, à də̀ lyì-bəlwɛ̀lɛ́, à də̀ nə̀fòló ǹdə lyì bí dwã bɛ́ ta, e j'à də̀ ǹdə myə̌l-kwǎndɛ zwennə mó mɔ̀bɔ́ ta mɔ́ yilə.
42018012	À n'â lyẽ à nyí twər rə̀lyè dwã nyàlpyɛ̀ nyàlpyɛ̀ gakó. À n'â vùr kɔn dɛ̀bɛ́ à n'â nɛ mɔ́, rə̀dù shí gakó yó wə, à pɛ mɔ́.'
42018013	"È gə wɔ́ myə̌l-kwǎndɛ́ zwennə mó yilə, ńmyɛ̌ yà ń zhǐ kwã nɛ́ n lwəl ń yó tɛ̃́, ń nə́ ń twi tɔ̀mɔ̀, ń zhe: 'Yi, dǔr à nɔ̀nɔ̀, b'à wɔ́ yə̀-bəlwàálɛ cə́bal.' "
42018014	Yezu zɛ̃̀ n súlí n wɔ̀: "À n'â wə̀l ába: myə̌l-kwǎndɛ́ zwennə mó myɛ̌ nɔ sǔbri n ká n vò jè, sə Farɛzhɛ̃ɛ̃ mɔ́ yə̀ sǔbri nɛ yé. Zhə̀nà, lò mɔ̀bɔ́ gakó ǹ nə́ ǹ zhẽ̌ ǹ cìn dɛ̃̌, bə̀ má lwəl mó tɛ̃́, sə lò mɔ̀bɔ́ ǹ nə́ ǹ lwəl ǹ cìn tɛ̃́, bə̀ má zhẽ̌ mó dɛ̃̌."
42018015	Lyì y'à n'ê zə byì-shɛ̌msɛ myɛ bə̀ twí Yezu sono mùnì ga n dwə̀rh bè. Ń kwã-lyì bí gə́ nɔ bɛ, bə zɛ̃̀ bə̀ n'ê ji bi búlə́,
42018016	sə Yezu ce bə zə bə̀sɔ́ná bɛ́ bə bə̀ ń yé né, n zɛ̃̀ n wɔ̀ ń kwã-lyì bí ni: "Yẽ̌nə bə̀sɔ́ná bɛ́ nɛ bə bə̀ à sono, s'á bə̀k'á cə̀r bè yé, bə̀ Yi tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyǎ.
42018017	Zhə̀nà, à n'â wə̀l ába: lò mɔ̀bɔ́ ǹ gə yə̀ Yi pyɛ̀lɛ̀ rɛ́ yò shɛ̀nɛ́ ǹdə bə̀sɔ́bwɛ̀lɛ́ ta, ǹ tá ǹ la rə̀ tənà y wẽ́ zú gaga yé."
42018018	Lyì-fɔ̀lɔ̀ òdù tú Yezu sono o bwə̀rh mò o wɔ̀: "Yó-cə́bal nántwə̌, bə̀kɔ́n à mǎ sá wɛ̀rhɛ́, mùnì a nə nyǔ mə̀ t'â la zhɔ̌?"
42018019	Yezu zɛ̃̀ n wɔ̀ mɔ̀: "Byè yil ǹ nə́ ǹ byẽ̀ nè bə̀ lyì-twə̌? Lò tɛ̀nɛ́ ń wɔ́ lyì-twə̌ ǹdə́ è gə də̀ Yi dúdú yé.
42018020	Ǹ yě nyə́ né gə́ n'ê byili ní. Nə̀ n'ê byili èta: 'Bə̀ká fwə̌l yé; bə̀ká gu lò yé; bə̀ká ŋwɔ̀ yé; bə̀ká gõ̀ kɔma ń ce ǹ dõ nyí ni bùrsì jàà w yé; nyám ǹ da ǹdə́ ǹ ná.' "
42018021	Bal mɔ́ wɔ̀ mɔ̀: "À zwẽ nyə́ né nə̀myɛ́ gakó à bə̀swɛ́nɛ́ ga kɔn mé yí zà."
42018022	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀ mɔ̀: "Kɔn rə̀dù rə̀ dàl ǹ mə̌ sə́ wɛ̀rhɛ́. Zhəl ń kwè kɔn dɛ̀bɛ́ gakó ǹ zhe mó ń yè, ń zə rə̀ wársɛ́ ń mə tə̀ nə̀mwà, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ m'ǎ nə nə̀cɛ̀ndɛ̀ dɛ̃̌ Arəzana wa."
42018023	Bal mɔ́ gə́ nyɛ̀ɛ̀ zɔ̀mà nɛ́ nə̀myɛ́, ń wu zhìlì dɛ̃́dɛ̃́, bə̀ ń yà ń wɔ́ nə̀cɛ̀m-bal nánfɔ̀lɔ̀.
42018024	Yezu gə́ pwírí bal mɔ́ wu zhìlì èta, n wɔ̀: "Nə̀cɛ̀nà bɛ́ Yi tənà y wẽ́ zú má yə̀ zwini tã̀!
42018025	Yómó gə la gã̀-məshǐm bɔ̀l w tó o lyɛ̃ k'â wɔ́ nàná du nə̀cɛ̀m-bal gə la Yi tənà y wẽ́ zú."
42018026	Byɛ̀bɛ́ bə̀ y'à n'ê cili ń zɔ̀mà nɛ́ mɔ́ gə́ nyɛ̀ɛ̀ rə̀myɛ́, bə wɔ̀: "Wɔ́ mɔ̌ lò ń nə wɔ̌ ń mà n nə ń cìn vwǎrh?"
42018027	Yezu zɛ̃̀ n wɔ̀ bɛ: "Kɔn dɛ̀bɛ́ rə̀ du numbyíní jàn, rə̀ bə Yi jàn du yé."
42018028	Pyɛɛrɛ zɛ̃̀ n wɔ̀ mɔ̀: "Nyǐ nə́myɛ̌, nə́ yẽ̌ kɔn dɛ̀bɛ́ gakó nə́ y'ǎ zhe mó ne, nə́ tó mó."
42018029	Yezu zɛ̃̀ n wɔ̀ bɛ: "Zhə̀nà, à n'â wə̀l ába: lò mɔ̀bɔ́ ǹ yẽ̌ ǹ kɛ̀lɛ́ ǹdə́ ǹ kɛ̃ ǹdə́ ǹ da-byǎ ǹdə́ ǹ da ǹdə́ ǹ ná ǹdə́ ǹ bə̀sɔ́ná nɛ, Yi tənà y yilə,
42018030	ǹ m'ǎ k'á nə rə̀myɛ́ gakó twər nánzhəzhɔ̌ lũ w kɔ̀bɔ́ wẽ́, sə ǹ m'ǎ nə nyǔ mə̀ t'â la zhɔ̌ lũ w kɔ̀bɔ́ ò bàn mɔ́ wa."
42018031	Yezu zə ń kwã-lyì bí shí ǹdə́ bə̀lyè y n vò kwã nɛ́, n wɔ̀ bɛ: "Nyǐnə nə́ la Zhərəzalɛm, sə kɔn dɛ̀bɛ́ gakó Yi nyì-zwennə bé y'à kɛ̃ bə byili Numbyíní Byǐ yil mó má pyìrh.
42018032	Bə̀ byili bə̀ bə̀ má zə mɔ bə pə byɛ̀bɛ́ bə̀ də̀ Zhwifubá ne, bə fulsi mu, bə tùrh mò, bə pùrh tə̀tàr ń yó,
42018033	bə zə dànə̀shàárɛ bə mà mɔ̀, bə gu mu, sə ń mà n bwìrhì ń dwã nə̀tɔ̀ yùwə̀."
42018034	Sə ń kwã-lyì bí yə̀ rə̀ kùr lwar námpɔ́lɛ́ myɛ cìcì yé, bə̀ zɔ̀mɛ̀ rɛ́ rə̀myɛ́ y'à nyɛ̌ ǹdə səswalá ta bə̀ yilə. Bə̀ y'à yə̀l rə̀ kùr yé.
42018035	Yezu yà ń kwè sɔ́má y kɛ̀bɛ́ è la Zheriko mó. E jà lyìlyǒ òdù y'à jě tɛ̃́ sɔ́má y vɔ̃̀ nɛ̀ cɔ w kùr nyí ni ò n'ô lwə̀lə̀.
42018036	O nyɛ̀ɛ̀ lyì-zhǎ bɛ́ bə̀ y'à tó Yezu ni mú dweme ré, o zɛ̃̀ o bwə̀rh bə̀ wɔ́ bə̀kɔ́n dweme rə̀ n'ê dom èta mɔ́?
42018037	Lyì bí zɛ̃̀ bə wɔ̀ bə̀ wɔ́ Nazarɛtɛ lyì bal Yezu ń nə́ ń lyɛ̃.
42018038	Lyìlyǒ w zɛ̃̀ o búbwéé o wɔ̀: "Dəvyidi Byǐ Yezu, dǔr à nɔ̀nɔ̀."
42018039	Lyì bí byɛ̀bɛ́ bə̀ y'à ŋwɛ́nɛ́ Yezu yé né mó zɛ̃̀ bə̀ n'ê ji lyìlyǒ w búlə́ b'ò yẽ̌ ò sɔ̀ w nɛ. O zɛ̃̀ o kwɛrhɛ o búbwéé dwini shãã ga o wɔ̀: "Dəvyidi Byǐ, dǔr à nɔ̀nɔ̀."
42018040	Yezu swə́rh n zhì, n zɛ̃̀ n pə nyí bə̀ bə̀ zə w bə bà. Ò gə́ bwəlse, n zɛ̃̀ n bwə̀rh w n wɔ̀:
42018041	"Bə̀kɔ́n ǹ nə́ ǹ yǎl b'à wɛ̀rhɛ́ ǹ yilə?" Lyìlyǒ w wɔ̀ mɔ̀: "Cinu, à n'â lwə̀l mó bə̀ ǹ púr à yírhə́ né."
42018042	Yezu zɛ̃̀ n wɔ̀: "Púr ǹ yírhə́ né ń nyǐ. Ǹ gə́ zhí ni mú ce ǹ nɔ ǹ cìnə̀."
42018043	Ò yírhə́ né já púr, o zɛ̃̀ o tó Yezu kùr ò m'ô cèrhé Yi. Lyì bí gakó gə́ nɔ rə̀myɛ́, bə̀myɛ zɛ̃̀ bə̀ n'ê cèrhé Yi.
42019001	Yezu yà ń tó Zheriko ń nə́ ń lyɛ̃.
42019002	Bal mə̀dù yà ń ŋwɛ́nɛ́ cɔ w wa, ń yil Zəshe, ń yà ń wɔ́ myə̌l-kwǎndɛ́ zwennə bé yó-cə́bal, n jà ń yà ń wɔ́ nə̀cɛ̀m-bal.
42019003	N zɛ̃̀ ń nə́ ń pyà ń gə́ mà n tó né n nə Yezu, n lwar ń párá. Sə ń gə́ ń yà ń nyɛ̌ nánkùkùlí, lyì bí myɛ j'à y'à já mɔ́ ce, ń yà ń wàr ń la mɔ nɔ yé.
42019004	N zɛ̃̀ n dùr n tó yé n vò n jì cǒ òdù yó, Yezu gə́ la mə̀gã̌ tó n lyɛ̃ mɔ́, mùnì ga n ŋwɛ̀nɛ́ n nə mɔ.
42019005	Yezu gə́ tú n yí gàà, n kwẽ̌ n nyǐ dɛ̃̌ cǒ w yó, n wɔ̀ Zəshe ne: "Ce jàn nɛ́ ń só tɛ̃́ làlà, bə̀ zà wɔ́ ǹmyɛ́ sõ kɛ̀lɛ́ w à la nɛ́ zul."
42019006	Zəshe só tɛ̃́ ǹdə́ yə̀wǎl, n dùr n vò n zwẽ mo ń sõ ǹdə́ wu-nyɔ̃̀.
42019007	Byɛ̀bɛ́ gakó bə̀ nɔ mɔ ń zhə̀l Zəshe sõ mó zɛ̃̀ bə̀ n'ê ŋwúŋwùní bə̀ zhe: "Ń zhə̀l n zul lò mɔ̀bɔ́ ń tá ń zwẽ Yi nyə́ né sõ kɛ̀lɛ́ wa."
42019008	Zəshe zɛ̃̀ n zhì dɛ̃̌, n wɔ̀ Cinu ni: "Yó-cə́bal, nyǐ à má bɔ̀n à kɔn dɛ́ dɛ̀bɛ́ à zhe mó kə̀kàlà a pə nə̀mwà nɛ̀. Sə à gə myìnì lò a zwẽ ń wársɛ, à má ká càrh mɔ̀ sɛ̀ twər rə̀na."
42019009	Yezu zɛ̃̀ n zɔ̀m ń yò n wɔ̀: "Kɛ̀lɛ́ y kɛ̀bɛ́ lyì bí nɔ Yi vwǎrh mɔ́ zà, bə̀ mɔ̀bɔ́ myɛ wɔ́ Abəraham byǐ.
42019010	Numbyíní Byǐ tú byɛ̀bɛ́ bə̀ jé mó pyǎ sə n zwẽ bɛ."
42019011	Lyì bí y'à n'ê cili Yezu zɔ̀mà nɛ́. Sə ń gə́ tú n bwəlse Zhərəzalɛm n zhɛ̀, bə zɛ̃̀ bə̀ n'ê bùl bə̀ Yi pyɛ̀lɛ̀ rɛ́ má bə̀ èlǎsɛ̃́-lǎsɛ̃́. Rə̀myɛ́ ce, n zɛ̃̀ n ji səswalá n pə bɛ n wɔ̀:
42019012	"Bal mə̀dù ń dwí rí y'à wɔ́ pyə̀-dwí, n zɛ̃̀ ń la cɔ kɔ̀bɔ́ ò nyɛ, mùnì ga bə pɔ̃ pyɛ̀lɛ̀ gàà sə n ká n kwɛ̃̀ n bə̀ jè.
42019013	Ń gə́ tú ń la shə́r yó, n byẽ̀ ń kɛ̀lɛ́ y tùntùnnə̀ shíyə́, n pə dwã zɔ̌m tum wársɛ lò gakó ne, n wɔ̀ bɛ: 'Zwẽnə á m'á dɔ̌l, á m'á dɛ̃̀ à kwã̀ɔ̃̀ mɔ́.'
42019014	"Sə ń cɔ w cìcì lyì bí y'à bə mə só yé. Bə zɛ̃̀ bə twĩ̀ lyì cɔ w kɔ̀bɔ́ ń la mɔ́ wa, bə̀ bə̀ zhəl bə wɔ̀ cɔ w lyì bí ni, bə̀ bə̀myɛ́ t'â yǎl bə̀ ń yál bə̀ pyɔ̌ yé.
42019015	"Sə ń gə́ yú cɔ w wẽ́, bə pɔ̃ pyɛ̀lɛ̀ rɛ́ bə zhɛ̀, n zɛ̃̀ n ká n kwɛ̃̀ n bə̀ jè. N zɛ̃̀ n ce bə byẽ̀ kɛ̀lɛ́ y tùntùnnə̀ bé byɛ̀bɛ́ ń yà ń pɔ bɛ wársɛ́ mɔ́, mùnì n lwar kɔn dɛ̀bɛ́ bə̀ dɔ̌l bə nə ǹdə́ sɛ mɔ́.
42019016	"Ń tùntùnnə̀ mó mɔ̀bɔ́ ń tó yé n yí mú wɔ̀ mɔ̀: 'À yó-cə́bal, à zə wársɛ́ shɛ̀bɛ́ ǹ yà ǹ pɔ nɛ mɔ́, a nə wársɛ dwã sə̀ du si twər shíyə́.'
42019017	Pyɔ̌ mɔ́ zɛ̃̀ n wɔ̀ mɔ̀: 'Ǹ wɔ́ tùntùnnə̀ nántwə̌, bə̀ ǹ yàl wu-põ̀ cə́bal kɔn námpɔ́lɛ́ yilə. À má pɔ̃́ cɛmɛ shí ń cìní.'
42019018	"Ń kɛ̀lɛ́ tùntùnnə̀ bə̀lyè nyǎn mɔ́ bə̀ n wɔ̀ mɔ̀: 'À yó-cə́bal, à zə wársɛ́ shɛ̀bɛ́ ǹ yà ǹ pɔ nɛ mɔ́, a nə wársɛ dwã sə̀ du si twər rə̀nu.'
42019019	Pyɔ̌ mɔ́ zɛ̃̀ n wɔ̀ mɔ̀: 'À má pə cɛmɛ nə̀nu ǹmyɛ nɛ ń cìní.'
42019020	"Mɔ̀bɔ́ ń tà-kwã n yí mú wɔ̀: 'À yó-cə́bal, nyǐ wársɛ́ ǹ yà ǹ pɔ nɛ mɔ́. À y'à co se kàmə̀-jɛ̃̀ wà, a lyẽ a cĩ́ dɛ̃̌.
42019021	Ǹ gə́ zum dɛ̃́dɛ̃́ mɔ́ ce, ywẽ zɔ nɛ, b'à yě bə̀ ǹ ya ń kwè kɔn dɛ̀bɛ́ ǹ yə̀ cĩ́, ń jə̀r ǹ gə́ yə̀ má dwì.'
42019022	"Pyɔ̌ mɔ́ zɛ̃̀ n wɔ̀ mɔ̀: 'Ǹ də̀ tùntùnnə̀ nántwə̌ yé. Wɔ́ ǹ cìcì nyì-zɔ̀mà nɛ́ à la má kə́ ǹ bùrsí. Ǹ yě b'à zum dɛ̃́dɛ̃́, à yá kwè kɔn dɛ̀bɛ́ à yə̀ cĩ́, a jə̀r à gə́ yə̀ má dwì.
42019023	È nə wɔ́ byè yilə, ǹ yə̀ à wársɛ́ pɛ bə cĩ́ sə̀ gə́ má pù mə̀gã̌? Èta, à y'à má ká kwɛ̃̀ a bá zwẽ se ǹdə́ sə̀ twírí yə́.'
42019024	N zɛ̃̀ n wɔ̀ byɛ̀bɛ́ bə̀ y'à zhǐ gàà mɔ́ nɛ: 'Zwẽnə wársɛ́ námpɔ́lɛ́ y à y'à pɔ mɔ mɔ́ cìcì á pə mɔ̀bɔ́ ń zhe dɛ̃́dɛ̃́ mɔ́ nɛ.'
42019025	"Bə zɛ̃̀ bə wɔ̀ mɔ̀: 'Yó-cə́bal, sə ń gə́ yà ń jɛ̀rɛ̀ ń zhe shí mú.'
42019026	"Yó-cə́bal mɔ́ zɛ̃̀ n wɔ̀ bɛ: 'À n'â wə̀l ába: mɔ̀bɔ́ ǹ zhe, bə̀ yá pɔ̃́ ń mə́ súlí; sə mɔ̀bɔ́ ǹ bə zhe, bə̀ má zwẽ tɛ̀bɛ́ námpɔ́lɛ́ y ǹ zhe mó myɛ cìcì.'
42019027	N zɛ̃̀ n súlí n wɔ̀ bɛ: 'Zana byɛ̀bɛ́ gakó bə̀ y'à t'â yǎl b'à yál bə̀ pyɔ̌ mɔ́, á b'ǎ gu à yírh wə.' "
42019028	Yezu gə́ byili rə̀myɛ́ n zhɛ̀, n zhǐr n tó bə̀ yé bə̀ m'ê la Zhərəzalɛm.
42019029	N bə̀ n bwəlse Bɛtəfazhɛ ǹdə́ Betəni. Cɛmɛ nɛ́ nə̀myɛ́ ŋwɛ́nɛ́ pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ:
42019030	"Zhəlnə cɔ w ò ŋwɛ́nɛ́ á yé né mó wə. Á gə tú á n'á zwì ò wẽ́, á m'ǎ nə bə̀nə-bwɛ̀lɛ́ è lyẽ tɛ̃́, lò gwẽ̌ yə̀ kùr è yó cĩ́ gaga yé. Lwə̌rnə y á m'á bà.
42019031	Lò gə bwə̀rh ába bə̀ wɔ́ byè yil á n'á lwə̌r yə, s'á wɔ̀: 'Cinu zhe è tum.' "
42019032	Bə zhǐr bə vò bə yí bə nə kɔn gakó ǹdə ń gə́ byili bi ní.
42019033	Bə̀ gə́ y'à n'ê lwə̌r bə̀nə-bwɛ̀lɛ́ y yi ní, è cìnə́ bwə̀rh bè bə wɔ̀: "Byè yil á n'á lwə̌r bə̀nə-bwɛ̀lɛ́ yá?"
42019034	Bə wɔ̀: "Cinu zhe è tum."
42019035	Bə lwə̌r yə, bə zə y bə mé bə̀ Yezu sono, bə lyɛ̀lɛ̀ bə̀ gàndɛ́ è yó, bə zɛ̃̀ bə ce n jòm.
42019036	N zhǐr ń la ǹdə́ lyì bí n'ê lyɛ̀lɛ̀ bə̀ gàndɛ́ tɛ̃́ sɔ́má y yó.
42019037	Ń gə́ tú ń nə́ ń swé Olyivyəəré pyɔ̀ w n bə̀ ń nə́ ń bwəlse Zhərəzalɛm, ń kwã-lyì bí nánjə̀jóló w gakó já zɛ̃̀ bə̀ n'ê fùù ǹdə́ wu-nyɔ̃̀ nánfɔ̀lɔ̀, bə̀ n'ê kǎrh bə̀ m'ê cèrhé Yi màmyaarhɛ́ tɛ̀bɛ́ gakó bə̀ y'à nɔ mɔ́ yilə.
42019038	Bə̀ y'à n'ê wə̀lə̀: "Cinu mà n cĩ́ bwəl pyɔ̌ mɔ́ mɔ̀bɔ́ ń bàn ń yil lé yil mó yó! Sə yə̀-zùlə́ yə̀ Arəzana wa! Sə Yi nə còrhó dɛ̃̌ Arəzana wa!"
42019039	Farɛzhɛ̃ɛ̃bá jàlà byɛ̀bɛ́ bə̀ y'à ŋwɛ́nɛ́ lyì-zhǎ bɛ́ wẽ́ mó wɔ̀ Yezu ni: "Yó-cə́bal, bú ǹ kwã-lyì bí bə yẽ̌ bə̀ sɔ̀ɔ̀rɛ́ nɛ."
42019040	N zɛ̃̀ n wɔ̀ bɛ: "À n'â wə̀l ába: bə̀ gə yẽ̌ bə̀ sɔ̀ɔ̀rɛ́ nɛ, wɔ́ nə́kulə né nə̀ má bya."
42019041	Yezu gə́ tú n bwəlse Zhərəzalɛm, n nə cɔ w kǎlsɛ́, n zɛ̃̀ ń nə́ ń kúrh ò lyì bí ni ń zhe:
42019042	"Á yə̀ kɔn dɛ̀bɛ́ rə̀ má pə ába yə̀-zùlə́ mó lwar zà yé, á j'ǎ k'á wàr á la rɛ lwar èlǎsɛ̃́ yé.
42019043	Nyǐnə dɛ̃ ŋwɛ́nɛ́ rə̀ bànà, á zwə̀ bé má kə́kɛ́lɛ́ á cɔ w púlə́púlə́, bə pyi á nyí ni.
42019044	Bə̀ má wǔr á jìsí gakó, bə pyárh ába bə gu. Bə̀ t'â la jì èdù ga nɛ yõ̌ e zhì dɛ̃̌ yé, b'ǎ yə̀ dɛ̃ rɛ́ tɛ̀bɛ́ Yi tú rə gwɛ̃ ába mɔ́ lwar yé."
42019045	Yezu zɛ̃̀ n zù Yi jì y kɔ̀nɔ́ w wa, n ji kùr ń nə́ ń jì lyì bí byɛ̀bɛ́ bə̀ y'à n'ê yè wẽ̀ dé mó gakó n ce pwẽ̀ nè, n wɔ̀ bɛ:
42019046	"Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'À jì y bá yə̀ Yi-co jì.' " N zɛ̃̀ n súlí n wɔ̀ bɛ: "Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà."
42019047	Ń yà ń nə́ ń cèrhè bè kàrmɔ̀ Yi jì y kɔ̀nɔ́ w wẽ́ twéé gakó, sə vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé ǹdə́ cɔ w yó-cìnə́ bé y'à n'ê pyà bə̀ gə́ má tó né bə gu mu.
42019048	Sə bə̀ y'à yə̀l bə̀ gə́ má wɛ̀rhɛ́ nɛ́ bə zə mɔ yé, bə̀ cɔ w lyì bí gakó y'à n'ê cili ń zɔ̀mà nɛ́ náàcɛ̀nɛ́.
42020001	Dɛ̃ rə̀dù, Yezu yà ń ŋwɛ́nɛ́ Yi jì y kɔ̀nɔ́ w wa, ń nə́ ń cèrhè kàrmɔ̀ lyì bí ni, ń mə́ ń bwə̀l yò-ècɔ̀nɔ̀ nyí rí. Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ǹdə́ náncɛsɛ́ zɛ̃̀ bə bə̀ ń sono, bə wɔ̀ mɔ̀:
42020002	"Byili nə́ba ǹ gə́ nɔ sɔ́má mə̀gã̌ ǹ mə́ ǹ nə́ ǹ wɛ̀rhɛ́ rə̀myɛ́. Mɔ̌ lò ń pɔ mɔ́ sɔ́má y èmyɛ́?"
42020003	N zɛ̃̀ n wɔ̀ bɛ: "Àmyɛ la ába kɔn rə̀dù bwə̌rh.
42020004	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ́, ráá numbyínsi sõ?"
42020005	Bə zɛ̃̀ bə̀ n'ê zɔ̀m ǹdə́ dwã bə̀ zhe: "Nə́ gə wò bə̀ wɔ́ Yi sõ ń yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ yə̀ ń zɔ̀mà nɛ́ zwẽ?
42020006	Nə́ gə k'é wò bə̀ wɔ́ numbyínsi sono ń nɔ sɔ́má nɛ́, lyì bí gakó má zə nə́kuuli bə dul nə́ba bə gu, bə̀ bə̀ gakó yě bə̀ ń yà ń wɔ́ Yi nyì-zwennə."
42020007	Bə zɛ̃̀ bə wɔ̀: "Nə́ yə̀l ń gə́ nɔ sɔ́má mə̀gã̌ yé."
42020008	Yezu zɛ̃̀ n wɔ̀ bɛ: "Àmyɛ t'â la ába à gə́ nɔ sɔ́má y mə̀gã̌ à m'â wɛ̀rhɛ́ rə̀myɛ́ mɔ́ byilu yé."
42020009	Yezu zɛ̃̀ n ji səswalá n pə lyì bí ni n wɔ̀: "Bal mə̀dù ń yà ń zhele cèmé nyɛ̀bɛ́ bə̀ n'ê zə nə̀ byǎ bɛ́ bə̀ m'ê wɛ̀rhɛ́ sɛ̃́ ń cɛ wa, n zɛ̃̀ n kwè lyì n cĩ́ nə̀ nyí ni bə̀ n'ê nyǐ nə̀ yò, n zhǐr n vò jàà kɛ̀bɛ́ è nyɛ, n jòm gàà n dɛnɛ dɛ̃́dɛ̃́.
42020010	"Cèmé né byǎ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀ mə̀dù bə̀ ń zhəl byɛ̀bɛ́ bə̀ n'ê nyǐ cèmé né yò mó sõ, n zwẽ ń cəl lé n bə̀ n pɔ̃, sə bə̀ zɔ mɔ bə mà, bə ká càrh mɔ̀ nánfò.
42020011	N zɛ̃̀ n kə́ n twĩ̀ ń tùntùnnə̀ dõ bə̀ sõ. Bə mà mɔ̀, bə tùrh mò, bə càrh ńmyɛ nánfò.
42020012	N kə́ n twĩ̀ ń dõ bə̀ sõ kə́dò, sə bə̀ cɛ̀mɛ̀ ńmyɛ, bə jì mù bə ce pwẽ̀ nè.
42020013	"Cɛ y cə́bal mɔ́ zɛ̃̀ n bwə̀rh ń cìn n wɔ̀: 'Byè à má wɛ̀rhɛ́ èlǎsɛ̃́? À má twĩ̀ à byì-sónó w bə̀ sõ. Dɛ̀ga bə̀ má nyɛ̀ ńmyɛ̌.'
42020014	"Sə byɛ̀bɛ́ bə̀ n'ê nyǐ cèmé né yò mó gə́ nɔ mɔ ń bànà, bə wɔ̀ dwã nɛ: 'Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu, sə nə́ cìní ri.'
42020015	Bə zɛ̃̀ bə zə mɔ bə du bɔ́ɔ́ w wa, bə gu." Yezu zɛ̃̀ n zhízhílí n bwə̀rh lyì bí n wɔ̀: "Wɔ́ etər cɛ y cə́bal mɔ́ mà n wɛ̀rhɛ́ byɛ̀bɛ́ bə̀ n'ê nyǐ ń cèmé né yò w mó né?
42020016	Ń mà n vò n gu bi, n zɛ̃̀ n cĩ́ lyì dwã ń cɛ y nyí ni." Lyì bí byɛ̀bɛ́ Yezu yà ń nə́ ń zɔ̀m ǹdə́ bɛ mɔ́ gə́ nyɛ̀ɛ̀ rə̀myɛ́, bə zɛ̃̀ bə wɔ̀: "Kɔn wàr yé."
42020017	N kwẽ̌ n nyǐ bi n wɔ̀: "Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Wɔ́ nə́kulu w kɔ̀bɔ́ jì-lùrnə̀ bé y'à vùr bə dwĩ̀ kwã nɛ́ mɔ́, ò jǐrh jì y jàn nə́kulu wə́.' Zɔ̀mɛ̀ rɛ́ kùr wɔ́ byè?
42020018	Lò mɔ̀bɔ́ gakó ń tu nə́kulu w òmyɛ́ yó, ń mà n cɛ̀mɛ̀ dɛ̃́dɛ̃́, sə lò mɔ̀bɔ́ nə́kulu w òmyɛ́ tu ń yó, ò má bɔbwɛlɛ mɔ n jǐrh ǹdə shó ta."
42020019	Muyiisi nyə́ né byilnə bé ǹdə́ Yi jì y vwĩ̀-zwə́lnə bé yé né cìnə́ bé lwar bə̀ wɔ́ bə̀myɛ́ yil Yezu ju səswalá y èmyɛ́. Bə zɛ̃̀ bə̀ n'ê pyà bə̀ gə́ má tó né sə bə zə mɔ, sə lyì bí ywẽ y'à zhe be.
42020020	Bə zɛ̃̀ bə̀ n'ê yìlì mù, bə twĩ̀ lyì ń sõ bə̀ n'ê wɛ̀rhɛ́ ǹdə bə̀ wɔ́ wu-cángá cìnə́ ta, bə̀ la zhẽ̀ mò ǹdə́ zɔ̀mà, mùnì bə ŋwɛ̀nɛ́ bə tó gàà bə zə mɔ bə pə cɔ w yó-cə́bal mɔ́ nɛ, bə̀ wɔ́ ńmyɛ̌ ń zhe ŋwɔ̀nɔ́.
42020021	Bə zɛ̃̀ bə bwə̀rh Yezu bə wɔ̀: "Yó-cə́bal, nə́ yě bə̀ ǹ còrhò mó wɔ́ cángá, ǹ tá ǹ cír lò ǹdə numbyínə́ bé ta yé, ǹ nə́ ǹ cèrhè Yi sɔ́má y zhə̀n zhə̀nà.
42020022	Sɔ́má ŋwɛ́nɛ́ bə̀ nə́ pə myə̌l-kwǎndɛ́ Səzaarɛ nɛ, ráá sɔ́má tɛ̀nɛ́?"
42020023	Sə Yezu lwar bə̀ wɔ́ zhẽ́ bə̀ n'ê yǎl bə̀ zhẽ̀ mò, n zɛ̃̀ n wɔ̀ bɛ:
42020024	"Zəna wár-kùlì èdù á bə̀ a nyìwé. Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyǎn?" Bə zɛ̃̀ bə wɔ̀ mɔ̀: "Wɔ́ Səzaarɛ nyǎn."
42020025	N zɛ̃̀ n wɔ̀ bɛ: "È gə́ wɔ́ èta, s'á pə Səzaarɛ nɛ tɛ̀bɛ́ rə̀ wɔ́ ń nyǎn dɛ́ mɔ́, s'á pə Yi myɛ nɛ tɛ̀bɛ́ rə̀ wɔ́ rə̀ nyǎn dɛ́ mɔ́."
42020026	Bə̀ yə̀ ŋwɛ̀nɛ́ bə zə mɔ ń zɔ̀mà nɛ́ wẽ́ lyì bí yé né yé, bə̀ ń lyə́lyɛ́ɛ́rɛ́ jàr bɛ̀ dɛ̃́dɛ̃́. Bə̀ k'ê yə̀ kɔn dõ zɔ̀m yé.
42020027	Lyì jàlà y'à ŋwɛ́nɛ́ bə̀ n'ê byẽ̀ bə̀ Sadəsənyɛbá, bə̀ t'â zwẽ nyí bə̀ cùùrì má bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sõ, bə bwə̀rh mò bə wɔ̀:
42020028	"Yó-cə́bal, nyə́ né sɛ́bɛ́ rɛ́ wẽ́, Muyiisi pɔ nə́ba nyí n wɔ̀: 'Lò gə jú kɛ̃ n zɛ̃̀ n cì n yẽ̌ ń kɛ̃ mɔ́ nɛ, ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ, sə ń nyɛ̃́ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cu mú yilə.'
42020029	"E jà byǎ bwàlpyɛ̀ y'à ŋwɛ́nɛ́ bə̀ da nɛ. Bə̀ náncɛ y jí kɛ̃, n cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé.
42020030	Mɔ̀bɔ́ ń pú mu mú zɛ̃̀ n jí kɛ̃ mɔ́, ńmyɛ cì n yẽ̌ mo.
42020031	Mɔ̀bɔ́ ń kə́ n pú mú myɛ jí kɛ̃ mɔ́. Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo. Mə̀dù ga yə̀ bə̀sɔ́bwɛ̀lɛ́ nɛ yé.
42020032	Rə̀myɛ́ kwã nɛ́, kɛ̃ mɔ́ myɛ zɛ̃̀ n cì.
42020033	Sə cùùrí nə gə tú è bwìrhì, bə̀myɛ́ bwàlpyɛ̀ y ga já jí kɛ̃ mɔ́, wɔ́ mɔ̌ ń mà n cìní mu?"
42020034	Yezu zɛ̃̀ n wɔ̀ bɛ: "Bala ǹdə́ kana n'ê jí dwã lũ w kɔ̀bɔ́ wa,
42020035	sə lyì bí byɛ̀bɛ́ Yi la ce bə bwìrhì bə nə lũ w kɔ̀bɔ́ ò bàn mɔ́ k'ê t'â la dwã jú yé.
42020036	Bə̀ gə́ bwìrhì mú ce, bə̀ má yə̀ ǹdə màlɛ́kabá ta, bə yə̀ Yi byǎ. Bə̀ k'ê wàr bə̀ la cú yé.
42020037	"È gə wɔ́ cùùrì bùrhù yò w shò-kwã nɛ́ mɔ́, wɔ́ Muyiisi cìcì ń byili rə̀myɛ́ pamparɛ̃ɛ̃ ń sɛ́bɛ́ rɛ́ wẽ́, bə̀ ń gə́ zɔ̀m sɔ̀lɔ̀ w myǐn mú y'à zhe ò wẽ́ mó zɔ̀mà yi ní, ń byẽ̀ Cinu bə̀ 'Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.' "
42020038	Yezu súlí n wɔ̀: "Yi wɔ́ lyì-nyìrh Yi, rə̀ də̀ lyì-cùùrì Yi yé, bə̀ lyì bí byɛ̀bɛ́ gakó bə̀ wɔ́ Yi lyì mú wɔ́ lyì-nyìrh rə̀ yé né."
42020039	Muyiisi nyə́ né byilnə bé jàlà zɛ̃̀ bə wɔ̀ mɔ̀: "Yó-cə́bal, ǹ zɔ̀m cɛ̀nɛ̀."
42020040	Ń gə́ zɔ̀m èta mɔ́ ce bə̀ k'ê kwàl sə bə bwə̀rh mò kɔn dõ yé.
42020041	Yezu zɛ̃̀ n wɔ̀ bɛ: "Etər bə̀ tó né bə̀ n'ê wə̀l bə̀ Kristə mó wɔ́ Dəvyidi byǐ?
42020042	Dəvyidi cìcì zɔ̀m Nwíísí sɛ́bɛ́ rɛ́ wẽ́ n wɔ̀: 'Cinu Yi wò à Cinu ni: bə̌ jòm à jə̀jĩ́ ni,
42020043	kɔn mé yí a ce ǹ nɔ̀ ǹ zwə̀ bé ǹ nə̀rh kùr wə̀.'
42020044	Etər Kristə mó mà n zɛ̃̀ n tó né ń yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?"
42020045	Lyì bí gakó y'à n'ê cili Yezu zɔ̀mà nɛ́. Ń zɛ̃̀ n wɔ̀ ń kwã-lyì bí ni:
42020046	"Dɛ̃̌na á cìnə̀. Á bə̀k'á wɛ̀rhɛ́ ǹdə Muyiisi nyə́ né byilnə bé ta yé. Bə̀ só kàmə̀-zù-èdwààlɛ̀ zú bə mé jíl. Bə̀ só sə lyì bí ce be náàcɛ̀nɛ́ dwã-gùúlí jààsɛ́ wa. Bə̀ gə yú dwã-gùlú jìsí wẽ́, bə̀ só sə bə jòm yé né. Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa.
42020047	Bə̀ n'ê kɔkɔlɛ ejə̀nə̀ jɛ̃̀-kɔn gakó bə̀ yẽ̌ be. Bə̀ n'ê wɛ̀rhɛ́ Yi-cər nándə̀dwààlɛ̀ mùnì ga lyì bí nyǐ bi ǹdə lyì-twə̌rh ta. Bə̀ má nə còrhò-tum nánfɔ̀lɔ̀ du lyì bí dwã bɛ́."
42021001	Yezu kwẽ̌ ń yé dɛ̃̌, n nə nə̀cɛ̀nà bɛ́ bə̀ n'ê lwé bə̀ wársɛ́ Yi jì y pansɛ́ ló jàà y wa.
42021002	N nə ejə̃̀-kɛ̃ mə̀dù ń yà ń wɔ́ zúzúnú cí, ńmyɛ ló wársɛ sə̀lyè né.
42021003	Yezu zɛ̃̀ n wɔ̀: "Zhə̀nà, à n'â wə̀l ába: ejə̃̀-kɛ̃ mɔ́ mɔ̀bɔ́ wɔ́ zúzúnú cí, sə ń ló du lyì bí gakó.
42021004	Lyì bí dwã bɛ́ wɔ́ wársɛ́ shɛ̀bɛ́ bə̀ bə sə̀ tum zhe mó bə̀ ló né, sə ńmyɛ̌ gə́ bə zhe mó, wɔ́ kɔn dɛ́ dɛ̀bɛ́ ń yà ń zhe ń la mə n yìlì ń cìn mú gakó ń ló né."
42021005	Lyì jàlà y'à n'ê zɔ̀m Yi jì y cɛ̀nɛ̀ rɛ́ yò, bə̀ zhe bə̀ bə̀ lù y ǹdə́ nə́kulə nyɛ̀bɛ́ nə̀ càn, bə̀ kwɛrhɛ y ǹdə́ wẽ̀ dé tɛ̀bɛ́ lyì bí pɔ Yi ni mú.
42021006	Yezu zɛ̃̀ n wɔ̀: "Dɛ̃ ŋwɛ́nɛ́ rə̀ bànà, tɛ̀bɛ́ á nə mɔ́ gakó má wǔr rə ló tɛ̃́. Nə́kulu òdù ga t'â la ò dõ yó mãɔ̃ yé."
42021007	Bə zɛ̃̀ bə bwə̀rh mò bə wɔ̀: "Yó-cə́bal, dǒ rə̀myɛ́ má wɛ̀rhɛ́? Sə wɔ́ myɔrhɔ kɔ̌ ò má byili dɛ̃ rɛ́ tɛ̀bɛ́ rə̀myɛ́ la wɔ̀rhɔ́ mɔ́?"
42021008	N wɔ̀ bɛ: "Dɛ̃̌na á cìnə̀. Á bə̀k'á yẽ̌ bə jə́jɛ̀rɛ́ ába yé. Lwarna bə̀ lyì nánzhəzhɔ̌ má bə̀ ǹdə́ àmyɛ́ yil lé, sə lò gakó mà n wɔ̀ bè wɔ́ ńmyɛ̌ ń wɔ́ Kristə mó, bə̀ kɔn gakó zhɛ̀ rə zhɛ̀, s'á bə̀k'á shɛ̀nɛ́ á tó be yé.
42021009	Á gə tú á nyɛ̌ bə̀ n'ê zɔ̀m búlə́ yò, bə̀ n'ê zɔ̀m bə̀ lyì bí bə shɛ̀ bə̀ yó-cìnə́ bé nyí ni zõ, s'á bə̀k'á dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ jɛ̀rɛ̀ rə wɛ̀rhɛ́, sə è t'â la lũ zhɔ̌ yál gwẽ̌ yé.
42021010	Cɛmɛ má zɛ̃̀ búlə́ ǹdə́ dwã; tənə̀rh má zɛ̃̀ búlə́ ǹdə́ dwã;
42021011	cɛ y má zhízhǐ dɛ̃́dɛ̃́; nɔrh ǹdə́ címsi má yə̀ jààsɛ̀ nánzhəzhɔ̌ wẽ́; màmyaarhɛ ǹdə́ wẽ̀ tɛ̀bɛ́ rə̀ n'ê zɛ̃̀ wu ni má wɛ̀rhɛ́ dɛ̃̌ yi wə.
42021012	"Sə bə̀ má jɛ̀rɛ̀ bə zə ámyɛ̌, bə nwɛ̀nɛ̀ ába, bə zə ába bə vò dwã-gùúlí jìsí wə, bə kə́ á bùrsì, bə ce ába byə̀nə́-jù wə̀. Bə̀ má zə ába bə vò pyǎ ǹdə́ cɛmɛ nɛ́ yó-cìnə́ sono àmyɛ́ yilə.
42021013	Rə̀myɛ́ gakó má ce á yə̀ à zhə̀n-cínnə.
42021014	"Á bə̀k'á zɛ̃̀ á n'á tɛ́rɛ́ kɔn dɛ̀bɛ́ á la zɔ̌m á m'á zwẽ á cìn mú á wẽ́ yé.
42021015	Wɔ́ àmyɛ́ cìcì à má pə ába surhə á m'á zɔ̀m, á zwə̀ bé t'â la ŋwɔ̀nɔ́ bə̀ zhì á yé né, bə mà nyə̀-pɔ̌ yé.
42021016	Á dabá ǹd'á nábá ǹd'á da-byǎ bɛ́ ǹd'á dwí lyì bí ǹd'á dɔwabá cìcì bá myìnì ába bə pə bə za. Bə̀ má gu á jàlà.
42021017	Lyì bí gakó má tə̀ àmyɛ́ yil bə jí zùùrì ǹd'ába,
42021018	sə á ywésé èdù ga t'á la jó á yó w yé.
42021019	Pyɛ́nɛ́na á cìn á zhì, bə̀ wɔ́ rə̀myɛ́ rə̀ má zwẽ ába."
42021020	Yezu súlí n wɔ̀: "Á gə tú á nɔ shə̀dɛ́ɛ́sɛ sə̀ tú sə kə́kɛ́lɛ́ Zhərəzalɛm, s'á lwar bə̀ cɔ w cɔ̌ mɔ́ yú mə zhɛ̀.
42021021	Rə̀myɛ́ yi ní, lyì byɛ̀bɛ́ bə̀ wɔ Zhide né sə bə dùr bə vò pyààrɛ́ wa. Byɛ̀bɛ́ bə̀ wɔ cɔ w cìcì wẽ́, sə bə du bə dùr bə vò yé né. Byɛ̀bɛ́ bə̀ wɔ gɔ nɛ́, sə bə̀ bə̀ká ké bə̀ cɔ w wẽ́ yé.
42021022	Dwã nɛ́ nə̀myɛ́ má yə̀ còrhò-tum pɔ dwã, mùnì tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó gakó pyìrh.
42021023	"Dwã nɛ́ nə̀myɛ́ wẽ́, zwini bá zə kana byɛ̀bɛ́ bə̀ zhe pǔrh ǹdə́ byɛ̀bɛ́ bə̀ n'ê ŋwɔ̀ byǎ mɔ́. Zúzúnú nánfɔ̀lɔ̀ má jòm cɔ w lyì bí yó, Yi lyim gə́ zɛ̃̀ ǹdə́ bɛ mɔ́ yilə.
42021024	Bə̀ má zə búlə́ shù bə mé gu bə̀ jàlà, bə pwà bə̀ jàlà bə làà lũ w cɛmɛ nɛ́ gakó wẽ́, sə lyì byɛ̀bɛ́ bə̀ də̀ Zhwifubá má jí pyɛ̀lɛ̀ Zhərəzalɛm yó, bə nɔ̀ w tɛ̃́ ǹdə́ bə̀ nə̀rh, kɔn mé yí dɛ̃ rɛ́ tɛ̀bɛ́ bə̀ pyɛ̀lɛ̀ rɛ́ má ká zhɛ̀."
42021025	Yezu súlí n wɔ̀: "Màmyaarhɛ má du nə̀nyɔ́nɔ́ ǹdə́ cànà ǹdə́ cã̀mə́sɔ̌rh wa. Numbyínə́ bé wun bá zhizhiri cɛ yó, nə̀-fɔ̀lɔ̀ w má ce sɔ̀, o fùù o zɛ̃̀ lyì wun ni.
42021026	Lyì bí kúr má cì kɔn dɛ̀bɛ́ rə̀ bàn lũ w wẽ́ mó ywẽ dǔr yilə, bə̀ kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bá zhízhǐ.
42021027	Sə rə̀myɛ́ yó, bə̀ má nə Numbyíní Byǐ ń ŋwɛ́nɛ́ bə́bɔ̃ wẽ́ ń bàn ǹdə́ jàn ǹdə́ zùwə́ nánfɔ̀lɔ̀.
42021028	Rə̀myɛ́ gakó gə tú rə̀ ju kùr rə̀ n'ê wɛ̀rhɛ́, s'á kwẽ̌, á zhẽ̌ á ywẽ́ dɛ̃̌, b'ǎ vwǎrh mɔ́ dɛ̃ rɛ́ bwəlse."
42021029	Yezu zɛ̃̀ n ji səswalá n pə bɛ n wɔ̀: "Nyǐnə épyìlú w ǹdə́ cèmé né dwã bɛ́ gakó.
42021030	Nə̀ gə tú nə̀ n'ê púr vɔr, á cìcì yě bə̀ shí rí bwəlse.
42021031	Èta myɛ, á gə tú á nɔ ywẽ̀ né nə̀myɛ́ nə̀ n'ê wɛ̀rhɛ́, s'á lwar bə̀ Yi pyɛ̀lɛ̀ rɛ́ bwəlse.
42021032	Zhə̀nà, à n'â wə̀l ába: zà zà lũ w lyì bí t'â la lyɔ̃ ǹdə́ ywẽ̀ né nə̀myɛ́ gakó yə̀ wɛ̀rhɛ́ yé.
42021033	Dɛ̃̌ ǹdə́ cɛ y má lyɛ̃, sə àmyɛ́ zɔ̀mà nɛ́ t'â la lyɔ̃ gaga yé."
42021034	Yezu súlí n wɔ̀: "Dɛ̃̌na á cìnə̀. Á bə̀k'á zɛ̃̀ á n'á jí, á m'á jí kùjú á dwini á cìnə̀, á n'á nywɛ̀ sɛ̃́, á m'á wɛ̀rhɛ́ yààyàà yé. Kɔn súlí myɛ, s'á bə̀k'á yẽ̌ lũ w kɔ̀bɔ́ wẽ̀ dé pyǎ yò zù ába yé, bə̀ dɛ̃ rɛ́ tɛ̀bɛ́ Numbyíní Byǐ ká n bàn mɔ́ bá jàr ába ǹdə bə̀ gə́ yá pã̀ cɔ̀bɔ́ bə mé zə gɔ vwǎm ta.
42021035	Èta dono, dɛ̃ rɛ́ rə̀myɛ́ má jàr lũ w lyì bí gakó.
42021036	Á bə̀k'á yẽ̌ jan jí ába yé, s'á lwə̀l Yi twéé twéé, mùnì ga á zə jàn á lú kɔn dɛ̀bɛ́ rə̀ bàn dɛ̃ rɛ́ rə̀myɛ́ mɔ́ yù w mú yé né, s'á ŋwɛ̀nɛ́ á zhì Numbyíní Byǐ yé né."
42021037	Yezu yà ń nə́ ń cèrhè kàrmɔ̀ Yi jì y kɔ̀nɔ́ w wẽ́ nə̀nyɔ́nɔ́ nɛ. Sə də̀dɛ̀nɛ́ yi gə yúwə́, ń ya n vò n mɛ̃ pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ yó n zɔ̃̀.
42021038	Sə lyì bí gakó y'à n'ê dùlí bə̀ twí Yi jì y kɔ̀nɔ́ w wa, bə̀ cili ń zɔ̀mà nɛ́.
42022001	Búrú w bə̀ yə̀ sã̀-nə̀byẽ̌ ò wẽ́ ce mó címsí bə̀ n'ê byẽ̀ bə̀ Pakɛ mɔ́ y'à bwəlse.
42022002	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé y'à n'ê pyà bə̀ gə́ la nɛ́ wɔ̀rhɔ́ bə mé zə Yezu bə gu, bə̀ bə̀ y'à n'ê dùr cɔ w lyì bí ywẽ.
42022003	Shətana zɛ̃̀ e zù Yezu kwã-lyì bí shí ǹdə́ bə̀lyè y mə̀dù wẽ́ ń yíl Zhidə Esəkarəyɔtɛ.
42022004	N zɛ̃̀ n vò n nə Yi jì y vwĩ̀-zwə́lnə bé yé né cìnə́ bé ǹdə́ byɛ̀bɛ́ bə̀ n'ê yìlì Yi jì y ni mú yó-cìnə́ bé, bə pyà ń gə́ mà n tó né n zə Yezu n pə bɛ.
42022005	Bə̀ wun yə̀ nyɛ̀n dɛ̃́dɛ̃́, bə zɛ̃̀ bə bwəl mo nyí bə̀ bə̀ má pɔ̃ sə̀byǐ.
42022006	N shɛ̀nɛ́, n zɛ̃̀ ń nə́ ń pyà ń gə́ mà n tó né n zə Yezu n pə bə zə ǹdə́ lyì-zhǎ bɛ́ yə̀l yé.
42022007	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ bə̀ n'ê gwi pyì-bwǎlsɛ Pakɛ y címsí jú yil mó gə́ yúwə́,
42022008	Yezu zɛ̃̀ n twĩ̀ Pyɛɛrɛ ǹdə́ Zhã n wɔ̀ bɛ: "Zhəlnə á tɛnɛ Pakɛ y címsí kùjú w á cĩ́ nə́ba, nə́ b'ě jí."
42022009	Bə bwə̀rh mò bə wɔ̀: "Yẽ̀ ǹ nə́ ǹ yǎl bə̀ nə́ zhəl nə́ tɛnɛ w nɛ́?"
42022010	N wɔ̀ bɛ: "Á gə tú á n'á zwì cɔ w wa, á m'ǎ nə bal mə̀dù ń zhĩ nɛ̃̌ kɔ̀lɔ́. Kɛ̀lɛ́ y kɛ̀bɛ́ ń la è wẽ́ zú mú, s'á tó mó á zù,
42022011	á wɔ̀ kɛ̀lɛ́ y cə́bal mɔ́ nɛ: 'Nə́ yó-cə́bal mɔ́ wò bə̀ nə́ bwə̌rh mó bə̀ wɔ́ yẽ̀ jì y ńmyɛ̌ ǹdə́ ń kwã-lyì bí la Pakɛ y címsí ní jú mú ŋwɛ́nɛ́?'
42022012	S'á yẽ̌ bə̀ ń mà n byili ába dɛ̃̌-yó jì nánfwɛ̀lɛ̀. Kɔn dɛ̀bɛ́ gakó á zhe rə̀ tum mú ŋwɛ́nɛ́ è wẽ́. Wɔ́ gàà á m'ǎ tɛnɛ címsí kùjú w ní."
42022013	Bə zhǐr bə vò bə nə kɔn gakó ǹdə Yezu gə́ byili bi ní, bə tɛnɛ címsí kùjú wə́.
42022014	Kùjú w yi gə́ tú e yí, Yezu ǹdə́ ń tùntúmə́ bé zɛ̃̀ bə jě tɛ̃́ bə̀ n'ê jí.
42022015	N zɛ̃̀ n wɔ̀ bɛ: "À só ǹdə́ à wu gakó sá jí Pakɛ y kɛ̀bɛ́ kùjú w ǹd'ába sá má zù à nɔ̀nɔ̀ wẽ́.
42022016	À n'â wə̀l ába: à k'â t'â la w jú ǹd'ába kə́dò kɔn mé yí dɛ̃ rɛ́ tɛ̀bɛ́ Pakɛ y kùr ré má yə̀ pamparɛ̃ɛ̃ Yi tənà y wa."
42022017	N zɛ̃̀ n kwè kǎ-zɔ̌m ǹdə́ sɛ̃́ mə̀ wẽ́, n ce Yi nə̀báná, n zɛ̃̀ n wɔ̀: "Zwẽnə á nyɔ̀ á pə dwã nɛ.
42022018	À n'â wə̀l ába: kɔn zhí èlǎsɛ̃́ à k'â t'â la sɛ̃́ cǒ byǎ nɛ̃̌ nyɔ́, kɔn mé yí Yi pyɛ̀lɛ̀ rɛ́ jú."
42022019	Rə̀myɛ́ kwã nɛ́, n kwè búrú, n ce Yi nə̀báná, n kə́ w dwã wa, n pə bɛ n wɔ̀: "Tɛ̀bɛ́ wɔ́ à yala nɛ́ à la pɔ á yilə. Wɛ̀rhɛ́na rə̀myɛ́ á m'á lyǐrh à yò."
42022020	Bə̀ gə́ jú kùjú w bə zhɛ̀, n kwè sɛ̃́ kǎ-zɔ̌m dõ n pə bɛ, n wɔ̀: "Kǎ-zɔ̌m mɔ́ mɔ̀bɔ́ n'ê byili bə̀ Yi dɔbrɛ́ nándùl lé wɔ́ zhə̀nà. Wɔ́ à jal mɔ́ mə̀ la tɛ̃́ ló á yil mó dɛnnɛ rə̀ tó né rə zə dɔbrɛ́ rə̀myɛ́ ǹd'ába.
42022021	"Sə nyǐnə, mɔ̀bɔ́ ń la ce bə zə nɛ mɔ́ tó ne ń nə́ ń jí kùjú w kɔ̀bɔ́.
42022022	Numbyíní Byǐ la ǹdə Yi pùbùlə̀ né gə́ n'ê yǎl nɛ́, sə zwini má zə lò mó mɔ̀bɔ́ ń la mɔ myìnù n pə bə zə mɔ́!"
42022023	Ń kwã-lyì bí zɛ̃̀ bə̀ n'ê bwə̀rh dwã bə̀ la nyǐ, wɔ́ mɔ̌ lò ń ŋwɛ́nɛ́ bə̀myɛ́ wẽ́ ń la rə̀myɛ́ wɔ̀rhɔ́?
42022024	Bə̀ y'à n'ê mà nyə̀-pǎr ǹdə́ dwã myɛ, bə̀ la mé lwar lò mɔ̌ ná-yil ń mà n yə̀ bə̀ yé né cə́bal.
42022025	Yezu zɛ̃̀ n wɔ̀ bɛ: "Lũ w tənèsé pyǎ bɛ́ n'ê jí pyɛ̀lɛ̀ lyì bí byɛ̀bɛ́ bə̀ cǐ mú yó, bə ce bə̀ n'ê byẽ̀ bè bə̀ lyì-twə̌rh.
42022026	Sə ámyɛ̌ bə̀k'á wɛ̀rhɛ́ èta yé. Lò mɔ̀bɔ́ ń la á yé né yál, sə n yə̀ ǹdə á gakó nyɛ̃́ ta, n twĩ̀ n pə ába.
42022027	Wɔ́ lò mɔ̀bɔ́ ń jě tɛ̃́ ń nə́ ń jí mú ń wɔ́ náncɛ, ráá wɔ́ mɔ̀bɔ́ ń nə́ ń tɛnɛ ń pɛ mɔ́? Wɔ́ mɔ̀bɔ́ ń jě tɛ̃́ ń nə́ ń jí mú ń wɔ́ náncɛ yá. E jà àmyɛ́ ŋwɛ́nɛ́ á wẽ́ ǹdə lò mɔ̀bɔ́ ń nə́ ń tɛnɛ ń pɛ ta.
42022028	"Á yàl nɛ́ ǹdə́ nɛ kɔn dɛ̀bɛ́ gakó rə̀ zɔ nɛ mɔ́ wẽ́.
42022029	À n'â tɛnɛ tənà y à la ába cṹ, ǹdə à Da gə́ tɛnɛ y n cĩ́ àmyɛ́ yil né.
42022030	Á m'ǎ jí, á nyɔ̀ à tənà y wẽ́, à gə́ la à pyɛ̀lɛ̀ rɛ́ jú mə̀gã̌ mɔ́. Á m'ǎ jòm pyɛ̀lɛ̀ də̀gwə́rh yó á bùr Esərayɛl kwálsɛ́ shí ǹdə́ sə̀lyè y bùrsì."
42022031	Yezu zɛ̃̀ n wɔ̀: "Shəmɔ, Shəmɔ, cili: Shətana lwə̀l sɔ́má è la ába dṍ e nyǐ ǹd'á gə m'ǎ zhì á nà y yó.
42022032	Sə à zɔ à Da cã̌ nɛ ǹ yilə, mùnì ǹ wu bə̀ká gə yé. Sə ǹ gə ká ǹ tú ǹ kwɛrhɛ ǹ yò ǹdə́ nɛ, sə́ zə ǹ da-byǎ bɛ́ wun ni."
42022033	Pyɛɛrɛ zɛ̃̀ n wɔ̀: "Cinu, bə̀ gə la mɔ́ byə̀nə́-jù w co myɛ, à má tó mó a zù. È gə wɔ́ cú ǹ la cú myɛ, à má tó mó a cì."
42022034	Yezu wɔ mɔ̀: "Pyɛɛrɛ, à n'â wə̀l mó: zà cìcì cə́-bya m'à la mé kúrh ǹdə́ wɔ́ twər rə̀tɔ̀ ǹ wò bə̀ ǹ yə̀l à pár yé."
42022035	N zɛ̃̀ n wɔ̀ ń kwã-lyì bí ni: "À gə́ y'à twĩ̀ ába á yə̀ wɛ́rɛ́ ǹdə́ nə̀cìl ǹdə́ lɔ̀bɔ̀ zal mɔ́, kɔn y'à mwìrì ába?" Bə wɔ̀ bə̀ kaka y'à yə̀ bɛ̀ mwìrì yé.
42022036	N zɛ̃̀ n wɔ̀ bɛ: "Èlǎsɛ̃́, lò ǹ zhe wɛ́rɛ́ ǹdə́ lɔ̀bɔ̀ ǹ la kǒ, sə́ kwè. Lò ǹ bə shù zhe, sə́ yè ǹ kàmə̀-zwǐ y ń mə́ yè shù.
42022037	Bə̀ kɛ̃ yí zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Bə̀ wɛ̀rhɛ́ mɔ ǹdə lyì-bəlwɛ̀lɛ́ ta.' À n'â wə̀l ába: zɔ̀mɛ̀ rɛ́ rə̀myɛ́ má pyìrh à yilə. Zhə̀nà, kɔn wɔ́ nyɔ́ɔ́ bə̀ dɛ̀bɛ́ rə̀ kɛ̃ à yil mó wɛ̀rhɛ́ rə báásɛ."
42022038	Ń kwã-lyì bí wɔ̀ mɔ̀: "Cinu, nyǐ shìmì nə̀lyè." N wɔ̀: "Kɔn mǎ."
42022039	Yezu shə́r n vò Olyivyəəré pyɔ̀ w yó ǹdə twéé twéé ta. Ń kwã-lyì bí tó mo.
42022040	Ń gə́ yú gàà mɔ́, n wɔ̀ bɛ: "Lwə̌lnə Yi mùnì Shətana bə̀ká ŋwɛ̀nɛ́ e swèlè ába yé."
42022041	N zɛ̃̀ n zhǐr n yẽ̌ be, n vò ǹdə bə̀ gə́ yá dul jɛ̃̀ nə́kulu o myɛrhɛ nɛ́. N jòm ń nə̀dwə́nə́ yó n lwə̀l Yi n wɔ̀:
42022042	"À Da, kɔn gə wɔ́ ǹ bùlə̀, sə́ ce nɔ̀nɔ̀ w kɔ̀bɔ́ vò kwã nɛ́, ò bə̀ká yí ni yé. Sə kɔn yə̀ ǹmyɛ́ pùbùlə̀, è bə̀ká yə̀ àmyɛ́ pùbùlə̀ yé." ((
42022043	Rə̀myɛ́ yó né, màlɛ́ka shí dɛ̃̌ e lyí mu, e zə ń wu ni.
42022044	Wu-zhìlù nánfɔ̀lɔ̀ zə mɔ, n lwə̀l Yi dɛ̃́dɛ̃́ n súlí. Ń cícírhə́ né jǐrh ǹdə jal ta nə̀ n'ê dwi nə̀ twərh tɛ̃́.))
42022045	N zɛ̃̀ n shí Yi-co w jàà wa, n kə́ n bə̀ ń kwã-lyì bí sono, n pwírí bə̀ dɛ̌ ǹdə́ wu-zhìlù.
42022046	N wɔ̀ bɛ: "Byè yil á dɛ̌? Zɛ̃̀nà dɛ̃̌ á lwə̀l Yi, mùnì Shətana bə̀ká ŋwɛ̀nɛ́ e swèlè ába yé."
42022047	Lyì nánjə̀jóló já yí ǹdə́ Yezu yà ń gwẽ̌ nə́ ń zɔ̀mà. Wɔ́ ń kwã-lyì bí shí ǹdə́ bə̀lyè y mə̀dù ń yíl Zhidə ń zə bɛ n bà. N zɛ̃̀ n yí Yezu nyí ni, ń la mɔ kwə̀ə̀lè.
42022048	Yezu zɛ̃̀ n wɔ̀ mɔ̀: "Zhidə, ǹ nə́ ǹ kwə̀ə̀lè Numbyíní Byǐ ǹ la bə́ myìnì mù?"
42022049	Byɛ̀bɛ́ bə̀ y'à zhǐ ǹdə́ Yezu mú gə́ nɔ kɔn dɛ̀bɛ́ lyì bí la wɔ̀rhɔ́ mɔ́, bə zɛ̃̀ bə bwə̀rh mò bə wɔ̀: "Cinu, nə́ wɔ̌ nə́ zə nə́ shìmì ní nə́ m'é bú ǹdə́ bɛ?"
42022050	Mə̀dù zɛ̃̀ n fwə̌rh ń shù n za Yi jì y vwĩ̀-zwə́lnə bé yé né cìnə́ bé gakó náncɛ y tùntùnnə̀ mə̀dù jə̀jĩ́ zhɛ̃̌ n pyir.
42022051	Yezu zɛ̃̀ n wɔ̀ bɛ: "Yẽ̌nə èta, bə̀ kɔn mǎ." N zə ń jɛ̃̀ n dwə̀rh lò mó zhɛ̃̌ rɛ́ nɛ, rə wárh.
42022052	Wɔ́ vwĩ̀-zwə́lnə bé yé né cìnə́ bé, ǹdə́ Yi jì y yìlnə̀ bé yó-cìnə́ bé, ǹdə́ cɔ w náncɛsɛ́ gakó bə̀ y'à tú Yezu zal. N zɛ̃̀ n wɔ̀ bɛ: "Á zɔ shìmì ǹdə́ màngwə̌rh á m'á bàn nɛ̀ zal ǹdə ŋwɔ̀l-bal ta?
42022053	E jà dɛ̃ gakó, à y'à tó ába à ŋwɛ́nɛ́ Yi jì y kɔ̀nɔ́ w wa, s'á yə̀ nɛ zal yé. Sə èlǎsɛ̃́, á yi yúwə́, mùnì cə-byín cə́bal mɔ́ ŋwɛ̀nɛ́ n twĩ̀ ń tum."
42022054	Bə zə Yezu bə mé vò Yi jì y vwĩ̀-zwə́lnə bé yé né cìnə́ bé gakó náncɛ y sõ kɛ̀lɛ́ wa. Pyɛɛrɛ yà ń ŋwɛ́nɛ́ kwã nɛ́ kwã nɛ́ ń nə́ ń zhə̀lə̀.
42022055	Bə̀ y'à jéé myǐn tɛ̃́ kɛ̀lɛ́ wa, bə̀ n'ê ywə̀lə̀. Pyɛɛrɛ yí n tó be ń jě tɛ̃́ ń nə́ ń ywə̀l myǐn mú.
42022056	Kɛ̃-byǐ èdù è n'ê twĩ̀ kɛ̀lɛ́ y wẽ́ nə mɔ ń jě myǐn mú yala nɛ, e zɛ̃̀ e nyǐ mu shɛ́shɛ́ n wɔ̀: "Bal mɔ́ mɔ̀bɔ́ wɔ́ Yezu mú kwã-lò."
42022057	Pyɛɛrɛ mà nyə̀-pɔ̌, n wɔ̀: "À yə̀l ń pár yé."
42022058	Kɔn yə̀ námpɔ́lɛ́, lò dõ nə mɔ, n wɔ̀: "Ǹmyɛ wɔ́ bal mɔ́ kwã-lyì bí mə̀dù." Pyɛɛrɛ wɔ̀: "À də̀ ń kwã-lò yé."
42022059	Kɔn dɛnɛ námpɔ́lɛ́, lò dõ kə́ n wɔ̀: "Zhə̀n zhə̀nà, bal mɔ́ mɔ̀bɔ́ yà ń wɔ́ Yezu mú kwã-lò. Ń gaga mɔ́ wɔ́ Gəlile lò."
42022060	Pyɛɛrɛ wɔ̀: "À yə̀l kɔn dɛ̀bɛ́ ǹ nə́ ǹ yǎl ń wɔ̀ mɔ́ kùr yé." Rə̀myɛ́ yó cìcì, cə́-bya kúrh ǹdə́ ń gwẽ̌ nə́ ń zɔ̀mà.
42022061	Cinu pyìrhí n nyǐ Pyɛɛrɛ shɛ́shɛ́. Pyɛɛrɛ zɛ̃̀ n lyǐrh kɔn dɛ̀bɛ́ Cinu yà ń zɔ̀m ǹdə́ mɔ mɔ́: "Zà cìcì cə́-bya m'à la mé kúrh ǹdə́ ǹ wò twər rə̀tɔ̀ bə̀ ǹ yə̀l à pár yé."
42022062	N zɛ̃̀ n du pwẽ̀ nè ń nə́ ń kúrh wu-zhìlù cǐl.
42022063	Lyì bí byɛ̀bɛ́ bə̀ n'ê yìlì Yezu ni mú zɛ̃̀ bə̀ n'ê mà mɔ̀, bə̀ m'ê mɔ̀n mɔ̀.
42022064	Bə zə kàmə̀-jɛ̃̀ bə pyi ń yé ne, bə zɛ̃̀ bə̀ n'ê wə̀lə̀: "Lwar lò mɔ̌ ná-yil ń mà mɔ́."
42022065	Bə tùrh mò ǹdə́ tùùrhì dwí dwã nánzhəzhɔ̌.
42022066	Cɛ y gə́ lɔ́wá, náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé jòm dwã yó, bə zɛ̃̀ bə ce bə zə Yezu bə mé bə̀ bə̀ dwã-gùlú w nánfɔ̀lɔ̀ w yé né, mùnì bə kə́ ń bùrsì.
42022067	Bə wɔ̀ mɔ̀: "È gə wɔ́ ǹmyɛ́ ǹ wɔ́ Kristə mó, sə́ wɔ̀ nə́ba." N wɔ̀ bɛ: "À gə wò ába bə̀ wɔ́ àmyɛ́ à wɔ́ Kristə mó myɛ, á t'á la nyí zõ yé.
42022068	À gə bwə̀rh ába zɔ̀mɛ̀ myɛ, á t'á la nɛ lyár yé.
42022069	Sə kɔn zhí èlǎsɛ̃́, Numbyíní Byǐ mà n jòm Yi jàn cə́bal mɔ́ jə̀jĩ́ ni."
42022070	Bə̀ gakó zɛ̃̀ bə̀ n'ê bwə̀rh mò bə̀ zhe: "Ǹ nə wɔ́ Yi Byǐ?" N wɔ̀ bɛ: "Ǹdə á gə́ zɔ̀m nɛ́, à wɔ́ Yi Byǐ."
42022071	Bə zɛ̃̀ bə wɔ̀: "Nə́ k'é bə zhə̀n-cìnə́ tum zhe kə́dò yé. Nə́ cìcì nyɛ̀ɛ̀ ń nyì-zɔ̀mà nɛ́."
42023001	Náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé zɛ̃̀ bə zə Yezu bə vò Pyəlatɛ sono.
42023002	Bə̀ gə́ yú gàà, bə zɛ̃̀ bə̀ n'ê cĩ́ yò ń yó wə, bə̀ zhe: "Nə́ nɔ bal mɔ́ mɔ̀bɔ́ ń nə́ ń cìrh nə́ dwí rí ń ce né, ń nə́ ń wə̀l bə̀, bə̀ bə̀ká pə myə̌l-kwǎndɛ́ Səzaarɛ nɛ yé. Ń nə́ ń byili myɛ bə̀ wɔ́ ńmyɛ̌ ń wɔ́ Kristə mó, e jà Kristə kùr wɔ́ pyɔ̌."
42023003	Pyəlatɛ zɛ̃̀ n bwə̀rh mò n wɔ̀: "Wɔ́ ǹmyɛ́ ǹ wɔ́ Zhwifubá pyɔ̌ mɔ́?" Yezu wɔ̀ mɔ̀: "Wɔ́ èta, ǹdə ǹ gə́ wò né."
42023004	Pyəlatɛ zɛ̃̀ n wɔ̀ vwĩ̀-zwə́lnə bé yé né cìnə́ bé ǹdə́ lyì-zhǎ bɛ́ nɛ: "À bə kaka nɛ rə̀ n'ê byili bə̀ bal mɔ́ dó yé."
42023005	Bə gwẽ̌ súlí bə wɔ̀: "Ń còrhò mó ce nə́ dwí rí k'ê t'â la Səzaarɛ nyə́ né zõ yé. Ń ju kùr Gəlile nɛ, n tó Zhide cɛmɛ nɛ́ púlə́púlə́ wə, n mə n yí Zhərəzalɛm nyɔ̀nɔ̀."
42023006	Pyəlatɛ gə́ nyɛ̀ɛ̀ zɔ̀mà nɛ́ nə̀myɛ́, n zɛ̃̀ n bwə̀rh bè n wɔ̀: "Bal mɔ́ mɔ̀bɔ́ wɔ́ Gəlile lò nà?"
42023007	E jà pyɔ̌ Erɔɔdɛ yà ń ŋwɛ́nɛ́ Zhərəzalɛm nɛ́ dwã nɛ́ nə̀myɛ́ wẽ́. Pyəlatɛ gə́ tú n lwar bə̀ Yezu shí Erɔɔdɛ tənà y wa, n ce bə ká zə mɔ bə vò Erɔɔdɛ sono.
42023008	Erɔɔdɛ yà ń jɛ̀rɛ̀ ń nyɛ̌ Yezu yò. Rə̀myɛ́ ce ń yà ń nə́ ń yǎl n nə mɔ. Sə ń gə́ nɔ mɔ n zhɛ̀, n wu zə nyɛ̀n dɛ̃́dɛ̃́, n zɛ̃̀ ń nə́ ń bùl bə̀ ń mà n wɛ̀rhɛ́ màmyɔ mùnì ga ńmyɛ yírhə́ na.
42023009	N zɛ̃̀ n bwə̀rh bwə̀rh mò, sə Yezu yə̀ kaka lyár yé.
42023010	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé y'à zhǐ gàà, bə gwẽ̌ súlí bə̀ n'ê cĩ́ yò ń yó w ǹdə́ jàn.
42023011	Erɔɔdɛ ǹdə́ ń shə̀dɛ́ɛ́sɛ fulsi mu, bə zɛ̃̀ bə kwè pyɔ̌ kàmə̀-zwǐ bə zù mù, bə mɔ̀n mɔ̀. Rə̀myɛ́ kwã nɛ́, Erɔɔdɛ zɛ̃̀ n ce bə ká zə mɔ bə vò Pyəlatɛ sono.
42023012	Rə̀myɛ́ yùwə̀, Erɔɔdɛ ǹdə́ Pyəlatɛ jǐrh dwã dɔwabá, e jà shãã ga zùùrì y'à ŋwɛ́nɛ́ bə̀ cəcəl wə.
42023013	Pyəlatɛ zɛ̃̀ n byẽ̀ Yi jì y vwĩ̀-zwə́lnə bé yé né cìnə́ bé, ǹdə́ cɔ w lyì bí ǹdə́ bə̀ yó-cìnə́ bé gakó dwã yó,
42023014	n wɔ̀ bɛ: "Á zə bal mɔ́ mɔ̀bɔ́ á b'à sono, á byili bə̀ ń nə́ ń cìrh cɔ w lyì bí ń la ce bə̀ k'ê t'â la pyɔ̌ mɔ́ nyə́ né zõ yé, sə à bwə̀rh mò á gakó yírh w èlǎsɛ̃́. À yə̀ kaka nɛ tɛ̀bɛ́ gakó á zhe bə̀ ń wɛ̀rhɛ́ mɔ́ wẽ́ rə̀ n'ê byili bə̀ ń dó yé.
42023015	Erɔɔdɛ myɛ cìcì yə̀ ń dóó nɛ yé. Wɔ́ rə̀myɛ́ è ce n ká n ce n bə̀ nə́ sono. Rə̀myɛ́ n'ê byili bə̀ kaka tɛ̀nɛ́ dɛ̀bɛ́ ń wɛ̀rhɛ́ mɔ́ wẽ́ rə̀ má ce bə gu mu yé.
42023016	Rə̀myɛ́ yilə, à má ce bə mà mɔ̀, sá yẽ̌ mo n vò." ((
42023017	E jà Pakɛ címsi gakó, Pyəlatɛ ya n vùr byə̀nə́-jì lò mə̀dù.))
42023018	Lyì bí gakó zɛ̃̀ bə bya bə wɔ̀: "Ce bə gu mu, sə́ vùr Barabaasɛ ń pə nə́ba!"
42023019	Zɔ̀mà y'à zɛ̃̀ cɔ w wẽ́, Barabaasɛ mɔ́ zɛ̃̀ n gu lò. Wɔ́ rə̀myɛ́ yil bə̀ y'à co mo byə̀nə́-jù wə̀.
42023020	Pyəlatɛ gə́ yà ń nə́ ń yǎl n yẽ̌ Yezu ni mú ce, n kə́ n zɔ̀m ǹdə́ bɛ.
42023021	Bə zɛ̃̀ bə kwɛrhɛ bə bya dɛ̃̌ dɛ̃̌ bə wɔ̀: "Ce bə pəpa mɔ də̀-jɔrhɔ́ yó! Ce bə pəpa mɔ də̀-jɔrhɔ́ yó!"
42023022	Pyəlatɛ zɛ̃̀ n kə́ n bwérhé n bwə̀rh bè n wɔ̀: "Bə̀kɔ́n lwɛlɛ ń wɛ̀rhɛ́? Àmyɛ́ bə ń dóó nɛ ò má ce bə gu mu yé. Rə̀myɛ́ ce, à má ce bə mà mɔ̀, sá yẽ̌ mo n vò."
42023023	Bə̀ zɛ̃̀ bə̀ n'ê ce sɔ̀ dɛ̃́dɛ̃́, bə̀ n'ê yǎl bə̀ ń ce bə pəpa mɔ də̀-jɔrhɔ́ yó. Bə̀ nyə́ né ŋwɛ̀nɛ́ Pyəlatɛ,
42023024	n zɛ̃̀ n pə bə nyí bə̀ bə̀ wɛ̀rhɛ́ mɔ ǹdə bə̀ gə́ n'ê yǎl nɛ́.
42023025	N ce bə vùr Barabaasɛ, mɔ̀bɔ́ zɔ̀mà nɛ́ wɛ̀rhɛ́ cɔ w wẽ́ n zɛ̃̀ n gu lò mó mó, byə̀nə́-jì y wə, bə̀ wɔ́ ńmyɛ̌ lyì bí lwə̀l. N zɛ̃̀ n pə bɛ sɔ́má bə̀ bə̀ wɛ̀rhɛ́ Yezu ǹdə bə̀myɛ́ gə́ n'ê yǎl nɛ́.
42023026	Shə̀dɛ́ɛ́sɛ́ gə́ tú sə zə Yezu sə zhǐr sə̀ la ń gu mú jàà y wa, sə̀ jəl Shərɛnɛ lyì bal mə̀dù ń yíl Shəmɔ, ń yà ń shí gɔ. Shə̀dɛ́ɛ́sɛ́ zə mɔ n zwẽ Yezu də̀-jɔrhɔ́ w n zhĩ n mə n pú ń kùrə̀.
42023027	Cɔ w lyì bí nánjə̀jóló y'à tó mo bə̀ n'ê zhə̀lə̀. Kana jàlà y'à ŋwɛ́nɛ́ bə̀ wẽ́ bə̀ n'ê wɔ́wɛ́lɛ́, bə m'ê kúrh mo.
42023028	Yezu zɛ̃̀ n pyìrhí n nyǐ bi, n wɔ̀: "Zhərəzalɛm lyì kana, bə̀k'á kúrh àmyɛ́ nɛ yé. Kúrhnə á cìcì ǹd'á byǎ bɛ́ nɛ.
42023029	Nyǐnə dɛ̃ ŋwɛ́nɛ́ rə̀ bànà, bə̀ má wɔ̀: 'Wu-nyɔ̃̀ cìnə́ wɔ́ kana byɛ̀bɛ́ bə̀ wɔ́ kə-ejur ǹdə́ byɛ̀bɛ́ bə̀ gwẽ̌ yə̀ byǎ lùl bə pú nyí bə̀ nə̀báná nɛ!'
42023030	Sə rə̀myɛ́ yó, lyì bí má wɔ̀ pyààrɛ́ nɛ: 'Púrhnə á ló nə́ yó á pyi nə́ba tɛ̃́!'
42023031	Sə bə̀ gə n'ê wɛ̀rhɛ́ də̀-lyɔ̀ èta, etər bə̀ má wɛ̀rhɛ́ də̀-kùlù myɛ̌ nɛ́?"
42023032	Bə̀ y'à zɔ lyì-bəlwǎlsɛ sə̀lyè bə súlí Yezu ni bə̀ la vò e gu.
42023033	Bə yí jàà èdù bə̀ n'ê byẽ̀ bə̀ "Yó-kóló jàà", bə pəpa Yezu də̀-jɔrhɔ́ w yó, bə zɛ̃̀ bə pəpa lyì-bəlwǎlsɛ́ də̀-jaárhɛ dwã yó, mə̀dù ń jə̀jĩ́ ni, mə̀dù ń jə̀gwã̀ nɛ̀.
42023034	Yezu zɛ̃̀ n wɔ̀: "À Da, pə bɛ sǔbri, bə̀ bə̀ yə̀l kɔn dɛ̀bɛ́ bə̀ n'ê wɛ̀rhɛ́ mɔ́ kùr yé." Bə zɛ̃̀ bə tə́ tántɛ́ɛ́ bə̀ mé tə̀ ń gàndɛ́.
42023035	Lyì bí y'à zhǐ gàà bə̀ n'ê nyǐ. Bə̀ yó-cìnə́ bé myɛ y'à zhǐ gàà bə̀ n'ê fulsi mu bə̀ zhe: "Ń zwẽ lyì dwã. Ń gə wɔ́ Kristə, mɔ̀bɔ́ Yi cír mó, sə n zwẽ ń cìn èlǎsɛ̃́."
42023036	Shə̀dɛ́ɛ́sɛ́ myɛ yí sə pɔ̃ sɛ̃́ kárɛ́,
42023037	sə zɛ̃̀ sə̀ n'ê mɔ̀n mɔ̀ sə̀ zhe: "Ǹ gə wɔ́ Zhwifubá pyɔ̌, sə́ zwẽ ǹ cìnə̀!"
42023038	Bə̀ y'à kɛ̃ bwèlè yó bə̀: "Wɔ́ Zhwifubá pyɔ̌", bə fwar bwèlè y də̀-jɔrhɔ́ w nɛ Yezu yə́-pɛ̀lɛ́ wa.
42023039	Lyì-bəlwǎlsɛ́ bə̀ y'à súlí bə pəpa də̀-jaárhɛ́ dwã bɛ́ yó mó mə̀dù zɛ̃̀ ń nə́ ń tùrh Yezu ń zhe: "È də̀ ǹmyɛ́ ǹ wɔ́ Kristə mó nà? Zwẽ ǹ cìnə̀, sə́ zwẽ nə́myɛ!"
42023040	Mə̀dù y zɛ̃̀ ń nə́ ń bwí ń dõ mó ń zhe: "Ǹ tá ǹ nyàm Yi? Ǹmyɛ nə́ ǹ tó ǹ nwɛ̀nɛ̀ nɔ̀nɔ̀ w òmyɛ́.
42023041	È gə wɔ́ nə́myɛ̌, wɔ́ rə̀ yé. Kɔn mə̌ bə̀ nə́ zwẽ nə́ tumə né kwǎndɛ́, sə ńmyɛ̌ yə̀ lwɛlɛ də́-byǐ wɛ̀rhɛ́ yé."
42023042	N zɛ̃̀ n wɔ̀: "Yezu, ǹ gə ká ǹ tú ǹ la ǹ pyɛ̀lɛ̀ rɛ́ jú, sə́ lyǐrh à yò."
42023043	Yezu wɔ̀ mɔ̀: "Zhə̀nà, à n'â wə̀l mó: zà cìcì ǹ m'ǎ yə̀ nɛ́ ǹdə́ nɛ Arəzana wa."
42023044	Yi rí gə́ tú rə yí yə́-pɛ̀lɛ́ ecəl wə, nə̀nyɔ́nɔ́ w pwẽ̀ dé jé, cɛ y gakó jǐrh námbyṹ kɔn mé yí yi-kár nɛ.
42023045	Gɔ̀nɔ̀ w ò y'à bɔ̀n Yi jì y dwã w mɔ́ kǎr ò cəcəl wə.
42023046	Yezu bya dɛ̃̌ dɛ̃̌ n wɔ̀: "À Da, à n'â ce à ywə́lə́ y ǹ jɔ̃̀ wà." Ń gə́ zɔ̀m èta n zhɛ̀, n já n cì.
42023047	Shə̀dɛ́ɛ́sɛ́ zɔ̌m yó-cə́bal mɔ́ gə́ nɔ kɔn dɛ̀bɛ́ rə̀ wɛ̀rhɛ́ mɔ́, n zɛ̃̀ ń nə́ ń cèrhé Yi ń zhe: "Bal mɔ̀bɔ́ yà ń wɔ́ wu-cángá cə́bal zhə̀nà!"
42023048	Byɛ̀bɛ́ gakó bə̀ y'à zhǐ gàà bə̀ n'ê nyǐ mú, ká kwɛ̃̀ bə lwəl bə̀ ywẽ́ tɛ̃́ bə̀ la jè ǹdə́ wu-zhìlù.
42023049	Sə lyì bí byɛ̀bɛ́ gakó bə̀ y'à yě Yezu pár mɔ́, ǹdə́ kana bɛ́ byɛ̀bɛ́ bə̀ y'à tó mo bə shí Gəlile mó y'à zhǐ kwã nɛ́, bə̀ n'ê nyǐ kɔn dɛ̀bɛ́ rə̀ n'ê wɛ̀rhɛ́ mɔ́.
42023050	Bal mə̀dù yà ń ŋwɛ́nɛ́ Zhwifubá bùrsí gùlú w nánfɔ̀lɔ̀ w wẽ́, ń yíl Zhozefu. Ń shí Zhwifubá cɔ òdù wẽ́, ò yíl Arəmatɛ. Ń yà ń wɔ́ wu-cángá cə́bal nántwə̌. Ń nə́ ń dɛ̃̀ Yi pyɛ̀lɛ̀ rɛ́ twírí yə́. Ń yə̀ ń twə́r kɔn dɛ̀bɛ́ bùrsí gùlú w lyì bí kɔ́ Yezu yil mó wẽ́ ce yé.
42023052	N zɛ̃̀ n vò Pyəlatɛ sono n lwə̀l mò sɔ́má,
42023053	n swàr Yezu də̀-jɔrhɔ́ w yó, n zə gɔ̀nɔ̀ n pyípyílí mu, n kwè mò n vò n ce lú-bɔ̀l wà. Bə̀ kù lú-bɔ̀l mɔ́ mə̀myɛ́ pyɔ̀ wà. Bə̀ y'à gwẽ̌ yə̀ lò lò mə̀ wẽ́ ce yé.
42023054	È y'à wɔ́ shìrhə́ dɛ̃ rɛ́ tɔnɔ mó yùwə̀, bə̀ shìrhə́ dɛ̃ rɛ́ y'à yú rə zhɛ̀.
42023055	Kana bɛ́ byɛ̀bɛ́ bə̀ y'à tó Yezu ni bə shí Gəlile mó zɛ̃̀ bə tó Zhozefu ni bə vò lú-bɔ̀l mɔ́ yó, bə nyǐ bə̀ gə́ cĩ́ Yezu mə̀ wẽ́ né.
42023056	Bə ká kwɛ̃̀ bə vò jè bə̀ la nǔrh ǹdə́ cə́mə́ bə̀ lwẽ́ nã́nyə̀nyɛ̀lɛ́ tɔnɔ bə mé bə̀ ń yala nɛ́ kɔrhɔ yilə. Sə shìrhə́ dɛ̃ rɛ́ gə́ tú rə yí, bə yẽ̌ bə̀ tumə dwí gakó ne, ǹdə Yi nyí rí gə́ n'ê byili ní.
42024001	Shìrhə́ dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, kana bɛ́ pyẽ̀ pyẽ̀ bə zɛ̃̀ bə zə nǔsí sə̀ lwẽ́ nã́nyə̀nyɛ̀lɛ́ y bə̀ y'à tɛnɛ mɔ́, bə mé vò lú-bɔ̀l mɔ́ yó.
42024002	Bə yí bə pwírí nə́kulu w ò y'à pyi lú-bɔ̀l mɔ́ nyí ni mú byíbyílí ò pyě sarh nɛ.
42024003	Bə zù mə̀ wẽ́ bə pwírí Cinu Yezu tɛ̀nɛ́ yé.
42024004	Bə̀ wun zɛ̃̀, bə̀ gə́ y'à yə̀l bə̀ gə́ má wɛ̀rhɛ́ nɛ́ mɔ́ yilə. Rə̀myɛ́ yó, bala bə̀lyè lyí bi bə̀ y'à zù kàmə̀-zǔrh sə̀ n'ê jə́jɛ̀mɛ́.
42024005	Ywẽ zə bɛ, bə zə bə̀ yə́rh bə pú tɛ̃́. Bala bɛ́ wɔ̀ bɛ: "Byè yil á n'á pyà mɔ̀bɔ́ ń yírhə́ ŋwɛ́nɛ́ mɔ́ cùùrì wẽ́?
42024006	Ń tɛ̀nɛ́ nyɔ̀nɔ̀ yé. Ń bwìrhì. Lyǐrhnə kɔn dɛ̀bɛ́ ń yà ń byili ába ǹdə́ ń yà ń gwẽ̌ ŋwɛ́nɛ́ Gəlile né mó.
42024007	Ń byili bə̀ nyɔ́ɔ́ ŋwɛ́nɛ́ bə̀ bə̀ zə Numbyíní Byǐ bə pə lwɛlɛ cìnə́ ne, bə pəpa mɔ də̀-jɔrhɔ́ yó n cì, n ká n bwìrhì ń dwã nə̀tɔ̀ yùwə̀."
42024008	Kana bɛ́ lyǐrh kɔn dɛ̀bɛ́ Yezu yà ń byili bi mú,
42024009	bə zhǐr lú-bɔ̀l mɔ́ yó, bə vò bə cĩ́ kɔn dɛ̀bɛ́ bə̀ nɔ mɔ́ gakó ń tùntúmə́ bé shí ǹdə́ mə̀dù y ǹdə́ lyì bí dwã bɛ́ nɛ.
42024010	Kana bɛ́ bə̀myɛ́ y'à wɔ́ Magədala lyì bə̀kɔ́ Marɛ ǹdə́ Zhannɛ ǹdə́ Zhakɛ ná Marɛ. Bə̀ dwã kana bɛ́ bə̀ y'à ŋwɛ́nɛ́ ǹdə́ bɛ mɔ́ myɛ cĩ́ yò w òmyɛ́ cìcì Yezu tùntúmə́ bé ne.
42024011	Tùntúmə́ bé y'à n'ê cili bə̀ zɔ̀mà nɛ́ ǹdə kɔn dɛ̀bɛ́ rə̀ bə kùr zhe ta. Bə̀ yə̀ nə zwẽ yé.
42024012	Pyɛɛrɛ zɛ̃̀ n dùr n vò lú-bɔ̀l mɔ́ yó. Ń gə́ yú n gwɛ̃ mə̀ wẽ́, n pwírí kàmə̀-jɛ̀sɛ́ dúdú sə̀ pyě né. Kɔn jàr mɔ̀ dɛ̃́dɛ̃́, n ká n kwɛ̃̀ n vò jè.
42024013	Rə̀myɛ́ yù w cìcì, Yezu kwã-lyì bí bə̀lyè y'à la cɔ òdù ò yíl Eməyuusi. Òmyɛ́ ǹdə́ Zhərəzalɛm wɔ́ coló shí ǹdə́ òdù.
42024014	Bə̀ y'à n'ê zɔ̀m kɔn dɛ̀bɛ́ gakó rə̀ wɛ̀rhɛ́ èta mɔ́ yò ǹdə́ dwã.
42024015	Bə̀ gə́ y'à n'ê zɔ̀m bə̀ m'ê mà nyə̀-pàárɛ́ ǹdə́ dwã, rə̀myɛ́ yó, Yezu cìcì yú bə̀ nyí ni n tó be ń nə́ ń zhə̀lə̀.
42024016	Bə nə mɔ, sə bə̀ surhə né y'à pyi. Bə̀ yə̀ ŋwɛ̀nɛ́ bə lwar ń pár yé.
42024017	N zɛ̃̀ n bwə̀rh bè n wɔ̀: "Bə̀kɔ́n nyə̀-pǎr á n'á zhə̀l á m'á mà ǹdə́ dwã?" Bə swə́rh bə zhì bə̀ yə́rh pɔn kókó.
42024018	Mə̀dù bə̀ n'ê byẽ̀ bə̀ Kəlɛyɔpaasɛ zɛ̃̀ n wɔ̀ mɔ̀: "Ǹmyɛ́ dúdú ǹ ŋwɛ́nɛ́ Zhərəzalɛm nɛ́, ǹ yə̀l kɔn dɛ̀bɛ́ rə̀ wɛ̀rhɛ́ dwã nɛ́ nyɛ̀bɛ́ wẽ́?"
42024019	N bwə̀rh bè n wɔ̀: "Bə̀kɔ́n yò?" Bə wɔ̀ mɔ̀: "Wɔ́ Nazarɛtɛ lyì bal Yezu mú yò wə́. Ń tumə né ǹdə́ ń zɔ̀mà nɛ́ y'à n'ê byili Yi yé né ǹdə́ lyì bí gakó yé né, bə̀ ń wɔ́ Yi nyì-zwennə mɔ̀bɔ́ ń zhe jàn.
42024020	Yi jì y vwĩ̀-zwə́lnə bé yé né cìnə́ bé ǹdə́ cɔ w yé né cìnə́ bé zɔ mɔ, bə pə bə kə́ ń bùrsì bə̀ ń mə̌ ǹdə́ cu, bə pəpa mɔ də̀-jɔrhɔ́ yó n cì.
42024021	E jà nə́myɛ̌ y'ǎ n'é bùl bə̀ wɔ́ ńmyɛ̌ ń la Esərayɛl lyì bí zõ bə̀ zúzúnú w wẽ́. Sə rə̀myɛ́ gakó wẽ́, zà wɔ́ dwã nə̀tɔ̀ yò w òmyɛ́ gə́ wɛ̀rhɛ́ mɔ́.
42024022	Zhə̀nà, kana bɛ́ byɛ̀bɛ́ bə̀ ŋwɛ́nɛ́ ǹdə́ nə́ba mɔ́ jàlà ce nə́ wun zɛ̃̀. Bə̀ y'à dùlí nəkɔkɔ́lɛ́ shãã shãã bə vò lú-bɔ̀l mɔ́ yó,
42024023	sə bə̀ pwírí ń tɛ̀nɛ́ yé. Bə ká bà, bə byili nə́ba bə̀ màlɛ́kabá lyí bi, bə wɔ̀ bə̀ ń bwìrhì.
42024024	Nə́ lyì jàlà zhǐr bə vò bɔ̀l mɔ́ yó, bə pwírí kɔn gakó wɔ́ ǹdə kana bɛ́ gə́ byili ní, sə bə̀ yə̀ Yezu cìcì nɛ yé."
42024025	Yezu zɛ̃̀ n wɔ̀ bɛ: "Bə surhə zhe cìnə́! Á pyɛn ǹdə́ kɔn dɛ̀bɛ́ Yi nyì-zwennə bé byili mú zõ.
42024026	Á yə̀l bə̀ kɔn y'à mə̌ bə̀ Kristə mó nwɛ̀nɛ̀ n cì, n zɛ̃̀ n zù ń zùwə́ y wẽ́?"
42024027	N zɛ̃̀ n byili bi kɔn dɛ̀bɛ́ gakó rə̀ y'à kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ ń yil mó. N ji kùr ǹdə́ Muyiisi sábá nɛ́, e mé vò Yi nyì-zwennə bé sábá nɛ́ gakó.
42024028	Bə̀ gə́ tú bə bwəlse cɔ w kɔ̀bɔ́ bə̀ y'à la mɔ́, Yezu zɛ̃̀ n wɛ̀rhɛ́ ǹdə ń nə́ ń yǎl n lyɛ̃ n vò yé né ta.
42024029	Bə zɛ̃̀ bə̀ n'ê cə̀r mò bə̀ zhe: "Zhǐ ń mɛ̃ nə́ sono. Yi rí zùwə̀, cɛ y n'ê yìì." N zɛ̃̀ n shɛ̀nɛ́ n mɛ̃ bə̀ sono.
42024030	Bə̀ gə́ tú bə̀ la kùjú jú yi ní, n kwè búrú n ce Yi nə̀báná, n kə́ w dwã w n pə bɛ.
42024031	Rə̀myɛ́ yó, bə̀ yírhə́ né zɛ̃̀ nə púr, bə̀ la ń pár lwar. N zɛ̃̀ n jé bə̀ yé né.
42024032	Bə zɛ̃̀ bə̀ n'ê zɔ̀m ǹdə́ dwã bə̀ zhe: "Ń gə́ yà ń nə́ ń zɔ̀m ǹdə́ nə́ba sɔ́má y yó yi ní, ń mə́ ń byili nə́ba Yi zɔ̀mɛ̀ rɛ́ sɛ́bɛ́ rɛ́ kùrə̀, kɔn y'à wɔ́ ǹdə wɔ́ myǐn mə̀ n'ê jí nə́ wun ní wẽ́ ta?"
42024033	Rə̀myɛ́ yi ní cìcì, bə zɛ̃̀ bə ká vò Zhərəzalɛm, bə yí bə nə Yezu kwã-lyì bí shí ǹdə́ mə̀dù y ǹdə́ bə̀ tó-dwã bɛ́, bə̀ jě dwã yó.
42024034	Yezu kwã-lyì bí zɛ̃̀ bə wɔ̀ bɛ: "Cinu bwìrhì zhə̀n ga. Ń byili ń cìn Shəmɔ myɛ nɛ."
42024035	Bə̀myɛ zɛ̃̀ bə byili kɔn dɛ̀bɛ́ rə̀ y'à wɛ̀rhɛ́ sɔ́má y yó mó Yezu kwã-lyì bí ni, ǹdə́ bə̀ gə́ tó né bə lwar ń pár búrú w kɔ́ mɔ́ yi ní mú.
42024036	Yezu cìcì bə̀ n zhì bə̀ cəcəl wə ǹdə́ bə̀ gwẽ̌ n'ê zɔ̀mà, n wɔ̀ bɛ: "Yə̀-zùlə́ yál nɛ́ ǹd'ába."
42024037	Bə̀ y'à n'ê bùl bə̀ wɔ́ ywə́lə́ bə̀ nɔwa. Ywẽ zɛ̃̀ rə̀ zhe be dɛ̃́dɛ̃́.
42024038	N zɛ̃̀ n wɔ̀ bɛ: "Byè yil á n'á ce tə́tɔ̀ná á m'á kəkə èta?
42024039	Wɔ́ àmyɛ́ cìcì. Nyǐnə à jɛ̀sɛ́ ǹdə́ à nèsé. Tə́tɛ́mɛ́na nɛ á nyì. Ywə́lə́ bə nàmá ǹdə́ kúr zhe ǹdə àmyɛ́ ta yé."
42024040	Ń gə́ zɔ̀m rə̀myɛ́ yó, n byili bi ń jɛ̀sɛ́ ǹdə́ ń nèsé.
42024041	Bə̀ wun yə̀ nyɛ̀n. Sə è gə́ y'à wɔ́ kɔn dɛ̀bɛ́ rə̀ jàr bɛ̀ dɛ̃́dɛ̃́ mɔ́ ce, bə̀ y'à t'â zwẽ nyí yé. N zɛ̃̀ n wɔ̀ bɛ: "Kùjú ŋwɛ́nɛ́ á sõ nyə̀má?"
42024042	Bə zə émwǎ kùkùl rə̀ wòwə̀, bə bé pɔ̃.
42024043	N zwẽ n dɔ̃̀ bə̀ yírh wə.
42024044	N zɛ̃̀ n wɔ̀ bɛ: "Nyǐnə kɔn dɛ̀bɛ́ à y'à byili ába ǹdə́ à gwẽ̌ ŋwɛ́nɛ́ ǹd'ába: tɛ̀bɛ́ gakó bə̀ kɛ̃ àmyɛ́ shò-kwã nɛ́ Muyiisi nyə́ né sɛ́bɛ́ rɛ́ ǹdə́ Yi nyì-zwennə bé ǹdə́ Nwíísí sábá nɛ́ wẽ́ mó, nyɔ́ɔ́ ŋwɛ́nɛ́ bə̀ rə̀myɛ́ gakó pyǐrh."
42024045	N pul bə̀ surhə mùnì ga bə lwar Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀.
42024046	N zɛ̃̀ n wɔ̀ bɛ: "Bə̀ y'à kɛ̃ bə̀ Kristə mó mà n nwɛ̀nɛ̀ n cì, n bwìrhì ń dwã nə̀tɔ̀ yùwə̀, n zɛ̃̀ n du cùùrì wẽ́,
42024047	bə̀ bə̀ má bwə̀l bə byili nunə dwí gakó ne bə pyìrhí bə̀ wun, mùnì bə nə bə̀ yə̀-bəlwàálɛ sǔbri ńmyɛ̌ yil yilə, sə bə̀ má ji kùr Zhərəzalɛm nɛ́.
42024048	Á wɔ́ rə̀myɛ́ gakó zhə̀n-cínnə,
42024049	sə à má twĩ̀ tɛ̀bɛ́ à Da bwəl rə̀ nyí mú rə bà. Mɛ̃na cɔ w wa, kɔn mé yí dɛ̃ rɛ́ tɛ̀bɛ́ jàn bá shí dɛ̃̌ Yi sõ, rə só á yó mó."
42024050	Yezu zə ń tùntúmə́ bé n vò Betəni səta, n zhẽ̌ ń jɛ̀rh dɛ̃̌ n cĩ́ bwəl bə̀ yó.
42024051	Ń gə́ tú ń nə́ ń cĩ́ bwəl bə̀ yó yi ní, Yi kwè mò bə̀ cəcəl wə, n vò Arəzana wa.
42024052	Bə wùlì ń yé né bə cèrhé mo, bə zɛ̃̀ bə ká kwɛ̃̀ bə vò Zhərəzalɛm ǹdə́ wu-nyɔ̃̀ nánfɔ̀lɔ̀.
42024053	Bə̀ y'à n'ê zhə̀l Yi jì y kɔ̀nɔ́ w wa twéé gakó, bə̀ n'ê cèrhé Yi ǹdə́ nə̀bán-co.
43001001	Kùr-ju yi ní, ǹdə́ Yi nyì-zɔ̀mɛ̀ rɛ́ y'à ŋwɛ́nɛ́. Rə̀ y'à ŋwɛ́nɛ́ ǹdə́ Yi, sə rə̀ y'à wɔ́ Yi.
43001002	Kùr-ju yi ní, ǹdə́ rə̀ y'à ŋwɛ́nɛ́ ǹdə́ Yi.
43001003	Wɔ́ rə̀myɛ́ dɛnnɛ Yi tó né rə wɛ̀rhɛ́ kɔn gakó. Kɔn rə̀dù ga tɛ̀nɛ́ Yi yə̀ rə̀ zɔ̀mɛ̀ rɛ́ dɛnnɛ tó rə wɛ̀rhɛ́ yé.
43001004	Wɔ́ rə̀myɛ́ rə̀ n'ê pɛ nyǔ, sə nyǔ mú mə̀myɛ́ wɔ́ numbyínə́ bé pwẽ̀.
43001005	Pwẽ̀ dé yə̌r cə-byín wə, sə cə-byín dí yə̀ rə̀ cə̀r yé.
43001006	Yi twĩ̀ lò mə̀dù n bà, ń yíl Zhã.
43001007	Ń tú zhə̀n byilu, mùnì n yə̀ pwẽ̀ dé zhə̀n-cínnə, mùnì lyì bí gakó tó ń dɛnnɛ bə zwẽ nyí.
43001008	È də̀ ńmyɛ̌ cìcì ń yà ń wɔ́ pwẽ̀ dé yé. Wɔ́ twĩ́ bə̀ twĩ̀ mù bə̀ ń yál pwẽ̀ dé zhə̀n-cínnə.
43001009	Yi zɔ̀mɛ̀ rɛ́ dúdú rə̀ wɔ́ pwẽ̀ zhə̀nà, rə̀ tú lũ w wə, mùnì rə yə̌r lò gakó.
43001010	Rə̀ y'à ŋwɛ́nɛ́ lũ w wə, sə lũ w lyì bí yə̀ rə̀ pár lwar yé. E jà wɔ́ rə̀myɛ́ dɛnnɛ Yi tó né rə wɛ̀rhɛ́ lũ wə́.
43001011	Rə̀ tú rə̀ cìcì lyì bí sõ, sə bə̀ yə̀ shɛ̀nɛ́ bə zwẽ de yé.
43001012	Ǹdə́ rə̀myɛ́ ga, bə̀ jàlà shɛ̀nɛ́ bə zwẽ de, sə rə̀ ce bə̀myɛ́ mɔ́ jǐrh Yi byǎ, bə̀ gə́ zù rì mú yilə.
43001013	Sə bə̀ yə̀ Yi byǎ jǐrh ǹdə́ numbyíní jàn ráá ǹdə́ numbyíní pùbùlə̀ yé. Bə̀ yə̀ bal ǹdə́ kɛ̃ dɛnnɛ tó bə jǐrh Yi byǎ yé. Wɔ́ Yi cìcì rə̀ ce bə jǐrh rə̀ byǎ.
43001014	Yi nyì-zɔ̀mɛ̀ rɛ́ jǐrh numbyíní, sə numbyíní y èmyɛ́ jòm nə́ sõ. Nə́ yírhə́ nɔ è zùwə́ yə́. Wɔ́ Da mɔ́ ń pɔ zùwə́ y èmyɛ́ ń Byì-dùwə̀ y ne. È sónó w já dɛ̃́dɛ̃́. Wɔ́ èmyɛ́ dɛnnɛ nə́ tó né nə́ lwar Yi gə́ wɔ́ kɔn ná-dwí yil né zhə̀n zhə̀nà.
43001015	Zhã yàl ń zhə̀n-cínnə, n bwə̀l n mə n zɔ̀m ń yò n wɔ̀: "Wɔ́ ńmyɛ̌ yò à y'à zɔ̀m a byili bə̀ lò la tà-kwã n bà, sə ń du àmyɛ́, bə̀ ń jɛ̀rɛ̀ nɛ̀ ń ŋwɛ́nɛ́."
43001016	Sə nə́ gakó tó ńmyɛ̌ dɛnnɛ nə́ nə Yi sónó w námpúm ǹdə́ rə̀ pansɛ́ rə̀ n'ê pɛ nə́ba twéé twéé mó.
43001017	Yi tó Muyiisi dɛnnɛ rə byili nə́ba rə̀ nyə́ né, sə rə̀ tó Yezu Kristə dɛnnɛ rə byili nə́ba rə̀ sónó w ǹdə́ rə̀ gə́ wɔ́ kɔn ná-dwí yilə.
43001018	Lò lò gwẽ̌ yə̀ Yi nɛ ǹdə́ ń yírhə́ yé. Sə wɔ́ rə̀ Byì-dùwə̀ y è wɔ́ Yi, è ŋwɛ́nɛ́ ǹdə́ Da mɔ́ mɔ́, è ce numbyínə́ bé lwar rə̀ párá.
43001019	Zhwifubá yó-cìnə́ bé y'à twĩ̀ Yi jì y vwĩ̀-zwə́lnə bé jàlà, ǹdə́ Levyi lyì jàlà, bə shí Zhərəzalɛm bə vò bə̀ n'ê bwə̀rh Zhã bə̀ zhe: "Ǹmyɛ́ wɔ́ mɔ̌?"
43001020	Rə̀myɛ́ yó, Zhã byili bi pamparɛ̃ɛ̃. Ń yə̀ bɛ kaka shèè yé. Ń byili bi bə̀ è də̀ ńmyɛ̌ ń wɔ́ Kristə mó yé.
43001021	Bə zɛ̃̀ bə bwə̀rh mò bə wɔ̀: "Ǹmyɛ́ nə wɔ́ mɔ̌? Ǹ wɔ́ Elyi?" N wɔ̀ bɛ: "Àmyɛ́ də̀ Elyi yé." Bə ké bwə̀rh mò bə wɔ̀: "È nə wɔ́ ǹmyɛ́ ǹ wɔ́ Yi nyì-zwennə mó?" N wɔ̀ bɛ: "Ɔ̃́ɔ̃́, è də̀ àmyɛ́ à wɔ́ Yi nyì-zwennə mó myɛ yé."
43001022	Bə zɛ̃̀ bə ké bwə̀rh mò bə wɔ̀: "Sə ǹmyɛ́ nə wɔ́ mɔ̌? Ǹmyɛ́ cìcì byili nə́ba ǹ gə́ wɔ́ lò ná-dwí yilə, mùnì ga nə́ vò é byili byɛ̀bɛ́ bə̀ twĩ̀ nə́ba mó ne."
43001023	N zɛ̃̀ n wɔ̀ bɛ: "Àmyɛ́ wɔ́ mɔ̀bɔ́ Yi nyì-zwennə Ezəyi yà ń zɔ̀m ń yò mó. Ń yà ń zɔ̀m n wɔ̀: 'Cəl n'ê bwə̀l gɔ-elũ èpòlò wə̀, rə̀ zhe: Kwɛrhɛna Cinu sɔ́má y á ce e yə̀ cángá.' "
43001024	Lyì bí byɛ̀bɛ́ bə̀ y'à twĩ̀ Zhã sõ mó jàlà y'à wɔ́ Farɛzhɛ̃ɛ̃bá.
43001025	Bə zɛ̃̀ bə bwə̀rh mò bə wɔ̀: "È nə gə də̀ ǹmyɛ́ ǹ wɔ́ Kristə mó, ń jà ǹ də̀ Elyi, e jà è də̀ ǹmyɛ́ ǹ wɔ́ Yi nyì-zwennə mó myɛ, byè yil ǹ nə nə́ ǹ pɛ lyì bí nɛ̃̌-shɔ?"
43001026	Zhã wɔ̀ bɛ: "Àmyɛ́ n'â zə nɛ̃̌ à pɛ ába nɛ̃̌-shɔ, sə lò mə̀dù ŋwɛ́nɛ́ á wẽ́, á j'ǎ yə̀l ń pár yé.
43001027	Àmyɛ́ jɛ̀rɛ̀ mɔ̀ a bà, sə à yə̀ yírh swí s'à lwə̌r ń nə̀cìlə̀ né nyínsí myɛ cìcì yé."
43001028	Rə̀myɛ́ gakó wɛ̀rhɛ́ Betəni ní, Zhɔrdɛ̃ bwǐ y èpákɛ̀, Zhã gə́ yà ń nə́ ń pɛ lyì bí nɛ̃̌-shɔ mə̀gã̌ mɔ́.
43001029	È zɛ̃̀ nəkɔkɔ́lɛ́ yá, Zhã nɔ Yezu ń bàn ń sono, n zɛ̃̀ n wɔ̀: "Nyǐnə Yi pyì-bwɛ̀lɛ́ y è n'ê vùr lũ w yə̀-bəlwàálɛ́ mɔ́.
43001030	Wɔ́ ńmyɛ̌ yò à y'à zɔ̀m a byili bə̀ lò la tà-kwã n bà, sə ń du àmyɛ́, bə̀ ń jɛ̀rɛ̀ nɛ̀ ń ŋwɛ́nɛ́ nɛ́ mɔ́.
43001031	E j'à y'à yə̀l ń pár yé, sə àmyɛ́ tú à n'â pɛ nɛ̃̌-shɔ Esərayɛl lyì bí ni, mùnì ga bə lwar ń párá."
43001032	Zhã kə́ n wɔ̀: "À nɔ Eshirhə náàcɛ̀nɛ́ è shí dɛ̃̌ ǹdə épwèné ta, è n'ê swé ń yó.
43001033	À y'à yə̀l ń pár yé, sə Yi rí tɛ̀bɛ́ rə̀ twĩ̀ nì b'à zə nɛ̃̌ a pə lyì bí nɛ̃̌-shɔ mɔ́ wò nè: 'Ǹ b'ǎ nə lò Eshirhə náàcɛ̀nɛ́ shí dɛ̃̌ è n'ê swé ń yó. Sə́ lwar bə̀ wɔ́ ńmyɛ̌ ń mà n zə Eshirhə y n pə lyì bí nɛ̃̌-shɔ.'
43001034	Sə à yírhə́ nɔ mɔ. Rə̀myɛ́ ce, à n'â byili bə̀ ń wɔ́ Yi Byǐ zhə̀n zhə̀nà."
43001035	È zɛ̃̀ nəkɔkɔ́lɛ́ kə́dò, Zhã yà ń kə́ ń zhǐ gàà, ńmyɛ̌ ǹdə́ ń kwã-lyì bə̀lyè.
43001036	Ń gə́ nɔ Yezu ń nə́ ń lyɛ̃, n wɔ̀: "Nyǐnə Yi pyì-bwɛ̀lɛ́ yá."
43001037	Ń kwã-lyì bí bə̀lyè y gə́ nyɛ̀ɛ̀ ń gə́ zɔ̀m nɛ́ mɔ́, bə zhǐr bə tó Yezu ni.
43001038	Yezu pyìrhí n pwírí bə̀ ŋwɛ́nɛ́ ń kwã nɛ́, n zɛ̃̀ n wɔ̀ bɛ: "Bə̀kɔ́n á n'á pyà?" Bə wɔ̀ mɔ̀: "Rəbyi, yẽ̀ ǹ nə́ ǹ zwɛ̃̀ nɛ́?" (Rəbyi kùr wɔ́: "Yó-cə́bal".)
43001039	N zɛ̃̀ n wɔ̀ bɛ: "Bànà á lyɛ̃ b'ǎ m'ǎ lwar à gə́ n'â zwɛ̃̀ mə̀gã̌." Bə tó mo bə yí, bə nə ń gə́ nə́ ń zwɛ̃̀ má. È y'à wɔ́ yi-kár bɔ̀l wà, bə já mɛ̃ ń sõ dɛ̃ rɛ́ rə̀myɛ́ də̀dɛ̀nɛ́ yá.
43001040	Zhã kwã-lyì bí bə̀lyè y bə̀ y'à nyɛ̀ɛ̀ ń gə́ zɔ̀m nɛ́ bə zhǐr bə tó Yezu ni mú, mə̀dù y yà ń wɔ́ Shəmɔ Pyɛɛrɛ da-byǐ Andərɛ.
43001041	Andərɛ jɛ̀rɛ̀ n vò n nə Shəmɔ n wɔ̀ mɔ̀: "Nə́ nɔ Məshi." (Rə̀ kùr wɔ́: Kristə.)
43001042	N zə mɔ n vò Yezu sõ. Yezu gə́ nɔ mɔ, n wɔ̀ mɔ̀: "Ǹ yíl Shəmɔ, ǹ da yíl Zhã. Sə bə̀ má byẽ̀ mó bə̀ Kəfaasɛ." (Kəfaasɛ ǹdə́ Pyɛɛrɛ ga kùr wɔ́: "Nə́kulu".)
43001043	È zɛ̃̀ nəkɔkɔ́lɛ́ yá, Yezu zɛ̃̀ n vò Gəlile tənà y wa, n nə Shilipu, n wɔ̀ mɔ̀: "Bə̌ tó à kùrə̀."
43001044	Shilipu yà ń wɔ́ cɔ w bə̀ n'ê byẽ̀ bə̀ Betəsəyiidi mú lò, ńmyɛ̌ ǹdə́ Andərɛ ǹdə́ Pyɛɛrɛ ga.
43001045	Rə̀myɛ́ kwã nɛ́, Shilipu vò n nə Natanayəə, n wɔ̀ mɔ̀: "Nə́ nɔ mɔ̀bɔ́ Muyiisi zɔ̀m ń yò Yi nyə́ né sɛ́bɛ́ rɛ́ wẽ́, Yi nyì-zwennə bé myɛ já zɔ̀m ń yò bə̀ sábá nɛ́ wẽ́ mó. Nyǐ wɔ́ Nazarɛtɛ lyì bal Zhozefu byǐ Yezu."
43001046	Natanayəə zɛ̃̀ n wɔ̀ mɔ̀: "Kɔ̀-twə̌ wɔ̌ è bá shí Nazarɛtɛ?" Shilipu wɔ̀ mɔ̀: "Bà, ǹ yírhə́ bá na."
43001047	Yezu gə́ nɔ Natanayəə ń bàn ń sõ, n zɛ̃̀ n zɔ̀m ń yò, n wɔ̀: "Nyǐ Esərayɛl lò zhə̀n zhə̀nà. Yǔyǔ yə̀ mə̀ gùlí yé."
43001048	Natanayəə zɛ̃̀ n bwə̀rh mò n wɔ̀: "Yẽ̀ ǹ nɔ à pár nɛ́?" Yezu wɔ̀ mɔ: "À nɔ mɔ́ épyìlú w kùr wə̀, ǹdə́ Shilipu gwẽ̌ yə̀ twí n byẽ̀ mó yé."
43001049	Natanayəə zɛ̃̀ n wɔ̀ mɔ̀: "Yó-cə́bal, ǹ wɔ́ Yi Byǐ, ń jà ǹ wɔ́ Esərayɛl pyɔ̌."
43001050	Yezu wɔ̀ mɔ̀: "Wɔ́ à gə́ wò b'à nɔ mɔ́ épyìlú w kùr w mó è ce, ń zwẽ nyí? Nyǐ ǹ yírhə́ bá nə ywẽ̀ nánfwààlɛ̀ dwã nə̀ du kɔ̀bɔ́."
43001051	N zɛ̃̀ n kə́ n wɔ̀ mɔ̀: "Zhə̀n zhə̀nà, à n'â wə̀l ába: á b'ǎ nə dɛ̃̌ yi rí rə̀ pul, Yi màlɛ́kabá n'ê zɛ̃̀ bə̀ zhə̀l dɛ̃̌ bə̀ k'â swé Numbyíní Byǐ yó."
43002001	Shilipu ǹdə́ Natanayəə gə́ jǐrh Yezu kwã-lyì mú, è dwã nə̀lyè yùwə̀, kɛ̃-jú y'à ŋwɛ́nɛ́ Gəlile tənà y cɔ òdù wẽ́. Bə̀ n'ê byẽ̀ cɔ w òmyɛ́ bə̀ Kana. Yezu ná yà ń zhə̀l gàà,
43002002	sə bə̀ y'à byẽ̀ Yezu ǹdə́ ń kwã-lyì bí myɛ bə bə̀ kɛ̃-jú w címsí jàà wà.
43002003	Sə címsí sɛ̃́ mɔ́ tú mə mwìrì. Yezu ná zɛ̃̀ n wɔ̀ mɔ̀: "Bə̀ sɛ̃́ mɔ́ zhɛ̀."
43002004	Yezu wɔ̀ mɔ̀: "Kɛ̃, è nə wɔ́ ǹmyɛ́ ǹ b'ǎ byili ni? À yi gwẽ̌ yə̀ yí yé."
43002005	Ń ná zɛ̃̀ n wɔ̀ kɛ̀lɛ́ y tùntùnnə̀ bé ne: "Kɔn dɛ̀bɛ́ ń gə wò bə̀ wɛ̀rhɛ́na, s'á wɛ̀rhɛ́."
43002006	Nə́kulu nə̀bwándɛ tə̀ldù y'à zhǐ tɛ̃́ gàà, Zhwifubá y'à n'ê ce nɛ̃̌ rə̀ wẽ́ bə̀ m'ê sàm bə̀ jɛ̀sɛ́ ǹdə bə̀ lùl-e-pwírí y gə́ y'à n'ê byili ní. Sə nə̀bwándɛ́ rə̀myɛ́ òdù gakó y'à yú kɔ̀lɔ́ yírhə́ nə̀lyè ráá nə̀tɔ̀.
43002007	Yezu wɔ̀ kɛ̀lɛ́ y tùntùnnə̀ bé ne: "Tɛ̃́na nɛ̃̌ á ce nə̀bwándɛ́ dɛ̀bɛ́ wẽ́ rə sú." Bə tɛ̃́ nɛ̃̌ mɔ́ bə ce né rə sú pyámm.
43002008	Yezu zɛ̃̀ n wɔ̀ bɛ: "Tɛ̃́na èlǎsɛ̃́ á vò á pə mɔ̀bɔ́ ń nə́ ń nyǐ címsí yò mó ne." Bə tɛ̃́ bə vò e pɔ̃.
43002009	Ń gə́ lə́lá nɛ̃̌ mɔ́ mə̀ jǐrh sɛ̃́ mɔ́, ń yà ń yə̀l sɛ̃́ mɔ́ mə̀myɛ́ mɔ́ gə́ shí mə̀gã̌ yé, sə kɛ̀lɛ́ y tùntùnnə̀ bé byɛ̀bɛ́ bə̀ tɛ̃́ nɛ̃̌ mɔ́ mɔ́ y'à yě sɛ̃́ mɔ́ gə́ shí má, n zɛ̃̀ n byẽ̀ kɛ̃ mɔ́ byal mɔ́,
43002010	n wɔ̀ mɔ̀: "Lò gakó ya n jɛ̀rɛ̀ n pə sɛ̃́ mɔ́ mɔ̀bɔ́ mə̀ nyɛ̀ dɛ̃́dɛ̃́ mɔ́ lyì bí ni. Bə̀ gə nyɔ̀ mɔ̀ bə súwə́, n zɛ̃̀ n pə bɛ mɔ̀bɔ́ mə̀ bə nyɛ̀ dɛ̃́dɛ̃́ mɔ́. Ǹmyɛ́ zɛ̃̀ ń cə̀r mɔ̀bɔ́ mə̀ nyɛ̀ dɛ̃́dɛ̃́ mɔ́ ń cĩ́ kɔn mé yí èlǎsɛ̃́?"
43002011	Wɔ́ màmyɔ w òmyɛ́ ò yàl Yezu màmyɔ nã́yóó ń wɛ̀rhɛ́ n mə n byili ń gə́ wɔ́ lò ná-dwí yilə. Ń tó òmyɛ́ dɛnnɛ n byili ń zùwə́. Wɔ́ Gəlile tənà y cɔ w bə̀ n'ê byẽ̀ bə̀ Kana mɔ́ wẽ́ ń wɛ̀rhɛ́ w nɛ́. Ń kwã-lyì bí já zwẽ nyí bə̀ ń wɔ́ Kristə mó.
43002012	Rə̀myɛ́ kwã nɛ́, ńmyɛ̌ ǹdə́ ń ná ǹdə́ ń nyáná bɛ́ ǹdə́ ń kwã-lyì bí zhǐr bə vò Kapɛrnaɔm, bə wɛ̀rhɛ́ dwã màngɛlɛ́.
43002013	Zhwifubá címsí bə̀ n'ê byẽ̀ bə̀ Pakɛ y mɔ́ gə́ tú e bwəlse, Yezu zɛ̃̀ n vò Zhərəzalɛm.
43002014	N yí n nə lyì bə̀ zə nə̀-byərh ǹdə́ pyììsì ǹdə́ épwə̌nse bə̀ jě tɛ̃́ Yi jì y kɔ̀nɔ́ w wa, bə̀ n'ê yè. N nə sə̀byì-lyə́rnə bə̀myɛ jě tɛ̃́ bə̀ n'ê lyə́r bə̀ sə̀byǎ.
43002015	N zɛ̃̀ n kwè nyínsi n mə n wɛ̀rhɛ́ dànə̀shɔ̀rɔ́, n jì bə̀myɛ́ ǹdə́ bə̀ pyììsí ǹdə́ bə̀ nə̀-byesé gakó n ce pwẽ̀ nè, n cìrh wẽ̀ dé tɛ̀bɛ́ sə̀byì-lyə́rnə bé y'à n'ê lyə́r sə̀byǎ bɛ́ rə̀ yó mó ǹdə́ sə̀byǎ bɛ́ ga n làà tɛ̃́,
43002016	n zɛ̃̀ n wɔ̀ byɛ̀bɛ́ bə̀ y'à n'ê yè épwə̌nsé mó ne: "Zəna wẽ̀ dé èta mɔ́ á m'á du nyɔ̀nɔ̀. Á bə̀k'á zə à Da kɛ̀lɛ́ y á m'á wɛ̀rhɛ́ ya yé."
43002017	Rə̀myɛ́ yó, ń kwã-lyì bí zɛ̃̀ bə lyǐrh kɔn dɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó. Bə̀ kɛ̃ rə̀ wẽ́ bə wɔ̀: "À só ǹ kɛ̀lɛ́ y dɛ̃́dɛ̃́ Cinu. È sónó w n'ê jí ni ǹdə myǐn ta."
43002018	Zhwifubá yó-cìnə́ bé zɛ̃̀ bə wɔ̀ mɔ̀: "Wɛ̀rhɛ́ màmyɔ ń byili nə́ba, mùnì nə́ lwar bə̀ ǹ zhe sɔ́má sə́ jì lyì bí."
43002019	Yezu wɔ̀ bɛ: "Wǔrnə Yi jì y kɛ̀bɛ́, s'á yẽ̌ b'à má ká lù y dwã nə̀tɔ̀ wẽ́ a zhɛ̀."
43002020	Zhwifubá yó-cìnə́ bé wɔ̀ mɔ̀: "Bə̀ wɛ̀rhɛ́ byinə shə́-èna ǹdə́ nyə̀ldù Yi jì y kɛ̀bɛ́ lú mú yó, ǹmyɛ́ zɛ̃̀ ń wɔ̀ bə̀ ǹ b'ǎ ká lù y ń zhɛ̀ dwã nə̀tɔ̀ wẽ́?"
43002021	E jà Yi jì y kɛ̀bɛ́ Yezu yà ń nə́ ń zɔ̀m è yò mó, wɔ́ ń yala nɛ́ yò ń yà ń nə́ ń zɔ̀mà.
43002022	Sə ń gə́ tú n cì n ká n bwìrhì n du cùùrì wẽ́ kwã nɛ́, ń kwã-lyì bí zɛ̃̀ bə ká lyǐrh bə̀ ń yà ń byili rə̀myɛ́. Bə já zwẽ kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó ǹdə́ tɛ̀bɛ́ Yezu yà ń byili mú.
43002023	Yezu gə́ yà ń ŋwɛ́nɛ́ Zhərəzalɛm nɛ́ Pakɛ y címsí yi ní mú, lyì bí y'à nə mɔ ń nə́ ń wɛ̀rhɛ́ màmyaarhɛ́. Rə̀myɛ́ ce bə̀ nánzhəzhɔ̌ zù mù.
43002024	Sə ń gə́ yà ń yě bə̀ gakó yé-shò mó ce, ń yà ń bə bə̀ zhə̀n zhe yé.
43002025	Ń cìcì gə́ yà ń yě kɔn dɛ̀bɛ́ rə̀ ŋwɛ́nɛ́ numbyíní wu w wẽ́ mó ce, ń yà ń tá ń pyà bə̀ lò byili mu ǹ dõ gə́ wɔ́ nɛ́ yé.
43003001	Farɛzhɛ̃ɛ̃bá lò mə̀dù yà ń ŋwɛ́nɛ́ ń yíl Nəkɔdɛm, e jà ń yà ń ŋwɛ́nɛ́ Zhwifubá yó-cìnə́ bé gùlú w wẽ́.
43003002	Dɛ̃ rə̀dù, n zɛ̃̀ n bə̀ Yezu sono ǹdə́ cəcɛ̃, n wɔ̀ mɔ̀: "Yó-cə́bal, lò tɛ̀nɛ́ ń wɔ̌ màmyaarhɛ́ tɛ̀bɛ́ ǹ nə́ ǹ wɛ̀rhɛ́ mɔ́ ń la wɔ̀rhɔ́ ǹdə́ Yi gə tɛ̀nɛ́ ǹdə́ rə̀-ná-cí yé. Rə̀myɛ́ ce, nə́ yě bə̀ wɔ́ Yi rə̀ twĩ̀ mú ń bə̀ ǹ nə́ ǹ byili nə́ba rə̀ zɔ̀mɛ̀ rɛ́."
43003003	Yezu zɛ̃̀ n wɔ̀ mɔ̀: "Zhə̀n zhə̀nà à n'â wə̀l mó: lò mɔ̀bɔ́ bə̀ gə yə̀ mɔ́ lùl dɛ̃̌ lul mó, ǹ tá ǹ la Yi pyɛ̀lɛ̀ rɛ́ nɔ ń nyǐ ǹdə́ ǹ yírhə́ yé."
43003004	Nəkɔdɛm zɛ̃̀ n bwə̀rh mò n wɔ̀: "Etər bə̀ má tó né bə ká kwɛrhɛ bə lù náncɛ y myɛ? Ń wɔ̌ ń mà n ká n zù ń ná wẽ́, ń ná lù mù kə́dò?"
43003005	Yezu wɔ̀ mɔ̀: "Zhə̀n zhə̀nà à n'â wə̀l mó: lò mɔ̀bɔ́ bə̀ gə yə̀ mɔ́ lùl nɛ̃̌ ǹdə́ Eshirhə náàcɛ̀nɛ́ wẽ́, ǹ wàr ǹ m'ǎ zù Yi tənà y wẽ́ yé.
43003006	Lò mɔ̀bɔ́ bə̀ lùl numbyíní jal wẽ́, ǹ wɔ́ numbyíní jal kɔna. Lò mɔ̀bɔ́ bə̀ lùl Eshirhə náàcɛ̀nɛ́ wẽ́, ǹ wɔ́ Eshirhə kɔna.
43003007	Zɔ̀mɛ̀ rɛ́ à zɔ̀m bə̀ wɔ́ nyɔ́ɔ́ s'á lù dɛ̃̌ lul mó bə̀ká jàr mɔ́ yé.
43003008	Zho w n'ô ce ò la ò gə́ só má. Ǹ nyɛ̌ ò dweme, ń jà ǹ yə̀l ò gə́ shí má, ǹ yə̀l ò gə́ la má myɛ yé. Kɔn má yə̀ èta ǹdə́ lò mɔ̀bɔ́ bə̀ lùl Eshirhə y wẽ́ mó myɛ."
43003009	Nəkɔdɛm kə́ n bwə̀rh mò n wɔ̀: "Etər rə̀myɛ́ wɔ̌ rə̀ má tó né rə wɛ̀rhɛ́?"
43003010	Yezu wɔ̀ mɔ̀: "Ǹmyɛ́ ǹ nə́ ǹ cèrhè Yi zɔ̀mɛ̀ rɛ́ Esərayɛl lyì bí ni, ń zɛ̃̀ ǹ yə̀l rə̀myɛ́?
43003011	Zhə̀n zhə̀nà à n'â wə̀l mó: nə́myɛ̌ n'é zɔ̀m kɔn dɛ́ dɛ̀bɛ́ nə́ yě mó. Wɔ́ tɛ̀bɛ́ nə́ nɔ ǹdə́ nə́ yírhə́ mó nə́ r'é byili, e j'ǎ t'á yǎl á zwẽ dɛ̀bɛ́ nə́ r'é byili ába mó yé.
43003012	À gə n'â zɔ̀m kɔn dɛ̀bɛ́ rə̀ ŋwɛ́nɛ́ cɛ yó mó yò, á zɛ̃̀ á t'á zwẽ nyí. Sə à nə gə zɔ̀m dɛ̀bɛ́ rə̀ ŋwɛ́nɛ́ dɛ̃̌ Arəzana w mɔ́ yò, etər á m'ǎ tó né á zwẽ nyí?
43003013	È gə də̀ Numbyíní Byǐ mú ń shí Arəzana w n bə̀ mɔ́, lò dõ gwẽ̌ yə̀ Arəzana w zhə̀l yé.
43003014	"Ǹdə Muyiisi gə́ yà ń zə kã̀mɔ w n zwìrhì dɔm mɔ́ gɔ-elũ èpòlò w wẽ́, n byə́byɛ́lɛ́ mɔ dɔ̌ w nɛ n zhẽ̌ dɛ̃̌ nɛ́, wɔ́ nyɔ́ɔ́ bə̀ bə̀ zhẽ̌ Numbyíní Byǐ myɛ èta,
43003015	mùnì ga lò mɔ̀bɔ́ gakó ǹ zù mù, sə́ nə nyǔ mə̀ t'â la zhɔ̌."
43003016	Yi swéné lũ w dɛ̃́dɛ̃́ kɔn mé yí rə twĩ̀ rə̀ byì-dùwə̀ y ò wẽ́, mùnì ga lò mɔ̀bɔ́ gakó ǹ zù mù sə ǹ bə̀ká jé yé, sə́ nə nyǔ mə̀ t'â la zhɔ̌.
43003017	Yi yə̀ rə̀ Byǐ mú twĩ̀ lũ w wẽ́ bə̀ ń kə́ ò bùrsì n pə w còrhò-tum yé. Rə̀ twĩ̀ mù mùnì ga lũ w lyì bí tó ńmyɛ̌ dɛnnɛ bə nə vwǎrh.
43003018	Lò mɔ̀bɔ́ ǹ zù mù, bə̀ t'â la ǹ bùrsì kɔ́ bə pɔ̃́ còrhò-tum yé. Sə lò mɔ̀bɔ́ ǹ yə̀ mɔ̀ zwì, ǹ bùrsí kɔ́wá, ǹ m'ǎ nə còrhò-tum, ǹ gə́ yə̀ Yi Byì-dùwə̀ y zwì mú yilə.
43003019	Pwẽ̀ dé tú lũ w wə, sə lũ w lyì bí só cə-byín dí du pwẽ̀ dé. Wɔ́ rə̀myɛ́ rə̀ ce Yi kɔ́ bə̀ bùrsì, rə̀ la bɛ còrhò-tum pɔ.
43003020	Lò mɔ̀bɔ́ gakó ń nə́ ń twĩ̀ lwɛlɛ, pwẽ̀ wɔ́ ń súsúlú. Ń yě bə̀, ń gə du pwẽ̀ dé ne, lyì bí má lwar ń lwɛlɛ rɛ́. Rə̀myɛ́ ce ń bə shɛ̀ pwẽ̀ dé ne du yé.
43003021	Sə lò mɔ̀bɔ́ ń nə́ ń twĩ̀ zhə̀n wẽ́, rə̀-ná-cí nə́ ń dwi pwẽ̀ dé ne, mùnì ga lyì bí lwar pamparɛ̃ɛ̃ bə̀ wɔ́ Yi pùbùlə̀ ń nə́ ń twĩ̀.
43003022	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə vò Zhide tənà y wa. Bə wɛ̀rhɛ́ dwã màngɛlɛ́ gàà, sə ń yà ń nə́ ń pɛ nɛ̃̌-shɔ lyì bí ni.
43003023	Zhã myɛ yà ń nə́ ń pɛ nɛ̃̌-shɔ. Cə-byǐ èdù y'à ŋwɛ́nɛ́ Səlyim sarh nɛ, bə̀ n'ê byẽ̀ bə̀ Enɔ̃. Nɛ̃̌ y'à ŋwɛ́nɛ́ gàà dɛ̃́dɛ̃́. Wɔ́ rə̀myɛ́ è ce ń yà ń nə́ ń pɛ nɛ̃̌-shɔ lyì bí byɛ̀bɛ́ bə̀ y'à n'ê twí ń sono mó ne gàà.
43003024	Rə̀myɛ́ yi ní mú, ǹdə́ bə̀ y'à gwẽ̌ yə̀ Zhã byə̀nə́-jù w ce yé.
43003025	Dɛ̃ rə̀dù, Zhã kwã-lyì bí jàlà ǹdə́ Zhwifu mə̀dù zɛ̃̀ bə̀ n'ê mà nyə̀-pǎr ǹdə́ dwã kɔn dɛ̀bɛ́ lò mə̌ sə n wɛ̀rhɛ́, n mə n kwɛrhɛ ń yò ǹdə́ Yi mú shò-kwã nɛ́.
43003026	Bə zɛ̃̀ bə vò Zhã sono bə wɔ̀ mɔ̀: "Yó-cə́bal, bal mɔ́ mɔ̀bɔ́ ń yà ń tó mó ń ŋwɛ́nɛ́ Zhɔrdɛ̃ bwǐ y èpákɛ̀, ǹ yà ǹ zɔ̀m ń yò ǹdə́ nə́ba mɔ́, ńmyɛ nə́ ń pɛ nɛ̃̌-shɔ lyì bí ni èlǎsɛ̃́, sə lyì bí gakó n'ê zhə̀l ń sono."
43003027	Zhã zɛ̃̀ n wɔ̀ bɛ: "Lò wàr ń mà n nə kɔn ǹdə́ è gə də̀ Yi rə̀ pɔ mɔ rɛ yé.
43003028	Á cìcì yě b'à byili ába pamparɛ̃ɛ̃ b'è də̀ àmyɛ́ à wɔ́ Kristə mó yé. Wɔ́ twĩ́ bə̀ twĩ̀ nì a tó ń yé a bà.
43003029	Mɔ̀bɔ́ ń jú kɛ̃ mɔ́ mɔ́, wɔ́ ńmyɛ̌ ń wɔ́ ń byal mɔ́, sə kɛ̃ mɔ́ byal mɔ́ dɔwa mɔ́ wɔ́ zhí ń zhǐ ń dɔwa mɔ́ sarh nɛ, ń nə́ ń cili ń zɔ̀mà nɛ́. Sə ń gə nyɛ̀ɛ̀ ń cəl, ń wu nyɛ̀. Èta myɛ, tɛ̀bɛ́ wɔ́ àmyɛ́ wu-nyɔ̃̀ námpúm.
43003030	Wɔ́ ńmyɛ̌ yil lé rə̀ mə̌ sə rə du, sə àmyɛ́ nyǎn dɛ́ kwɛ́nɛ́ tɛ̃́."
43003031	Mɔ̀bɔ́ ń shí dɛ̃̌ yi w n bə̀ mɔ́ du lyì bí gakó, sə mɔ̀bɔ́ ń shí cɛ y shó w wẽ́ mó, wɔ́ cɛ y lò, ń nə́ ń zɔ̀m wẽ̀ dé tɛ̀bɛ́ rə̀ ŋwɛ́nɛ́ cɛ yó mó yò. Mɔ̀bɔ́ ń shí dɛ̃̌ Arəzana w mɔ́ du bə̀ gakó.
43003032	Ń nə́ ń byili kɔn dɛ̀bɛ́ ń nɔ ǹdə́ ń yírhə́ ǹdə́ tɛ̀bɛ́ ń nyɛ̀ɛ̀ ǹdə́ ń zhã̌ mɔ́, sə lò lò bə shɛ̀ zhə̀n dɛ́ ń nə́ ń byili mú zõ yé.
43003033	Sə lò mɔ̀bɔ́ ǹ shɛ̀nɛ́ ń zwẽ zhə̀n dɛ́ ń nə́ ń byili mú, ǹ lwar pamparɛ̃ɛ̃ bə̀ Yi wɔ́ zhə̀n cə́bal.
43003034	Yi n'ê ce mɔ̀bɔ́ rə̀ twĩ̀ mú sú ǹdə́ rə̀ Eshirhə yə́. Rə̀myɛ́ ce, zɔ̀mà nɛ́ nyɛ̀bɛ́ ń nə́ ń zɔ̀m mɔ́ wɔ́ rə̀myɛ́ nyə̀ná.
43003035	Da mɔ́ só ń Byǐ mú, n kwè kɔn gakó n ce ń jɔ̃̀ wà.
43003036	Lò mɔ̀bɔ́ ń zù Byǐ mú, rə̀-ná-cí zhe nyǔ mə̀ t'â la zhɔ̌. Sə lò mɔ̀bɔ́ ń yə̀ mɔ̀ zwì, rə̀-ná-cí tá ń la nyǔ mú zal yé. Yi lyim dí bá mɛ̃ ń yó wə.
43004001	Yezu lwar bə̀ Farɛzhɛ̃ɛ̃bá nyɛ̀ɛ̀ bə̀ ń nə́ ń nɛ kwã-lyì ń pɛ bɛ nɛ̃̌-shɔ du Zhã.
43004002	(È gə wɔ́ zhə̀n wál yilə, Yezu cìcì yà ń tá ń pɛ nɛ̃̌-shɔ yé. Wɔ́ ń kwã-lyì bí bə̀ y'à n'ê pɛ.)
43004003	Yezu zɛ̃̀ n zhǐr Zhide tənà y wa, n kə́ ń la Gəlile,
43004004	e jà Gəlile sɔ́má y y'à n'ê tó Samarɛ tənà y wa.
43004005	N yí Samarɛ cɔ òdù bə̀ n'ê byẽ̀ bə̀ Səkaarɛ. Cɔ w òmyɛ́ mɔ́ ŋwɛ́nɛ́ cɛ y Zhakɔɔbɛ yà ń pɔ ń byǐ Zhozefu ni mú yala nɛ.
43004006	Zhakɔɔbɛ zhìlí y y'à ŋwɛ́nɛ́ gàà. Yezu gə́ zhə̀l zhə̀l n lyɛ̀ɛ̀, n yí ń jě zhìlí y nyí ni ń nə́ ń shìrhə́. È y'à wɔ́ nə̀nyɔ́nɔ́ cəcəl.
43004007	Samarɛ lyì kɛ̃ mə̀dù zɛ̃̀ n bə̀ zhìlí y yó, ń la nɛ̃̌ tã́ɔ̃́. Yezu zɛ̃̀ n wɔ̀ mɔ̀: "À n'â lwə̀l nɛ̃̌ à la nyɔ́."
43004008	(Ń kwã-lyì bí y'à lyɛ̃ bə vò cɔ w wa, bə̀ la kùjú yǒ.)
43004009	Kɛ̃ mɔ́ wɔ̀ mɔ̀: "Etər ǹmyɛ́ Zhwifu, ń zɛ̃̀ ǹ nə́ ǹ lwə̀l nɛ̃̌ àmyɛ́ Samarɛ lyì kɛ̃ nɛ ǹ la nyɔ́?" (Zhwifubá ǹdə́ Samarɛ lyì bí y'à t'â ce dwã nɛ́ yé. Wɔ́ rə̀myɛ́ è ce kɛ̃ mɔ́ wɔ̀ èta.)
43004010	Yezu wɔ̀ mɔ̀: "Ǹ gə yà ǹ yě pɛnɛ́ kɛ̌ ná-dwí yil Yi n'ê yǎl rə pɔ̃́, ń jà ǹ yě lò mó mɔ̀bɔ́ ń nə́ ń lwə̀l mó nɛ̃̌ mɔ́ ń la nyɔ́ mɔ́ párá, wɔ́ ǹmyɛ́ ǹ yà ǹ b'ǎ lwə̀l mò nɛ̃̌, sə ń yà ń bà n pɔ̃́ nɛ̃̌ mɔ̀bɔ́ mə̀ n'ê pɛ nyǔ."
43004011	Kɛ̃ mɔ́ zɛ̃̀ n wɔ̀ mɔ̀: "Yó-cə́bal, ǹ bə kɔ̌-zwã̌ zhe yé, zhìlí y j'à lyìmə̀. Yẽ̀ ǹ b'ǎ nə nɛ̃̌ mɔ́ mə̀ n'ê pɛ nyǔ mú ní?
43004012	Nə́ da Zhakɔɔbɛ ń pɔ nə́ba zhìlí y kɛ̀bɛ́, ń cìcì nyɔ̀ è nɛ̃̌. Ń byǎ bɛ́ ǹdə́ ń vwàmá nɛ́ myɛ nyɔ̀ è nɛ̃̌. Ǹ nə́ ǹ bùl bə̀ ǹ du mu nà?"
43004013	Yezu wɔ̀ mɔ̀: "Lò mɔ̀bɔ́ gakó ǹ nyɔ̀ nɛ̃̌ mɔ́ mɔ̀bɔ́, nə̀nyɛ̀lsɛ̀ gwẽ̌ la mɔ́ zal.
43004014	Sə lò mɔ̀bɔ́ ǹ nyɔ̀ nɛ̃̌ mɔ́ mɔ̀bɔ́ àmyɛ́ la mɔ́ pɔ mɔ́, nə̀nyɛ̀lsɛ̀ k'ê t'â la mɔ́ zal gaga yé. Nɛ̃̌ mɔ́ mɔ̀bɔ́ à la mɔ́ pɔ mɔ́ bá jǐrh nə̀-bùlì è n'ê bùl ǹ wẽ́, sə nə̀-bùlì y èmyɛ́ bá ce ń zə nyǔ mə̀ t'â la zhɔ̌."
43004015	Kɛ̃ mɔ́ zɛ̃̀ n wɔ̀ mɔ̀: "Yó-cə́bal, pɛ̃ nɛ̃̌ mɔ́ mə̀myɛ́, mùnì ga nə̀nyɛ̀lsɛ̀ bə̀ká ké zə nɛ, a bə̀ a tɛ̃́ nɛ̃̌ nyɔ̀nɔ̀ kə́dò yé."
43004016	Yezu wɔ̀ mɔ̀: "Zhəl ń byẽ̀ ǹ byal mɔ́ á bə̀ nyɔ̀nɔ̀."
43004017	Kɛ̃ mɔ́ wɔ̀ mɔ̀: "À bə byal zhe yé." Yezu wɔ̀ mɔ̀: "Ǹ zhe bwìrì ń bə́ wɔ̀ bə̀ ǹ bə byal zhe yé.
43004018	Ǹ jú byə́nə́ bə̀nu, sə mɔ̀bɔ́ ǹ ŋwɛ́nɛ́ ń sõ èlǎsɛ̃́ mɔ́ myɛ də̀ ǹmyɛ́ byal yé. Ǹ zɔ̀m zhə̀nà."
43004019	Kɛ̃ mɔ́ zɛ̃̀ n wɔ̀ mɔ̀: "Yó-cə́bal, à yě èlǎsɛ̃́ bə̀ ǹ wɔ́ Yi nyì-zwennə.
43004020	Nə́ dabá y'à n'ê cèrhé Yi pyɔ̀ w kɔ̀bɔ́ yó, sə ámyɛ̌ Zhwifubá n'á wə̀l bə̀ wɔ́ Zhərəzalɛm nɛ́ bə̀ mə̌ sə bə cèrhé Yi ní."
43004021	Yezu wɔ̀ mɔ̀: "Lwar bə̀ dɛ̃ ŋwɛ́nɛ́ rə̀ bànà, è k'ê t'â la yál pyɔ̀ w kɔ̀bɔ́ yó ráá Zhərəzalɛm nɛ́ á mə̌ s'á cèrhé Da mɔ́ nɛ́ yé.
43004022	Ámyɛ̌ Samarɛ lyì bí n'á cèrhé mɔ̀bɔ́ á yə̀l ń párá, sə nə́myɛ̌ Zhwifubá n'é cèrhé mɔ̀bɔ́ nə́ yě ń párá, bə̀ wɔ́ Zhwifubá dɛnnɛ Yi tó né rə byili bə̀ rə̀ má vwǎrh numbyínə́ bé.
43004023	Sə kɔn bwəlse, rə̀ gaga mɔ́ yúwə́, lyì byɛ̀bɛ́ bə̀ n'ê cèrhé Da mɔ́ zhə̀n zhə̀n mɔ́, bá cèrhé mo bə̀ wun wẽ́ ǹdə́ Eshirhə náàcɛ̀nɛ́ jàn, sə bə cèrhé mo ǹdə Byǐ mú gə́ byili ní. Lwarna bə̀ Da mɔ́ wɔ́ lyì bí byɛ̀bɛ́ bə̀ n'ê cèrhé mo èta mɔ́ dwí rí ń nə́ ń yàlá.
43004024	Yi wɔ́ Eshirhə; byɛ̀bɛ́ bə̀ n'ê cèrhé re mó mə̌ sə bə cèrhé re bə̀ wun wẽ́ ǹdə́ Eshirhə náàcɛ̀nɛ́ jàn, sə bə cèrhé re ǹdə Byǐ mú gə́ byili ní."
43004025	Kɛ̃ mɔ́ wɔ̀ mɔ̀: "À yě bə̀ Məshi bànà. (Məshi kùr wɔ́: Kristə.) Ńmyɛ̌ gə túwə́, ń mà n byili nə́ba kɔn gakó."
43004026	Yezu wɔ̀ mɔ̀: "Wɔ́ àmyɛ́ mɔ̀bɔ́ à n'â zɔ̀m ǹdə́ mɔ́ mɔ́ à wɔ́ Məshi mú."
43004027	Rə̀myɛ́ yó, Yezu kwã-lyì bí zɛ̃̀ bə bà. Bə̀ gə́ nɔ mɔ ń nə́ ń zɔ̀m ǹdə́ kɛ̃ mɔ́, kɔn jàr bɛ̀, sə lò lò yə̀ mə̀ bwə̀rh bə̀ wɔ́ byè ń nə́ ń yàlá, ráá bə̀kɔ́n yil ń nə́ ń zɔ̀m ǹdə́ kɛ̃ mɔ́ yé.
43004028	Rə̀myɛ́ yó, kɛ̃ mɔ́ zhǐr n yẽ̌ ń kɔ̀lɔ́ w nɛ, n vò cɔ w wa, n wɔ̀ lyì bí ni:
43004029	"Bànà á nyǐ lò ń byili ni kɔn dɛ̀bɛ́ gakó à wɛ̀rhɛ́. È gə è də̀ ńmyɛ̌ ń wɔ́ Kristə mó?"
43004030	Lyì bí shí cɔ w wa, bə du bə vò Yezu sono.
43004031	Rə̀myɛ́ yi ní, ń kwã-lyì bí zɛ̃̀ bə̀ n'ê lwə̀l mò bə̀ zhe: "Yó-cə́bal, jí kùjú wə́."
43004032	N zɛ̃̀ n wɔ̀ bɛ: "À zhe kùjú à n'â jí, ámyɛ̌ yə̀l kùjú kɔ̌ ná-dwí yil yé."
43004033	Ń kwã-lyì bí zɛ̃̀ bə̀ n'ê zɔ̀m ǹdə́ dwã bə̀ zhe: "Lò gə ń yə̀ kùjú zə n bə̀ n pɔ̃ n jí?"
43004034	Yezu wɔ̀ bɛ: "À kùjú w wɔ́ a wɛ̀rhɛ́ mɔ̀bɔ́ ń twĩ̀ nì mú pùbùlə̀, sá twĩ̀ tum dí tɛ̀bɛ́ ń twĩ̀ nì rə̀ yil mó a báásɛ.
43004035	Á cìcì t'á wə̀l bə̀ nyɔ̀nɔ̀ ǹdə́ cànsɛ̀ sə̀na ǹdə́ jòró w yúwə́? Sə àmyɛ́ n'â wə̀l ába: kwẽ̌nə á nyǐ cɛsɛ́. Sə̀ jíjí rí byìlə̀, rə̀ yú jə̌r.
43004036	Jə̀rnə̀ mó la ń kwǎndɛ zõ èlǎsɛ̃́. Ń mà n pwà jíjí-byǎ bɛ́ n ce bə nə nyǔ mə̀ t'â la zhɔ̌. Èta, twã́-dùrnə̀ mó ǹdə́ jə̀rnə̀ mó ga bá tó dwã bə nə wu-nyɔ̃̀.
43004037	Səswalá èdù ŋwɛ́nɛ́ è yá wɔ̀: 'Mə̀dù ya n dù, ń dõ bə̀ n jə̀r.' Səswalá y èmyɛ́ wɔ́ zhə̀nà.
43004038	À twĩ̀ ába, á vò á jə̀r dɛ̀bɛ́ á yə̀ twĩ̀ á nwɛ̀nɛ̀ rə̀ yil mó. Lyì dwã twĩ̀ bə nwɛ̀nɛ̀, ámyɛ̌ zɛ̃̀ á tó bə̀myɛ́ nɔ̀nɔ̀ w dɛnnɛ á na."
43004039	Samarɛ cɔ w òmyɛ́ lyì nánzhəzhɔ̌ zù Yezu, kɛ̃ mɔ́ gə́ byili zhə̀n n wɔ̀: "Ń byili ni kɔn dɛ̀bɛ́ gakó à wɛ̀rhɛ́."
43004040	Wɔ́ rə̀myɛ́ è ce, bə̀ gə́ tú Yezu sono, bə zɛ̃̀ bə̀ n'ê lwə̀l mò bə̀ ń mɛ̃ bə̀ sono. N shɛ̀nɛ́ n zɔ̃̀ gàà dwã nə̀lyè.
43004041	Lyì dwã nánzhəzhɔ̌ cili ń cìcì zɔ̀mà nɛ́, bə̀myɛ zù mù.
43004042	Bə zɛ̃̀ bə̀ n'ê wə̀l kɛ̃ mɔ́ nɛ: "È k'ê də̀ ǹmyɛ́ zɔ̀mà nɛ́ dúdú nə̀ ce nə́ zù mù yé. Nə́ cìcì cili ń zɔ̀mà nɛ́, sə nə́ lwar bə̀ mɔ̀bɔ́ wɔ́ lũ w Zwennə zhə̀n zhə̀nà."
43004043	Dwã nə̀lyè rə̀myɛ́ kwã nɛ́, Yezu zhǐr gàà n vò Gəlile tənà y wa.
43004044	Ń cìcì yà ń byili bə̀ Yi nyì-zwennə tá ń nɛ còrhó ń da-dǒ w yé.
43004045	Gəlile lyì bí gə́ y'à zhə̀l Zhərəzalɛm Pakɛ y címsí, bə nə kɔn dɛ̀bɛ́ ń wɛ̀rhɛ́ gàà címsí yù w mú ce, ń gə́ yú bə̀ tənà y wa, bə̀ zwẽ mo náàcɛ̀nɛ́.
43004046	Rə̀myɛ́ kwã nɛ́, n kə́ n vò Gəlile cɔ w bə̀ n'ê byẽ̀ bə̀ Kana, ń gə́ yà ń ce nɛ̃̌ mɔ́ jǐrh sɛ̃́ mə̀gã̌ mɔ́. Pyɔ̌ kwã lyì-fɔ̀lɔ̀ òdù y'à ŋwɛ́nɛ́ gàà, ò byǐ bə jàn zhe Kapɛrnaɔm nɛ́.
43004047	Pyɔ̌ kwã-lò mó gə́ nyɛ̀ɛ̀ bə̀ Yezu shí Zhide n bə̀ Gəlile, n zɛ̃̀ n vò ń sono, n lwə̀l mò bə̀ ń bə̀ n wárh ń byǐ mú, nyǐ ń nə́ ń yǎl n cì.
43004048	Yezu zɛ̃̀ n wɔ̀ mɔ̀: "Á yírhə́ gə yə̀ màmyar ǹdə́ zhə̀n byilu tumə né nɛ, á t'á yǎl á zwẽ nyí yé!"
43004049	Pyɔ̌ kwã-lò mó wɔ̀ mɔ̀: "Yó-cə́bal, bə̀ ǹdə́ à bə̀sɔ́bwɛ̀lɛ́ y gwẽ̌ yə̀ cì yé!"
43004050	Yezu zɛ̃̀ n wɔ̀ mɔ̀: "Zhəl jè. Ǹ byǐ mú wárh." Bal mɔ́ zwẽ Yezu zɔ̀mɛ̀ rɛ́, n zhǐr ń la jè.
43004051	Ń gə́ zhǐr ń la jè yi ní, ń kɛ̀lɛ́ y tùntùnnə̀ bé dùr bə jəl mo sɔ́má yó bə wɔ̀ mɔ̀: "Ǹ byǐ mú wárh."
43004052	N zɛ̃̀ n bwə̀rh bè bə̀ wɔ́ dǒ yi ní cìcì ń wárh? Bə wɔ̀ mɔ̀ bə̀ wɔ́ də̀lànɛ̀ yi-kár bɔ̀l wà.
43004053	Da mɔ́ já n pwírí wɔ́ rə̀myɛ́ yi ní cìcì Yezu yà ń wò mò bə̀ ń zhəl jè, bə̀ nyǐ ń byǐ mú wárh mɔ́. Ńmyɛ̌ ǹdə́ ń kɛ̀lɛ́ y lyì bí gakó já zù Yezu.
43004054	Wɔ́ màmyɔ w òmyɛ́ ò wɔ́ Yezu màmyar rə̀lyè nyɔ̃̌ w ń wɛ̀rhɛ́ Gəlile né, n mə n byili ń gə́ wɔ́ lò ná-dwí yilə. È yàl ń gə́ ká n shí Zhide n bə̀ Gəlile mó yó.
43005001	Rə̀myɛ́ kwã nɛ́, Zhwifubá címsi èdù y'à ŋwɛ́nɛ́. Yezu zɛ̃̀ n vò Zhərəzalɛm.
43005002	Póló òdù y'à ŋwɛ́nɛ́ bwə̀rə̀ y kɛ̀bɛ́ bə̀ n'ê byẽ̀ bə̀ "Pyììsì bwə̀rə̀" mó səta. Bə̀ y'à n'ê byẽ̀ póló w òmyɛ́ mɔ́ ǹdə́ ebərə́ bə̀ Bɛzata. Kwə̀ə́rhe rə̀nu y'à zhǐ ò sarh nɛ.
43005003	Nə̀bwànà nánzhəzhɔ̌ y'à pyě kwə̀ə́rhé wə. È y'à wɔ́ lyìlyə̌r, ǹdə́ lyì byɛ̀bɛ́ bə̀ n'ê twi cə́, ǹdə́ gwànsɛ̀. ((Bə̀ n'ê dɛ̃̀ nɛ̃̌ mɔ́ gə tú mə̀ la dom.
43005004	Twər nánzhəzhɔ̌ Yi màlɛ́ka èdù y'à n'ê swé póló w nɛ̃̌ mɔ́ wẽ́, è n'ê dom mo, sə è gə tú è n'ê dom nɛ̃̌ mɔ́ yi ní, nə̀bwɛ̃̀ mɔ̀bɔ́ ń jɛ̀rɛ̀ ń dõ n zù mə̀ wẽ́, ńmyɛ̌ mɔ́ ya n wárh.))
43005005	Bal mə̀dù yà ń ŋwɛ́nɛ́ gàà, címí èdù y'à zhe mo kɔn yú byinə shə́-ètɔ̀ ǹdə́ lyɛlɛ.
43005006	Yezu gə́ nɔ mɔ ń pyě tɛ̃́, n já n lwar bə̀ címí y gə́ zhe mo èta mɔ́ dɛnɛ dɛ̃́dɛ̃́, n zɛ̃̀ n bwə̀rh mò n wɔ̀: "Ǹ nə́ ǹ yǎl ń nə bəsàzùlí?"
43005007	Nə̀bwɛ̃̀ mɔ́ wɔ̀ mɔ̀: "Yó-cə́bal, nɛ̃̌ mɔ́ gə tú mə̀ n'ê domə, à bə lò zhe ń nə́ ń sɛ̃ nɛ a zwì póló w wẽ́ yé. À gə la zú gakó, ǹdə́ lò dõ jɛ̀rɛ̀ nɛ̀ n zù."
43005008	Yezu wɔ̀ mɔ̀: "Zɛ̃̀ dɛ̃̌ ń kwè ǹ pyònò w ń vò."
43005009	Bal mɔ́ já n wárh, n zɛ̃̀ n kwè ń pyònò w ń nə́ ń zhə̀lə̀. E j'à y'à wɔ́ shìrhə́ dɛ̃ yùwə̀.
43005010	Rə̀myɛ́ ce Zhwifubá yó-cìnə́ bé zɛ̃̀ bə wɔ̀ bal mɔ́ nɛ: "Zà wɔ́ shìrhə́ dɛ̃, ǹ bə mə̌ sə́ zhĩ ǹ pyònò w yé."
43005011	Bal mɔ́ zɛ̃̀ n wɔ̀ bɛ: "Wɔ́ mɔ̀bɔ́ ń wárh nɛ mɔ́ ń wò nè b'à kwě à pyònò w a vò."
43005012	Bə zɛ̃̀ bə bwə̀rh mò bə wɔ̀: "Mɔ̌ lò ń wò bə̀ ǹ kwě ǹ pyònò w ń vò?"
43005013	Lyì bí y'à já gàà dɛ̃́dɛ̃́, Yezu já n zhǐr n zù bə̀ wẽ́ n lyɛ̃. Rə̀myɛ́ ce mɔ̀bɔ́ ń wárh mɔ́ yə̀ lwar lò ná-dwí yil ń wárh mɔ yé.
43005014	Rə̀myɛ́ kwã nɛ́, Yezu zhə̀l n nə mɔ Yi jì y kɔ̀nɔ́ w wa, n wɔ̀ mɔ̀: "Nyìwé, ǹ wárh. Sə dɛ̃̌ ǹ cìnə̀, ǹ bə̀ká kə́ wɛ̀rhɛ́ yə̀-bəlɔ̀lɔ́, mùnì ga ǹ kə́ ǹ bə̀ zwini nɛ rə̀myɛ k'ê du tɛ̀bɛ́ yé."
43005015	Bal mɔ́ zhǐr n vò n wɔ̀ Zhwifubá yó-cìnə́ bé ne, bə̀ wɔ́ Yezu ń wárh mɔ.
43005016	Bə zɛ̃̀ bə̀ n'ê pyà Yezu bə̀ la nɔ̀nɔ̀, ń gə́ twĩ̀ tum dí rə̀myɛ́ shìrhə́ dɛ̃ rɛ́ yù w mú yilə.
43005017	Rə̀myɛ́ yó, Yezu wɔ̀ bɛ: "À Da nə́ ń twĩ̀ twéé twéé, sə àmyɛ n'â twĩ̀."
43005018	Ń gə́ wò èta, bə zɛ̃̀ bə kwɛrhɛ bə̀ n'ê pyà ń gu, ń gə́ wɛ̀rhɛ́ kɔn dɛ̀bɛ́ lò bə sɔ́má zhe ń wɛ̀rhɛ́ shìrhə́ dɛ̃ rɛ́ yù w mú; kɔn súlí myɛ, ń gə́ byẽ̀ Yi bə̀ ń Da, n mə n zə ń cìn n mɛrhɛ Yi mú yilə.
43005019	Yezu zɛ̃̀ n kə́ n wɔ̀ bɛ: "Zhə̀n zhə̀nà, à n'â wə̀l ába: Byǐ mú wàr ń mà n wɛ̀rhɛ́ kɔn ǹdə́ ń sə̀pwà jàn yé, sə wɔ́ kɔn dɛ̀bɛ́ ń nɔ ǹdə́ ń Da mɔ́ nə́ ń wɛ̀rhɛ́ mɔ́, wɔ́ rə̀myɛ́ ńmyɛ nə́ ń wɛ̀rhɛ́.
43005020	Da mɔ́ só ń Byǐ mú, ń nə́ ń byili mu kɔn dɛ̀bɛ́ gakó ń nə́ ń wɛ̀rhɛ́ mɔ́, sə ń mà n byili mu tùm-fwààlɛ̀ n wɛ̀rhɛ́, nə̀myɛ k'ê du nyɛ̀bɛ́, sə nə̀ má jàr ába.
43005021	Ǹdə Da mɔ́ gə́ nə́ ń bwìrhì byɛ̀bɛ́ bə̀ cù mú n ká n pə bɛ nyǔ ní, èta Byǐ mú myɛ nə́ ń pɛ nyǔ byɛ̀bɛ́ ń nə́ ń yǎl n pə mɔ́ nɛ.
43005022	Da mɔ́ tá ń bùr lò mə̀dù ga bùrsì yé. Ń pɔ ń ŋwɔ̀nɔ́ w gakó Byǐ mú ni bə̀ ń bǔr lyì bí gakó bùrsí,
43005023	mùnì bə̀ gakó nyɛ̀ Byǐ mú ǹdə bə̀ gə́ n'ê nyàm Da mɔ́ nɛ́. Lò mɔ̀bɔ́ ń tá ń nyàm Byǐ mú, rə̀-ná-cí tá ń nyàm Da mɔ́ ń twĩ̀ mù mú myɛ yé.
43005024	"Zhə̀n zhə̀nà, à n'â wə̀l ába: lò mɔ̀bɔ́ ǹ nə́ ǹ cili à zɔ̀mà nɛ́, ń j'ǎ zhí mɔ̀bɔ́ ń twĩ̀ nì mú ni, ǹ zhe nyǔ mə̀ t'â la zhɔ̌. Ǹ tá ǹ la còrhò-tum nɔ yé. Ǹ tó cu wẽ́ ń lyɛ̃ ń zù nyǔ wẽ́.
43005025	Zhə̀n zhə̀nà, à n'â wə̀l ába: dɛ̃ ŋwɛ́nɛ́ rə̀ bànà, rə̀ gaga mɔ́ yúwə́, byɛ̀bɛ́ bə̀ cù mú má nyɛ̀ɛ̀ Yi Byǐ mú cəl, sə byɛ̀bɛ́ bə̀ la rɛ cilu mú bá zə nyǔ.
43005026	Ǹdə Da mɔ́ gə́ nə́ ń pɛ nyǔ ní, èta ń ce Byǐ mú myɛ nə́ ń pɛ nyǔ.
43005027	Ń pɔ mɔ nyí bə̀ ń bǔr bùrsì, ń gə́ wɔ́ Numbyíní Byǐ yilə.
43005028	Rə̀myɛ́ bə̀ká jàr ába yé. Dɛ̃ bànà, sə rə̀myɛ́ yó, byɛ̀bɛ́ bə̀ ŋwɛ́nɛ́ lú-bɔ̀là wẽ́ mó bá nyɛ̀ɛ̀ ń cəl,
43005029	sə bə̀ má du pwẽ̀ nè. Byɛ̀bɛ́ bə̀ twĩ̀ cɛ̀nɛ̀ mɔ́ má bwìrhì bə zə nyǔ mə̀ t'â la zhɔ̌. Byɛ̀bɛ́ bə̀ twĩ̀ lwɛlɛ mɔ́ myɛ bá bwìrhì, bə nə còrhò-tum.
43005030	"À wàr kaka à la wɔ̀rhɔ́ ǹdə́ à sə̀pwà jàn yé. À n'â kɛ́ bùrsí ǹdə à Da gə́ byili ni ní. À t'â pyà à sə̀pwà pùbùlə̀ wɔ̀rhɔ́ yé. Wɔ́ mɔ̀bɔ́ ń twĩ̀ nì mú pùbùlə̀ wɔ̀rhɔ́ à n'â pyà. Rə̀myɛ́ ce, à bùrsí wɔ́ cángá."
43005031	Yezu súlí n wɔ̀: "À gə n'â byili zhə̀n à cìcì shò-kwã nɛ́, à byilu mú bə kùr zhe yé.
43005032	Lò dõ ń nə́ ń byili zhə̀n à shò-kwã nɛ́, sə à yě bə̀ zhə̀n dɛ́ ń nə́ ń byili à shò-kwã nɛ́ mɔ́ wɔ́ zhə̀n cìcì.
43005033	Á twĩ̀ bə vò Zhã sõ, sə ń byili zhə̀n dɛ́.
43005034	Àmyɛ́ bə numbyíní zhə̀n byilu tum zhe yé. À n'â wə̀l rə̀myɛ́ gakó mùnì ga á nə vwǎrh.
43005035	"Zhã yà ń wɔ́ ǹdə pàntɛ́mɛ́ ta bə̀ juwə, è pwẽ̀ dé yə̌r. Á shɛ̀nɛ́ á fùù námpɔ́lɛ́ ǹdə́ wu-nyɔ̃̀ ń pwẽ̀ dé wə.
43005036	Sə àmyɛ́ zhe zhə̀n-kɔn rə̀ du Zhã nyǎn dɛ́. Wɔ́ tumə né nyɛ̀bɛ́ à Da pɔ nɛ b'à twĩ̌, a zɛ̃̀ à n'â twĩ̀ nì mú, nə̀ n'ê byili bə̀ wɔ́ à Da ń twĩ̀ nì.
43005037	Ńmyɛ̌ ń twĩ̀ nì, sə wɔ́ ń cìcì ń nə́ ń byili zhə̀n à shò-kwã nɛ́, sə á gwẽ̌ yə̀ ń cəl lé nyɛ̀ɛ̀ gaga yé. Á gwẽ̌ yə̀ mɔ nɛ ǹd'á yírhə́ gaga yé.
43005038	Á gə́ t'á zwẽ mɔ̀bɔ́ Yi twĩ̀ n bə̀ mɔ́ nyí ni mú ce, á t'á cĩ́ rə̀ zɔ̀mà nɛ́ á wẽ́ yé.
43005039	Á n'á kàrmə̀ Yi zɔ̀mɛ̀ rɛ́ sɛ́bɛ́ rɛ́ náàcɛ̀nɛ́, á n'á bùl b'ǎ m'ǎ nə nyǔ mə̀ t'â la zhɔ̌ rə̀ wẽ́. Zhə̀n myɛ, wɔ́ rə̀myɛ́ rə̀ n'ê zɔ̀m à yò.
43005040	Á j'ǎ t'á yǎl á bə̀ à sõ, mùnì ga á nə nyǔ mú yé.
43005041	"Numbyínə́ bé còrhó w t'â wɛ̀rhɛ́ nɛ kaka yé.
43005042	À yě á gə́ nyɛ̌ nɛ́. À yě b'ǎ bə Yi só yé.
43005043	Àmyɛ́ tú à Da yil yilə, sə á yə̀ nɛ zwẽ yé. Sə lò dõ gə tú ń sə̀pwà yil yilə, á m'ǎ zwẽ rə̀-ná-cí.
43005044	Ámyɛ̌ n'á pyà còrhó dwã sono, á zɛ̃̀ á t'á pyà còrhó Yi rí rə̀ bə dõ zhe mó sono yé. Etər á m'ǎ tó né á zwẽ nyí?
43005045	"Á bə̀k'á bù bə̀ wɔ́ àmyɛ́ à má cĩ́ yò á yó w à Da yé né yé. Wɔ́ Muyiisi mú mɔ̀bɔ́ á zhí mú cìcì ń mà n cĩ́ yò á yó wə.
43005046	Á gə y'ǎ zwẽ Muyiisi zɔ̀mà nɛ́, á y'ǎ b'ǎ zwẽ àmyɛ nyə̀ná nɛ́ zhə̀nà, bə̀ wɔ́ àmyɛ́ yò ń zɔ̀m ń sábá nɛ́ wẽ́.
43005047	Sə á t'á zwẽ zɔ̀mà nɛ́ nyɛ̀bɛ́ ń kɛ̃ mɔ́ yé. Etər á m'ǎ tó né á zwẽ àmyɛ́ zɔ̀mà nɛ́?"
43006001	Rə̀myɛ́ kwã nɛ́, Yezu zhǐr n vò Gəlile mwə̃́ y bə̀ n'ê byẽ̀ bə̀ Təbɛrəyaadɛ mɔ́ èpákɛ̀.
43006002	Lyì bí gə́ y'à n'ê nɛ màmyaarhɛ́ tɛ̀bɛ́ ń yà ń nə́ ń wɛ̀rhɛ́ ń mə́ ń wárh nə̀bwànà bɛ́ mɔ́ ce, bə du nánzhəzhɔ̌ bə twèlé mo.
43006003	Ńmyɛ̌ ǹdə́ ń kwã-lyì bí zɛ̃̀ bə jì pyɔ̀ òdù yó, bə jòm tɛ̃́ gàà.
43006004	E jà Zhwifubá címsí bə̀ n'ê byẽ̀ bə̀ Pakɛ mɔ́ y'à bwəlse.
43006005	Ń kwẽ̌ ń la nyǔ, n pwírí lyì nánzhəzhɔ̌ bə̀ bàn ń sono, n zɛ̃̀ n bwə̀rh Shilipu n wɔ̀: "Yẽ̀ nə́ b'ǎ nə kùjú ní nə́ yè nə́ pə lyì bí byɛ̀bɛ́ gakó ne bə jí?"
43006006	Yezu yà ń nə́ ń bwə̀rh Shilipu èta, ń la mə n lwar ń wu. Ń cìcì jà ń yà ń yě ń gə́ la nɛ́ wɔ̀rhɔ́.
43006007	Shilipu wɔ̀ mɔ̀: "Bá nə́ gə kwè dwã zwã̌-àlyè tum wársɛ nə́ m'é yè kùjú myɛ, ò t'â la yú lò gakó nə námpɔ́lɛ́ myɛ cìcì yé."
43006008	Ń kwã-lò dõ ń yíl Andərɛ, Shəmɔ Pyɛɛrɛ da-byǐ, ńmyɛ̌ mɔ́ zɛ̃̀ n wɔ̀:
43006009	"Bə̀sɔ́bwɛ̀lɛ́ èdù zə búúri rə̀nu ǹdə́ émɔ̌rh sə̀lyè è ŋwɛ́nɛ́ nyɔ̀nɔ̀, sə rə̀myɛ́ nə zhe lyì-zhɔ̌ w kɔ̀bɔ́ yàlà?"
43006010	Yezu zɛ̃̀ n wɔ̀: "Cenə lyì bí gakó jòm tɛ̃́." E jà gɔ y'à já jàà y èmyɛ́ wa. Lyì bí jòm tɛ̃́, sə bala bɛ́ dúdú y'à yú nunə mɔ̀ɔ̀rhɛ̀ rə̀nu.
43006011	N zɛ̃̀ n kwè búúrí, n ce Yi nə̀báná, n zə rɛ n tə̀ lyì bí byɛ̀bɛ́ bə̀ y'à jě tɛ̃́ mɔ́. N kwè émɔ̌sɛ́ myɛ n mə n tə̀ bɛ. Lò gakó nə n jí ǹdə ń gə́ nə́ ń yǎl nɛ́.
43006012	Bə̀ gə́ jú bə sú, n zɛ̃̀ n wɔ̀ ń kwã-lyì bí ni: "Pwǎna yəywaalɛ́ rə̀ dàl mɔ́, mùnì kaka bə̀ká jé yé."
43006013	Bə pwà búúrí rə̀nu y lyì bí jú mú yəywaalɛ́ rə̀ dàl mɔ́ bə sú cǐrhni shí ǹdə́ nə̀lyè.
43006014	Lyì bí bə̀myɛ́ gə́ nɔ màmyɔ w kɔ̀bɔ́ Yezu wɛ̀rhɛ́ mɔ́, bə zɛ̃̀ bə̀ n'ê wə̀lə̀: "Bal mɔ́ mɔ̀bɔ́ zhə̀n ga wɔ́ Yi nyì-zwennə mó mɔ̀bɔ́ bə̀ wò bə̀ ń bàn lũ w wẽ́ mó."
43006015	Bə̀ y'à n'ê yǎl bə zə mɔ jàn bə mé yə̀ pyɔ̌, sə Yezu gə́ lwar, n ká n jì pyɔ̀ w yə́-pɛ̀lɛ́ w ń dúdú.
43006016	Də̀dɛ̀nɛ́ yi gə́ yúwə́, Yezu kwã-lyì bí shí pyɔ̀ w yó bə só tɛ̃́, bə vò mwə̃́ y bù-cǔ w yó,
43006017	bə zù bǔ-bwəl rə̀dù wẽ́, bə̀ n'ê byɛrhɛ bə̀ la Kapɛrnaɔm. Cɛ y y'à yìì ǹdə́ Yezu yà ń gwẽ̌ yə̀ bə̀ sono twí yé.
43006018	Zho nánfɔ̀lɔ̀ y'à zɛ̃̀ ò n'ô ce. Mwə̃́ y nɛ̃̌ mɔ́ y'à n'ê zhízhǐ dɛ̃́dɛ̃́.
43006019	Bə̀ gə́ zə bwəl lé bə zhǐr bù-cǔ w ni bə vò né mó, kɔn y'à yú coló bə̀nu, ráá bwə̀ldù, bə̀ la nyǔ bə pwírí Yezu ń bwəlse bə̀ nyí ni, ń nə́ ń zhə̀l nɛ̃̌ mɔ́ yó. Ywẽ zɛ̃̀ rə̀ zhe be.
43006020	Yezu zɛ̃̀ n wɔ̀ bɛ: "Á bə̀k'á dùr ywẽ, bə̀ wɔ́ àmyɛ́."
43006021	Bə zɛ̃̀ bə̀ n'ê yǎl bə kwè mò ǹdə́ bǔ-bwəl lé, ǹdə́ bə̀ já yí bù-cǔ w yó, bə̀ gə́ y'à la mə̀gã̌ mɔ́.
43006022	È zɛ̃̀ nəkɔkɔ́lɛ́ yùwə̀, lyì-zhǎ bɛ́ bə̀ y'à mɛ̃ mwə̃́ y èpákɛ̀ mɔ́ pwírí bə̀ wɔ́ bǔ-bwəl rə̀dù sásá rə̀ ŋwɛ́nɛ́ bù-cǔ w ni. Bə̀ y'à yě bə̀ Yezu yà ń yə̀ ń kwã-lyì bí ni tó n zù bǔ-bwəl lé wẽ́ yé; wɔ́ bə̀ dúdú bə̀ y'à zhǐr.
43006023	Rə̀myɛ́ yi ní, ǹdə́ lyì y'à zə bǔ-bwələ dwã bə shí Təbɛrəyaadɛ bə bə̀ jàà y kɛ̀bɛ́ Cinu yà ń kwè búrú w n ce Yi nə̀báná, n pə bɛ bə dɔ̃̀ mɔ́ nyí ni.
43006024	Lyì-zhǎ bɛ́ gə́ pwírí Yezu ǹdə́ ń kwã-lyì bí ga y'à tɛ̀nɛ́ gàà, bə zù bǔ-bwələ né nə̀myɛ́ wẽ́, bə vò Kapɛrnaɔm, bə n'ê pyà mɔ̀.
43006025	Bə̀ gə́ nɔ mɔ mwə̃́ y èpákɛ̀, bə bwə̀rh mò bə wɔ̀: "Yó-cə́bal, dǒ ǹ pú ń yí nyɔ̀nɔ̀?"
43006026	Yezu wɔ̀ bɛ: "Zhə̀n zhə̀nà, à n'â wə̀l ába: wɔ́ á gə́ dɔ̀m búrú w á sú mú yil á n'á pyà nɛ̀, sə è də̀ màmyaarhɛ́ á nɔ mɔ́ kùr á nyɛ̀ɛ̀ yé.
43006027	Á bə̀k'á twĩ̀ á m'á pyà kùjú w kɔ̀bɔ́ ò n'ô cɔ̀ mɔ́ yé. Twĩ̌nə á m'á pyà kùjú w kɔ̀bɔ́ ò ŋwɛ́nɛ́ twéé gakó, o j'à n'ô pɛ nyǔ mə̀ t'â la zhɔ̌ mɔ́. Numbyíní Byǐ mà n pə w ába. Wɔ́ ńmyɛ̌ ń Da mɔ́ ń wɔ́ Yi mú cír, n pɔ̃ ń cìcì ŋwɔ̀nɔ́."
43006028	Bə zɛ̃̀ bə bwə̀rh mò bə wɔ̀: "Etər nə́ b'ǎ twĩ̀ tumə né nyɛ̀bɛ́ Yi n'ê yǎl bə̀ nə́ twĩ̌ mú ní?"
43006029	Yezu wɔ̀ bɛ: "Tum dí tɛ̀bɛ́ Yi n'ê yǎl b'ǎ twĩ̀ mú wɔ́ á zù mɔ̀bɔ́ rə̀ twĩ̀ mú."
43006030	Rə̀myɛ́ yó, lyì-zhǎ bɛ́ zɛ̃̀ bə bwə̀rh Yezu bə wɔ̀: "Màmyɔ kɔ̌ ǹ b'ǎ wɛ̀rhɛ́ ń byili nə́ba, nə́ nə ǹdə́ nə́ yírhə́, mùnì nə́ zwẽ nyí bə̀ ǹ wɔ́ Kristə mó? Màmyɔ tum dɛ̌ ǹ b'ǎ twĩ̀?
43006031	Nə́ nàmbala bɛ́ gə́ y'à ŋwɛ́nɛ́ gɔ-elũ w wə, bə y'à n'ê jí kùjú kɔ̀bɔ́ bə̀ n'ê byẽ̀ bə̀ mã́nɛ mɔ́, ǹdə Yi zɔ̀mɛ̀ rɛ́ sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀: 'Ń pɔ bɛ búrú kɔ̀bɔ́ ò shí dɛ̃̌ mɔ́ bə dɔ̃̀.' "
43006032	Yezu wɔ̀ bɛ: "Zhə̀n zhə̀nà, à n'â wə̀l ába: è də̀ Muyiisi ń pɔ ába búrú w kɔ̀bɔ́ ò shí dɛ̃̌ mɔ́ yé. Wɔ́ à Da ń nə́ ń pɛ ába Arəzana búrú w páá kɔ̀bɔ́ ò shí dɛ̃̌ mɔ́.
43006033	Búrú w kɔ̀bɔ́ Yi n'ê pɛ mɔ́, wɔ́ mɔ̀bɔ́ ń shí Arəzana w n bə̀ ń nə́ ń pɛ nyǔ lũ w lyì bí ni mú."
43006034	Bə zɛ̃̀ bə wɔ̀: "Yó-cə́bal, pə nə́ba búrú w òmyɛ́ mɔ́ twéé gakó."
43006035	Yezu zɛ̃̀ n wɔ̀ bɛ: "Àmyɛ́ wɔ́ búrú kɔ̀bɔ́ ò n'ô pɛ nyǔ. Lò mɔ̀bɔ́ ǹ tú à sõ, nɔrh t'â la mɔ́ zal gaga yé. Lò mɔ̀bɔ́ ǹ zù àmyɛ́, nə̀nyɛ̀lsɛ̀ t'â la mɔ́ zal gaga yé.
43006036	Sə à byili ába b'ǎ nɔ nɛ, sə á t'á zwẽ nyí yé.
43006037	"Byɛ̀bɛ́ à Da nə́ ń pɛ nɛ mɔ́ gakó má bə̀ à sono, sə lò mɔ̀bɔ́ ń bàn à sõ, à t'â la mɔ cǐrh a ce kwã nɛ́ yé.
43006038	À shí Arəzana w a bə̀ mɔ̀bɔ́ ń twĩ̀ nì mú pùbùlə̀ wɔ̀rhɔ́ yilə. À yə̀ twí à cìcì pùbùlə̀ wɔ̀rhɔ́ yil yé.
43006039	Mɔ̀bɔ́ ń twĩ̀ nì mú tá ń yǎl b'à yẽ̌ byɛ̀bɛ́ ń pɔ nɛ mɔ́ mə̀dù ga nɛ n jé yé. Ń nə́ ń yǎl b'à bwìrhì bì dɛ̃ rɛ́ nánkwɛɛ́ rɛ́ yùwə̀.
43006040	À Da nə́ ń yǎl bə̀ lyì bí byɛ̀bɛ́ gakó bə̀ n'ê nyǐ ń Byǐ mú, bə já zwẽ ń zɔ̀mɛ̀ rɛ́ mɔ́, nə nyǔ mə̀ t'â la zhɔ̌, sá bwìrhì bi dɛ̃ rɛ́ nánkwɛɛ́ rɛ́ yùwə̀."
43006041	Rə̀myɛ́ yó, Zhwifubá zɛ̃̀ bə̀ n'ê ŋwɔ́ŋwɔ̌, ń gə́ wò bə̀ ńmyɛ̌ wɔ́ búrú w kɔ̀bɔ́ ò shí dɛ̃̌ mɔ́ yilə,
43006042	bə̀ zhe: "Mɔ̀bɔ́ də̀ Zhozefu byǐ Yezu nà? Nə́ yě ń da ǹdə́ ń ná ga párá. Tətər yil ń nə nə́ ń wə̀l bə ń shí Arəzana wa?"
43006043	Yezu wɔ̀ bɛ: "Yẽ̌nə á ŋwɔ́ŋwɔ̌ mɔ́ nɛ.
43006044	Lò lò wàr ń twí à sono ǹdə́ è gə də̀ à Da mɔ́ ń twĩ̀ nì mú ń ce n bə̀ yé, sə àmyɛ́ à má bwìrhì mù dɛ̃ rɛ́ nánkwɛɛ́ rɛ́ yùwə̀.
43006045	Bə̀ kɛ̃ Yi nyì-zwennə bé sábá nɛ́ wẽ́ bə̀: 'Yi cìcì má cèrhè rə̀ nyə́ né bə̀ gakó ne.' Lò mɔ̀bɔ́ gakó ǹ nə́ ǹ cili à Da zɔ̀mà nɛ́, ń jà ǹ nə́ ǹ zwẽ ń còrhò mó, ǹ m'ǎ bə̀ à sono.
43006046	"Rə̀myɛ́ t'â yǎl rə wɔ̀ bə̀ lò yírhə́ nɔ à Da yé. Sə wɔ́ mɔ̀bɔ́ ń shí Yi sono mó dúdú ń nɔ Da mɔ́.
43006047	Zhə̀n zhə̀nà, à n'â wə̀l ába: mɔ̀bɔ́ ǹ zù nì, ǹ zhe nyǔ mə̀ t'â la zhɔ̌.
43006048	Àmyɛ́ wɔ́ búrú kɔ̀bɔ́ ò n'ô pɛ nyǔ.
43006049	Á nàmbala bɛ́ gə́ y'à ŋwɛ́nɛ́ gɔ-elũ w wə, bə̀ y'à n'ê dɔ̀m mã́nɛ, sə bə̀ cùwə̀.
43006050	Sə búrú w kɔ̀bɔ́ ò shí dɛ̃̌ mɔ́, lò mɔ̀bɔ́ ǹ dɔ̀m, ǹ tá ǹ la cú yé.
43006051	Àmyɛ́ à wɔ́ búrú w kɔ̀bɔ́ ò n'ô pɛ nyǔ, ò shí Arəzana w mɔ́. Lò mɔ̀bɔ́ ǹ dɔ̀m búrú w òmyɛ́, ǹ tá ǹ la cú gaga yé. Búrú w kɔ̀bɔ́ à la pɔ mɔ́, wɔ́ à yala nàmá bɛ́ à n'â pɛ, mùnì ga lũ w lyì bí nə nyǔ."
43006052	Rə̀myɛ́ yó, Zhwifubá zɛ̃̀ bə̀ n'ê mà nyə̀-pǎr ǹdə́ dwã, bə̀ m'ê bwə̀rh dwã bə̀ zhe: "Etər mɔ̀bɔ́ mà n tó né n ŋwɛ̀nɛ́ n pə ń yala nàmá nə́myɛ̌ nɛ nə́ dɔ̃̀?"
43006053	Yezu zɛ̃̀ n wɔ̀ bɛ: "Zhə̀n zhə̀nà, à n'â wə̀l ába: á gə yə̀ Numbyíní Byǐ yala nàmá dɔ̀m, á gə yə̀ ń jal nywɛ̀, á t'á la nyǔ zal yé.
43006054	Lò mɔ̀bɔ́ ǹ nə́ ǹ dɔ̀m àmyɛ́ yala nàmá, ń jà ǹ nə́ ǹ nywɛ̀ à jal, ǹ zhe nyǔ mə̀ t'â la zhɔ̌, sə à má bwìrhì mú dɛ̃ rɛ́ nánkwɛɛ́ rɛ́ yùwə̀.
43006055	Àmyɛ́ yala nàmá bɛ́ wɔ́ kùjú zhə̀n zhə̀nà, à jal mɔ́ wɔ́ kɔ̀-nyɔ̀ɔ̀mà zhə̀n zhə̀nà.
43006056	Lò mɔ̀bɔ́ ǹ nə́ ǹ dɔ̀m àmyɛ́ nàmá bɛ́, ń jà ǹ nə́ ǹ nywɛ̀ àmyɛ́ jal mɔ́, ǹ ŋwɛ́nɛ́ à wẽ́, àmyɛ ŋwɛ́nɛ́ ǹ wẽ́.
43006057	À Da mɔ́ ń twĩ̀ nì mú wɔ́ nã́nyì, wɔ́ ńmyɛ̌ ń ce à ŋwɛ́nɛ́. Èta myɛ, lò mɔ̀bɔ́ ǹ nə́ ǹ dɔ̀m àmyɛ́ yala nàmá bɛ́, wɔ́ àmyɛ́ à ce ǹ ŋwɛ́nɛ́.
43006058	Nyǐnə búrú w kɔ̀bɔ́ ò shí Arəzana w mɔ́. Ò də̀ ǹdə kɔ̀bɔ́ á nàmbala bɛ́ dɔ̀m bə já cì mú ta yé. Lò mɔ̀bɔ́ ǹ nə́ ǹ dɔ̀m búrú w kɔ̀bɔ́, ǹ m'ǎ yə̀ nɛ́ twéé gakó yilə."
43006059	Wɔ́ Yezu gə́ yà ń nə́ ń cèrhè kàrmɔ́ lyì bí ni Kapɛrnaɔm dwã-gùlú jì y wẽ́ mó yi ní, ń zɔ̀m zɔ̀mà nɛ́ nə̀myɛ́.
43006060	Rə̀myɛ́ yó, Yezu kwã-lyì bí gə́ cili ń zɔ̀mà nɛ́, bə̀ nánzhəzhɔ̌ zɛ̃̀ bə wɔ̀: "Zɔ̀mà nɛ́ nyɛ̀bɛ́ zum. Mɔ̌ lò ń wɔ̌ nɛ ń la zõ?"
43006061	Yezu tó ń wẽ́ n lwar bə̀ bə̀ n'ê ŋwɔ́ŋwɔ̌ rə̀myɛ́ yilə. N zɛ̃̀ n wɔ̀ bɛ: "Á wun zɛ̃̀ rə̀myɛ́ yilə?
43006062	Sə á gə tú á nɔ Numbyíní Byǐ ń zɛ̃̀ ń la dɛ̃̌ ń gə́ yà ń ŋwɛ́nɛ́ mə̀gã̌ mɔ́, á m'ǎ k'á wɔ̀ byè?
43006063	Wɔ́ Eshirhə náàcɛ̀nɛ́ è n'ê pɛ nyǔ, sə numbyíní yala nɛ́ dúdú wàr kaka nə̀ la wɔ̀rhɔ́ yé. Zɔ̀mà nɛ́ à byili ába mó wɔ́ Eshirhə náàcɛ̀nɛ́ zɔ̀mà, nə̀ n'ê pɛ nyǔ,
43006064	sə lyì jàlà ŋwɛ́nɛ́ á wẽ́ bə̀ t'â zwẽ nyí yé." Yezu yà ń yě lyì bí byɛ̀bɛ́ bə̀ t'â zwẽ nyí mú, ǹdə́ lò mó mɔ̀bɔ́ ń la mɔ myìnù n pə bə zə mɔ́ pár kùr-ju yi ní ga. Wɔ́ rə̀myɛ́ è ce n zɔ̀m èta.
43006065	N zɛ̃̀ n kə́ n súlí n wɔ̀: "Wɔ́ rə̀myɛ́ è ce, à y'à wò ába bə̀ lò wàr ń twí àmyɛ́ sõ, ǹdə́ è də̀ à Da ń ce n bə̀ yé."
43006066	Kɔn zhí dɛ̃ rɛ́ rə̀myɛ́, Yezu kwã-lyì bí nánzhəzhɔ̌ já pɔr ń kwã nɛ́, bə̀ k'ê t'â tó mo yé.
43006067	N zɛ̃̀ n bwə̀rh byɛ̀bɛ́ shí ǹdə́ bə̀lyè y n wɔ̀: "Sə ámyɛ̌, ámyɛ n'á yǎl á pɔr à kwã nɛ́ nà?"
43006068	Shəmɔ Pyɛɛrɛ wɔ̀ mɔ: "Cinu, mɔ̌ sõ nə́ m'ǎ vò né? Ǹmyɛ́ ǹ zhe nyǔ mə̀ t'â la zhɔ̌ zɔ̀mà.
43006069	Èlǎsɛ̃́ nə́ r'é zwẽ nyí, nə́ j'ǎ yě myɛ bə̀ ǹmyɛ́ wɔ́ Yi lò, ǹ shí Yi sõ."
43006070	Yezu zɛ̃̀ n wɔ̀ bɛ: "È də̀ àmyɛ́ à cír ámyɛ̌ shí ǹdə́ bə̀lyè y ga nà? E jà ámyɛ̌ mə̀dù wɔ́ shə̀tána."
43006071	Wɔ́ Shəmɔ byǐ Zhidə Esəkarəyɔtɛ yò Yezu yà ń nə́ ń zɔ̀mà. Wɔ́ ńmyɛ̌ ń yà ń la mɔ myìnù, n jà ń yà ń wɔ́ Yezu kwã-lyì bí shí ǹdə́ bə̀lyè y mə̀dù.
43007001	Rə̀myɛ́ kwã nɛ́, Yezu zɛ̃̀ ń nə́ ń byɛ́lɛ́ Gəlile tənà y cɛmɛ nɛ́. Zhwifubá yó-cìnə́ bé gə́ y'à n'ê pyà mɔ̀ bə̀ la gu mú ce, ń yà ń tá ń yǎl n byɛ́lɛ́ Zhide tənà y cɛmɛ nɛ́ yé.
43007002	E jà rə̀myɛ́ yi ní ǹdə́ Zhwifubá címsí shɛ̀bɛ́ bə̀ n'ê byẽ̀ bə̀ Kwə̀ə́rhe címsi mú y'à bwəlse.
43007003	Yezu da-byǎ bɛ́ zɛ̃̀ bə wɔ̀ mɔ̀: "Zhǐr nyɔ̀nɔ̀ ń vò Zhide, mùnì ǹ kwã-lyì bí myɛ yírhə́ nə tumə né nyɛ̀bɛ́ ǹ nə́ ǹ wɛ̀rhɛ́ mɔ́.
43007004	Lò gə nə́ ǹ yǎl bə̀ bə̀ lwar ǹ yò, ǹ tá ǹ shèè ǹ wɛ̀rhɛ́ kɔn yé. Ǹ gə nə́ ǹ wɛ̀rhɛ́ tumə né nyɛ̀bɛ́ èta mɔ́ dwí rí, sə́ wɛ̀rhɛ́ rɛ ń ce lyì bí gakó yírhə́ nə mɔ́."
43007005	Ń da-byǎ bɛ́ myɛ cìcì y'à bə shɛ̀ mɔ zú yé.
43007006	N zɛ̃̀ n wɔ̀ bɛ: "À yi gwẽ̌ yə̀ yí yé, sə ámyɛ̌ yi rí wɔ́ dɛ̃ gakó.
43007007	Lũ w lyì bí wàr bə̀ má jí zùùrì ǹd'ába yé, sə àmyɛ́ gə́ n'â byili bi pamparɛ̃ɛ̃ bə̀ bə̀ n'ê twĩ̀ kɔn dɛ̀bɛ́ rə̀ bə mə̌ mɔ́ ce, bə̀ n'ê jí zùùrì ǹdə́ nɛ.
43007008	Ámyɛ̌ zhəlnə címsí jàà wà. È gə wɔ́ àmyɛ́ yilə, à t'â la yé, b'à yi gwẽ̌ yə̀ yí yé."
43007009	Ń gə́ zɔ̀m ǹdə́ bɛ èta, n mɛ̃ Gəlile né.
43007010	Sə ń da-byǎ bɛ́ gə́ zhǐr bə vò címsí jàà wà, ńmyɛ zɛ̃̀ n tà-kwã n vò, sə wɔ́ shéé ń shèè, ń yə̀ shɛ̀nɛ́ bə̀ nə mɔ yé.
43007011	Zhwifubá yó-cìnə́ bé y'à n'ê pyà mɔ̀ címsí wẽ́, bə̀ y'à zhe: "Yẽ̀ ń ŋwɛ́nɛ́?"
43007012	Lyì nánzhəzhɔ̌ y'à n'ê mà nyə̀-pǎr ń yó. Jàlà zhe bə̀ ń wɔ́ lyì-twə̌; jàlà zhe bə̀ wɔ́ lyì bí ń nə́ ń yúyǔ.
43007013	Sə Zhwifubá yó-cìnə́ bé ywẽ gə́ y'à zhe be mó ce, bə̀ y'à t'â zɔ̀m bə̀ ce dɛ̃̌ yé.
43007014	Bə̀ gə́ jú címsí sə̀ dwã nɛ́ bé bwẽ̌ dwã wa, Yezu zɛ̃̀ n zhǐr n vò Yi jì y kɔ̀nɔ́ w wa, ń nə́ ń cèrhè kàrmɔ̀ lyì bí ni.
43007015	Ń kàrmɔ́ jàr Zhwifubá yó-cìnə́ bé, bə zɛ̃̀ bə̀ zhe: "Etər mɔ̀bɔ́ tó né ń yě Yi nyə́ né èta, ǹ jà ń yə̀ nɛ̀ cèrhè?"
43007016	Yezu zɛ̃̀ n wɔ̀ bɛ: "Zɔ̀mà nɛ́ à n'â byili mú də̀ àmyɛ́ nyə̀ná yé. Wɔ́ mɔ̀bɔ́ ń twĩ̀ nì mú nyə̀ná.
43007017	Lò mɔ̀bɔ́ ǹ nə́ ǹ yǎl ń wɛ̀rhɛ́ Yi pùbùlə̀, ǹ m'ǎ lwar pamparɛ̃ɛ̃ ǹdə́ zɔ̀mà nɛ́ nyɛ̀bɛ́ à n'â byili mú gə wɔ́ Yi zɔ̀mà, ráá àmyɛ́ nyə̀ná.
43007018	Lò mɔ̀bɔ́ ń nə́ ń zɔ̀m ń sə̀pwà yò, rə̀-ná-cí nə́ ń pyà ń cìcì còrhó. Sə mɔ̀bɔ́ ń nə́ ń yǎl bə̀ bə̀ cèrhé mɔ̀bɔ́ ń twĩ̀ mù mú, rə̀-ná-cí wɔ́ zhə̀n-cí, sə kɔn dɛ̀bɛ́ ń nə́ ń byili mú gakó wɔ́ zhə̀nà. Kɔma də́-byǐ yə̀ rə̀ gùlí yé.
43007019	È də̀ Muyiisi ń byili ába Yi nyə́ né nà? E jà ámyɛ̌ mə̀dù ga tá ń zwẽ ne yé. Byè yil á n'á yǎl á gu ni?"
43007020	Lyì-zhǎ bɛ́ wɔ̀ mɔ̀: "Nyǐ wɔ́ nə̀cílí námməlwɛ̀lɛ́ è zhe mó. Mɔ̌ lò ń nə́ ń yǎl n gu mú?"
43007021	N wɔ̀ bɛ: "À wɛ̀rhɛ́ màmyɔ òdù, o pú o jàr á gakó.
43007022	Muyiisi pɔ ába nyí bə̀, á gə lùl bal-byǐ, s'á gõ̀ yə̀. Sə è də̀ Muyiisi ń ju rə̀ kùr yé, wɔ́ á nàmbala bɛ́ bə̀ ju rə̀ kùrə̀. Á zɛ̃̀ á n'á gòm á bə̀sɔ́ná bɛ́ shìrhə́ dɛ̃ rɛ́ myɛ cìcì yùwə̀.
43007023	Á gə n'á gòm bə̀sɔ́bwɛ̀lɛ́ shìrhə́ dɛ̃ rɛ́ yùwə̀, wɔ́ mùnì ga á bə̀k'á yẽ̌ Muyiisi nyí rí ni yé; è nə wɔ́ bə̀kɔ́n yil á lyimə n'ê yì àmyɛ́, à gə́ wárh lò shìrhə́ dɛ̃ rɛ́ yù w n nə ń cìn námpúm mú yilə?
43007024	Á bə̀k'á nyǐ lyì bí yésé á m'á bùr yé. Á gə la bǔr, s'á bùrsí yə̀ cángá."
43007025	Zhərəzalɛm lyì bí jàlà y'à zhe: "È də̀ ńmyɛ̌ bə̀ y'à n'ê pyà bə̀ la gu mú nà?
43007026	Nyǐ mu ń zhǐ lyì bí yé né ń nə́ ń zɔ̀mà, sə bə̀ t'â wə̀l bə̀ kaka yé. Nə́ yó-cìnə́ bé myɛ g'è zwẽ nyí bə̀ wɔ́ ńmyɛ̌ ń wɔ́ Kristə mó zhə̀n ga?
43007027	E jà nə́ yě mɔ̀bɔ́ gə́ shí mə̀gã̌, sə Kristə mó gə túwə́, lò lò tá ń la lwar ń gə́ shí má yé."
43007028	Yezu jà ń yà ń nə́ ń cèrhè kàrmɔ̀ lyì bí ni Yi jì y kɔ̀nɔ́ w wa. N zɛ̃̀ n bya dɛ̃̌ dɛ̃̌ n wɔ̀: "Zhə̀nà, á yě à párá, á j'ǎ yě à gə́ shí má? E j'à də̀ à sə̀pwà yil à tú yé, sə mɔ̀bɔ́ ń twĩ̀ nì mú wɔ́ zhə̀n-cí. Á yə̀l ń pár yé,
43007029	sə àmyɛ́ yě ń párá, b'à shí ń sono. Wɔ́ ńmyɛ̌ ń twĩ̀ nì."
43007030	Bə̀ y'à n'ê pyà sə bə zə mɔ. Sə ń yi gə́ y'à gwẽ̌ yə̀ yí mú ce, lò lò yə̀ ŋwɛ̀nɛ́ n zə ń jɛ̃̀ n dwə̀rh mò yé.
43007031	Lyì-zhǎ bɛ́ jàlà nánzhəzhɔ̌ zù mù, bə zɛ̃̀ bə̀ zhe: "Kristə mó gə túwə́, ń mà n wɛ̀rhɛ́ màmyaarhɛ nánzhəzhɔ̌ rə dwini tɛ̀bɛ́ bal mɔ́ mɔ̀bɔ́ wɛ̀rhɛ́ mɔ́?"
43007032	Farɛzhɛ̃ɛ̃bá nyɛ̀ɛ̀ kɔn dɛ̀bɛ́ lyì-zhǎ bɛ́ y'à n'ê ŋwúŋwùní Yezu yó mó. Bə̀myɛ́ ǹdə́ Yi jì y vwĩ̀-zwə́lnə bé yé né cìnə́ bé zɛ̃̀ bə twĩ̀ Yi jì y yìlnə̀ bé jàlà, bə̀ bə̀ zhəl bə zə mɔ.
43007033	Yezu wɔ̀ lyì-zhǎ bɛ́ nɛ: "À má yə̀ nɛ́ ǹd'ába námpɔ́lɛ́ gwẽ̌, sá ká vò mɔ̀bɔ́ ń twĩ̀ nì mú sono.
43007034	Á m'ǎ zɛ̃̀ á n'á pyà nɛ̀, sə á t'á la nɛ nɔ yé. Á yír à gə́ la mə̀gã̌ mɔ́ yé."
43007035	Zhwifubá yó-cìnə́ bé zɛ̃̀ bə̀ n'ê zɔ̀m ǹdə́ dwã bə̀ zhe: "Yẽ̀ ń la nɛ́, nə́ m'é t'á la mɔ nɔ? È nə wɔ́ lyì bí byɛ̀bɛ́ bə̀ də̀ Zhwifubá mó cɛmɛ nɛ́ wẽ́ ń la nɛ́, n vò n jòm Zhwifubá byɛ̀bɛ́ bə̀ làà nə̀ wẽ́ mó sõ n mə n cèrhè kàrmɔ̀ nə̀ lyì bí ni?
43007036	Ń wò bə̀ nə́ m'ǎ zɛ̃̀ nə́ r'é pyà mɔ̀, sə nə́ t'á la mɔ nɔ yé, n jà n wɔ̀ bə̀ nə́ yír ń gə́ la mə̀gã̌ mɔ́ yé. Rə̀myɛ́ kùr wɔ́ byè?"
43007037	Címsí dɛ̃ rɛ́ nánkwɛɛ́ rɛ́, wɔ́ rə̀myɛ́ rə̀ yàl dɛ̃ rɛ́ nánfɔ̀lɔ̀ wá. Yezu zɛ̃̀ n zhì lyì bí gakó yé né, n bya dɛ̃̌ dɛ̃̌ n wɔ̀: "Lò mɔ̀bɔ́ nə̀nyɛ̀lsɛ̀ zhe mó, sə́ bə̀ à sono ń zwẽ nɛ̃̌ ń nyɔ̀.
43007038	Lò mɔ̀bɔ́ ǹ zù àmyɛ́, nɛ̃̌ mɔ̀bɔ́ mə̀ n'ê pɛ nyǔ bá n'ê dùr ǹ wẽ́ ǹdə bwǐ nɛ̃̌ ta. Wɔ́ èta bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né."
43007039	Wɔ́ Eshirhə náàcɛ̀nɛ́ y ń yà ń la byɛ̀bɛ́ bə̀ zù mù mú ni pɔ mɔ́ yò ń yà ń nə́ ń zɔ̀mà. Sə ń gə́ yà ń gwẽ̌ yə̀ ń zùwə́ y nɛ ń Da sono mó ce, ń yà ń gwẽ̌ yə̀ bɛ y pɛ yé.
43007040	Rə̀myɛ́ yó, lyì jàlà zhì lyì-zhǎ bɛ́ wẽ́, bə nyɛ̀ɛ̀ Yezu zɔ̀mà nɛ́ nə̀myɛ́, bə zɛ̃̀ bə̀ zhe: "Bal mɔ́ mɔ̀bɔ́ wɔ́ Yi nyì-zwennə mó mɔ̀bɔ́ nə́ y'ǎ n'é dɛ̃̀ mɔ́ zhə̀nà."
43007041	Jàlà zhe bə̀ wɔ́ Kristə mó. Bə̀ jàlà myɛ y'à zhe: "Wɔ́ Gəlile tənà y wẽ́ Kristə mó la nɛ́ shú nà?
43007042	Yi zɔ̀mɛ̀ rɛ́ sɛ́bɛ́ rɛ́ byili bə̀ Kristə mó wɔ́ Dəvyidi dwí rí wẽ́ ń la nɛ́ shú, e jà wɔ́ Bɛtələyɛm nɛ́, Dəvyidi da-dǒ wə."
43007043	Lyì-zhǎ bɛ́ ji kùr bə pɔr dwã nɛ Yezu shò-kwã nɛ́.
43007044	Jàlà y'à n'ê yǎl bə zə mɔ, sə lò lò yə̀ kwɛ̀nɛ́ n zə mɔ yé.
43007045	Yi jì y yìlnə̀ bé ká kwɛ̃̀ bə bə̀ vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá sono. Bə zɛ̃̀ bə bwə̀rh bè bə wɔ̀: "Byè yil á yə̀ mɔ zal á m'á bà?"
43007046	Bə lyár bə wɔ̀: "Nə́ gwẽ̌ yə̀ lò nɛ ń nə́ ń zɔ̀m ǹdə bal mɔ́ mɔ̀bɔ́ ta gaga yé."
43007047	Farɛzhɛ̃ɛ̃bá zɛ̃̀ bə wɔ̀: "Ámyɛ shɛ̀nɛ́ n yúyǔ ába nà?
43007048	Lò mə̀dù myɛ cìcì tɛ̀nɛ́ nə́ yó-cìnə́ bé, ráá Farɛzhɛ̃ɛ̃bá wẽ́ ń zù mù yé.
43007049	Lyì-zhǎ bɛ́ byɛ̀bɛ́ yò zhìlì; bə̀ yə̀l Muyiisi nyə́ né yé."
43007050	Nəkɔdɛm mɔ́ mɔ̀bɔ́ ń yà ń tú Yezu sõ ǹdə́ cəcɛ̃ y mɔ́ myɛ yà ń tó be ń ŋwɛ́nɛ́ gàà. Ńmyɛ̌ zɛ̃̀ n bwə̀rh bè n wɔ̀:
43007051	"Nə́ nyí rí gə́ n'ê byili ní mú, nə́ wɔ̌ nə́ kɛ́ lò bùrsì, ǹdə́ nə́ yə̀ jɛ̀rɛ̀ nə́ cili ń zɔ̀mà nɛ́, nə́ lwar kɔn ná-yil ń wɛ̀rhɛ́?"
43007052	Bə wɔ̀ mɔ̀: "Ǹmyɛ shí Gəlile nà? Pyǎ Yi zɔ̀mɛ̀ rɛ́ sɛ́bɛ́ rɛ́ wẽ́ ń nyì, ǹ b'ǎ pwírí Yi nyì-zwennə mə̀dù ga yə̀ Gəlile shí yé." ((
43007053	Rə̀myɛ́ kwã nɛ́, lò gakó ká n vò jè.
43008001	Yezu zɛ̃̀ n zhǐr n vò pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ yó.
43008002	N ká n dùlí nəkɔkɔ́lɛ́ shãã shãã n bə̀ Yi jì y kɔ̀nɔ́ w wa. Lyì bí gakó bə̀ ń sono. N zɛ̃̀ n jòm tɛ̃́ ń nə́ ń cèrhè bè kàrmɔ̀.
43008003	Rə̀myɛ́ yó, Muyiisi nyə́ né byilnə bé ǹdə́ Farɛzhɛ̃ɛ̃bá zə kɛ̃ mə̀dù bə̀ y'à zɔ fwə̌l jàà wà, bə mé bə̀ Yezu sono, bə ce n zhì lyì bí cəcəl wə.
43008004	Bə zɛ̃̀ bə wɔ̀ Yezu ni: "Yó-cə́bal, bə̀ zɔ kɛ̃ mɔ́ mɔ̀bɔ́ ǹdə́ ń nə́ ń fwə̀lə́.
43008005	E jà Muyiisi pɔ nə́ba nyí ń nyə́ né sɛ́bɛ́ rɛ́ wẽ́, bə̀ nə́ dul kana bɛ́ byɛ̀bɛ́ bə̀myɛ́ èta mɔ́ ǹdə́ nə́kulə nə́ gu. Wɔ́ bə̀kɔ́n ǹmyɛ́ nə́ ǹ bùl rə̀myɛ́ yilə?"
43008006	Bə̀ y'à n'ê bwə̀rh mò èta bə̀ la mé zhẽ̀ mò, mùnì ga bə ŋwɛ̀nɛ́ bə cĩ́ yò ń yó wə. Yezu zɛ̃̀ n kó tɛ̃́, n zə ń jə̀fɔ́lɛ́ ń mə́ ń kɛ̃ shó w wə.
43008007	Bə̀ gə́ y'à gwẽ̌ zhǐ bə̀ n'ê bwə̀rh mò mó ce, n zɛ̃̀ n kwẽ̌ dɛ̃̌ n wɔ̀ bɛ: "Lò mɔ̀bɔ́ ń ŋwɛ́nɛ́ ámyɛ̌ wẽ́ ń gwẽ̌ yə̀ yə̀-bəlɔ̀lɔ́ wɛ̀rhɛ́ gaga, sə rə̀-ná-cí jɛ̀rɛ̀ n zə nə́kulu n dul kɛ̃ mɔ́."
43008008	N zɛ̃̀ n ká n kó tɛ̃́ n zə ń jə̀fɔ́lɛ́ ń mə́ ń kɛ̃ shó w wə.
43008009	Bə̀ gə́ nyɛ̀ɛ̀ rə̀myɛ́, bə zɛ̃̀ bə̀ n'ê zhǐr mə̀dù mə̀dù; náncɛsɛ́ jɛ̀rɛ̀ sə tó yé, bə yẽ̌ Yezu dúdú ǹdə́ kɛ̃ mɔ́ ń zhǐ ń jàà y wa.
43008010	Yezu zɛ̃̀ n kwẽ̌ dɛ̃̌ n bwə̀rh mò n wɔ̀: "Kɛ̃, yẽ̀ byɛ̀bɛ́ bə̀ zə mɔ́ bə bə̀ mɔ́ ŋwɛ́nɛ́? Mə̀dù ga yə̀ ŋwɛ̀nɛ́ n cĩ́ dóó ǹ yó wə?"
43008011	Kɛ̃ mɔ́ wɔ̀ mɔ̀: "Yó-cə́bal, mə̀dù ga yə̀ ŋwɛ̀nɛ́ n cĩ́ dóó à yó w yé." Yezu wɔ̀ mɔ̀: "Àmyɛ t'â la dóó ǹ yó w cṹ yé. Zhəl, sə ǹ bə̀ká kə́ bwérhé ń wɛ̀rhɛ́ yə̀-bəlɔ̀lɔ́ yé."))
43008012	Yezu kə́ n zɔ̀m ǹdə́ lyì bi n wɔ̀: "Wɔ́ àmyɛ́ à wɔ́ lũ w pwẽ̀. Lò mɔ̀bɔ́ ǹ nə́ ǹ tó à kùrə̀, ǹ tá ǹ la cə-byín wẽ́ zhəl gaga yé, sə ǹ m'ǎ nə pwẽ̀ dɛ̀bɛ́ rə̀ n'ê pɛ nyǔ mə̀ t'â la zhɔ̌."
43008013	Farɛzhɛ̃ɛ̃bá zɛ̃̀ bə wɔ̀ mɔ̀: "Ǹ nə́ ǹ byili zhə̀n ǹ cìcì shò-kwã nɛ́, sə kɔn dɛ́ tɛ̀bɛ́ ǹ nə́ ǹ byili mú bə kùr zhe yé."
43008014	Yezu wɔ̀ bɛ: "Bá à gə n'â byili zhə̀n à cìcì shò-kwã nɛ́ myɛ, s'á lwar bə̀ kɔn dɛ̀bɛ́ à n'â byili mú wɔ́ zhə̀nà, b'à yě à gə́ shí má, a j'à yě à gə́ la má. Sə ámyɛ̌ yə̀l à gə́ shí má, á j'ǎ yə̀l à gə́ la má myɛ yé.
43008015	Á n'á kɛ́ lyì bí bùrsí ǹdə́ numbyínə́ surhə, sə àmyɛ́ t'â kɛ́ lò lò bùrsì yé.
43008016	À gə n'â kɛ́ bùrsì myɛ, à n'â kɛ́ sɛ ǹdə́ zhə̀nà, b'è də̀ à dúdú à n'â kɛ́ sɛ yé. À Da mɔ́ ń twĩ̀ nì mú ŋwɛ́nɛ́ ǹdə́ nɛ.
43008017	Bə̀ kɛ̃ á nyə́ né sɛ́bɛ́ rɛ́ wẽ́ bə wɔ̀: 'Lyì bə̀lyè gə n'ê byili zɔ̀mɛ̀ rə̀dù kɔn shò-kwã nɛ́, sə́ nyǐ kɔn dɛ́ tɛ̀bɛ́ bə̀ n'ê byili mú zhe kùrə̀.'
43008018	Àmyɛ́ n'â byili zhə̀n à cìcì shò-kwã nɛ́. À Da mɔ́ ń twĩ̀ nì mú myɛ nə́ ń byili zhə̀n à shò-kwã nɛ́."
43008019	Farɛzhɛ̃ɛ̃bá zɛ̃̀ bə bwə̀rh mò bə wɔ̀: "Ǹ Da ŋwɛ́nɛ́ yẽ̀?" Yezu wɔ̀ bɛ: "Á yə̀l àmyɛ́ pár sé bé zɔ̀m à Da zɔ̀mà yé. Á gə y'ǎ yě àmyɛ́ párá, á y'ǎ b'ǎ lwar à Da myɛ párá."
43008020	Yezu zɔ̀m zɔ̀mà nɛ́ nə̀myɛ́ ǹdə́ ń yà ń jě Yi jì y kɔ̀nɔ́ w wa, bə̀ gə́ n'ê lwé Yi jì y pansɛ́ mə̀gã̌ mɔ́ səta, ń nə́ ń cèrhè kàrmɔ̀ lyì bí ni. Sə ń yi gə́ y'à gwẽ̌ yə̀ yí mú ce, lò lò yə̀ ŋwɛ̀nɛ́ n zə mɔ yé.
43008021	Yezu kə́ n wɔ̀ lyì bí ni: "À n'â zhìrə́. Á m'ǎ tà-kwã á n'á pyà nɛ̀, sə á m'ǎ mɛ̃ á yə̀-bəlwàálɛ́ wẽ́ á cì. Á yír à gə́ la mə̀gã̌ mɔ́ yé."
43008022	Zhwifubá yó-cìnə́ bé zɛ̃̀ bə̀ n'ê zɔ̀m ǹdə́ dwã bə̀ zhe: "Ń gə́ wò bə̀ nə́ yír ń gə́ la mə̀gã̌ mɔ́, e zɛ̃̀ wɔ́ ń cìn ń la gu náá etəra?"
43008023	N zɛ̃̀ n wɔ̀ bɛ: "Ámyɛ̌ wɔ́ cɛ yó lyì, sə àmyɛ́ wɔ́ dɛ̃̌ yi w à shí ní a bà. Ámyɛ̌ wɔ́ lũ w kɔ̀bɔ́ lyì, sə àmyɛ́ də̀ lũ w kɔ̀bɔ́ lò yé.
43008024	Wɔ́ rə̀myɛ́ è ce à wò ába b'ǎ m'ǎ mɛ̃ á yə̀-bəlwàálɛ́ wẽ́ á cì. Á gə t'á zwẽ nyí b'à wɔ́ mɔ̀bɔ́ à wɔ́ mɔ́, á m'ǎ mɛ̃ rə̀ wẽ́ á cì."
43008025	Bə zɛ̃̀ bə bwə̀rh mò bə wɔ̀: "Ǹmyɛ́ wɔ́ mɔ̌?" Yezu wɔ̀ bɛ: "À wɔ́ mɔ̀bɔ́ à n'â byili ába kùr-ju yi ní ga b'à wɔ́ mɔ́.
43008026	Wẽ̀ nánzhəzhɔ̌ ŋwɛ́nɛ́ à n'â yǎl a byili á shò-kwã nɛ́, a má kə́ á bùrsì, sə mɔ̀bɔ́ ń twĩ̀ nì mú wɔ́ zhə̀n-cí. Wɔ́ kɔn dɛ́ tɛ̀bɛ́ ń byili ni mú dúdú à n'â bwə̀l à byili lũ w lyì bí ni."
43008027	Sə Zhwifubá y'à yə̀l bə̀ Yezu wɔ́ ń Da yò ń nə́ ń zɔ̀m yé.
43008028	N zɛ̃̀ n wɔ̀ bɛ: "Á gə tú á zhẽ̌ Numbyíní Byǐ á co dɛ̃̌, rə̀myɛ́ yó, á m'ǎ lwar b'à wɔ́ mɔ̀bɔ́ à wɔ́ mɔ́, sə à t'â wɛ̀rhɛ́ kaka à sə̀pwà nɛ̀ yé. Wɔ́ kɔn dɛ́ tɛ̀bɛ́ à Da byili ni mú dúdú à n'â byili.
43008029	Mɔ̀bɔ́ ń twĩ̀ nì mú yə̀ nɛ̀ yẽ̌ à dúdú yé. Ń ŋwɛ́nɛ́ ǹdə́ nɛ, bə̀ wɔ́ dɛ̀bɛ́ rə̀ wɔ́ ń bùlə̀ mó à n'â wɛ̀rhɛ́ twéé gakó."
43008030	Yezu gə́ zɔ̀m zɔ̀mà nɛ́ nə̀myɛ́ mɔ́ yi ní, lyì nánzhəzhɔ̌ zù mù.
43008031	N zɛ̃̀ n wɔ̀ Zhwifubá byɛ̀bɛ́ bə̀ zù mù mú ni: "Á gə zwẽ à zɔ̀mà nɛ́ á cĩ́ á wẽ́, á m'ǎ yə̀ à kwã-lyì zhə̀n zhə̀nà.
43008032	Á m'ǎ lwar zhə̀n dɛ́ gə́ wɔ́ nɛ́, sə zhə̀n dɛ́ má ce á cìní á cìnə̀."
43008033	Bə zɛ̃̀ bə wɔ̀ mɔ̀: "Nə́myɛ̌ wɔ́ Abəraham nɛ̀mɛ́. Nə́ yə̀ lò lò yómə́ yàl gaga yé. È nə wɔ́ byè yil ǹ nə́ ǹ wə̀l bə̀ nə́ m'ǎ cìní nə́ cìnə̀?"
43008034	Yezu wɔ̀ bɛ: "Zhə̀n zhə̀nà, à n'â wə̀l ába: lò mɔ̀bɔ́ gakó ń nə́ ń wɛ̀rhɛ́ yə̀-bəlɔ̀lɔ́, ń wɔ́ yə̀-bəlɔ̀lɔ́ w yə-bal.
43008035	Bə̀ t'â yẽ̌ yə-bal nɛ ń jòm kɛ̀lɛ́ w twéé twéé yé, sə kɛ̀lɛ́ y byǐ nə́ ń jòm è wẽ́ twéé twéé.
43008036	Rə̀myɛ́ ce, á gə tó Byǐ mú dɛnnɛ á cǐ á cìnə̀, á m'ǎ yə̀ lyì byɛ̀bɛ́ bə̀ cǐ bə̀ cìn zhə̀n zhə̀nà.
43008037	À yě b'ǎ wɔ́ Abəraham nɛ̀mɛ́, sə á bə shɛ̀ à zɔ̀mà nɛ́ zõ yé. Wɔ́ rə̀myɛ́ è ce á n'á yǎl á gu ni.
43008038	Kɔn dɛ́ tɛ̀bɛ́ à nɔ à Da sõ mó, wɔ́ rə̀myɛ́ à n'â zɔ̀mà, sə ámyɛ̌ wɔ́ kɔn dɛ́ tɛ̀bɛ́ á da cèrhè ába mó, wɔ́ rə̀myɛ́ á n'á wɛ̀rhɛ́."
43008039	Bə zɛ̃̀ bə wɔ̀ mɔ̀: "Wɔ́ Abəraham ń wɔ́ nə́myɛ̌ da." Yezu wɔ̀ bɛ: "Á gə y'ǎ wɔ́ Abəraham byǎ zhə̀n ga, á y'ǎ m'ǎ twĩ̀ ǹdə ń ta.
43008040	Sə èlǎsɛ̃́ à byili ába zhə̀n dɛ́ Yi cĩ́ ni mú, e jà ǹdə́ rə̀myɛ́ ga, á n'á yǎl á gu ni. Abəraham yə̀ rə̀myɛ́ mɔ́ wɛ̀rhɛ́ yé.
43008041	Sə ámyɛ̌, wɔ́ á da tùntwə̃̀ə̃̀ né cìcì á n'á twĩ̀." Bə zɛ̃̀ bə wɔ̀ mɔ̀: "Nə́ də̀ ébwá-byǎ yé. Yi dúdú rə̀ wɔ́ nə́ Da."
43008042	Yezu zɛ̃̀ n wɔ̀ bɛ: "Yi gə y'à wɔ́ á Da zhə̀n zhə̀nà, á y'ǎ m'ǎ swéné ne, bə̀ wɔ́ Yi sõ à shí ní a bà. Wɔ́ rə̀myɛ́ rə̀ twĩ̀ nì, sə à yə̀ twí ǹdə́ à sə̀pwà pùbùlə̀ yé.
43008043	Wɔ́ á gə́ wàr à zɔ̀mà nɛ́ á n'á zwẽ á cĩ́ á wẽ́ mó è ce, á bə tɛ̀bɛ́ à n'â byili ába mó kùr nyɛ̌ yé.
43008044	"Wɔ́ Shətana è wɔ́ á da. Á zɛ̃̀ á n'á yǎl á wɛ̀rhɛ́ á da mɔ́ pùbùlə̀. È wɔ́ lyì-gurnə kùr-ju yi ní ga. È gə́ də̀ zhə̀n cə́bal mɔ́ ce, è yə̀ zhə̀n wẽ́ zhì gaga yé. Èmyɛ́ è wɔ́ kɔ̀mdɛ́ da. Rə̀myɛ́ ce, è gə n'ê gòm è kɔma bɛ́, wɔ́ tɛ̀bɛ́ rə̀ mə̌ ǹdə́ y mɔ́ è n'ê zɔ̀mà,
43008045	sə àmyɛ́ wɔ́ zhə̀n à n'â zɔ̀mà. Wɔ́ rə̀myɛ́ yil á t'á zwẽ à zɔ̀mà nɛ́ yé.
43008046	Ámyɛ̌ wẽ́ mó, wɔ́ mɔ̌ ń mà n byili b'à dówə́? Sə è gə wɔ́ zhə̀n à n'â zɔ̀mà, è nə wɔ́ byè yil á t'á zwẽ à zɔ̀mà nɛ́?
43008047	Lò mɔ̀bɔ́ ń wɔ́ Yi lò, rə̀-ná-cí nə́ ń cili Yi zɔ̀mà nɛ́. Wɔ́ ámyɛ̌ gə́ də̀ Yi lyì mú è ce á t'á cili yé."
43008048	Zhwifubá zɛ̃̀ bə wɔ̀ mɔ̀: "Nə́ bə bwìrì zhe nə́ m'é wɔ̀ bə̀ ǹ wɔ́ Samarɛ lò, nə̀cílí námməlwɛ̀lɛ́ zhe mó?"
43008049	Yezu zɛ̃̀ n wɔ̀ bɛ: "Nə̀cílí námməlwɛ̀lɛ́ bə nɛ zhe yé. Wɔ́ à Da à n'â cèrhé, sə ámyɛ̌ n'á fulsi ni.
43008050	À t'â pyà bə̀ bə̀ cèrhé ne yé, sə lò mə̀dù ŋwɛ́nɛ́, wɔ́ ńmyɛ̌ ń nə́ ń pyà sə bə pɛ̃ còrhó, n jà ń nə́ ń kɛ́ bùrsì.
43008051	Zhə̀n zhə̀nà à n'â wə̀l ába: lò mɔ̀bɔ́ ǹ nə́ ǹ zwẽ à zɔ̀mà nɛ́, ǹ tá ǹ la cú gaga yé."
43008052	Zhwifubá zɛ̃̀ bə wɔ̀ mɔ̀: "Èlǎsɛ̃́ myɛ̌, nə́ yě pamparɛ̃ɛ̃ bə̀ nə̀cílí námməlwɛ̀lɛ́ zhe mó. Abəraham cùwə̀, Yi nyì-zwennə bé myɛ cì, ǹmyɛ́ zɛ̃̀ ǹ zhe bə̀ lò mɔ̀bɔ́ ń nə́ ń zwẽ ǹ zɔ̀mà nɛ́, rə̀-ná-cí tá ń la cú gaga yé!
43008053	Nə́ da Abəraham cùwə̀, ń zɛ̃̀ ǹ nə́ ǹ bùl bə̀ ǹmyɛ́ du mu? Yi nyì-zwennə bé myɛ cùwə̀, ǹmyɛ́ zɛ̃̀ ǹ nə́ ǹ kwè ǹ cìn ǹdə mɔ̌ ta?"
43008054	Yezu wɔ̀ bɛ: "À cìcì gə y'à n'â cèrhé à cìnə̀, à còrhó w y'à bə kùr zhe yé. Sə mɔ̀bɔ́ ń nə́ ń cèrhé ne mó wɔ́ à Da. Wɔ́ ńmyɛ̌ á n'á wə̀l bə̀ ń wɔ́ á Yi,
43008055	e j'ǎ yə̀l ń pár yé. Àmyɛ́ yě ń párá. À gə y'à wò b'à yə̀l ń párá, à y'à bá gõ̀ kɔma ǹdə á ta. Sə à yě ń párá; à n'â zwẽ ń zɔ̀mà nɛ́.
43008056	Á da Abəraham yà ń nə́ ń fùù ǹdə́ wu-nyɔ̃̀, ń gə́ yà ń nə́ ń bùl bə̀ ń yírhə́ bá nə à twírí dɛ̃ rɛ́ mɔ́ yilə. Zhə̀nà, ń nɔ rɛ, sə ń wu yàl nyɛ̀n."
43008057	Zhwifubá zɛ̃̀ bə wɔ̀ mɔ̀: "Ǹmyɛ́ gwẽ̌ yə̀ byinə shí-ènu myɛ cìcì yí, ń jà ń wɔ̀ bə̀ ǹ nɔ Abəraham?"
43008058	Yezu zɛ̃̀ n wɔ̀ bɛ: "Zhə̀n zhə̀nà, à n'â wə̀l ába: àmyɛ́ ŋwɛ́nɛ́ ǹdə́ bə̀ gwẽ̌ yə̀ Abəraham lùl yé."
43008059	Rə̀myɛ́ yó, bə pwà nə́kulə bə̀ la mé dul mo. N zɛ̃̀ n tó lyì-zhǎ bɛ́ wẽ́ n shèè n du Yi jì y kɔ̀nɔ́ w wa.
43009001	Dɛ̃ rə̀dù, Yezu yà ń nə́ ń lyɛ̃. N nə bal mə̀dù, ń ná lùl mò lyìlyǒ.
43009002	Ń kwã-lyì bí zɛ̃̀ bə bwə̀rh mò bə wɔ̀: "Yó-cə́bal, byè yil bal mó mɔ̀bɔ́ ná lùl mò lyìlyǒ? Wɔ́ ń cìcì ń wɛ̀rhɛ́ yə̀-bəlwàálɛ, ráá ń lùlnə̀ bé bə̀ wɛ̀rhɛ́ yə̀-bəlwàálɛ, wɔ́ rə̀myɛ́ è ce ń ná lù mù lyìlyǒ?"
43009003	Yezu wɔ̀ bɛ: "È də̀ ńmyɛ̌ ráá ń lùlnə̀ bé bə̀ wɛ̀rhɛ́ yə̀-bəlwàálɛ yé, sə wɔ́ mùnì ga Yi tumə né tó ńmyɛ̌ dɛnnɛ nə du lyì yírhə́ na.
43009004	Wɔ́ nyɔ́ɔ́ ǹdə́ nə́ba bə̀ nə́ twĩ̌ mɔ̀bɔ́ ń twĩ̀ nì mú tumə né ǹdə́ yi rí gwẽ̌ yə̀ zwì yé. Cɛ y la yùù, sə è gə tú è yìì è zhɛ̀, lò kə́ ń wàr ń twĩ̀ yé.
43009005	À gə́ gwẽ̌ ŋwɛ́nɛ́ lũ w wẽ́ mó, wɔ́ àmyɛ́ à wɔ́ ò pwẽ̀."
43009006	Ń gə́ zɔ̀m èta n zhɛ̀, n pùrh ń tə̀tàr tɛ̃́, n mə n dú bo, n fɔ́n n mə n tútǔ bal mɔ́ yírhə́ né,
43009007	n zɛ̃̀ n wɔ̀ mɔ̀: "Zhəl ń pùl ǹ yé y Silowe póló w wə." (Silowe kùr wɔ́ "Mɔ̀bɔ́ bə̀ twĩ̀".) N zhǐr n vò n pùl ń yé yə́. Sə ń gə́ kwɛ̃̀ ń bànà, ń yírhə́ né já púr.
43009008	Ń jə̀-dwã bɛ́ ǹdə́ byɛ̀bɛ́ gakó bə̀ y'à n'ê nɛ mɔ shãã ga ń wɔ́ lwə̀lə̀ mó gə́ nɔ mɔ, bə zɛ̃̀ bə wɔ̀: "È də̀ mɔ̀bɔ́ ń yà ń jě tɛ̃́ ń nə́ ń lwə̀l mó?"
43009009	Jàlà zhe bə̀ wɔ́ ńmyɛ̌, jàlà zhe bə̀, ɔ̃́ɔ̃́, bə̀ wɔ́ ń nyɛrh-dõ, sə ń cìcì yà ń zhe: "Wɔ́ àmyɛ́ cìcì."
43009010	Bə zɛ̃̀ bə bwə̀rh mò bə wɔ̀: "Etər ǹ yírhə́ né tó né nə púr?"
43009011	N wɔ̀ bɛ: "Bal mɔ́ mɔ̀bɔ́ bə̀ n'ê byẽ̀ bə̀ Yezu mú ń wɛ̀rhɛ́ bo n tútǔ à yírhə́ né, n zɛ̃̀ n wɔ̀ b'à zhəl póló w bə̀ n'ê byẽ̀ bə̀ Silowe mó wẽ́ a pùl à yé yə́. A zhǐr a vò a pùl à yé y à yírhə́ né já púr."
43009012	Bə bwə̀rh mò bə wɔ̀: "Ń ŋwɛ́nɛ́ yẽ̀?" N wɔ̀ bɛ: "À yə̀l yé."
43009013	Bə zə mɔ bə vò Farɛzhɛ̃ɛ̃bá sono.
43009014	E jà Yezu gə́ yà ń wɛ̀rhɛ́ bo w n mə n púr bal mɔ́ yírhə́ né mó y'à wɔ́ shìrhə́ dɛ̃ yùwə̀.
43009015	Farɛzhɛ̃ɛ̃bá myɛ ké bwə̀rh mò bə̀ wɔ́ etər ń yírhə́ né tó né nə púr? N wɔ̀ bɛ: "Ń dɛ̃ bo à yírhə́ né ne, a zɛ̃̀ a vò a pùl à yé y à yírhə́ né já púr."
43009016	Farɛzhɛ̃ɛ̃bá jàlà zɛ̃̀ bə wɔ̀: "Bal mɔ́ mɔ̀bɔ́ də̀ Yi lò yé. Ń tá ń zwẽ shìrhə́ dɛ̃ rɛ́ nyə́ né yé." Bə̀ dwã myɛ y'à zhe: "Etər lò mɔ̀bɔ́ ń tá ń zwẽ Yi nyə́ né má tó né e wɛ̀rhɛ́ màmyaarhɛ́ tɛ̀bɛ́ èta mɔ́?" Bə ji kùr bə pɔr dwã nɛ.
43009017	Bə ké bwə̀rh bal mɔ́ ń yà ń wɔ́ lyìlyǒ w mó bə wɔ̀: "È gə wɔ́ ǹmyɛ́ yilə, ǹ nə́ ǹ bùl bə̀ byè bal mɔ́ mɔ̀bɔ́ ń púr ǹ yírhə́ né mó yilə?" N zɛ̃̀ n wɔ̀ bɛ: "Ń wɔ́ Yi nyì-zwennə."
43009018	Sə Zhwifubá yó-cìnə́ bé y'à t'â yǎl bə zwẽ nyí bə̀ bal mɔ́ yírhə́ né y'à bɛ̃́ nɛ, wɔ́ púr nə̀ ká púr zhə̀n ga yé. Rə̀myɛ́ ce, bə byẽ̀ ń da ǹdə́ ń ná,
43009019	bə bwə̀rh bè bə wɔ̀: "Mɔ̀bɔ́ wɔ́ á byǐ mú á wò b'ǎ lùl mò lyìlyǒ mó? Etər ń tó né ń yírhə́ né bé púr?"
43009020	Bə wɔ̀: "Nə́ yě bə̀ mɔ̀bɔ́ wɔ́ nə́myɛ̌ byǐ, nə́ lùl mò lyìlyǒ.
43009021	Sə è gə wɔ́ ń yírhə́ né gə́ tó né nə púr, ǹdə́ lò mó mɔ̀bɔ́ ń púr ne mó, nə́ yə̀l rə̀myɛ́ yé. Bwə̌rhnə mo. Ń də̀ bə̀sɔ́bwɛ̀lɛ́ yé, ń mà n lyár ń cìcì nì."
43009022	Ń da ǹdə́ ń ná y'à n'ê dùr Zhwifubá yó-cìnə́ bé ywẽ. Wɔ́ rə̀myɛ́ è ce bə zɔ̀m èta. Zhwifubá yó-cìnə́ bé y'à jɛ̀rɛ̀ bə zɔ̀m ǹdə́ dwã bə cĩ́, bə̀ lò mɔ̀bɔ́ ń shɛ̀nɛ́ n wɔ̀ bə̀ Yezu wɔ́ Kristə mó, sə bə cə̀r mò, ń bə̀ká n kə́ n bə̀ dwã-gùlú jì y wẽ́ yé.
43009023	Wɔ́ rə̀myɛ́ è ce ń da ǹdə́ ń ná wɔ̀ bə̀ ń də̀ bə̀sɔ́bwɛ̀lɛ́ yé, bə̀ bə̀ bwə̌rh mo.
43009024	Bə ké byẽ̀ bal mɔ́, bə wɔ̀ mɔ̀: "Byili nə́ba zhə̀n pamparɛ̃ɛ̃ Yi yé né, bə̀ nə́myɛ̌ yě bə̀ bal mɔ́ mɔ̀bɔ́ tá ń zwẽ Yi nyə́ né yé."
43009025	N zɛ̃̀ n wɔ̀ bɛ: "Ń gə wɔ́ lò mɔ̀bɔ́ ń tá ń zwẽ Yi nyə́ né myɛ, àmyɛ́ yə̀l yé. Kɔn rə̀dù à yě: à y'à wɔ́ lyìlyǒ, sə à yírhə́ né púr èlǎsɛ̃́."
43009026	Bə bwə̀rh mò bə wɔ̀: "Byè ń wɛ̀rhɛ́ mɔ́? Etər ń púr ǹ yírhə́ nə́ né?"
43009027	N wɔ̀ bɛ: "À jɛ̀rɛ̀ a byili ába, sə á yə̀ cili yé. Byè yil á n'á yǎl bə̀ a ká byili ába kə́dò? Nà ámyɛ n'á yǎl á jǐrh ń kwã-lyì?"
43009028	Bə tùrh mò bə wɔ̀: "Ǹmyɛ́ ǹ wɔ́ mɔ̀bɔ́ kwã-lò. Nə́myɛ̌ wɔ́ Muyiisi kwã-lyì.
43009029	Nə́ yě bə̀ Yi zɔ̀m ǹdə́ Muyiisi, sə nə́ yə̀l mɔ̀bɔ́ gə́ shí mə̀gã̌ yé."
43009030	Bal mɔ́ wɔ̀ bɛ: "Wɔ́ rə̀myɛ́ rə̀ wɔ́ yò wə́. Á yə̀l ń gə́ shí mə̀gã̌ yé, n jà n púr àmyɛ́ yírhə́ né.
43009031	Nə́ yě bə̀ Yi t'â zwẽ lyì-bəlwɛ̀lɛ́ lwə̌l yé. Sə lò mɔ̀bɔ́ ń nə́ ń nyàm Yi, ń nə́ ń wɛ̀rhɛ́ rə̀ pùbùlə̀, rə̀ n'ê zwẽ rə̀-ná-cí lwə̌l.
43009032	Nə́ gwẽ̌ yə̀ nyɛ̀ɛ̀ gaga bə̀ lò púr lò mɔ̀bɔ́ bə̀ lùl lyìlyǒ yírhə́ yé.
43009033	Mɔ̀bɔ́ gə yà ń yə̀ Yi sono shí, ń yà ń wàr kaka ń la wɔ̀rhɔ́ yé."
43009034	Bə wɔ̀ mɔ̀: "Ǹmyɛ́ bə̀ lùl yə̀-bəlwàálɛ wẽ́, ń zɛ̃̀ ǹ nə́ ǹ yǎl ń cèrhè nə́myɛ̌ kàrmɔ̀?" Bə jì mù bə ce pwẽ̀ nè.
43009035	Yezu nyɛ̀ɛ̀ bə̀ bə̀ jì bal mɔ́ bə ce pwẽ̀ nè. Ń gə́ tú n nə mɔ, n bwə̀rh mò n wɔ̀: "Ǹ nə zhí Numbyíní Byǐ ni?"
43009036	N bwə̀rh Yezu n wɔ̀: "Mɔ̌ lò ǹdə́ ńmyɛ̌ mɔ́ Yó-cə́bal, sá zhí mu?"
43009037	Yezu wɔ̀ mɔ̀: "Ǹ nə mɔ. Wɔ́ ńmyɛ̌ ń nə́ ń zɔ̀m ǹdə́ mɔ́ mɔ́."
43009038	Bal mɔ́ zɛ̃̀ n wɔ̀: "À zhí mú Cinu." N zɛ̃̀ n wùlì Yezu yé né.
43009039	Yezu zɛ̃̀ n wɔ̀: "À tú lũ w kɔ̀bɔ́ wẽ́ bùrsì kɔ́ yilə, mùnì lyìlyə̌r yírhə́ púr, sə byɛ̀bɛ́ bə̀ yírhə́ nɛ̃́ mɔ́ jǐrh lyìlyə̌r."
43009040	Farɛzhɛ̃ɛ̃bá byɛ̀bɛ́ bə̀ y'à zhǐ ń yala nɛ mɔ́ gə́ nyɛ̀ɛ̀ rə̀myɛ́, bə zɛ̃̀ bə bwə̀rh mò bə wɔ̀: "Nə́myɛ wɔ́ lyìlyə̌r?"
43009041	Yezu wɔ̀ bɛ: "Á gə y'ǎ wɔ́ lyìlyə̌r, á gə bə dóó zhe yé, sə èlǎsɛ̃́ á zɛ̃̀ á zhe b'ǎ yírhə́ né nɛ̃́. Rə̀myɛ́ ce, á dwə́ə́ré gwẽ̌ zhǐ á yó wə."
43010001	Rə̀myɛ́ yó, Yezu wòwə̀: "Zhə̀n zhə̀nà, à n'â wə̀l ába: lò mɔ̀bɔ́ ń nə́ ń tó pyì-jil lé jàà dõ w ń zwì, ń tá ń tó rə̀ nyí rí, rə̀-ná-cí wɔ́ ŋwɔ̀l-bal, n jà ń wɔ́ vwǎrhna.
43010002	Sə lò mɔ̀bɔ́ ń nə́ ń tó pyì-jil lé nyí rí ń mə́ ń zwì mú, wɔ́ ńmyɛ̌ ń wɔ́ pyììsí nə̀nɔ̀n mɔ́.
43010003	Mɔ̀bɔ́ ń nə́ ń yìlì pyì-jil lé ne mó nə́ ń pul pyì-jil lé ń pɛ mɔ ń zwì. Pyììsí n'ê cili ń cəl lé. Ń nə́ ń byẽ̀ sè èdù gakó ǹdə́ è yil. Sə̀ n'ê tó mo sə̀ dwi.
43010004	Ń gə zɔ sɛ ń duwə, ń nə́ ń yàl sə̀ yé né, sə zɛ̃̀ sə tó ń kùrə̀, bə̀ sə̀ yě ń cəl lé párá.
43010005	Sə̀ t'â tó lò dõ kùr yé. Sə̀ n'ê dùr sə̀ zhə̀l kwã nɛ́ sə yẽ̌ mo, sə̀ gə́ yə̀l ń cəl lé pár mɔ́ yilə."
43010006	Yezu ju səswalá y èmyɛ́ n pə bɛ, sə bə̀ yə̀ lwar kɔn dɛ́ tɛ̀bɛ́ ń yà ń nə́ ń yǎl n byili mú yé.
43010007	N kə́ n wɔ̀ bɛ: "Zhə̀n zhə̀nà, à n'â wə̀l ába: àmyɛ́ à wɔ́ pyì-jil lé nyí rí.
43010008	Byɛ̀bɛ́ bə̀ jɛ̀rɛ̀ nɛ̀ bə bə̀ mɔ́ gakó wɔ́ ŋwɔ̀là, bə̀ j'à wɔ́ vwǎrhna, sə pyììsí yə̀ bə̀ cələ né cili yé.
43010009	Àmyɛ́ à wɔ́ pyì-jil lé nyí rí. Mɔ̀bɔ́ ń tó nyí rí rə̀myɛ́ n zù, rə̀-ná-cí mà n nə ń cìnə̀. Ń mà ń nə́ ń zwì, n jà ń nə́ ń dwi ń nɛ kùjú ń jí.
43010010	Ŋwɔ̀l-bal wɔ́ ŋwɔ̀lɛ̀ ǹdə́ gu ǹdə́ cɔ̌ dúdú yil ń nə́ ń twí, sə àmyɛ́ túwə́, mùnì numbyínə́ bé zə nyǔ mə bɔrh.
43010011	"À wɔ́ vwã̌-ènɔ̀n nántwə̌. Vwã̌-ènɔ̀n nántwə̌ nə́ ń pɛ ń myə̌l ń pyììsí yilə.
43010012	Sə lò mɔ̀bɔ́ ń də̀ vwã̌-ènɔ̀n, wɔ́ kwé bə̀ kwè mò bə̀ n'ê kwɛ̃̌. Pyììsí gə́ də̀ ńmyɛ̌ nyə̌rh mɔ́ ce, ń gə nɔ gɔ-kùlí è bànà, n dùr n yẽ̌ se, gɔ-kùlí y zù sə̀ wẽ́, e zə sə̀ jàlà, shɛ̀bɛ́ sə̀ dàl mɔ́ làà dwã nɛ.
43010013	Wɔ́ pyììsí gə́ də̀ ńmyɛ̌ nyə̌rh mɔ́ yil ń nə́ ń dùr ń yẽ̌ se, ń tá ń gá sɛ yé.
43010014	"Àmyɛ́ wɔ́ vwã̌-ènɔ̀n nántwə̌. À yě à pyììsí párá, à pyììsí myɛ yě à párá,
43010015	ǹdə à Da gə́ yě à párá, àmyɛ j'à yě à Da pár nɛ́. À n'â pɛ à myə̌l lé à pyììsí yilə.
43010016	À zhe pyììsì dwã, sə̀ gwẽ̌ tɛ̀nɛ́ jil lé tɛ̀bɛ́ wẽ́ yé. Sə wɔ́ nyɔ́ɔ́ ǹdə́ nɛ b'à zə sə̀myɛ a bà a ce né, sə cili à cəl lé; pyì-jil lé yə̀ rə̀dù sá, sə vwã̌-ènɔ̀n mɔ́ myɛ yə̀ mə̀dù sá.
43010017	"À Da só ne, à gə́ n'â pɛ à myə̌l lé mùnì ga a ká nə rɛ́ mɔ́ yilə.
43010018	È də̀ lò ń la à myə̌l lé vǔr yé. Wɔ́ àmyɛ́ cìcì à la rɛ pɔ. À wɔ̌ à pɛ rɛ, e j'à wɔ̌ à k'â zwẽ de. Wɔ́ nyí rí rə̀myɛ́ à Da pɔ nɛ."
43010019	Zhwifubá gə́ nyɛ̀ɛ̀ zɔ̀mà nɛ́ nə̀myɛ́ mɔ́, nyə̀-pǎr ké zɛ̃̀ bə̀ cəcəl wə, bə pɔr dwã nɛ.
43010020	Bə̀ nánzhəzhɔ̌ y'à n'ê wə̀lə̀: "Nə̀cílí námməlwɛ̀lɛ́ zhe mo. Ń wɔ́ nyə̀nyà. Byè yil á n'á cili ń zɔ̀mà nɛ́ myɛ̌?"
43010021	Bə̀ dwã zɛ̃̀ bə̀ zhe: "Zɔ̀mà nɛ́ nyɛ̀bɛ́ də̀ lò mɔ̀bɔ́ nə̀cílí námməlwɛ̀lɛ́ zhe mo zɔ̀mà yé. Nə̀cílí námməlwɛ̀lɛ́ wɔ̌ lyìlyə̌r yírhə́ è la púr?"
43010022	Bə̀ y'à n'ê jí Zhərəzalɛm Yi jì y bwəl lé cṹ mú yò lyǐrh címsi, e jà è y'à wɔ́ wàr yi.
43010023	Sə rə̀myɛ́ yi ní, ǹdə́ Yezu yà ń nə́ ń jíl Saləmɔ zɔ́nɔ́ w wa, Yi jì y kɔ̀nɔ́ w wẽ́.
43010024	Zhwifubá bə̀ bə kə́kɛ́lɛ́ mɔ, bə wɔ̀ mɔ̀: "Ǹ la yẽ̌ nə́ba nə́ r'é ce tə́tɔ̀ná kɔn mé yí dǒ? È gə wɔ́ ǹmyɛ́ ǹ wɔ́ Kristə mó, sə́ byili nə́ba pamparɛ̃ɛ̃."
43010025	Yezu wɔ̀ bɛ: "À jɛ̀rɛ̀ a byili ri ába, sə á t'á zwẽ nyí yé. Tumə né nyɛ̀bɛ́ gakó à n'â twĩ̀ à Da yil lé yil mó n'ê byili bə̀ tɛ̀bɛ́ à n'â byili mú wɔ́ zhə̀nà.
43010026	Sə á gə́ də̀ àmyɛ́ pyììsí mú ce á t'á zwẽ nyí yé.
43010027	À pyììsí n'ê cili à cəl lé. À yě sə̀ párá, sə̀ n'ê tó ne,
43010028	sə à n'â pɛ sɛ nyǔ mɔ̀bɔ́ mə̀ t'â la zhɔ̌. Sə̀ t'â la cú gaga yé, sə lò myɛ wàr sɛ̀ ń la vwǎrh à jɔ̃̀ w yé.
43010029	Wɔ́ à Da ń pɔ sɛ nɛ, e jà à Da du kɔn gakó. Rə̀myɛ́ ce, lò wàr sɛ ń la vwǎrh à Da jɔ̃̀ w yé.
43010030	Àmyɛ́ ǹdə́ à Da ga wɔ́ rə̀dù."
43010031	Rə̀myɛ́ yó, Zhwifubá ké pwà nə́kulə bə̀ la mé dul Yezu.
43010032	N zɛ̃̀ n wɔ̀ bɛ: "À twĩ̀ tùm-ècɛ̀nà nánzhəzhɔ̌ á yírh wə, ǹdə́ à Da jàn. È nə zɛ̃̀ wɔ́ dɛ̌ yil á n'á yǎl á dul ne ǹdə́ nə́kulə á gu?"
43010033	Bə wɔ̀ mɔ̀: "È də̀ tùm-ècɛ̀nà nɛ́ rə̀dù ga yil nə́ r'é yǎl nə́ dul mó nə́ gu yé. Wɔ́ ǹ gə́ nə́ ǹ tùrh Yi mú è ce, bə̀ ǹmyɛ́ ǹ wɔ́ numbyíní, ń jà ǹ nə́ ǹ zə ǹ cìn ǹ myɛrhɛ Yi."
43010034	Yezu wɔ̀ bɛ: "Bə̀ kɛ̃ á nyə́ né sɛ́bɛ́ rɛ́ wẽ́ bə̀ Yi wòwə̀: 'Ámyɛ̌ mə̀dù gakó wɔ́ yi.'
43010035	E jà nyə́ né sɛ́bɛ́ rɛ́ də̀ yõ̌ kɔn yé. Sɛ́bɛ́ rɛ́ rə̀myɛ́ gə n'ê byẽ̀ byɛ̀bɛ́ bə̀ cili Yi zɔ̀mɛ̀ rɛ́ mɔ́ mə̀dù mə̀dù gakó bə̀ yi,
43010036	á nə wɔ̌ á wə̀l b'à n'â tùrh Yi, à gə́ wò b'à wɔ́ Yi Byǐ mú yilə, e jà wɔ́ Yi rə̀ cír ne rə twĩ̀ lũ w wə?
43010037	"À gə t'â twĩ̀ tumə né à Da pɔ nɛ nyí b'à twĩ̌ mú, s'á bə̀k'á zwẽ à zɔ̀mà nɛ́ yé.
43010038	Sə à gə n'â twĩ̀ tumə né nə̀myɛ́, bá á gə t'á zwẽ à zɔ̀mà nɛ́ myɛ, s'á zwẽ nyí tumə né nə̀myɛ́ mɔ́ yilə, s'á lwar náàcɛ̀nɛ́ b'à Da ŋwɛ́nɛ́ à wẽ́, àmyɛ j'à ŋwɛ́nɛ́ à Da wẽ́."
43010039	Zhwifubá ké zɛ̃̀ bə̀ n'ê pyà ń zal, sə ń lú bə̀ jɔ̃̀ wà.
43010040	Rə̀myɛ́ kwã nɛ́, n kə́ n zhǐr n vò Zhɔrdɛ̃ bwǐ y èpákɛ̀, Zhã gə́ yà ń nə́ ń pɛ nɛ̃̌-shɔ lyì bí ni mə̀gã̌ mɔ́, n mɛ̃ gàà.
43010041	Lyì nánzhəzhɔ̌ y'à n'ê twí ń sono, bə̀ n'ê wə̀lə̀: "Zhã yə̀ màmyɔ òdù ga wɛ̀rhɛ́ yé, sə kɔn dɛ̀bɛ́ gakó ń zɔ̀m bal mɔ́ mɔ̀bɔ́ shò-kwã nɛ́ mɔ́ wɔ́ zhə̀nà."
43010042	Sə lyì nánzhəzhɔ̌ zù mù gàà.
43011001	Bal mə̀dù yà ń ŋwɛ́nɛ́ Betəni ní, Marɛ ǹdə́ ń zhə̃̀-kɛ̃ Martɛ da-dǒ wə, ń yíl Lazaarɛ. Ń yà ń bə jàn zhe yé.
43011002	Wɔ́ Marɛ mɔ́ ńmyɛ̌ ń yà ń ló nwə̃̌ y è lwẽ́ nã́nyə̀nyɛ̀lɛ́ y Cinu nèsé yó, n zɛ̃̀ n zə ń ywésé n pɔ́pɔ̌ sɛ mɔ́, wɔ́ ńmyɛ̌ nəbɔ́ ǹdə́ Lazaarɛ.
43011003	Marɛ ǹdə́ ń zhə̃̀-kɛ̃ mɔ́ zɛ̃̀ bə twĩ̀ lò n vò n wɔ̀ Yezu ni: "Cinu, nyǐ mɔ̀bɔ́ ǹ só mó bə jàn zhe yé."
43011004	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀: "Címí y kɛ̀bɛ́ də̀ Lazaarɛ cu címí yé. Wɔ́ mùnì ga Yi tó è dɛnnɛ rə byili rə̀ zùwə́ yə́, sə rə̀ Byǐ mú myɛ tó è dɛnnɛ n nə zùwə́."
43011005	Yezu yà ń só Martɛ ǹdə́ ń nyɛ̃́ mɔ́ ǹdə́ Lazaarɛ ga.
43011006	Ń gə́ nyɛ̀ɛ̀ bə̀ Lazaarɛ bə jàn zhe, n cə̀ə̀lè n mɛ̃ ń gə́ yà ń ŋwɛ́nɛ́ mə̀gã̌ mɔ́ n wɛ̀rhɛ́ dwã nə̀lyè n súlí.
43011007	Rə̀myɛ́ kwã nɛ́, n zɛ̃̀ n wɔ̀ ń kwã-lyì bí ni: "Bànà nə́ k'é vò Zhide."
43011008	Bə wɔ̀ mɔ̀: "Yó-cə́bal, è də̀ ǹmyɛ́ Zhwifubá y'à n'ê yǎl bə dul ǹdə́ nə́kulə è dwã nɛ́ gwẽ̌ bə nyɛ mɔ́, ń zɛ̃̀ ǹ kə́ ǹ la gàà kə́dò?"
43011009	N wɔ̀ bɛ: "Cə-lár è m'ê la yi-zùr də̀ lùr shí ǹdə́ rə̀lyè nà? Lò gə nə́ ń zhə̀l nə̀nyɔ́nɔ́ nɛ, ń tá ń mà ń nà yé, bə̀ ń nə lũ w kɔ̀bɔ́ pwẽ̀ dé.
43011010	Sə lò gə nə́ ń zhə̀l cəcɛ̃ nɛ, ń ya n mà ń nà, ń gə́ bə pwẽ̀ dé nɛ mɔ́ yilə."
43011011	Ń gə́ zɔ̀m rə̀myɛ́ n zhɛ̀, n zɛ̃̀ n wɔ̀ bɛ: "Lazaarɛ dɛ̌, sə à má vò a zhàrh mɔ̀."
43011012	Ń kwã-lyì bí zɛ̃̀ bə wɔ̀ mɔ̀: "Cinu, ń gə dɛ̌, sə́ nyǐ ń mà n nə ń cìnə̀."
43011013	Wɔ́ Lazaarɛ cu mú zɔ̀mà Yezu yà ń nə́ ń zɔ̀mà, sə bə̀myɛ́ y'à n'ê bùl bə̀ wɔ́ jan dɛ́ páá mɔ́ zɔ̀mà ń yà ń nə́ ń zɔ̀mà.
43011014	Rə̀myɛ́ yó, n zɛ̃̀ n wɔ̀ bɛ pamparɛ̃ɛ̃: "Lazaarɛ cùwə̀.
43011015	Sə à gə́ y'à tɛ̀nɛ́ gàà ń cu mú yi ní mú ce, à wu nyɛ̀ á yilə. Èta, á b'ǎ zwẽ nyí. Bànà nə́ vò ń cùù w yó."
43011016	Tɔma mɔ̀bɔ́ bə̀ n'ê byẽ̀ bə̀ "Nə̀cílí" mú zɛ̃̀ n wɔ̀ ń tó-dwã bɛ́ nɛ: "Bànà nə́myɛ vò nə́ tó nə́ Yó-cə́bal mɔ́ nə́ cì."
43011017	Yezu gə́ yú gàà, n pwírí Lazaarɛ yà ń zhe dwã nə̀na lú-bɔ̀l mɔ́ wa.
43011018	Betəni ǹdə́ Zhərəzalɛm y'à yú ǹdə coló bə̀tɔ̀ ta.
43011019	Rə̀myɛ́ ce, Zhwifubá nánzhəzhɔ̌ y'à tú Martɛ ǹdə́ Marɛ sõ, mùnì bə zə bə̀ wun ni bə̀ nəbɔ́ mɔ́ cu mú yilə.
43011020	Martɛ gə́ nyɛ̀ɛ̀ bə̀ Yezu bànà, n vò n jəl mo, ǹdə́ Marɛ yà ń jě kɛ̀lɛ́ wa.
43011021	Martɛ wɔ̀ Yezu ni: "Cinu, ǹ gə yà ǹ ŋwɛ́nɛ́ nyɔ̀nɔ̀, à nəbɔ́ mɔ́ gə yə̀ cì yé.
43011022	Sə ǹdə́ rə̀myɛ́ ga, à yě bə̀ kɔn dɛ̀bɛ́ gakó ǹ lwə̀l Yi ni, èlǎsɛ̃́ gwẽ̌, rə̀ má pɔ̃́ dɛ."
43011023	Yezu wɔ̀ mɔ̀: "Ǹ nəbɔ́ mɔ́ mà n bwìrhì."
43011024	Martɛ wɔ̀ mɔ̀: "À yě bə̀ ń mà n bwìrhì dɛ̃ rɛ́ nánkwɛɛ́ rɛ́ yùwə̀, dɛ̃ rɛ́ tɛ̀bɛ́ cùùrí la bùrhù mú."
43011025	Yezu wɔ̀ Martɛ nɛ: "Àmyɛ́ à wɔ́ bùrhù mú ǹdə́ nyǔ mú. Lò mɔ̀bɔ́ ǹ zù àmyɛ́, bá ǹ gə cù myɛ, ǹ b'ǎ k'á zə nyǔ.
43011026	Lò mɔ̀bɔ́ gakó ń wɔ́ lyì-nyì, n jà n zù àmyɛ́, ń tá ń la cú gaga yé. Ǹ nə́ ǹ zwẽ rə̀myɛ́ nyí?"
43011027	Martɛ wɔ̀ mɔ̀: "Ɔ̃̀ɔ̃̂, à n'â zwẽ nyí Cinu. À n'â zwẽ nyí bə̀ wɔ́ ǹmyɛ́ ǹ wɔ́ Kristə, Yi Byǐ mú bə̀ wò bə̀ ń bàn lũ w wẽ́ mó."
43011028	Martɛ gə́ zɔ̀m èta, n zhǐr n vò n byẽ̀ ń nyɛ̃́ Marɛ, n sɔ́sɔ́mɛ́ mɔ n wɔ̀: "Yó-cə́bal mɔ́ túwə́. Ń nə́ ń byẽ̀ mó."
43011029	Marɛ gə́ nyɛ̀ɛ̀ rə̀myɛ́, n já n zɛ̃̀ ń la Yezu sõ.
43011030	Yezu yà ń gwẽ̌ yə̀ cɔ w wẽ́ yí yé. Ń yà ń gwẽ̌ ŋwɛ́nɛ́ Martɛ gə́ jəl mo mə̀gã̌ mɔ́.
43011031	Zhwifubá byɛ̀bɛ́ bə̀ y'à ŋwɛ́nɛ́ Marɛ nyí ni kɛ̀lɛ́ w bə̀ n'ê zal ń wu ni mú, gə́ nɔ mɔ ń zɛ̃̀ làlà n du pwẽ̀ nè, bə zɛ̃̀ bə tó mo. Bə̀ y'à n'ê bùl bə̀ wɔ́ lú-bɔ̀l mɔ́ yó ń la nɛ́ n vò n kúrh.
43011032	Marɛ gə́ yú Yezu gə́ yà ń ŋwɛ́nɛ́ mə̀gã̌ mɔ́, n nə mɔ, n tu ń nə̀dwə́nə́ yó, n wùlì ń yé né, n wɔ̀: "Cinu, ǹ gə yà ǹ ŋwɛ́nɛ́ nyɔ̀nɔ̀, à nəbɔ́ mɔ́ gə yə̀ cì yé."
43011033	Yezu gə́ nɔ mɔ ń nə́ ń kúrhə́, ǹdə́ Zhwifubá byɛ̀bɛ́ bə̀ tó mo bə bə̀ mɔ́ myɛ bə̀ n'ê kúrhə́, ń wu zhìlì dɛ̃́dɛ̃́,
43011034	n zɛ̃̀ n bwə̀rh bè n wɔ̀: "Yẽ̀ á co mo né?" Bə wɔ̀: "Cinu, bə̌ nyǐ ń bɔ̀l mɔ́."
43011035	Yezu kúrh.
43011036	Zhwifubá zɛ̃̀ bə̀ zhe: "Nyǐ ń yà ń só mo tã̀!"
43011037	Bə̀ jàlà y'à zhe: "Ńmyɛ̌ ń púr lyìlyǒ yírhə́, ń yà ń wàr ń ce bal mɔ́ mɔ̀bɔ́ bə̀ká n cì nà?"
43011038	Yezu wu kó kwɛrhɛ o zhìlì o súlí, n zhǐr n vò lú-bɔ̀l mɔ́ yó. È y'à wɔ́ pyɔ̀ wẽ́ bɔ̀l mɔ́ ŋwɛ́nɛ́, bə pyi mə̀ nyí ni ǹdə́ nə́kulu.
43011039	N wɔ̀: "Púrnə nə́kulu w á ce kwã nɛ́." Lazaarɛ nəkɔ́ Martɛ wɔ̀ Yezu ni: "Cinu, ń mà n zə lwẽ́, bə̀ zà wɔ́ ń dwã nə̀na."
43011040	Yezu wɔ̀ mɔ̀: "À yə̀ mɔ́ wə̀l bə̀ ǹ gə zwẽ nyí, ǹ yírhə́ bá nə Yi zùwə́ yə́?"
43011041	Bə púr nə́kulu wə́. Yezu zɛ̃̀ n kwẽ̌ n nyǐ dɛ̃̌, n wɔ̀: "À Da, à n'â ce ǹ nə̀báná, ǹ gə́ zwẽ à lwə̌l mó yilə.
43011042	À yě bə̀ ǹ nə́ ǹ zwẽ à lwə̌l twéé twéé, sə wɔ́ lyì-zhǎ bɛ́ byɛ̀bɛ́ bə̀ zhǐ bə kə́kɛ́lɛ́ nɛ èta mɔ́ yil à n'â zɔ̀mà, mùnì bə zwẽ nyí bə̀ wɔ́ ǹmyɛ́ ǹ twĩ̀ nì."
43011043	Ń gə́ wò èta, n zɛ̃̀ n bya n wɔ̀: "Lazaarɛ, du pwẽ̀ nè."
43011044	Lazaarɛ shí lú-bɔ̀l mɔ́ w n du, ń nèsé ǹdə́ ń jɛ̀sɛ́ y'à lyẽ ǹdə́ kàmə̀-jɛ̀rh, ń yé y myɛ y'à lyẽ ǹdə́ kàmə̀-jɛ̃̀. Yezu zɛ̃̀ n wɔ̀ bɛ: "Lwə̌rnə mo, s'á yẽ̌ mo n vò."
43011045	Zhwifubá byɛ̀bɛ́ bə̀ y'à tú Marɛ co mó nánzhəzhɔ̌ gə́ nɔ kɔn dɛ́ tɛ̀bɛ́ Yezu wɛ̀rhɛ́ mɔ́, bə zù mù.
43011046	Bə̀ jàlà zɛ̃̀ bə vò bə nə Farɛzhɛ̃ɛ̃bá, bə cĩ́ bi kɔn dɛ̀bɛ́ gakó ń wɛ̀rhɛ́.
43011047	Yi jì y vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá zɛ̃̀ bə byẽ̀ bùrsí gùlú w nánfɔ̀lɔ̀ w lyì bí dwã yó, bə wɔ̀: "Bal mɔ́ mɔ̀bɔ́ nə́ ń wɛ̀rhɛ́ màmyaarhɛ dɛ̃́dɛ̃́. Etər nə́ m'ǎ wɛ̀rhɛ́ nɛ́?
43011048	Nə́ gə yẽ̌ mo, lyì bí gakó má zù mù, sə rə̀myɛ́ kwã nɛ́, Orɔm lyì bí yó-cìnə́ bé má bə̀ bə cɔ̀ nə́ Yi jì y ǹdə́ nə́ dwí rí púlə́púlə́."
43011049	Lò mə̀dù yà ń ŋwɛ́nɛ́ bə̀ wẽ́, ń yíl Kəyifu, ńmyɛ̌ ń yà ń wɔ́ vwĩ̀-zwə́lnə bé yé né cìnə́ bé gakó náncɛ rə̀myɛ́ byin dí. Ń zɛ̃̀ n wɔ̀ bɛ: "Ámyɛ̌ yə̀l kaka wɛ̀.
43011050	Á yə̀l bə̀ kɔn mə̌ sə lò mə̀dù cì lyì bí gakó yilə, mùnì ga nə́ dwí rí púlə́púlə́ bə̀ká cɔ̀?"
43011051	Sə è də̀ ń sə̀pwà pùbùlə̀ ń yà ń mə́ ń zɔ̀m yé. È gə́ y'à wɔ́ ńmyɛ̌ ń wɔ́ vwĩ̀-zwə́lnə bé yé né cìnə́ bé gakó náncɛ y byin dí rə̀myɛ́ wẽ́ mó, Yi zɛ̃̀ rə tó ń dɛnnɛ rə ce ń zɔ̀m Yezu yò, n wɔ̀ bə̀ Yezu mə̌ sə n cì bə̀ dwí rí púlə́púlə́ yilə.
43011052	Sə è də̀ bə̀myɛ́ dúdú yil yé, ń mà n ce Yi byǎ bɛ́ bə̀ ŋwɛ́nɛ́ cə-yala gakó mó bə̀ dwã yó bə jǐrh kɔn rə̀dù.
43011053	Kɔn zhí dɛ̃ rɛ́ rə̀myɛ́, Zhwifubá yó-cìnə́ bɛ́ já ji kùr bə̀ n'ê yǎl bə gu Yezu.
43011054	Wɔ́ rə̀myɛ́ yil ń yà ń kə́ ń tá ń zhə̀l Zhwifubá wẽ́ pamparɛ̃ɛ̃ yé. Ń zɛ̃̀ n vò cɔ òdù ò y'à ŋwɛ́nɛ́ gɔ sono, ò yil Efrəyim. Ńmyɛ̌ ǹdə́ ń kwã-lyì bí mɛ̃ gàà.
43011055	Zhwifubá címsí bə̀ n'ê byẽ̀ bə̀ Pakɛ y mɔ́ y'à bwəlse. Lyì nánzhəzhɔ̌ zɛ̃̀ bə la Zhərəzalɛm bə vò bə kwɛrhɛ bə̀ yò ǹdə́ Yi éfòró címsí mé yí.
43011056	Bə zɛ̃̀ bə̀ n'ê pyà Yezu ǹdə́ bə̀ ŋwɛ́nɛ́ Yi jì y kɔ̀nɔ́ w wa, bə̀ m'ê bwə̀rh dwã bə̀ zhe: "Bə̀kɔ́n á n'á bùlə̀? Ń bàn címsí, ráá ń tá ń bàn sɛ̀?"
43011057	Sə vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá y'à pɔ nyí, bə̀ lò mɔ̀bɔ́ ń gə yě Yezu gə́ wɔ mə̀gã̌, sə n ce bə lwar, mùnì ga bə zə mɔ.
43012001	Pakɛ y gə́ tú e dǎl dwã nyə̀ldù, Yezu zɛ̃̀ n vò Betəni, Lazaarɛ mɔ́ mɔ̀bɔ́ ń bwìrhì mú gə́ yà ń ŋwɛ́nɛ́ mə̀gã̌ mɔ́.
43012002	Bə̀ y'à tɛnɛ kùjú gàà bə pə Yezu ni. Lazaarɛ yà ń ŋwɛ́nɛ́ lyì bí byɛ̀bɛ́ bə̀ y'à tó Yezu ni bə̀ n'ê jí kùjú w mú wẽ́, sə wɔ́ Martɛ ń yà ń nə́ ń pɛ bɛ w bə̀ jí.
43012003	Marɛ zɛ̃̀ n kwè nwə̃̌ è lwẽ́ nã́nyə̀nyɛ̀lɛ́ n ló Yezu nèsé yó, n zə ń ywésé n mə n pɔ́pɔ̌ sɛ. Wɔ́ cǒ òdù bə̀ n'ê byẽ̀ bə̀ náárɛ bə̀ y'à mé wɛ̀rhɛ́ ya. È y'à yú bútóló gòmə́, è ye y y'à cɛ̀ dɛ̃́dɛ̃́, sə è lwẽ́ dé y'à já sú jì y kókó.
43012004	Yezu kwã-lò mó mɔ̀bɔ́ ń yà ń la mɔ myìnù bə̀ n'ê byẽ̀ bə̀ Zhidə Esəkarəyɔtɛ mɔ́, zɛ̃̀ n wɔ̀:
43012005	"Bə̀ gə y'à yè nwə̃̌ y kɛ̀bɛ́, è y'à má yí dwã zwã̌-àtɔ̀ tum wársɛ bə mé sɛ̃ nə̀mwà nɛ̀."
43012006	E j'à də̀ nə̀mwà bɛ́ sónó yil ń zɔ̀m èta yé. Wɔ́ ń gə́ yà ń wɔ́ ŋwɔ̀l-bal, e jà wɔ́ ńmyɛ̌ sõ wársɛ́ lɔ̀bɔ̀ w y'à ŋwɛ́nɛ́ mɔ́ è ce. Ń yà ń nə́ ń vùr wársɛ́ shɛ̀bɛ́ bə̀ y'à n'ê pɛ mɔ ń ce ò wẽ́ mó.
43012007	Yezu zɛ̃̀ n wɔ̀ mɔ̀: "Yẽ̌ kɛ̃ mɔ́ nɛ shɛ́ɛ́. Ń yà ń cĩ́ nwə̃̌ y kɛ̀bɛ́ dɛ̃ rɛ́ tɛ̀bɛ́ bə̀ la nɛ lú-bɔ̀l w co mó yilə.
43012008	Nyǐnə nə̀mwà bá yə̀ nɛ́ ǹd'ába dɛ̃ gakó, sə á t'á la àmyɛ́ nɔ dɛ̃ gakó yé."
43012009	Zhwifubá nánzhəzhɔ̌ gə́ nyɛ̀ɛ̀ bə̀ Yezu tú Betəni, bə zɛ̃̀ bə vò gàà, sə è də̀ Yezu dúdú yil bə̀ y'à zhə̀l yé. Bə̀ y'à n'ê yǎl bə nə Lazaarɛ mɔ́ mɔ̀bɔ́ Yezu bwìrhì mú myɛ.
43012010	Yi jì y vwĩ̀-zwə́lnə bé yé né cìnə́ bé zɛ̃̀ bə sə̀ ǹdə́ dwã bə̀ y'à n'ê yǎl bə gu Lazaarɛ myɛ,
43012011	bə̀ wɔ́ ńmyɛ̌ yil Zhwifubá nánzhəzhɔ̌ n'ê yẽ̌ bə̀myɛ́ nɛ bə̀ zwì Yezu.
43012012	È zɛ̃̀ nəkɔkɔ́lɛ́ yá, lyì bí nánzhəzhɔ̌ w bə̀ y'à tú Pakɛ y címsí Zhərəzalɛm nɛ́ mɔ́ nyɛ̀ɛ̀ bə̀ Yezu bàn gàà.
43012013	Bə zɛ̃̀ bə kə́ kwã̌ vɔr bə du bə mé jəl mo. Bə̀ y'à n'ê bya bə̀ zhe: "Yi nə còrhó! Cinu mà n cĩ́ bwəl mɔ̀bɔ́ ń bàn ń yil lé yil mó yó! Esərayɛl pyɔ̌ mɔ́ nə còrhó!"
43012014	Yezu nə bə̀nə-bwɛ̀lɛ́, n zɛ̃̀ n jòm è yó, ǹdə Yi zɔ̀mɛ̀ rɛ́ sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀:
43012015	"Səyɔ̃ lyì, á bə̀k'á dùr ywẽ yé. Nyǐnə á pyɔ̌ mɔ́, ń jě bə̀nə-bwɛ̀lɛ́ yó ń bànà."
43012016	Ń kwã-lyì bí yə̀ dámǎ bə sú rə̀myɛ́ mɔ́ kùr yé, sə wɔ́ ń gə́ tú n zù ń zùwə́ y wẽ́ mó kwã nɛ́, bə zɛ̃̀ bə lwar bə̀ wɔ́ Yezu yò bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́, sə rə̀ tó kɔn dɛ́ tɛ̀bɛ́ bə̀ wɛ̀rhɛ́ Yezu ni mú dɛnnɛ rə pyìrh.
43012017	Lyì bí byɛ̀bɛ́ gakó bə̀ y'à tó Yezu ni bə̀ ŋwɛ́nɛ́ ń gə́ bwìrhì Lazaarɛ n du lú-bɔ̀l mɔ́ w yi ní mú, y'à n'ê byili kɔn dɛ̀bɛ́ gakó bə̀ nɔwa.
43012018	Wɔ́ lyì-zhǎ bɛ́ gə́ y'à nyɛ̀ɛ̀ bə̀ Yezu wɛ̀rhɛ́ màmyɔ w òmyɛ́ mɔ́ è ce bə zɛ̃̀ bə du bə jəl mo.
43012019	Farɛzhɛ̃ɛ̃bá zɛ̃̀ bə̀ n'ê zɔ̀m ǹdə́ dwã bə̀ zhe: "Á nə lyì bí gakó bə̀ ŋwɛ́nɛ́ ń kwã! Á wàr kaka á la wɔ̀rhɔ́ yé."
43012020	Gərɛkɛbá jàlà y'à ŋwɛ́nɛ́ lyì bí byɛ̀bɛ́ bə̀ y'à zhə̀l Zhərəzalɛm címsí yi ní bə̀ la Yi còrhó mó wẽ́.
43012021	Bə zɛ̃̀ bə yí Betəsəyiidi lyì bal Shilipu nyí ni, bə wɔ̀ mɔ̀: "Yó-cə́bal, nə́ r'é yǎl nə́ vò nə́ nə Yezu." (Betəsəyiidi wɔ́ Gəlile tənà y cɔ.)
43012022	Shilipu zɛ̃̀ n vò n byili Andərɛ nɛ. Bə̀myɛ́ bə̀lyè y ga zɛ̃̀ bə vò e byili Yezu ni.
43012023	Yezu wɔ̀ bɛ: "Kɔn yú èlǎsɛ̃́, Numbyíní Byǐ zùwə́ y má du lyì yírhə́ wə.
43012024	Zhə̀n zhə̀nà, à n'â wə̀l ába: bə̀ gə yə̀ jíjí byǐ tɛ̃́ ce e bwár, è t'â la byǎ co yé, è b'à zhǐ è dúdú. Sə bə̀ gə co y tɛ̃́ e bwár, è n'ê ce byǎ nánzhəzhɔ̌.
43012025	Lò mɔ̀bɔ́ ǹ só ǹ myə̌l lé, rə̀ má sá. Sə lò mɔ̀bɔ́ ǹ tá ǹ gá ǹ myə̌l lé ne lũ w kɔ̀bɔ́ wa, ǹ m'ǎ nə nyǔ mə̀ t'â la zhɔ̌.
43012026	Lò mɔ̀bɔ́ ǹ nə́ ǹ yǎl ń yə̀ à tùntùnnə̀, sə́ tó à kùrə̀. Ǹmyɛ m'ǎ yə̀ à gə́ la mə̀gã̌ yál mɔ́. Lò mɔ̀bɔ́ ǹ wɔ́ à tùntùnnə̀, à Da mà n zhẽ̌ ǹ yó dɛ̃̌."
43012027	Yezu zɛ̃̀ n súlí n wɔ̀: "Wu-zhìlù nánfɔ̀lɔ̀ zhe ne èlǎsɛ̃́. Sə à nə wál bə̀ byè? À wál à Da nɛ bə̀ ń zwẽ ne nɔ̀nɔ̀ w kɔ̀bɔ́ ò bàn nɛ zal èlǎsɛ̃́ mɔ́ wẽ́? E jà wɔ́ nɔ̀nɔ̀ w òmyɛ́ yil à túwə́.
43012028	À Da, ce ǹ yil lé nə còrhó." Rə̀myɛ́ yó, cəl shí dɛ̃̌ yi w rə wɔ̀: "À ce rə nə còrhó, sə à gwẽ̌ bá ce rə nə còrhó."
43012029	Lyì-zhǎ bɛ́ bə̀ y'à zhǐ gàà mɔ́ gə́ nyɛ̀ɛ̀ cəl lé, bə zɛ̃̀ bə̀ zhe bə̀ wɔ́ dwà è bya. Jàlà zhe bə̀ wɔ́ màlɛ́ka è zɔ̀m ǹdə́ mɔ.
43012030	Yezu wɔ̀ bɛ: "È də̀ àmyɛ́ yil cəl lé tɛ̀bɛ́ zɔ̀m yé. Wɔ́ ámyɛ̌ yilə.
43012031	Èlǎsɛ̃́, lũ w kɔ̀bɔ́ bùrsí kɔ́ yúwə́. Kɔn yú èlǎsɛ̃́ bə̀ bə̀ jǐ ò pyɔ̌ mɔ́ bə ce pwẽ̀ nè.
43012032	Sə è gə wɔ́ àmyɛ́ yilə, bə̀ gə tú bə̀ zhẽ̌ ne dɛ̃̌ cɛ yó, à má vwɛ̃ lyì bí gakó bə bə̀ à sono."
43012033	Yezu zɔ̀m èta, n mə n byili ń gə́ la nɛ cú.
43012034	Lyì-zhǎ bɛ́ zɛ̃̀ bə wɔ̀ mɔ̀: "Bə̀ byili nə́ba Yi nyə́ né sɛ́bɛ́ rɛ́ wẽ́ bə̀ Kristə mó bà n yə̀ nɛ́ twéé twéé, ń tá ń la cú yé. Byè yil ǹ nə zɛ̃̀ ǹ nə́ ǹ wə̀l bə̀ wɔ́ nyɔ́ɔ́ bə̀ bə̀ zhẽ̌ Numbyíní Byǐ dɛ̃̌? Numbyíní Byǐ mú ńmyɛ̌ mɔ́ wɔ́ mɔ̌?"
43012035	Yezu wɔ̀ bɛ: "Pwẽ̀ dé má yə̀ nɛ́ ǹd'ába dwã màngɛlɛ́ gwẽ̌. Sə zhəlnə ǹdə́ rə̀ gwẽ̌ ŋwɛ́nɛ́ ǹd'ába, mùnì ga cə-byín bə̀ká bé jàr ába yé. Lò mɔ̀bɔ́ ń nə́ ń zhə̀l cə-byín wẽ́, rə̀-ná-cí yə̀l ń gə́ la mə̀gã̌ yé.
43012036	Shɛ̀nɛ́na á zwẽ pwẽ̀ dé ǹdə́ rə̀ gwẽ̌ ŋwɛ́nɛ́ ǹd'ába, mùnì ga á jǐrh rə̀ lyì." Yezu gə́ wò èta n zhɛ̀, n zhǐr n jé bə̀ yé né.
43012037	Yezu yà ń wɛ̀rhɛ́ màmyaarhɛ nánzhəzhɔ̌ Zhwifubá yírh wə. Ǹdə́ rə̀myɛ́ ga, bə̀ y'à bə shɛ̀ mɔ zú yé.
43012038	Kɔn yàl èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń wòwə̀: "Cinu, mɔ̌ lò ń zwẽ nə́ zɔ̀mà nɛ́? Mɔ̌ lò nè Cinu byili ń jɛ̃̀ jàn?"
43012039	Ezəyi súlí n byili kɔn dɛ́ tɛ̀bɛ́ rə̀ ce bə̀ wàr bə̀ la nyí zõ mó. Ń wòwə̀:
43012040	"Yi ce bə̀ yírhə́ né pyi, mùnì ga nə̀ bə̀ká nə nɛ́ yé; rə ce bə̀ surhə né myɛ pyi, mùnì ga bə̀ bə̀ká nyɛ̀ɛ̀ nə̀ kùrə̀, bə pyìrhí bə̀ wun, a wárh bɛ yé."
43012041	Wɔ́ Ezəyi gə́ nɔ Yezu zùwə́ y mó è ce n zɔ̀m ń yò èta.
43012042	Ǹdə́ rə̀myɛ́ ga, Zhwifubá yó-cìnə́ bé nánzhəzhɔ̌ zù mù. Sə bə̀ y'à n'ê bùl bə̀ Farɛzhɛ̃ɛ̃bá má vùr bè dwã-gùúlí jìsí wẽ́. Rə̀myɛ́ ce bə̀ y'à t'â yǎl bə zɔ̀m bə ce dɛ̃̌ yé,
43012043	bə̀ bə̀ y'à só numbyínə́ bé còrhó w du Yi nyɔ̃̌ wá.
43012044	Yezu zɛ̃̀ n bya dɛ̃̌ dɛ̃̌ n wɔ̀: "Lò mɔ̀bɔ́ ǹ zù àmyɛ́, è də̀ àmyɛ́ dúdú ǹ zù yé. Wɔ́ àmyɛ́ ǹdə́ mɔ̀bɔ́ ń twĩ̀ nì mú ga ǹ zùwə̀.
43012045	Lò mɔ̀bɔ́ ǹ nɔ àmyɛ́, ǹ nɔ mɔ̀bɔ́ ń twĩ̀ nì mú myɛ.
43012046	À tú lũ w wẽ́, à la yə̀ ò pwẽ̀, mùnì ga lò mɔ̀bɔ́ ń zù àmyɛ́, sə rə̀-ná-cí bə̀ká n mɛ̃ cə-byín wẽ́ yé.
43012047	Lò mɔ̀bɔ́ ǹ nyɛ̀ɛ̀ à zɔ̀mà nɛ́, ń zɛ̃̀ ǹ tá ǹ wɛ̀rhɛ́ ǹdə nə̀ gə́ n'ê byili ní, è də̀ àmyɛ́ à la ǹ bùrsì kɔ́ a pɔ̃́ còrhò-tum yé; b'à yə̀ twí à la còrhò-tum lũ w ni pɔ yé. Wɔ́ ò vwǎrh yil à túwə́.
43012048	"Lò mɔ̀bɔ́ ǹ bə shɛ̀ àmyɛ́ zú, ǹ tá ǹ zwẽ à zɔ̀mà nɛ́ myɛ, ǹ nə kɔn dɛ̀bɛ́ rə̀ la ǹ bùrsí kɔ́. Zɔ̀mà nɛ́ nyɛ̀bɛ́ à zɔ̀m mɔ́, wɔ́ nə̀myɛ́ nə̀ bá kə́ ǹ bùrsì dɛ̃ rɛ́ nánkwɛɛ́ rɛ́ yùwə̀.
43012049	À yə̀ nɛ̀ zɔ̀m ǹdə́ à sə̀pwà jàn yé. Wɔ́ à Da mɔ́ ń twĩ̀ nì mú ń pɔ nɛ dɛ̀bɛ́ à mə̌ sá zɔ̀m a byili mú nyí.
43012050	Sə à yě bə̀ kɔn dɛ̀bɛ́ ń nə́ ń pɛ rə̀ nyí mú n'ê pɛ nyǔ mə̀ t'â la zhɔ̌. Èta, kɔn dɛ̀bɛ́ à n'â byili mú, wɔ́ dɛ̀bɛ́ à Da pɔ nɛ rə̀ nyí mú."
43013001	Pakɛ y címsí gə́ tú e dǎl nəkɔla, Yezu yà ń yě bə̀ ń gə́ la lũ w kɔ̀bɔ́ wẽ́ zhǐr n vò ń Da sõ mó yi yúwə́. Ń yà ń só ń kwã-lyì bí bə̀ ŋwɛ́nɛ́ lũ w wẽ́ mó. Ń swéné be ǹdə́ sónó kɔ̀bɔ́ ò bə dõ zhe.
43013002	Də̀dɛ̀nɛ́ y yi gə́ tú e yí, ńmyɛ̌ ǹdə́ ń kwã-lyì bí zɛ̃̀ bə̀ jě tɛ̃́ bə̀ n'ê jí kùjú. Rə̀myɛ́ yi ní ǹdə́ Shətana zù Shəmɔ Esəkarəyɔtɛ byǐ Zhidə wẽ́, e swèlè mò ń la Yezu myìnù n pə bə za.
43013003	Yezu yà ń yě bə̀ ń Da co kɔn gakó ń jɔ̃̀ wà; wɔ́ ńmyɛ̌ sono ń shí ní, wɔ́ ńmyɛ̌ sono ń ká ń la nɛ́.
43013004	N zɛ̃̀ n zhì dɛ̃̌ n lwə̌r ń kàmə̀-zwǐ y n cĩ́ tɛ̃́, n kwè kàmə̀-jɛ̃̀ n lyẽ ń cã̌ nɛ́,
43013005	n zɛ̃̀ n tɛ̃́ nɛ̃̌ n ló nə̀bwɛ́nɛ́ wẽ́, n ji kùr ń nə́ ń sàm ń kwã-lyì bí nèsé, ń nə́ ń pɔ́pɔ̌ sɛ ǹdə́ kàmə̀-jɛ̃̀ yá.
43013006	N yí ń la Shəmɔ Pyɛɛrɛ nyɛ̌sɛ́ sám. Pyɛɛrɛ wɔ̀ mɔ̀: "Cinu, ǹmyɛ́ ǹ m'ǎ sã̀ àmyɛ́ nə̀rh?"
43013007	Yezu wɔ̀ mɔ̀: "Ǹ gwẽ̌ yə̀l kɔn dɛ̀bɛ́ à n'â wɛ̀rhɛ́ èlǎsɛ̃́ mɔ́ kùr yé, sə dɛ̃ ŋwɛ́nɛ́ ǹ b'ǎ lwar rə̀ kùrə̀."
43013008	Pyɛɛrɛ wɔ̀ mɔ̀: "Gaga! Ǹ tá ǹ la àmyɛ́ nə̀rh sám yé." Yezu wɔ̀ mɔ̀: "À gə yə̀ ǹ nèsé sàm, ǹ tá ǹ la kaka nɔ à sono yé."
43013009	Shəmɔ Pyɛɛrɛ wɔ̀ mɔ̀: "Cinu, è gə wɔ́ èta, sə ǹ bə̀ká sã̀ à nèsé dúdú yé. Sám à jɛ̀sɛ́ ǹdə́ à yó w ga ń súlí."
43013010	Yezu wɔ̀ mɔ̀: "Lò mɔ̀bɔ́ ń shɛ nɛ̃̌, ń jǐrh zwẽ́zwẽ́. Wɔ́ ń nə̀rh zhə́zhɔ́lɔ́ dúdú tum ń zhe. Á nyɛ̌ zwẽ́zwẽ́, sə è də̀ á gakó yé."
43013011	Yezu yà ń yě lò mó ná-yil ń la mɔ myìnù n pə bə za. Wɔ́ rə̀myɛ́ è ce n wɔ̀ b'è də̀ bə̀ gakó bə̀ nyɛ̌ zwẽ́zwẽ́ yé.
43013012	Ń gə́ sàm bə̀ nèsé n zhɛ̀, n ká n kwè ń kàmə̀-zwǐ y n zù, n jòm tɛ̃́, n zɛ̃̀ n wɔ̀ bɛ: "Á yě kɔn dɛ̀bɛ́ à wɛ̀rhɛ́ ába mɔ́ kùrə̀?
43013013	Á n'á byẽ̀ nè bə̀ Yó-cə́bal, á j'ǎ n'á byẽ̀ nè myɛ bə̀ Cinu, sə á n'á zɔ̀m zhə̀nà. À wɔ́ èta zhə̀n ga.
43013014	Àmyɛ́ gə wɔ́ Cinu, à wɔ́ Yó-cə́bal, a já sã̀ á nèsé, ámyɛ mə̌ dwã s'á sã̀ dwã nə̀rh.
43013015	À wɛ̀rhɛ́ èta a má byili ába, mùnì ga ámyɛ wɛ̀rhɛ́ ǹdə à gə́ wɛ̀rhɛ́ ába nɛ́.
43013016	Zhə̀n zhə̀nà, à n'â wə̀l ába: tùntùnnə̀ bə ń yó-cə́bal du yé, tùntúm myɛ bə mɔ̀bɔ́ ń twĩ̀ mù mú du yé.
43013017	Á gə́ yě kɔn dɛ̀bɛ́ à byili ába èlǎsɛ̃́ mɔ́ ce, á gə wɛ̀rhɛ́ èta, á b'ǎ yə̀ wu-nyɔ̃̀ cìnə́.
43013018	"È də̀ á gakó yò à n'â zɔ̀m yé. À yě byɛ̀bɛ́ à cír mó párá. E jà kɔn wɔ́ nyɔ́ɔ́ bə̀ kɔn dɛ́ tɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyǐrh. Bə̀ kɛ̃ rə̀ wẽ́ bə wɔ̀: 'Lò mó mɔ̀bɔ́ àmyɛ́ ǹdə́ ńmyɛ̌ y'à n'é jí nə̀zhõ̌ òdù wẽ́ mó pyìrhí n zə nà n tə́ nɛ.'
43013019	À dámǎ à n'â byili ri ába, ǹdə́ kɔn gwẽ̌ yə̀ yí yé, mùnì ga, rə̀ gə tú rə̀ yúwə́, s'á zwẽ nyí b'à wɔ́ mɔ̀bɔ́ à wɔ́ mɔ́.
43013020	Zhə̀n zhə̀nà, à n'â wə̀l ába: lò ǹ gə zwẽ lò mɔ̀bɔ́ àmyɛ́ twĩ̀ mú zhəəle, wɔ́ àmyɛ́ zhəəle ǹ zwẽ. Sə lò mɔ̀bɔ́ ǹ gə zwẽ àmyɛ́ zhəəle, wɔ́ mɔ̀bɔ́ ń twĩ̀ nì mú zhəəle ǹ zwẽ."
43013021	Yezu gə́ zɔ̀m n zhɛ̀, wu-zhìlù nánfɔ̀lɔ̀ zə mɔ. N zɛ̃̀ n zɔ̀m pamparɛ̃ɛ̃ n wɔ̀: "Zhə̀n zhə̀nà, à n'â wə̀l ába: ámyɛ̌ mə̀dù la nɛ myìnù n pə bə za."
43013022	Ń kwã-lyì bí zɛ̃̀ bə̀ n'ê nyǐ dwã. Bə̀ yə̀l lò mɔ̀bɔ́ ná-dwí yil yò ń nə́ ń zɔ̀m yé.
43013023	Mɔ̀bɔ́ ń yà ń só mó yà ń jě ń yala nɛ.
43013024	Shəmɔ Pyɛɛrɛ zɛ̃̀ n gwàr mɔ̀, bə̀ ń bwə̌rh Yezu bə̀ wɔ́ mɔ̌ lò yò ń nə́ ń zɔ̀mà?
43013025	Kwã-lò mó ńmyɛ̌ mɔ́ zɛ̃̀ n jìnì, n bwə̀rh Yezu n wɔ̀: "Cinu, wɔ́ mɔ̌ lò yò ǹ nə́ ǹ zɔ̀mà?"
43013026	Yezu wɔ̀ mɔ̀: "À la búrú w fɔ́n a mɔ́rh nə̀zhĩ̌ y wə, sə lò mó mɔ̀bɔ́ à la mɔ w pɔ mɔ́, wɔ́ ńmyɛ̌ yò à n'â zɔ̀mà." Rə̀myɛ́ yó, n zɛ̃̀ n fɔ́n búrú w n mɔ́rh nə̀zhĩ̌ y wə, n pə Shəmɔ Esəkarəyɔtɛ byǐ Zhidə ne.
43013027	Zhidə gə́ zwẽ búrú w n zhɛ̀, Shətana já zù ń wẽ́ rə̀myɛ́ yi ní. Yezu zɛ̃̀ n wɔ̀ mɔ̀: "Wɛ̀rhɛ́ kɔn dɛ́ tɛ̀bɛ́ ǹ la wɔ̀rhɔ́ mɔ́ làlà."
43013028	Byɛ̀bɛ́ bə̀ y'à tó bə̀ jě gàà bə̀ n'ê jí kùjú w mú mə̀dù ga yə̀ kɔn dɛ́ tɛ̀bɛ́ rə̀ ce n zɔ̀m ǹdə́ Zhidə èta mɔ́ kùr lwar yé.
43013029	È gə́ wɔ́ Zhidə ń yà ń nə́ ń nyǐ bə̀ wársɛ́ yò mó ce, bə̀ jàlà y'à n'ê bùl bə̀ Yezu wɔ́ yál ń nə́ ń yǎl n wɔ̀ mɔ̀ bə̀ ń zhəl n yè kɔn dɛ̀bɛ́ bə̀ zhe rə̀ tum címsí yil mó, ráá ń nə́ ń yǎl bə̀ ń vǔr kɔn n pə nə̀mwà nɛ̀.
43013030	Zhidə gə́ zwẽ búrú w Yezu mɔ́rh nə̀zhĩ̌ y wẽ́ mó, n já n zɛ̃̀ n du, sə è y'à wɔ́ cəcɛ̃.
43013031	Zhidə gə́ tú n shə́r, Yezu zɛ̃̀ n wɔ̀: "Èlǎsɛ̃́, Numbyíní Byǐ zùwə́ y má du, sə Yi myɛ zùwə́ y má tó ń dɛnnɛ e du.
43013032	Yi zùwə́ y gə tó ń dɛnnɛ e duwə, rə̀ má ce ńmyɛ zùwə́ y du rə̀ cìcì wẽ́. Kɔn má yə̀ námpɔ́lɛ́, rə̀ má ce e du.
43013033	À bə̀sɔ́ná, à gwẽ̌ bá yə̀ nɛ́ ǹd'ába námpɔ́lɛ́. Sə à n'â wə̀l ába èlǎsɛ̃́, ǹdə à gə́ y'à wò Zhwifubá yó-cìnə́ bé ne né: á b'ǎ zɛ̃̀ á n'á pyà nɛ̀, e jà á yír à gə́ la mə̀gã̌ mɔ́ yé.
43013034	"À n'â pɛ ába nyí nándùl: swénénə dwã. Swénénə dwã ǹdə à gə́ só ába né.
43013035	Á gə só dwã, lyì bí gakó má lwar bə̀ wɔ́ àmyɛ́ kwã-lyì ǹd'ába."
43013036	Shəmɔ Pyɛɛrɛ zɛ̃̀ n bwə̀rh mò n wɔ̀: "Cinu, yẽ̀ ǹ la nɛ́?" Yezu wɔ̀ mɔ̀: "Ǹ wàr ǹ la nɛ tó ń vò à gə́ la mə̀gã̌ mɔ́ èlǎsɛ̃́ yé, sə tà-kwã nɛ, ǹ b'ǎ tó ne ń vò."
43013037	Pyɛɛrɛ wɔ̀ mɔ̀: "Cinu, byè yil à wàr à la mɔ́ tó èlǎsɛ̃́? À bá shɛ̀nɛ́ à myə̌l lé jər ǹ yilə."
43013038	Yezu wɔ̀ mɔ̀: "Ǹ b'ǎ shɛ̀nɛ́ ǹ myə̌l lé jər àmyɛ́ yil zhə̀nà? Zhə̀n zhə̀nà, à n'â wə̀l mó: cə́-bya b'à la mé kúrh, ǹdə́ ǹ wò twər rə̀tɔ̀ bə̀ ǹ yə̀l à pár yé."
43014001	Rə̀myɛ́ yó, Yezu zɛ̃̀ n wɔ̀ ń kwã-lyì bí ni: "Á wun bə̀ká zhìlì yé. Zhínə Yi ni, s'á zhí àmyɛ nɛ.
43014002	Jààsɛ̀ nánzhəzhɔ̌ ŋwɛ́nɛ́ à Da sõ kɛ̀lɛ́ wa. Jààsɛ̀ gə y'à tɛ̀nɛ́, à y'à t'â la ába wál b'à la vò a kwɛrhɛ jàà a cĩ́ ába yé.
43014003	Sə à gə zhə̀l à kwɛrhɛ y à zhɛ̀, à má ká bá zə ába a má vò, mùnì ga ámyɛ yə̀ à gə́ la mə̀gã̌ yál mɔ́.
43014004	Á yě à gə́ la mə̀gã̌ mɔ́ sɔ́má y shò."
43014005	Tɔma zɛ̃̀ n wɔ̀ mɔ̀: "Cinu, nə́ yə̀l ǹ gə́ la mə̀gã̌ yé. Etər nə́ m'ǎ tó né nə́ lwar sɔ́má y shò?"
43014006	Yezu wɔ̀ mɔ̀: "Àmyɛ́ à wɔ́ sɔ́má yá, a j'à wɔ́ zhə̀nà, ǹdə́ nyǔ. Lò lò wàr ń mà n vò à Da sõ, ǹdə́ ń gə yə̀ àmyɛ́ nɛ tó yé.
43014007	Á gə yě àmyɛ́ párá, á m'ǎ lwar à Da myɛ párá. Sə kɔn zhí èlǎsɛ̃́, á yě ń párá, b'ǎ nɔ mɔ."
43014008	Shilipu zɛ̃̀ n wɔ̀ mɔ̀: "Cinu, byili nə́ba ǹ Da párá, bə̀ rə̀myɛ́ dúdú yú nə́ba."
43014009	Yezu wɔ̀ mɔ̀: "Shilipu, è də̀ zà ga à ŋwɛ́nɛ́ ǹd'ába yé, ń jà ǹ gwẽ̌ yə̀l à párá? Lò mɔ̀bɔ́ ń nɔ àmyɛ́, rə̀-ná-cí nɔ à Da. Byè yil ǹ nə nə́ ǹ wə̀l b'à byili ába à Da párá?
43014010	Ǹ tá ǹ zwẽ nyí b'à ŋwɛ́nɛ́ à Da wẽ́, à Da myɛ ŋwɛ́nɛ́ àmyɛ wẽ́? Zɔ̀mà nɛ́ nyɛ̀bɛ́ à n'â zɔ̀m ǹd'ába mɔ́ də̀ àmyɛ́ sə̀pwà zɔ̀mà yé. Wɔ́ à Da mɔ́ ń ŋwɛ́nɛ́ à wẽ́ mó ń nə́ ń twĩ̀ ń tumə.
43014011	À gə́ n'â wə̀l ába b'à ŋwɛ́nɛ́ à Da wẽ́, à Da myɛ ŋwɛ́nɛ́ àmyɛ wẽ́ mó, á gə t'á zwẽ rə̀myɛ́ nyí myɛ, s'á zwẽ nyí tumə né nyɛ̀bɛ́ à n'â twĩ̀ mú yilə.
43014012	Zhə̀n zhə̀nà, à n'â wə̀l ába: lò mɔ̀bɔ́ ǹ zhí àmyɛ́ nɛ, ǹ m'ǎ twĩ̀ tumə né nyɛ̀bɛ́ à n'â twĩ̀ mú. À gə́ la à Da sõ mó ce, ǹ gaga m'ǎ twĩ̀ tumə nánfwààlɛ̀ nə dwini nyɛ̀bɛ́.
43014013	Sə kɔn dɛ̀bɛ́ gakó á gə lwə̀l àmyɛ́ yil yilə, à má wɛ̀rhɛ́ rɛ, mùnì Byǐ mú ce ń Da zùwə́ y du.
43014014	Á gə lwə̀l nè kɔn àmyɛ́ yil yilə, à má wɛ̀rhɛ́ rɛ.
43014015	"Á gə só ne, á m'ǎ zwẽ à nyə́ né á cĩ́ á wẽ́,
43014016	sə à má lwə̀l à Da nɛ, bə̀ ń pə ába sanna dõ n bə̀ n yə̀ nɛ́ ǹd'ába twéé twéé.
43014017	Sanna mɔ́ ńmyɛ̌ mɔ́ wɔ́ zhə̀n-cí Eshirhə. Lũ w lyì bí bə mɔ nɛ yé, bə j'à yə̀l ń pár yé. Rə̀myɛ́ ce, bə̀ wàr mɔ̀ bə̀ la zõ yé. Sə ámyɛ̌ yě ń párá, bə̀ ń ŋwɛ́nɛ́ ǹd'ába, ń jě á wẽ́.
43014018	"À t'â la ába yõ̌ á dúdú ǹdə bə̀tǎlsɛ nɛ yé. À má ká bə̀ á sono.
43014019	Kɔn má yə̀ námpɔ́lɛ́, lũ w lyì bí k'ê t'â la nɛ nɔ yé. Sə ámyɛ̌ gwẽ̌ b'ǎ nə nɛ, b'à zhe nyǔ, rə̀myɛ́ ce, ámyɛ b'ǎ zə nyǔ mə̀ t'â la zhɔ̌.
43014020	Dɛ̃ rɛ́ rə̀myɛ́ gə yúwə́, á m'ǎ lwar b'à ŋwɛ́nɛ́ à Da wẽ́, ámyɛ ŋwɛ́nɛ́ àmyɛ́ wẽ́, sə àmyɛ ŋwɛ́nɛ́ á wẽ́.
43014021	"Lò mɔ̀bɔ́ ǹ nə́ ǹ zwẽ à nyə́ né, ń jà ǹ nə́ ǹ wɛ̀rhɛ́ ǹdə nə̀ gə́ n'ê byili ní, wɔ́ ǹmyɛ́ ǹ só ne. Sə lò mɔ̀bɔ́ ǹ só ne, à Da mà n swéné mó, sə àmyɛ́ má swéné mó, a ce ń lwar à párá."
43014022	Zhidə mó dõ mó zɛ̃̀ n bwə̀rh mò n wɔ̀: "Cinu, bə̀kɔ́n yil ǹ m'ǎ ce nə́myɛ̌ lwar ǹ párá, lyì bí dwã bɛ́ j'à t'â la ǹ pár lwar?" (Lwarna bə̀ nyǐ Zhidə mɔ́ mɔ̀bɔ́ də̀ Esəkarəyɔtɛ mɔ́ yé.)
43014023	Yezu wɔ̀ mɔ̀: "Lò mɔ̀bɔ́ ǹ só ne, ǹ m'ǎ zwẽ à zɔ̀mà nɛ́ ń cĩ́ ǹ wẽ́. Sə à Da mà n swéné mó. Rə̀myɛ́ ce, àmyɛ́ ǹdə́ à Da ga má bə̀ ǹ sõ, nə́ mɛ̃ ǹdə́ mɔ́.
43014024	Lò mɔ̀bɔ́ ǹ bə nɛ só, ǹ tá ǹ zwẽ à zɔ̀mà nɛ́ ǹ cĩ́ ǹ wẽ́ yé. Sə zɔ̀mà nɛ́ á nyɛ̀ɛ̀ à zɔ̀m mɔ́ də̀ à sə̀pwà zɔ̀mà yé. Wɔ́ à Da nyə̀ná, bə̀ wɔ́ ńmyɛ̌ ń twĩ̀ nì.
43014025	"À byili ába zɔ̀mà nɛ́ nə̀myɛ́ ǹdə́ à gwẽ̌ ŋwɛ́nɛ́ ǹd'ába,
43014026	sə à Da la sanna dõ tũ̌ n bə̀ á sono. Wɔ́ ńmyɛ̌ ń mà n cèrhè ába kɔn gakó, sə n lyǐrh ába kɔn dɛ̀bɛ́ gakó à y'à byili ába mó. Sə sanna mɔ́ ńmyɛ̌ wɔ́ Eshirhə náàcɛ̀nɛ́ à Da la tũ̌ e bə̀ àmyɛ́ yil yilə.
43014027	"À n'â yẽ̌ yə̀-zùlə́ ne à pɛ ába. Yə̀-zùlə́ né nə̀myɛ́ shí àmyɛ́ cìcì sõ. Nə̀ də̀ yə̀-zùlə́ né nyɛ̀bɛ́ lũ w lyì bí n'ê pɛ mɔ́ yé. Rə̀myɛ́ ce, á wun bə̀ká zhìlì, sə ywẽ bə̀ká zə ába yé.
43014028	Á nyɛ̀ɛ̀ à gə́ wò ába b'à la, sə à má ká bə̀ á sono. Á gə y'ǎ só ne, á wun y'à má yə̀ nyɛ̀n dɛ̃́dɛ̃́ á gə́ lwar bə̀ wɔ́ à Da sõ à la nɛ́ mɔ́ yilə, b'à Da du ni.
43014029	Sə à dámǎ à n'â byili ába èlǎsɛ̃́ ǹdə́ kɔn gwẽ̌ yə̀ yí yé, mùnì ga, rə̀ gə tú rə̀ yúwə́, s'á zwẽ nyí.
43014030	À k'â t'â la zɔ̌m ǹd'ába kɔn dɛnɛ yé, bə̀ lũ w kɔ̀bɔ́ yó-cə́bal mɔ́ bànà, sə ń wàr nɛ kaka ń la wɔ̀rhɔ́ yé.
43014031	E jà kɔn wɔ́ nyɔ́ɔ́ bə̀ lũ w lyì bí lwar b'à só à Da, sə à n'â wɛ̀rhɛ́ ǹdə ń gə́ pɔ nɛ nyí ní. Zɛ̃̀nà dɛ̃̌ nə́ lyɛ̃ nyɔ̀nɔ̀."
43015001	Yezu súlí n wɔ̀: "Àmyɛ́ wɔ́ sɛ̃́-cǒ nántwə̌. Wɔ́ à Da ń wɔ́ ò cə́bal mɔ́.
43015002	Cǒ w jɛ̃̀ kɛ̀bɛ́ è ŋwɛ́nɛ́ àmyɛ́ wẽ́ e j'à t'â ce byǎ, à Da mà n kà y n ji tɛ̃́. Sə kɛ̀bɛ́ è n'ê ce byǎ, ń mà n gõ̀ y e ká kwɛrhɛ e púrh e ce byǎ nánzhəzhɔ̌.
43015003	Kɔn wɔ́ èta ǹd'ámyɛ: zɔ̀mɛ̀ rɛ́ à byili ába mɔ́ pú e ce á jǐrh wárhgáá.
43015004	Mɛ̃na à wẽ́, b'àmyɛ bá mɛ̃ á wẽ́. Ǹdə cǒ jɛ̃̀ gə́ wàr è má ce byǎ è dúdú ǹdə́ è yə̀ cǒ w ná y nɛ zhí ní, èta, ámyɛ gə yə̀ àmyɛ nɛ zhí, á wàr byǎ á la co yé.
43015005	"Àmyɛ́ à wɔ́ sɛ̃́-cǒ w ná yá. Ámyɛ̌ wɔ́ ò jɛ̀sɛ́. Á wàr kaka á la wɔ̀rhɔ́ ǹd'á yə̀ àmyɛ́ nɛ zhí yé. Sə lò mɔ̀bɔ́ ǹ ŋwɛ́nɛ́ ǹdə́ àmyɛ́, àmyɛ ŋwɛ́nɛ́ ǹdə́ mɔ́, ǹ m'ǎ ce byǎ nánzhəzhɔ̌.
43015006	Lò mɔ̀bɔ́ ǹ tɛ̀nɛ́ ǹdə́ àmyɛ́, bə̀ má vùr mó bə ce pwẽ̀ nè, ǹdə bə̀ gə́ yá kà cǒ jɛ̀rh bə ló tɛ̃́ sə kù, bə pwà sɛ̀ bə ló dwã yó bə ji myǐn ta.
43015007	Á gə ŋwɛ́nɛ́ ǹdə́ nɛ, á n'á zwẽ à zɔ̀mà nɛ́ á cĩ́ á wẽ́, kɔn dɛ̀bɛ́ á n'á yàlá, s'á lwə̀l lè, b'ǎ m'ǎ nə rɛ.
43015008	Á gə n'á ce byǎ nánzhəzhɔ̌, á m'ǎ yə̀ à kwã-lyì zhə̀n zhə̀nà. Èta, à Da mà n nə còrhó.
43015009	"À só ába ǹdə à Da gə́ só ne né. Rə̀myɛ́ ce, mɛ̃na à sónó w wẽ́.
43015010	Á gə n'á zwẽ à nyə́ né, á b'ǎ mɛ̃ à sónó w wẽ́, ǹdə àmyɛ gə́ n'â zwẽ à Da nyə́ né, à ŋwɛ́nɛ́ ń sónó w wẽ́ né.
43015011	À zɔ̀m zɔ̀mà nɛ́ nyɛ̀bɛ́ ǹd'ába, mùnì á zə àmyɛ́ cìcì wu-nyɔ̃̀ w á wẽ́, sə á wu-nyɔ̃̀ w yə̀ námpúm.
43015012	"Swénénə dwã ǹdə à gə́ só ába né. Wɔ́ rə̀myɛ́ rə̀ wɔ́ à nyí à n'â pɛ ába.
43015013	Lò gə shɛ̀nɛ́ ń pɔ ń myə̌l ń dɔwabá yilə, sónó dõ tɛ̀nɛ́ ò du sónó w òmyɛ́ yé.
43015014	Á gə n'á wɛ̀rhɛ́ kɔn dɛ̀bɛ́ gakó à pɔ ába nyí bə̀ wɛ̀rhɛ́na mɔ́, á m'ǎ yə̀ à dɔwabá.
43015015	"À k'â t'â byẽ̀ ába b'à tùntùnnə̀ yé, bə̀ tùntùnnə̀ yə̀l kɔn dɛ̀bɛ́ ná-yil ń yó-cə́bal mɔ́ nə́ ń wɛ̀rhɛ́ yé. Sə à n'â byẽ̀ ába b'à dɔwabá, b'à byili ába kɔn dɛ̀bɛ́ gakó à Da byili ni mú.
43015016	È də̀ ámyɛ̌ á cír ne yé. Wɔ́ àmyɛ́ à cír ába a twĩ̀, mùnì á vò á ce byǎ byɛ̀bɛ́ bə̀ t'â la cɔ̌ gaga. Èta, kɔn dɛ̀bɛ́ gakó á la à Da nɛ lwə̌l àmyɛ́ yil yil mó, ń mà n pə rɛ ába.
43015017	Swénénə dwã. Wɔ́ rə̀myɛ́ rə̀ wɔ́ à nyí à n'â pɛ ába.
43015018	"Lũ w lyì bí gə n'ê jí zùùrì ǹd'ába, sə lwarna bə̀ bə̀ jɛ̀rɛ̀ bə jí ri ǹdə́ àmyɛ́.
43015019	Ámyɛ̌ ǹdə́ lũ w lyì bí gə y'ǎ wɔ́ kɔn rə̀dù, bə̀ y'à má swéné ába. Sə à cír ába lũ w lyì bí wẽ́. Rə̀myɛ́ ce, ámyɛ̌ ǹdə́ bə̀myɛ́ də̀ kɔn rə̀dù yé. Wɔ́ rə̀myɛ́ yil bə̀ n'ê jí zùùrì ǹd'ába.
43015020	"Lyǐrhnə kɔn dɛ̀bɛ́ à y'à byili ába mó. À y'à wò ába bə̀ lò mɔ̀bɔ́ bə̀ kwè ń nə́ ń twĩ̀ bə ń yó-cə́bal mɔ́ du yé. Lũ w lyì bí gə́ nwɛ̀nɛ̀ nɛ̀ mɔ́ ce, bə̀ má nwɛ̀nɛ̀ ámyɛ. Bə̀ gə y'à zwẽ à zɔ̀mà nɛ́, bə̀ y'à má zwẽ ámyɛ nyə̀ná nɛ́.
43015021	Wɔ́ àmyɛ́ yil bə̀ má nwɛ̀nɛ̀ ába, bə̀ bə̀ yə̀l mɔ̀bɔ́ ń twĩ̀ nì mú pár yé.
43015022	"À gə y'à yə̀ twí a byili bi à Da zɔ̀mɛ̀ rɛ́, bə̀ dwə́ə́ré y'à də̀ yò yé. Sə à gə́ byili ri mú ce, bə̀ k'ê t'â la wál bə̀ bə̀ y'à yə̀l yé.
43015023	Lò mɔ̀bɔ́ ń nə́ ń jí zùùrì ǹdə́ àmyɛ́, rə̀-ná-cí nə́ ń jí zùùrì ǹdə́ à Da myɛ.
43015024	"À gə y'à yə̀ màmyaarhɛ tɛ̀bɛ́ lò dõ gwẽ̌ yə̀ wɛ̀rhɛ́ gaga mɔ́ wɛ̀rhɛ́ bə̀ cəcəl wə, bə̀ dwə́ə́ré y'à də̀ yò yé. Sə bə̀ yírhə́ nɔ rɛ, e jà bə̀ n'ê jí zùùrì ǹdə́ àmyɛ́ ǹdə́ à Da.
43015025	Rə̀myɛ́ gakó n'ê wɛ̀rhɛ́ mùnì ga zɔ̀mɛ̀ rɛ́ tɛ̀bɛ́ rə̀ wɔ bə̀ nyə́ né sɛ́bɛ́ rɛ́ wẽ́ mó pyìrh. Bə̀ kɛ̃ rə̀ wẽ́ bə wɔ̀: 'Bə̀ n'ê jí zùùrì ǹdə́ nɛ nánfò.'
43015026	"À má twĩ̀ sanna n shí à Da sono n bà. Sanna mɔ́ ńmyɛ̌ wɔ́ zhə̀n-cí Eshirhə. Ń gə túwə́, ń mà n byili zhə̀n àmyɛ́ shò-kwã nɛ́.
43015027	Sə ámyɛ̌ gə́ yàl nɛ́ ǹdə́ nɛ kùr-ju yi ní ga mɔ́, ámyɛ m'ǎ byili zhə̀n à shò-kwã nɛ́.
43016001	"À byili ába rə̀myɛ́ mùnì ga, rə̀ gə tú rə̀ yú ába, s'á wun bə̀ká gə yé.
43016002	Bə̀ má vùr ába dwã-gùúlí jìsí w bə ce pwẽ̀ nè, e jà dɛ̃ ŋwɛ́nɛ́ rə̀ bànà bə̀ má gu ába, sə bə̀ má bù bə̀ kɔn dɛ́ tɛ̀bɛ́ bə̀ n'ê wɛ̀rhɛ́ mɔ́ wɔ́ Yi tum.
43016003	Wɔ́ bə̀ gə́ yə̀l à Da párá, e jà bə̀ yə̀l àmyɛ pár mɔ́ è ce, bə̀ má wɛ̀rhɛ́ ába èta.
43016004	À byili ába rə̀myɛ́ mùnì ga, dɛ̃ rɛ́ gə tú rə̀ yúwə́, s'á lyǐrh b'à jɛ̀rɛ̀ a byili ába. Wɔ́ à gə́ y'à gwẽ̌ ŋwɛ́nɛ́ ǹd'ába mɔ́ yilə, à yə̀ kùr ji a byili ába rə̀myɛ́ yé.
43016005	"Èlǎsɛ̃́ à má zhǐr a vò mɔ̀bɔ́ ń twĩ̀ nì mú sono. E jà ámyɛ̌ mə̀dù ga tá ń bwə̀rh nè bə̀ wɔ́ yẽ̀ à la nɛ́ yé.
43016006	À gə́ byili ába rə̀myɛ́ mɔ́ ce á wun zhìlì,
43016007	e jà wɔ́ zhə̀n à n'â byili ába: wɔ́ ámyɛ̌ sãɔ̃ yil à n'â zhǐr à la. À gə yə̀ zhə̀l, mɔ̀bɔ́ ń la ába sãɔ̃ mɔ́ tá ń bàn yé. Sə à gə zhə̀lə̀, à má twĩ̀ mù n bə̀ á sono.
43016008	"Ń gə tú ń túwə́, ń mà n ce lũ w lyì bí lwar bə̀ bə̀ yə̀l yə̀-bəlɔ̀lɔ́ gə́ wɔ́ nɛ́, bə̀ yə̀l cángá gə́ wɔ́ nɛ́, bə̀ yə̀l bùrsì kɔ́ myɛ yé-shò yé.
43016009	Ń mà n byili bi bə̀ wɔ́ bə̀ gə́ yə̀ nɛ zhí mú è ce, bə̀ yə̀l yə̀-bəlɔ̀lɔ́ gə́ wɔ́ nɛ́ yé.
43016010	Ń mà n byili bi bə̀ wɔ́ à gə́ k'â la à Da sono, á k'á t'á la nɛ nɔ mɔ́ è ce, bə̀ yə̀l cángá gə́ wɔ́ nɛ́ yé.
43016011	Ń mà n byili bi bə̀ wɔ́ lũ w kɔ̀bɔ́ pyɔ̌ mɔ́ bùrsí gə́ kɔ́ sə zhɛ̀ mɔ́ è ce, bə̀ yə̀l bùrsì kɔ́ yé-shò yé.
43016012	"À zhe zɔ̀mà nánzhəzhɔ̌ gwẽ̌ à la ába byilu, sə á wàr nɛ̀ á la zõ èlǎsɛ̃́ yé.
43016013	Sə zhə̀n-cí Eshirhə gə tú è túwə́, è má cĩ́ ába zhə̀n gakó sɔ́má yó. Sə è də̀ è sə̀pwà zɔ̀mà è la zɔ̌m yé. Wɔ́ kɔn dɛ́ tɛ̀bɛ́ gakó è nyɛ̀ɛ̀ mɔ́ è la zɔ̌m, e byili ába tɛ̀bɛ́ rə̀ bànà.
43016014	È bá ce a nə còrhó, bə̀ wɔ́ kɔn dɛ̀bɛ́ gakó è nyɛ̀ɛ̀ à sõ mó è la ába byilu.
43016015	Kɔn dɛ̀bɛ́ gakó rə̀ wɔ́ à Da kɔn, rə̀ wɔ́ àmyɛ nyǎn. Wɔ́ rə̀myɛ́ è ce, à wò bə̀ Eshirhə y wɔ́ dɛ̀bɛ́ è nyɛ̀ɛ̀ à sõ mó è la ába byilu.
43016016	"Kɔn má yə̀ námpɔ́lɛ́, á k'á t'á la nɛ nɔ yé, sə rə̀myɛ́ kwã nɛ́, kɔn gə yàl námpɔ́lɛ́, á m'ǎ k'á nə nɛ."
43016017	Ń kwã-lyì bí jàlà zɛ̃̀ bə̀ n'ê zɔ̀m ǹdə́ dwã bə̀ zhe: "Ń gə́ wò bə̀ kɔn má yə̀ námpɔ́lɛ́, nə́ k'é t'á la mɔ nɔ, sə rə̀myɛ́ kwã nɛ́, kɔn gə yàl námpɔ́lɛ́, nə́ m'ǎ k'é nə mɔ mɔ́ kùr wɔ́ byè? Sə ń gə́ wò bə̀ ń la ń Da sõ mó, rə̀myɛ kùr wɔ́ byè?
43016018	Ń zhe bə̀ kɔn má yə̀ námpɔ́lɛ́, rə̀ kùr wɔ́ byè? Nə́ bə dɛ̀bɛ́ ń nə́ ń zɔ̀m mɔ́ kùr nyɛ̌ yé."
43016019	Yezu lwar bə̀ bə̀ y'à n'ê yǎl bə bwə̀rh mò, n zɛ̃̀ n wɔ̀ bɛ: "Wɔ́ à gə́ wò ába bə̀ kɔn má yə̀ námpɔ́lɛ́, á k'á t'á la nɛ nɔ, sə rə̀myɛ́ kwã nɛ́, kɔn gə yàl námpɔ́lɛ́, á m'ǎ k'á nə nɛ mɔ́ yil á n'á bwə̀rh dwã?
43016020	Zhə̀n zhə̀nà, à n'â wə̀l ába: á m'ǎ n'á kúrhə́, á n'á wɔ́wɛ́lɛ́, ǹdə́ lũ w lyì bí n'ê fùù. Wu-zhìlù má zə ába, sə á wu-zhìlù w má bə̀ o jǐrh wu-nyɔ̃̀.
43016021	Kɛ̃ gə la lúl, wu-zhìlù zhe mo, bə̀ ń yě bə̀ ń nɔ̀nɔ̀ yi yúwə́. Sə ń gə lùl ń byǐ mú ń zhɛ̀, n swě ń nɔ̀nɔ̀ w yò. Wu-nyɔ̃̀ zɛ̃̀ ò zhe mo, è gə́ wɔ́ numbyíní è tú lũ w wẽ́ mó yilə.
43016022	Ámyɛ wɔ́ èta. Wu-zhìlù zhe ába èlǎsɛ̃́, sə à má ká bə̀ a nə ába. Rə̀myɛ́ yó, á b'ǎ zə wu-nyɔ̃̀ nánfɔ̀lɔ̀ kɔ̀bɔ́ lò lò wàr ń la vǔr.
43016023	"Dɛ̃ rɛ́ rə̀myɛ́ gə tú rə̀ yúwə́, á k'á t'á la nɛ kaka kùr bwə̌rh yé. Zhə̀n zhə̀nà, à n'â wə̀l ába: kɔn dɛ̀bɛ́ gakó á gə lwə̀l à Da nɛ àmyɛ́ yil yilə, ń mà n pə rɛ ába.
43016024	Sə kɔn mé yí zà, á gwẽ̌ yə̀ kaka lwə̀l àmyɛ́ yil yil yé. Lwə̌lnə, b'ǎ m'ǎ na. Èta, á wu-nyɔ̃̀ w má yə̀ námpúm.
43016025	"À byili ába rə̀myɛ́ gakó ǹdə́ səswalsɛ. Sə dɛ̃ ŋwɛ́nɛ́ rə̀ bànà, à má zɔ̀m à Da yò ǹd'ába pamparɛ̃ɛ̃. È k'ê də̀ səswalsɛ à la má zɔ̀m ǹd'ába yé.
43016026	À t'â wə̀l ába b'à má lwə̀l kɔn à Da nɛ á yil yé, b'à Da cìcì só ába. Rə̀myɛ́ ce, dɛ̃ rɛ́ rə̀myɛ́ gə tú rə̀ yúwə́, á cìcì wɔ̌ á m'ǎ lwə̀l mò àmyɛ́ yil yilə, á gə́ só ne, á zwẽ nyí bə̀ wɔ́ ńmyɛ̌ sõ à shí ní mú yilə.
43016028	À shí à Da sõ a bə̀ lũ w wə, sə èlǎsɛ̃́, à má yẽ̌ wə, a ká vò ń sõ."
43016029	Ń kwã-lyì bí zɛ̃̀ bə wɔ̀ mɔ̀: "Nyǐ mú ǹ nə́ ǹ zɔ̀m pamparɛ̃ɛ̃ èlǎsɛ̃́. È k'ê də̀ səswalsɛ ǹ nə́ ǹ ji yé.
43016030	Nə́ lwar èlǎsɛ̃́ bə̀ ǹ yě kɔn gakó, ǹ kə́ ǹ tá ǹ dɛ̃̀ bə̀ bə̀ bwə̌rh mó sə́ zɛ̃̀ ń mə́ zɔ̀m yé. Wɔ́ rə̀myɛ́ è ce nə́ r'é zwẽ nyí bə̀ wɔ́ Yi sõ ǹ shí ní."
43016031	Yezu zɛ̃̀ n wɔ̀ bɛ: "Á n'á zwẽ nyí èlǎsɛ̃́?
43016032	Nyǐnə dɛ̃ ŋwɛ́nɛ́ rə̀ bànà, rə̀ gaga mɔ́ yúwə́, á m'ǎ làà dwã nɛ, lò gakó vò ń dò-sõ, á yẽ̌ ne à dúdú. Sə à də̀ à dúdú yé, b'à Da ŋwɛ́nɛ́ ǹdə́ nɛ.
43016033	"À byili ába rə̀myɛ́ gakó mùnì á tó ne á zə yə̀-zùlə́. Á b'ǎ nwɛ̀nɛ̀ lũ w wə, sə kámna á wun, b'à jú bɛlɛ lũ w yó."
43017001	Yezu gə́ zɔ̀m n zhɛ̀, n kwẽ̌ n nyǐ dɛ̃̌ n wɔ̀: "À Da, yi rí yúwə́. Ce ǹ Byǐ mú zùwə́ y du, mùnì ga ńmyɛ ce ǹ zùwə́ y du.
43017002	Ǹ pɔ mɔ ŋwɔ̀nɔ́ numbyínə́ bé gakó yó wə, mùnì n pə nyǔ mə̀ t'â la zhɔ̌ byɛ̀bɛ́ ǹ pɔ mɔ mɔ́ nɛ.
43017003	E jà nyǔ mú mə̀ t'â la zhɔ̌ mɔ́ wɔ́ bə lwar ǹ párá, bə lwar bə̀ wɔ́ ǹmyɛ́ dúdú ǹ wɔ́ Yi zhə̀n zhə̀nà, sə bə lwar àmyɛ́ Yezu Kristə mó ǹ twĩ̀ mú myɛ párá.
43017004	À twĩ̀ tumə né nyɛ̀bɛ́ ǹ pɔ nɛ nyí b'à twĩ̌ mú gakó a báásɛ, a má ce ǹ zùwə́ y du cɛ yó.
43017005	À Da, èlǎsɛ̃́, zùwə́ y kɛ̀bɛ́ à y'à zhe ǹ sõ ǹdə́ lũ y'à gwẽ̌ yə̀ kùr ji mú, ce a ká nə y ǹ sõ.
43017006	"À ce byɛ̀bɛ́ ǹ vùr lũ w wẽ́ ń pɛ̃ mɔ́ lwar ǹ párá. Ǹmyɛ́ lyì ǹdə́ bɛ. Ǹmyɛ́ ǹ pɔ bɛ nɛ, sə bə̀ zwẽ ǹ zɔ̀mɛ̀ rɛ́.
43017007	Èlǎsɛ̃́, bə̀ yě bə̀ kɔn dɛ̀bɛ́ gakó ǹ pɔ nɛ mɔ́ shí ǹmyɛ́ cìcì sono.
43017008	À byili bi zɔ̀mà nɛ́ nyɛ̀bɛ́ ǹ byili ni mú, sə bə̀ zwẽ ne. Bə̀ lwar bə̀ zhə̀n ga, wɔ́ ǹmyɛ́ sono à shí ní. Bə zɛ̃̀ bə zwẽ nyí bə̀ wɔ́ ǹmyɛ́ ǹ twĩ̀ nì.
43017009	"À n'â lwə̀l mó bə̀myɛ́ yilə; è də̀ lũ w lyì bí yil yé. Sə wɔ́ byɛ̀bɛ́ ǹ pɔ nɛ mɔ́ yil à n'â lwə̀l mó. Wɔ́ ǹmyɛ́ lyì ǹdə́ bɛ.
43017010	Kɔn dɛ̀bɛ́ gakó rə̀ wɔ́ àmyɛ́ nyǎn, rə̀ wɔ́ ǹmyɛ nyǎn. Kɔn dɛ̀bɛ́ gakó rə̀ wɔ́ ǹmyɛ́ nyǎn, rə̀ wɔ́ àmyɛ nyǎn. Sə àmyɛ́ zùwə́ y tó bə̀ dɛnnɛ e du.
43017011	Àmyɛ́ k'â t'â la lũ w wẽ́ yál yé, sə bə̀myɛ́ ŋwɛ́nɛ́ ò wẽ́. Àmyɛ́ bàn ǹ sono. Da nántwə̌, yìlì bì ǹdə́ ǹ yil lé ǹ pɔ nɛ mɔ́ jàn, mùnì ga bə yə̀ kɔn rə̀dù ǹdə nə́myɛ̌ ta.
43017012	À gə́ y'à gwẽ̌ ŋwɛ́nɛ́ ǹdə́ bɛ yi ní, à y'à n'â yìlì bì náàcɛ̀nɛ́ ǹdə́ ǹ yil lé ǹ pɔ nɛ mɔ́ jàn. Bə̀myɛ́ mə̀dù ga yə̀ jé yé, è gə də̀ mɔ̀bɔ́ ń yà ń mə̌ sə n jé mó. Kɔn yàl èta, mùnì kɔn dɛ́ tɛ̀bɛ́ ǹ zɔ̀mɛ̀ rɛ́ sɛ́bɛ́ rɛ́ byili mú pyìrh.
43017013	"Sə èlǎsɛ̃́, à bàn ǹ sono. Sə à n'â zɔ̀m rə̀myɛ́ ǹdə́ à gwẽ̌ ŋwɛ́nɛ́ lũ w wə, mùnì à wu-nyɔ̃̀ w yə̀ bə̀ wẽ́ námpúm.
43017014	À byili bi ǹ zɔ̀mɛ̀ rɛ́, sə lũ w lyì bí n'ê jí zùùrì ǹdə́ bɛ, bə̀ bə̀ də̀ lũ w lyì yé, ǹdə àmyɛ́ gə́ də̀ ò lò né.
43017015	À t'â lwə̀l mó bə̀ ǹ vǔr be lũ w wẽ́ yé, sə à n'â lwə̀l mó bə̀ ǹ yìlì bì, mùnì lwɛlɛ cə́bal mɔ́ bə̀ká n wɛ̀rhɛ́ bɛ kaka yé.
43017016	Bə̀ də̀ lũ w lyì ǹdə àmyɛ gə́ də̀ ò lò né.
43017017	Ce bə̀ námpúm yə̀ ǹmyɛ́ lyì ǹdə́ ǹ zɔ̀mɛ̀ rɛ́ jàn, bə̀ ǹ zɔ̀mɛ̀ rɛ́ wɔ́ zhə̀nà.
43017018	À twĩ̀ bì lũ w wẽ́ ǹdə ǹ gə́ twĩ̀ nì ò wẽ́ né.
43017019	Wɔ́ bə̀myɛ́ yil à kwè à cìn námpúm à n'â pɛ mɔ́, mùnì bə̀myɛ yə̀ ǹmyɛ́ lyì námpúm zhə̀n zhə̀nà.
43017020	"Sə è də̀ bə̀myɛ́ dúdú yil à n'â lwə̀l mó yé. Wɔ́ ǹdə́ lũ w lyì bí byɛ̀bɛ́ gakó bə̀ má tó bə̀myɛ́ zɔ̀mà nɛ́ dɛnnɛ bə zù nì mú ga yilə.
43017021	À n'â lwə̀l mó bə̀ ǹ ce bə̀ gakó yə̀ kɔn rə̀dù, ǹdə ǹmyɛ́ à Da gə́ ŋwɛ́nɛ́ à wẽ́, àmyɛ ŋwɛ́nɛ́ ǹ wẽ́ né, sə bə̀myɛ yə̀ kɔn rə̀dù nə́ wẽ́, mùnì ga lũ w lyì bí zwẽ nyí bə̀ wɔ́ ǹmyɛ́ ǹ twĩ̀ nì.
43017022	À zhẽ̌ bə̀ yó dɛ̃̌ ǹdə ǹ gə́ zhẽ̌ à yó dɛ̃̌ nɛ́, mùnì bə yə̀ kɔn rə̀dù ǹdə àmyɛ́ ǹdə́ ǹmyɛ́ gə́ wɔ́ kɔn rə̀dù ní,
43017023	a yə̀ bə̀ wẽ́ ǹdə ǹmyɛ́ gə́ ŋwɛ́nɛ́ à wẽ́ né, mùnì bə yə̀ kɔn rə̀dù námpúm, sə lũ w lyì bí lwar bə̀ wɔ́ ǹmyɛ́ ǹ twĩ̀ nì, sə bə lwar myɛ bə̀ ǹ só be ǹdə ǹ gə́ só àmyɛ́ nɛ́.
43017024	"À Da, wɔ́ ǹmyɛ́ ǹ pɔ bɛ nɛ. Rə̀myɛ́ ce, à n'â yǎl bə̀ bə̀myɛ yál à gə́ la mə̀gã̌ yál mɔ́, mùnì bə nə zùwə́ y kɛ̀bɛ́ ǹ pɔ nɛ mɔ́ ǹdə́ bə̀ yírhə́, bə̀ ǹ swéné ne ǹdə́ lũ w gwẽ̌ yə̀ kùr ji yé.
43017025	"À Da, ǹ wɔ́ wu-cángá cə́bal. Lũ w lyì bí yə̀l ǹ pár yé, sə àmyɛ́ yě ǹ párá, sə byɛ̀bɛ́ ǹ pɔ nɛ mɔ́ yě bə̀ wɔ́ ǹmyɛ́ ǹ twĩ̀ nì.
43017026	À ce bə lwar ǹ párá, sə à gwẽ̌ bá ce bə lwar ǹ pár bə súlí, mùnì ga sónó w kɔ̀bɔ́ ǹ mə́ ǹ só ne mó yə̀ bə̀myɛ wẽ́, sə àmyɛ yə̀ bə̀ wẽ́."
43018001	Yezu gə́ zɔ̀m n zhɛ̀, ńmyɛ̌ ǹdə́ ń kwã-lyì bí zhǐr bə vò Sədərɔ̃ bwǐ y èpákɛ̀, bə zù bɔ́ɔ́ òdù wẽ́ gàà.
43018002	E jà Zhidə mó mɔ̀bɔ́ ń la mɔ myìnù mú yà ń yě gàà mɔ́ shò, bə̀ Yezu yà ń nə́ ń zə bɛ ń zhə̀l gàà.
43018003	Zhidə zɛ̃̀ n zə shə̀dɛ́ɛ́sɛ ǹdə́ Yi jì y yìlnə̀ bé byɛ̀bɛ́ vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá y'à twĩ̀ mú n mə n vò gàà. Bə̀ y'à zɔ pàntámsɛ ǹdə́ myìn-pyùùlì ǹdə́ búlə́ wẽ̀ bə mé vò.
43018004	Yezu yà ń yě kɔn dɛ̀bɛ́ gakó rə̀ bàn mɔ̀ zal mɔ́. N zɛ̃̀ n jəl be, n bwə̀rh bè n wɔ̀: "Mɔ̌ lò á n'á pyà?"
43018005	Bə wɔ̀ mɔ̀: "Nazarɛtɛ lyì bal Yezu nə́ r'é pyà." Yezu zɛ̃̀ n wɔ̀ bɛ: "Nyǐnə ne. Wɔ́ àmyɛ́." Zhidə yà ń tó be ń zhǐ gàà.
43018006	Sə Yezu gə́ wò bè bə̀ wɔ́ ńmyɛ̌, rə̀myɛ́ yi ní, bə̀ gakó twə̀r ǹdə́ bə̀ kwərh bə ló tɛ̃́.
43018007	N kə́ n bwə̀rh bè n wɔ̀: "Mɔ̌ lò á n'á pyà?" Bə ké wɔ̀: "Nazarɛtɛ lyì bal Yezu nə́ r'é pyà."
43018008	N wɔ̀ bɛ: "À wò ába bə̀ wɔ́ àmyɛ́. Sə è gə wɔ́ àmyɛ́ á n'á pyà, nyǐnə ne, s'á yẽ̌ byɛ̀bɛ́ bə̀ dàl mɔ́ nɛ."
43018009	Ń wò èta, mùnì zɔ̀mɛ̀ rɛ́ ń yà ń zɔ̀m mɔ́ pyìrh. Ń yà ń wòwə̀: "À Da, à yə̀ byɛ̀bɛ́ ǹ pɔ nɛ mɔ́ mə̀dù ga nɛ yẽ̌ n jé yé."
43018010	Shəmɔ Pyɛɛrɛ yà ń zhe shù. N fwə̌rh wə, n za Yi jì y vwĩ̀-zwə́lnə bé yé né cìnə́ bé gakó náncɛ y kɛ̀lɛ́ tùntùnnə̀ mə̀dù jə̀jĩ́ zhɛ̃̌ n pyir. Tùntùnnə̀ mó ńmyɛ̌ mɔ́ yà ń yíl Mələkuusi.
43018011	Yezu zɛ̃̀ n wɔ̀ Pyɛɛrɛ nɛ: "Ká ce ǹ shù w ò pyá y wa! Ǹ nə́ ǹ bùl b'à t'â la zə nɔ̀nɔ̀ kǎ-zɔ̌m à Da pɔ nɛ mɔ́ a má nyɔ̀?"
43018012	Rə̀myɛ́ yi ní, shə̀dɛ́ɛ́sɛ́ ǹdə́ sə̀ yó-cə́bal mɔ́, ǹdə́ Zhwifubá Yi jì y yìlnə̀ bé zə Yezu bə lyẽ,
43018013	bə jɛ̀rɛ̀ bə zə mɔ bə vò Annɛ sono. Annɛ yà ń wɔ́ Kəyifu cə́m-bal. Wɔ́ Kəyifu ń yà ń wɔ́ vwĩ̀-zwə́lnə bé yé né cìnə́ bé gakó náncɛ byin dí rə̀myɛ́ wẽ́.
43018014	Wɔ́ ńmyɛ̌ ń yà ń cící Zhwifubá yó-cìnə́ bé, n wɔ̀ bə̀ lò mə̀dù gə cù dwí rí púlə́púlə́ yil cɔ̃̀.
43018015	E jà Shəmɔ Pyɛɛrɛ ǹdə́ Yezu kwã-lò dõ y'à tó mo. Sə Yi jì y vwĩ̀-zwə́lnə bé yé né cìnə́ bé gakó náncɛ y yà ń yě Yezu kwã-lò mó ńmyɛ̌ mɔ́ párá. Bə pɔ̃ sɔ́má n tó Yezu ni n zù kɛ̀lɛ́ wa.
43018016	Shəmɔ Pyɛɛrɛ zɛ̃̀ ń zhǐ pwẽ̀ nè bwə̀rə̀ y nyí ni. Yezu kwã-lò mó ńmyɛ̌ mɔ́ ká n du n wɔ̀ kɛ̃-byǐ y è y'à n'ê yìlì bwə̀rə̀ y ne mó ne, b'è ce Pyɛɛrɛ zù kɛ̀lɛ́ wa.
43018017	Kɛ̃-byǐ y zɛ̃̀ e bwə̀rh Pyɛɛrɛ, e wɔ̀: "Ǹmyɛ də̀ bal mɔ́ kwã-lò?" Pyɛɛrɛ wɔ̀: "Ɔ̃́ɔ̃́, à də̀ ń kwã-lò yé."
43018018	Wàr y'à ŋwɛ́nɛ́. Rə̀myɛ́ ce, kɛ̀lɛ́ y tùntùnnə̀ bé ǹdə́ Yi jì y yìlnə̀ bé y'à jéé myǐn tɛ̃́ bə̀ n'ê ywə̀lə̀. Pyɛɛrɛ myɛ zɛ̃̀ n tó be ń nə́ ń ywə̀l myǐn mú.
43018019	Yi jì y vwĩ̀-zwə́lnə bé yé né cìnə́ bé gakó náncɛ y yà ń nə́ ń bwə̀rh Yezu ń kwã-lyì bí ǹdə́ kɔn dɛ̀bɛ́ ń yà ń nə́ ń cèrhè lyì bí ni mú shò-kwã nɛ́.
43018020	Yezu wɔ̀ mɔ̀: "À zhì lyì bí gakó yé né a zɔ̀m ǹdə́ bɛ. À cèrhè kàrmɔ̀ lyì bí ni dɛ̃ gakó dwã-gùúlí jìsí wẽ́, ǹdə́ Yi jì y kɔ̀nɔ́ w wa, lyì bí gakó gə́ n'ê gùlí dwã mə̀gã̌. À yə̀ shèè a zɔ̀m kaka yé.
43018021	Byè yil ǹ nə́ ǹ bwə̀rh nè? Bwə̌rh byɛ̀bɛ́ bə̀ cili à zɔ̀mà nɛ́ mɔ́. Bə̀ yě kɔn ná-dwí yil à y'à n'â zɔ̀m ǹdə́ bɛ."
43018022	Ń gə́ wò èta, ǹdə́ Yi jì y yìlnə̀ mə̀dù yà ń zhǐ gàà, n mà mɔ̀ jə̀-sǎ, n wɔ̀: "Vwĩ̀-zwə́lnə bé yé né cìnə́ bé gakó náncɛ y ǹ nə́ ǹ lyár èta?"
43018023	Yezu wɔ̀ mɔ̀: "À gə zɔ̀m à dó, sə́ byili à dóó wə́. À gə k'â yə̀ zɔ̀m a dó, wɔ́ byè yil ǹ nə mà nɛ̀?"
43018024	Annɛ ce bə zə Yezu ǹdə́ nyínsí gwẽ̌ lyẽ mo bə mé vò Kəyifu sono.
43018025	Bə̀ gə́ y'à n'ê bwə̀rh Yezu yi ní, ǹdə́ Shəmɔ Pyɛɛrɛ yà ń jě myǐn mú nyí ni ń nə́ ń ywə̀lə̀. Lyì jàlà zɛ̃̀ bə bwə̀rh mò bə wɔ̀: "Ǹmyɛ də̀ bal mɔ́ kwã-lò?" N mà nyə̀-pɔ̌, n wɔ̀: "Ɔ̃́ɔ̃́, à də̀ ń kwã-lò yé."
43018026	Mɔ̀bɔ́ Pyɛɛrɛ yà ń za ń zhɛ̃̌ rɛ́ n pyir mó dwí lò mə̀dù, ń yà ń wɔ́ vwĩ̀-zwə́lnə bé yé né cìnə́ bé gakó náncɛ y kɛ̀lɛ́ tùntùnnə̀, ńmyɛ̌ mɔ́ zɛ̃̀ n wɔ̀ Pyɛɛrɛ nɛ: "È də̀ ǹmyɛ́ à y'à nɔ ǹ tó Yezu mú ni ǹ wɔ bɔ́ɔ́ w wẽ́ mó?"
43018027	Pyɛɛrɛ kə́ n mà nyə̀-pɔ̌, n wɔ̀ b'è də̀ zhə̀n yé. Rə̀myɛ́ yi ní cìcì, cə́-bya kúrh.
43018028	Bə zɛ̃̀ bə zə Yezu bə zhǐr Kəyifu sõ, bə vò cɔ w cə́bal mɔ́ sõ kɛ̀lɛ́ wa. È y'à wɔ́ nəkɔkɔ́lɛ́ shãã shãã. Sə Zhwifubá gə́ y'à bə sɔ́má zhe bə̀ n'ê zwì lò mɔ̀bɔ́ ń də̀ Zhwifu sõ kɛ̀lɛ́ w mɔ́ ce, bə̀ yə̀ shɛ̀nɛ́ bə zù bùrsí jì y wẽ́ yé, mùnì bə̀ bə̀ká pə jìmdì bə̀ cìn nì yé, sə bə ŋwɛ̀nɛ́ bə jí Pakɛ y címsí kùjú wə́.
43018029	Rə̀myɛ́ ce, cɔ w cə́bal Pyəlatɛ zɛ̃̀ n du pwẽ̀ nè, n bwə̀rh bè n wɔ̀: "Bə̀kɔ́n yò bal mɔ́ mɔ̀bɔ́ wɛ̀rhɛ́, á m'á zə mɔ á bə̀ nyɔ̀nɔ̀?"
43018030	Bə wɔ̀ mɔ̀: "Ń gə yà ń yə̀ lwɛlɛ wɛ̀rhɛ́, nə́ y'ǎ t'á zə mɔ nə́ bàn mɔ́ pɔ yé."
43018031	N zɛ̃̀ n wɔ̀ bɛ: "Á cìcì zəna mɔ á vò á kə́ ń bùrsí sə tó ǹdə á nyə́ né gə́ n'ê byili ní." Bə wɔ̀ mɔ̀: "Nə́myɛ̌ bə sɔ́má zhe nə́ n'é gwi lò yé."
43018032	Kɔn yàl èta mùnì zɔ̀mɛ̀ rɛ́ Yezu yà ń zɔ̀m n mə n byili ń gə́ la nɛ́ cú mú pyìrh.
43018033	Pyəlatɛ ká n zù bùrsí jì y wẽ́, n byẽ̀ Yezu, n bwə̀rh mò n wɔ̀: "Ǹ wɔ́ Zhwifubá pyɔ̌?"
43018034	Yezu myɛ bwə̀rh mɔ̀ n wɔ̀: "Ǹmyɛ́ cìcì ǹ nə́ ǹ bùl rə̀myɛ́, ráá lyì dwã bə̀ zɔ̀m à yò ǹdə́ mɔ́?"
43018035	Pyəlatɛ wɔ̀: "À wɔ́ Zhwifu nà? Wɔ́ ǹ dwí lyì bí ǹdə́ vwĩ̀-zwə́lnə bé yé né cìnə́ bé bə zə mɔ́ bə bé pɛ̃. Bə̀kɔ́n ǹ wɛ̀rhɛ́?"
43018036	Yezu zɛ̃̀ n wɔ̀ mɔ̀: "À pyɛ̀lɛ̀ rɛ́ də̀ lũ w kɔ̀bɔ́ pyɛ̀lɛ̀ yé. À pyɛ̀lɛ̀ rɛ́ gə y'à wɔ́ lũ w kɔ̀bɔ́ pyɛ̀lɛ̀, à shə̀dɛ́ɛ́sɛ́ y'à má bú ǹdə́ Zhwifubá yó-cìnə́ bé, mùnì bə̀ bə̀ká zə nɛ yé. Sə à pyɛ̀lɛ̀ rɛ́ də̀ lũ w kɔ̀bɔ́ nyǎn yé."
43018037	Pyəlatɛ zɛ̃̀ n bwə̀rh mò n wɔ̀: "Ǹ nə zɛ̃̀ ǹ wɔ́ pyɔ̌?" Yezu wɔ̀: "Ǹdə ǹ gə́ zɔ̀m nɛ́, à wɔ́ pyɔ̌. Bə̀ lùl nè a bə̀ lũ w wə, mùnì a yə̀ zhə̀n dɛ́ zhə̀n-cínnə. Lò mɔ̀bɔ́ gakó ń só zhə̀nà, rə̀-ná-cí nə́ ń cili à zɔ̀mà nɛ́."
43018038	Pyəlatɛ zɛ̃̀ n bwə̀rh mò n wɔ̀: "Zhə̀n wɔ́ byè?" Ń gə́ zɔ̀m èta n zhɛ̀, n zɛ̃̀ n kə́ n du pwẽ̀ nè n wɔ̀ Zhwifubá ne: "Àmyɛ́ bə kaka nɛ rə̀ n'ê byili bə̀ bal mɔ́ mɔ̀bɔ́ dó yé.
43018039	Á yě bə̀ nə́ myɛ̀rhɛ̀ nə́ n'é wɛ̀rhɛ́ kɔn rə̀dù: Pakɛ címsí gə yú gakó, à yá vùr byə̀nə́-jì cìnə́ bé mə̀dù. Á nə n'á yǎl b'à dwĩ̀ Zhwifubá pyɔ̌ mɔ́ nɛ?"
43018040	Bə̀ gakó bya bə wɔ̀: "Ɔ̃́ɔ̃́, bə̀ká dwĩ̀ mɔ̀bɔ́ nɛ yé! Vǔr Barabaasɛ!" E jà Barabaasɛ mɔ́ yà ń wɔ́ vwǎrhna.
43019001	Pyəlatɛ zɛ̃̀ n pə bɛ nyí bə̀ bə̀ mǎ Yezu ǹdə́ dànə̀shàárɛ.
43019002	Shə̀dɛ́ɛ́sɛ́ kwè kàmə̀-zù-èdɔ̀lɔ̀ nánshɔ̃̀ sə zù mù, sə jéé sɔr ǹdə pyɛ̀lɛ̀ yə́-pú ta sə pú ń yó wə,
43019003	sə zɛ̃̀ sə̀ n'ê twí ń yé né sə̀ zhe: "Nə́ r'é ce mó Zhwifubá pyɔ̌!". Sə zɛ̃̀ sə̀ n'ê mà mɔ̀ jə̀-sə̌rh.
43019004	Pyəlatɛ kə́ n du pwẽ̀ nè, n wɔ̀ lyì-zhǎ bɛ́ nɛ: "Nyǐnə, à zə mɔ à bàn pwẽ̀ nè mùnì ga á lwar b'à yə̀ kaka nɛ rə̀ n'ê byili bə̀ ń dó yé."
43019005	Yezu du pwẽ̀ nè ǹdə́ sɔɔrɛ́ bə̀ pú ń yó w mó, ǹdə́ kàmə̀-zù-shɔ̃̀ w bə̀ zù mù mú. Pyəlatɛ zɛ̃̀ n wɔ̀ bɛ: "Nyǐnə bal mɔ́!"
43019006	Vwĩ̀-zwə́lnə bé yé né cìnə́ bé ǹdə́ Yi jì y yìlnə̀ bé gə́ nɔ mɔ, bə zɛ̃̀ bə búbwéé bə wɔ̀: "Ce bə pəpa mɔ də̀-jɔrhɔ́ yó! Ce bə pəpa mɔ də̀-jɔrhɔ́ yó!" Pyəlatɛ wɔ̀ bɛ: "Zwẽnə mo á cìcì pəpa də̀-jɔrhɔ́ yó, b'è gə wɔ́ àmyɛ́ yilə, à bə ń dóó nɛ yé."
43019007	Bə wɔ̀ mɔ̀: "Nə́myɛ̌ zhe nyí rə̀dù, sə nyí rí rə̀myɛ́ gə́ n'ê byili ní mú, mɔ̀bɔ́ mə̌ ǹdə́ gu, ń gə́ nə́ ń zə ń cìn ń yàl Yi Byǐ mú yilə."
43019008	Pyəlatɛ gə́ nyɛ̀ɛ̀ rə̀myɛ́, ywẽ kwɛrhɛ rə zə mɔ.
43019009	N ká n zù bùrsí jì y wə, n bwə̀rh Yezu n wɔ̀: "Yẽ̀ ǹ shí ní?" Sə Yezu yə̀ mɔ lyár bə̀ kaka yé.
43019010	Pyəlatɛ zɛ̃̀ n wɔ̀ mɔ̀: "Àmyɛ́ à n'â zɔ̀m ǹd'ám, ǹ tá ǹ lyár nɛ? Ǹ yə̀l b'à wɔ̌ à ce bə̀ yẽ̌ mó, à k'â wɔ̌ à ce bə̀ pəpa mɔ́ də̀-jɔrhɔ́ yó?"
43019011	Yezu wɔ̀ mɔ̀: "Yi gə yə̀ dɛ̃̌ zhì rə pɔ̃́ jàn, ǹ wàr ǹ la nɛ kaka wɔ̀rhɔ́ yé. Wɔ́ rə̀myɛ́ è ce lò mó mɔ̀bɔ́ ń zɔ nɛ n pɔ̃́ mɔ́ yə̀-bəlɔ̀lɔ́ w du ǹmyɛ́ nyɔ̃̌ wá."
43019012	Kɔn zhí rə̀myɛ́ yi ní, Pyəlatɛ yà ń nə́ ń yǎl sə n ce bə yẽ̌ Yezu ni. Zhwifubá zɛ̃̀ bə búbwéé bə wɔ̀: "Ǹ gə yẽ̌ bal mɔ́ mɔ̀bɔ́ nɛ, sə́ nyǐ ǹ də̀ Səzaarɛ dɔwa yé, bə̀ lò mɔ̀bɔ́ gakó ń nə́ ń wə̀l bə̀ ńmyɛ̌ wɔ́ pyɔ̌, rə̀-ná-cí nə́ ń jí zùùrì ǹdə́ Səzaarɛ."
43019013	Pyəlatɛ gə́ nyɛ̀ɛ̀ rə̀myɛ́, n ce bə zə Yezu bə du pwẽ̀ nè. N zɛ̃̀ n jòm ń bùrsí də̀gwã́ y yó, jìlú w kɔ̀bɔ́ bə̀ n'ê byẽ̀ bə̀ "Nə́kulə jìlú" mú yó. Zhwifubá n'ê byẽ̀ jìlú w òmyɛ́ bə̀ Gabata.
43019014	N wɔ̀ Zhwifubá nɛ: "Nyǐnə á pyɔ̌ mɔ́!" È y'à wɔ́ nə̀nyɔ́nɔ́ cəcəl, ǹdə́ bə̀ Pakɛ y címsí dǎl bə̀ nəkɔla.
43019015	Bə̀ gakó tó dwã bə búbwéé bə wɔ̀: "Ce bə gu mu! Ce bə gu mu! Ce bə pəpa mɔ də̀-jɔrhɔ́ yó!" Pyəlatɛ zɛ̃̀ n bwə̀rh bè n wɔ̀: "À ce bə pəpa á pyɔ̌ mɔ́ də̀-jɔrhɔ́ yó?" Vwĩ̀-zwə́lnə bé yé né cìnə́ bé zɛ̃̀ bə wɔ̀: "Nə́ bə pyɔ̌ dõ zhe e súlí Səzaarɛ nɛ yé."
43019016	Rə̀myɛ́ yó, n pə bɛ nyí bə̀ bə̀ zə Yezu bə vò bə pəpa də̀-jɔrhɔ́ w yó. Bə zɛ̃̀ bə zə Yezu bə zhǐr,
43019017	bə ce n zhĩ ń də̀-jɔrhɔ́ w n mə n du cɔ w wa, n vò jàà y kɛ̀bɛ́ bə̀ n'ê byẽ̀ bə̀ "Yó-kóló jàà" mɔ́ wa. Zhwifubá n'ê byẽ̀ jàà y èmyɛ́ bə̀ Gɔləgɔta.
43019018	Wɔ́ gàà bə̀ pəpa mɔ də̀-jɔrhɔ́ w yó né. Sə bə̀ súlí bə pəpa lyì bə̀lyè də̀-jaárhɛ dwã yó, mə̀dù Yezu jə̀jĩ́ ni, mə̀dù ń jə̀gwã̀ nɛ̀.
43019019	Pyəlatɛ yà ń ce bə kɛ̃ zɔ̀mà bwèlè yó, bə pəpa də̀-jɔrhɔ́ w nɛ Yezu yə́-pɛ̀lɛ́ wa. Bə̀ y'à kɛ̃ bə wɔ̀: "Nazarɛtɛ lyì bal Yezu, Zhwifubá pyɔ̌ mɔ́".
43019020	Bə̀ gə́ y'à pəpa Yezu də̀-jɔrhɔ́ w yó mə̀gã̌ mɔ́ y'à bwə́l cɔ w nɛ. Rə̀myɛ́ ce Zhwifubá nánzhəzhɔ̌ kàrmə̀ zɔ̀mà nɛ́ nə̀myɛ́. Pyəlatɛ yà ń kɛ̃ nɛ ǹdə́ ebərə́ ǹdə́ latɛ̃́ ǹdə́ gə̀rɛ́kɛ.
43019021	Zhwifubá vwĩ̀-zwə́lnə bé yé né cìnə́ bé zɛ̃̀ bə wɔ̀ Pyəlatɛ nɛ: "Bə̀ká kɛ̃ bə̀ 'Zhwifubá pyɔ̌' yé. Kɛ̃ bə̀ ń wò bə̀ ń wɔ́ Zhwifubá pyɔ̌."
43019022	Pyəlatɛ wɔ̀ bɛ: "Tɛ̀bɛ́ à kɛ̃ mɔ́, wɔ́ rə̀myɛ́ à kɛ̃."
43019023	Shə̀dɛ́ɛ́sɛ́ gə́ pəpa Yezu də̀-jɔrhɔ́ w yó sə zhɛ̀, sə kwè ń gàndɛ́ sə bɔ̀n kùrə̀ nə̀na. Shə̀dáá èdù gakó jí kùr rə̀dù. E dǎl ń kàmə̀-zù-èdɔ̀lɔ̀ w dúdú. Kàmə̀-zwǐ y èmyɛ́ y'à wɔ́ námpúm, è bə nyənyɛlɛ zhe yé.
43019024	Sə zɛ̃̀ sə wɔ̀ dwã nɛ: "Bànà nə́ bə̀k'á kǎr y yé. Nə́ m'ǎ tə́ tántɛ́ɛ́, nə́ nyǐ wɔ́ mɔ̌ lò ń mà n cìní yə." Kɔn tó èta, mùnì ga kɔn dɛ́ dɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀: "Bə̀ tə̀l à gàndɛ́, bə zɛ̃̀ bə tə́ tántɛ́ɛ́, bə nyǐ wɔ́ mɔ̌ lò ń mà n cìní à kàmə̀-zù-èdɔ̀lɔ̀ wá." Wɔ́ èta shə̀dɛ́ɛ́sɛ́ wɛ̀rhɛ́ nɛ́.
43019025	Yezu ná ǹdə́ ń ná nyɛ̃́ mɔ́ ǹdə́ Kəlɔpaasɛ kɛ̃ Marɛ, ǹdə́ Magədala lyì bə̀kɔ́ Marɛ y'à zhǐ Yezu də̀-jɔrhɔ́ w kùr wə̀.
43019026	Ń gə́ nɔ ń ná ǹdə́ ń kwã-lò mó mɔ̀bɔ́ ń yà ń só mó ń zhǐ ń ná sarh nɛ, n zɛ̃̀ n wɔ̀ ń ná nɛ: "Kɛ̃, nyǐ ǹ byǐ mú."
43019027	N wɔ̀ ń kwã-lò mó myɛ nɛ: "Nyǐ ǹ ná." Kɔn zhí dɛ̃ rɛ́ rə̀myɛ́, Yezu kwã-lò mó ńmyɛ̌ mɔ́ já n zwẽ Marɛ ń sono.
43019028	Yezu yà ń yě bə̀ kɔn gakó zhɛ̀, n zɛ̃̀ n wɔ̀: "Nə̀nyɛ̀lsɛ̀ zhe ne." Ń zɔ̀m èta mùnì ga dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ wẽ́ mó pyìrh.
43019029	Kɔ̀lɔ́ òdù y'à zhǐ tɛ̃́ gàà ò sú ǹdə́ sɛ̃́ kárɛ́. Bə mɔ́rh ku mə̀ wẽ́, bə ce lyɛ́nɛ́ nɛ bə ce ń nyí ni.
43019030	Yezu gə́ lə́lá sɛ̃́ mɔ́ kárɛ́ mɔ́, n zɛ̃̀ n wɔ̀: "Kɔn gakó zhɛ̀." N lwəl ń yó tɛ̃́ n já n cì.
43019031	Shìrhə́ dɛ̃ rɛ́ y'à dǎl bə̀ nəkɔla. Dɛ̃ rɛ́ rə̀myɛ́ y'à wɔ́ címsi nánfɔ̀lɔ̀ dɛ̃. Zhwifubá yó-cìnə́ bé y'à t'â yǎl bə̀ lyì bí byɛ̀bɛ́ bə̀ pəpa də̀-jaárhɛ́ yó mó mɛ̃ gàà kɔn mé yí dɛ̃ rɛ́ yé. Rə̀myɛ́ ce, bə zɛ̃̀ bə vò bə lwə̀l Pyəlatɛ nɛ, bə̀ ń ce bə vò bə kə́ bə̀ cə́ né, sə bə só be tɛ̃́.
43019032	Shə̀dɛ́ɛ́sɛ́ yí lyì bí bə̀lyè y bə̀ y'à súlí Yezu ni bə pəpa də̀-jaárhɛ́ yó mó ne sə kə́ mə̀dù y cə́ né, sə lyɛ̃ sə kə́ ń dõ mó myɛ cə́ né.
43019033	Sə̀ gə́ yú Yezu ni, sə pwírí ń cùwə̀. Sə̀ k'ê yə̀ ń cə́ né kɛ́ yé.
43019034	Shə̀dáá èdù zɛ̃̀ e zə swé e zò ń sə́pún ni. Rə̀myɛ́ yó, jal ǹdə́ nɛ̃̌ du.
43019035	Mɔ̀bɔ́ ń nə́ ń byili ri mú nɔ rɛ ǹdə́ ń yírhə́, sə kɔn dɛ̀bɛ́ ń nə́ ń byili mú wɔ́ zhə̀nà. E jà ń cìcì yě bə̀ dɛ̀bɛ́ ń nə́ ń byili mú wɔ́ zhə̀nà, mùnì ámyɛ zwẽ nyí.
43019036	Kɔn tó èta, mùnì kɔn dɛ́ tɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀: "Bə̀ t'â la ń kú òdù ga kɔ́ yé."
43019037	Bə̀ kɛ̃ sɛ́bɛ́ rɛ́ rə̀myɛ́ jàà dõ wẽ́ myɛ bə wɔ̀: "Bə̀ má kwẽ̌ bə nyǐ mɔ̀bɔ́ bə̀ zò mó."
43019038	Arəmatɛ lyì bal mə̀dù yà ń ŋwɛ́nɛ́, ń yíl Zhozefu. Ń yà ń wɔ́ Yezu kwã-lò, sə Zhwifubá yó-cìnə́ bé ywẽ gə́ y'à zhe mo mó ce, ń yə̀ shɛ̀nɛ́ bə lwar bə̀ ń wɔ́ Yezu kwã-lò yé. N zɛ̃̀ n vò Pyəlatɛ sõ, n lwə̀l mò, mùnì n pɔ̃ sɔ́má n vò n kwè Yezu. Sə Pyəlatɛ pɔ mɔ sɔ́má n vò n kwè mò.
43019039	Nəkɔdɛm mɔ́ mɔ̀bɔ́ ń yà ń tú Yezu sõ ǹdə́ cəcɛ̃ y mɔ́ myɛ yà ń zə wẽ̀ nánzhəzhɔ̌ rə̀ lwẽ́ nã́nyə̀nyɛ̀lɛ́ bə̀ n'ê byẽ̀ bə̀ myííri ǹdə́ alwɛ́ɛ́sɛ n mə n bà.
43019040	Bə̀myɛ́ bə̀lyè y sɛ̃ dwã nɛ bə kwè Yezu, bə zhɛ́rhɛ́ wẽ̀ dé rə̀ lwẽ́ nã́nyə̀nyɛ̀lɛ́ y ń yó, bə zɛ̃̀ bə zə kàmə̀-jɛ̀rh bə mé pyípyílí mu ǹdə Zhwifubá gə́ y'à n'ê wɛ̀rhɛ́ nɛ́ bə̀ m'ê ce bə̀ cùùrí.
43019041	Bə̀ gə́ y'à pəpa Yezu də̀-jɔrhɔ́ w yó mə̀gã̌ mɔ́ y'à bwə́l bɔ́ɔ́ òdù nì. Sə lú-bɔ̀l nándùl y'à ŋwɛ́nɛ́ bɔ́ɔ́ w òmyɛ́ mɔ́ wẽ́, bə̀ y'à gwẽ̌ yə̀ lò mə̀ wẽ́ ce yé.
43019042	Bɔ̀l mɔ́ gə́ y'à bwə́l gàà, e jà Zhwifubá shìrhə́ y dɛ̃ rɛ́ y'à dǎl bə̀ nəkɔl mɔ́ ce, wɔ́ mə̀myɛ́ wẽ́ bə̀ kwè Yezu bə vò bə ce né.
43020001	Shìrhə́ dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, Magədala lyì bə̀kɔ́ Marɛ pyẽ̀ pyẽ̀ n zɛ̃̀ n vò lú-bɔ̀l mɔ́ yó ǹdə́ cɛ y gwẽ̌ yə̀ wárh yé, n pwírí nə́kulu w ò y'à pyi bɔ̀l mɔ́ nyí ni mú púr.
43020002	N zɛ̃̀ n dùr n vò Shəmɔ Pyɛɛrɛ ǹdə́ Yezu kwã-lò mó mɔ̀bɔ́ ń yà ń só mó sõ, n wɔ̀ bɛ: "Bə̀ vùr Cinu bɔ̀l mɔ́ wa, sə nə́ yə̀l bə̀ gə́ cĩ́ mu má yé."
43020003	Rə̀myɛ́ yó, Pyɛɛrɛ ǹdə́ Yezu kwã-lò mó dõ mó shə́r, bə̀ la bɔ̀l mɔ́ yó.
43020004	Bə̀ ga bə̀lyè y y'à n'ê dùrə̀, sə Yezu kwã-lò mó dõ mó dùr n lyɛ̃ Pyɛɛrɛ, n jɛ̀rɛ̀ mɔ̀ n yí bɔ̀l mɔ́ yó,
43020005	n wùlì n gwɛ̃, n nə kàmə̀-jɛ̀sɛ́ sə̀ y'à pyípyílí mu mú sə̀ pyě tɛ̃́ bɔ̀l mɔ́ wẽ́, sə ń yə̀ mə̀ wẽ́ zwì yé.
43020006	Shəmɔ Pyɛɛrɛ tà-kwã n yí, n zù bɔ̀l mɔ́ wa, n nə kàmə̀-jɛ̀sɛ́ sə̀ pyě tɛ̃́.
43020007	Sə kàmə̀-jɛ̃̀ y kɛ̀bɛ́ bə̀ y'à mé bə Yezu yó w mó y'à pyípyílí è pyě jàà dõ w è dúdú.
43020008	Rə̀myɛ́ yó, Yezu kwã-lò mó dõ mó ń jɛ̀rɛ̀ Pyɛɛrɛ n yí bɔ̀l mɔ́ yó mó myɛ zɛ̃̀ n zù. Ń yírhə́ na, n zwẽ nyí.
43020009	Bə̀ y'à gwẽ̌ yə̀ kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́, bə̀ Yezu mə̌ sə n bwìrhì n du cùùrì wẽ́ mó kùr swí yé.
43020010	Rə̀myɛ́ kwã nɛ́, bə ká kwɛ̃̀ bə vò jè.
43020011	Rə̀myɛ́ yó ǹdə́ Marɛ yà ń zhǐ pwẽ̀ nè lú-bɔ̀l mɔ́ nyí ni ń nə́ ń kúrhə́. N zɛ̃̀ n wùlì n gwɛ̃ bɔ̀l mɔ́ wa,
43020012	n nə màlɛ́kabá bə̀lyè bə̀ zù gã̀-pwẽ̀, bə̀ jě bə̀ gə́ y'à cĩ́ Yezu mə̀gã̌ mɔ́. Màlɛ́ka y èdù y y'à jě ń yó w gə́ y'à zǎ má mɔ́, è dõ mó zɛ̃̀ è jě ń nèsé gə́ y'à zǎ má mɔ́.
43020013	Màlɛ́kabá zɛ̃̀ bə bwə̀rh mò bə wɔ̀: "Kɛ̃, bə̀kɔ́n rə̀ zhe mó ǹ mə́ ǹ kúrhə́?" N wɔ̀ bɛ: "Bə̀ vùr à Cinu, sə à yə̀l bə̀ gə́ cĩ́ mu mə̀gã̌ yé."
43020014	Ń gə́ wò èta, n pyìrhí n nə Yezu ǹdə́ ń zhǐ, sə ń yə̀ lwar bə̀ wɔ́ ńmyɛ̌ yé.
43020015	Yezu zɛ̃̀ n bwə̀rh mò n wɔ̀: "Kɛ̃, bə̀kɔ́n rə̀ zhe mó ǹ mə́ ǹ kúrhə́? Mɔ̌ lò ǹ nə́ ǹ pyà?" Marɛ yà ń nə́ ń bùl bə̀ wɔ́ bɔ́ɔ́ w yìlnə̀ mó, n zɛ̃̀ n wɔ̀ mɔ̀: "È gə wɔ́ ǹmyɛ́ ǹ vùr mò, sə́ byili ni ǹ gə́ cĩ́ mu mə̀gã̌, a vò a kwè."
43020016	Yezu wɔ̀ mɔ̀: "Marɛ!" N zɛ̃̀ n pyìrhí n wɔ̀ Yezu ni ǹdə́ ebərə́: "Rəbuni!" (Rə̀ kùr wɔ́: "Yó-cə́bal".)
43020017	Yezu zɛ̃̀ n wɔ̀ mɔ̀: "Bə̀ká jíjírhí ni, b'à gwẽ̌ yə̀ à Da sõ zhə̀l yé. Sə zhəl ń wɔ̀ à da-byǎ bɛ́ nɛ b'à la à Da mɔ́ ń wɔ́ bə̀myɛ Da mɔ́ sõ, à Yi rí rə̀ wɔ́ bə̀myɛ Yi mú sõ."
43020018	Marɛ zɛ̃̀ n vò n wɔ̀ Yezu kwã-lyì bí ni: "À nɔ Cinu." N byili bi kɔn dɛ́ dɛ̀bɛ́ ń zɔ̀m ǹdə́ mɔ mɔ́ myɛ.
43020019	Jə̀máásɛ́ sə̀myɛ́ yù w cìcì, də̀dɛ̀nɛ́ yi gə́ yúwə́, Yezu kwã-lyì bí y'à ŋwɛ́nɛ́ jì èdù wẽ́, sə bə̀ y'à n'ê dùr Zhwifubá yó-cìnə́ bé ywẽ. Rə̀myɛ́ ce, bə̀ y'à sàásɛ bwə̀ə̀lé gakó. Yezu bə̀ n zhì bə̀ cəcəl wə, n wɔ̀ bɛ: "Yə̀-zùlə́ yál nɛ́ ǹd'ába."
43020020	Ń gə́ wò èta n zhɛ̀, n zɛ̃̀ n byili bi ń jɛ̀sɛ́ ǹdə́ ń sə́púndí. Wu-nyɔ̃̀ nánfɔ̀lɔ̀ zə bɛ bə̀ gə́ nɔ Cinu mú yilə.
43020021	N zɛ̃̀ n kə́ n wɔ̀ bɛ: "Yə̀-zùlə́ yál nɛ́ ǹd'ába. À n'â twĩ̀ ába ǹdə à Da gə́ twĩ̀ àmyɛ nɛ́."
43020022	Ń gə́ zɔ̀m rə̀myɛ́ n zhɛ̀, n zɛ̃̀ n fùrh zho bə̀ yó, n wɔ̀: "Zwẽnə Eshirhə náàcɛ̀nɛ́.
43020023	Lyì byɛ̀bɛ́ gakó á gə pɔ bɛ bə̀ yə̀-bəlwàálɛ sǔbri, bə̀ má nə rə̀ sǔbri, sə lyì byɛ̀bɛ́ gakó á gə yə̀ bɛ̀ sǔbri pɛ, bə̀ yə̀-bəlwàálɛ́ gwẽ̌ zhǐ ǹdə́ bɛ."
43020024	Yezu kwã-lyì bí shí ǹdə́ bə̀lyè y mə̀dù y ń yíl Tɔma, bə̀ n'ê byẽ̀ bə̀ "Nə̀cílí" mú, yà ń tɛ̀nɛ́ Yezu gə́ yà ń tú bə̀ sono mó yi ní yé.
43020025	Ń gə́ tú rə̀myɛ́ kwã nɛ́, ń dwã bɛ́ wɔ̀ mɔ̀: "Nə́myɛ̌ nɔ Cinu." Tɔma zɛ̃̀ n wɔ̀ bɛ: "Àmyɛ́ gə yə̀ dàdǎbsɛ́ bɔ̀là bɛ́ nɛ ń jɛ̀sɛ́ nɛ, a ce à jə̀fɔ́lɛ́ nɛ́, a ce à jɛ̃̀ ń sə́púndí bɔ̀l mɔ́ myɛ wa, à t'â la nyí zõ yé."
43020026	È dwã nyàlpyɛ̀ y yùwə̀, Yezu kwã-lyì bí y'à k'ê ŋwɛ́nɛ́ jì y wẽ́, sə Tɔma yà ń ŋwɛ́nɛ́ rə̀myɛ́ yùwə̀. Yezu kə́ n bə̀ ǹdə́ jì y bwə̀ə̀lé sàásɛ, n zhì bə̀ cəcəl wə, n wɔ̀ bɛ: "Yə̀-zùlə́ yál nɛ́ ǹd'ába."
43020027	N zɛ̃̀ n wɔ̀ Tɔma nɛ: "Nyǐ dàdǎbsɛ́ bɔ̀là bɛ́ à jɛ̀sɛ́ nɛ. Ce ǹ jə̀fɔ́lɛ́ y nɛ́ ń nyì, sə́ ce ǹ jɛ̃̀ y à sə́púndí bɔ̀l mɔ́ myɛ wa, ń zwẽ nyí, sə́ yẽ̌ tə́tɔ̀ná co ne."
43020028	Tɔma zɛ̃̀ n wɔ̀: "À Cinu ǹdə́ à Yi."
43020029	Yezu wɔ̀ mɔ̀: "Wɔ́ ǹ yírh gə́ nɔ yil ǹ zwẽ nyí! Wu-nyɔ̃̀ cìnə́ wɔ́ lyì byɛ̀bɛ́ bə̀ yírhə́ yə̀ nɛ, bə já zwẽ nyí."
43020030	Yezu wɛ̀rhɛ́ màmyaarhɛ dwã nánzhəzhɔ̌ ń kwã-lyì bí yírh wə, sə bə̀ yə̀ rə̀myɛ́ sɛ́bɛ́ rɛ́ tɛ̀bɛ́ wẽ́ ce yé.
43020031	Sə tɛ̀bɛ́ bə̀ co sɛ́bɛ́ rɛ́ tɛ̀bɛ́ wẽ́ mó wɔ́ mùnì ga rə ce á zwẽ nyí bə̀ Yezu wɔ́ Kristə, Yi Byǐ mú. Á gə zwẽ nyí, á b'ǎ nə nyǔ mə̀ t'â la zhɔ̌ ńmyɛ̌ jàn yilə.
43021001	Rə̀myɛ́ kwã nɛ́, Yezu kə́ n bə̀ n lyí ń kwã-lyì bí. Sə rə̀myɛ́ y'à wɔ́ Təbɛrəyaadɛ mwə̃́ y yó. Nyǐnə ń gə́ tó né n mə n lyí bi:
43021002	è y'à wɔ́ Shəmɔ Pyɛɛrɛ ǹdə́ Tɔma (bə̀ n'ê byẽ̀ mò bə̀ "Nə̀cílí") ǹdə́ Natanayəə (ń shí Kana, Gəlile tənà y wa) ǹdə́ Zebede byǎ bɛ́, ǹdə́ Yezu kwã-lyì dwã bə̀lyè. Bə̀ gakó y'à zhǐ ǹdə́ dwã.
43021003	Shəmɔ Pyɛɛrɛ zɛ̃̀ n wɔ̀ bɛ: "À la vò a gwɛ̃̀." Bə wɔ̀ mɔ̀: "Nə́myɛ m'ǎ tó mó nə́ vò." Bə zhǐr bə vò bə zù bǔ-bwəl lé wə, bə gwɛ̃̀ gwɛ̃̀, sə bə̀ yə̀ kaka zal cəcɛ̃ y èmyɛ́ wẽ́ yé.
43021004	Cɛ y gə́ tú è n'ê lɛ́ yó né, Yezu bə̀ ń zhǐ bù-cǔ w yó, sə ń kwã-lyì bí y'à yə̀l bə̀ wɔ́ ńmyɛ̌ yé.
43021005	N zɛ̃̀ n bwə̀rh bè n wɔ̀: "À bə̀sɔ́ná, á yə̀ mɔ́mɔ̌rh zal nà?" Bə wɔ̀ mɔ̀: "Ɔ̃́ɔ̃́."
43021006	N zɛ̃̀ n wɔ̀ bɛ: "Dulnə gùndwǐ rí bǔ-bwəl lé jə̀jĩ́ sõ, á b'ǎ zə kɔna." Bə zɛ̃̀ bə dul le, bə zə mɔ́mɔ̌rh nánzhəzhɔ̌, bə̀ k'ê wàr rɛ̀ sə bə vwɛ̃ yé.
43021007	Yezu kwã-lò mó mɔ̀bɔ́ ń yà ń só mó zɛ̃̀ n wɔ̀ Pyɛɛrɛ nɛ: "Nyǐ wɔ́ Cinu." E jà Shəmɔ Pyɛɛrɛ yà ń lwə̌r ń kàmə̀-zwǐ y n cĩ́ tɛ̃́. Sə ń gə́ nyɛ̀ɛ̀ bə̀ wɔ́ Cinu, n kwè y n zù, n kwè ń cã̌-tɔ̀nɔ̀ w n lyẽ ń cã̌ nɛ́, n zɛ̃̀ n fwɛ̃́ mwə̃́ y wə.
43021008	Yezu kwã-lyì bí dwã bɛ́ y'à bə nyɛ ǹdə́ bù-cǔ w yé. Bə̀ y'à mə̌ dwã ǹdə́ mɛ́tər zɔ̌m. Bə zɛ̃̀ bə zhì bǔ-bwəl lé wẽ́ bə vwɛ̃ gùndwǐ rí, rə̀ y'à sú ǹdə́ mɔ́mɔ̌sɛ́ mɔ́, bə mé bə̀ bù-cǔ w nyí ni.
43021009	Bə̀ gə́ du bù-cǔ w yó, bə pwírí myǐn bə̀ jéé tɛ̃́ ǹdə́ émɔ̌rh mə̀ wẽ́. Bə nə búúri myɛ mə̀ sarh nɛ.
43021010	Yezu zɛ̃̀ n wɔ̀ bɛ: "Vǔrnə émɔ̌sɛ́ á zɔ mɔ́ á m'á bà."
43021011	Shəmɔ Pyɛɛrɛ zɛ̃̀ n ká n zù bǔ-bwəl lé wə, n lwə̌r gùndwǐ rí bǔ-bwəl lé ne, n vwɛ̃ dɛ n mə n du bù-cǔ w yó, rə̀ y'à sú ǹdə́ mɔ́mɔ̌rh nánfwààlɛ̀, zɔ̌m ǹdə́ shí-ènu ǹdə́ sə̀tɔ̀. Sə ǹdə́ émɔ̌sɛ́ y'à já dɛ̃́dɛ̃́ ga, gùndwǐ rí yə̀ kǎr yé.
43021012	Yezu wɔ̀ bɛ: "Bànà á dɔ̃̀ émɔ̌sɛ́ ǹdə́ búrú wə́." Sə bə̀ gə́ y'à yě bə̀ wɔ́ Cinu mú ce, mə̀dù ga yə̀ ŋwɛ̀nɛ́ n bwə̀rh mò bə̀ ǹmyɛ́ wɔ́ mɔ̌ yé.
43021013	Yezu zɛ̃̀ n yí n kwè búrú w n mə n tə̀ bɛ́, n zɛ̃̀ n kwè émɔ̌sɛ́ myɛ n mə n tə̀ bɛ.
43021014	Rə̀myɛ́ yàl Yezu twər rə̀tɔ̀ nyǎn dɛ́ ń byili ń cìn ń kwã-lyì bí ni ń bùrhù mú kwã nɛ́.
43021015	Bə̀ gə́ tú bə dɔ̃̀ búrú w ǹdə́ mɔ́mɔ̌sɛ́ bə zhɛ̀, Yezu zɛ̃̀ n bwə̀rh Shəmɔ Pyɛɛrɛ n wɔ̀: "Zhã byǐ Shəmɔ, ǹ só ne du byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gakó?" Pyɛɛrɛ wɔ̀ mɔ̀: "Ɔ̃̀ɔ̃̂, ǹ yě b'à só mó." Yezu wɔ̀ mɔ̀: "Kál à pyì-bwǎlsɛ́."
43021016	N zɛ̃̀ n kə́ n bwə̀rh mò n wɔ̀: "Zhã byǐ Shəmɔ, ǹ só ne?" Pyɛɛrɛ kə́ n wɔ̀ mɔ̀: "Ɔ̃̀ɔ̃̂, Cinu, ǹ yě b'à só mó." Yezu wɔ̀ mɔ̀: "Kál à pyììsí."
43021017	N kə́ n bwə̀rh mò kə́dò n wɔ̀: "Zhã byǐ Shəmɔ, ǹ só ne?" Yezu gə́ bwə̀rh mò twər rə̀tɔ̀ ga bə̀ ń só mo mó ce ń wu zhìlì. N zɛ̃̀ n wɔ̀ Yezu ni: "Cinu, ǹ yě kɔn gakó. Ǹ yě b'à só mó." Yezu wɔ̀ mɔ̀: "Kál à pyììsí.
43021018	Zhə̀n zhə̀nà, à n'â wə̀l mó: ǹ gə́ yà ǹ gwẽ̌ wɔ́ bal-byǐ yi ní, ǹ yà ǹ nə́ ǹ lyẽ ǹ cã̌-tɔ̀nɔ̀ w ǹ cã̌ nɛ́ ǹ cìcì nì, ǹ nə́ ǹ zhə̀l ǹ gə́ só mə̀gã̌. Sə ǹ gə tú ǹ cɛ ǹ zhɛ̀, ǹ b'ǎ zhẽ̌ ǹ jɛ̀sɛ́ dɛ̃̌, lò dõ lyẽ w ǹ cã̌ nɛ́, n zə mɔ́ n vò ǹ gə́ tá ǹ yǎl mə̀gã̌."
43021019	Yezu wò èta n mə n byili Pyɛɛrɛ gə́ la nɛ́ cú, sə Yi zùwə́ y má tó ń cu mú dɛnnɛ e du. Ń gə́ wò èta ń zhɛ̀, n zɛ̃̀ n wɔ̀ Pyɛɛrɛ nɛ: "Tó ne".
43021020	Bə̀ gə́ zhǐr bə̀ la, Pyɛɛrɛ zɛ̃̀ n pyìrhí, n pwírí Yezu kwã-lò mó mɔ̀bɔ́ ń só mó ń wɔ bə̀ kwã nɛ́ ń bànà. E jà wɔ́ ńmyɛ̌ ń yà ń jě n shɛlɛ Yezu ni kùjú w jú mú yi ní, n bwə̀rh Yezu bə̀ wɔ́ mɔ̌ lò ń la mɔ myìnù mú.
43021021	Pyɛɛrɛ gə́ nɔ mɔ, n bwə̀rh Yezu n wɔ̀: "Cinu, sə mɔ̀bɔ́, etər kɔn la nɛ́ tó ńmyɛ̌ yilə?"
43021022	Yezu wɔ̀ mɔ̀: "À gə n'â yǎl bə̀ ń yál nɛ́ kɔn mé yí à twírí y nánkwaá yá, ǹ twə́r ŋwɛ́nɛ́ gàà? Ǹmyɛ́ wírí ń tó ne."
43021023	Nyí rí rə̀myɛ́ já yí Yezu kwã-lyì bí gakó bə̀ ńmyɛ̌ mɔ̀bɔ́ Yezu só mó tá ń la cú gaga yé. E jà Yezu yə̀ Pyɛɛrɛ nɛ wə̀l bə̀ ń kwã-lò mó ńmyɛ̌ tá ń la cú gaga yé. Wɔ́ wó n wòwə̀: "À gə n'â yǎl bə̀ ń yál nɛ́ kɔn mé yí à twírí y nánkwaá yá, ǹ twə́r ŋwɛ́nɛ́ gàà?"
43021024	Wɔ́ Yezu kwã-lò mó ńmyɛ̌ mɔ́ cìcì ń kɛ̃ ywẽ̀ né nyɛ̀bɛ́ gakó ń nə́ ń byili. Sə nə́ yě bə̀ dɛ̀bɛ́ ń nə́ ń byili mú wɔ́ zhə̀nà.
43021025	Yezu wɛ̀rhɛ́ ywẽ̀ dwã nánzhəzhɔ̌. Bə̀ gə y'à la òdù òdù gakó kãɔ̃, à n'â bùl bə̀ nə̀ sábá nɛ́ y'à wàr lũ w wẽ́ yé.
44001001	Cofyil, à zɔ̀m kɔn dɛ̀bɛ́ gakó Yezu wɛ̀rhɛ́ ǹdə́ dɛ̀bɛ́ gakó ń cèrhè lyì bí ni kùr-ju yi ní, kɔn mé yí dɛ̃ rɛ́ tɛ̀bɛ́ Yi kwè mò n vò Arəzana w mɔ́ yò, à sɛ́bɛ́ rɛ́ nã́yéé ré à kɛ̃ mɔ́ wẽ́. Ń byili ń zɔ̀mà nɛ́ tùntúmə́ bé ń cír mó ne ǹdə́ Eshirhə náàcɛ̀nɛ́ ŋwɔ̀nɔ́, fòró n zɛ̃̀ n vò Arəzana wa.
44001003	Wɔ́ bə̀myɛ́ nɛ ń byili ń cìn ń cu mú kwã nɛ́, n wɛ̀rhɛ́ wẽ̀ nánzhəzhɔ̌ n ce bə lwar pamparɛ̃ɛ̃ bə̀ ń ŋwɛ́nɛ́, tə́tɔ̀ná tɛ̀nɛ́ yé. Ń lyí bi dwã shə́-èna, sə ń zɔ̀m Yi pyɛ̀lɛ̀ rɛ́ yò ǹdə́ bɛ.
44001004	Dɛ̃ rə̀dù, ń yà ń nə́ ń tó be ń jí kùjú, n zɛ̃̀ n pə bɛ nyí n wɔ̀: "Mɛ̃na Zhərəzalɛm nɛ́, á dɛ̃̀ kɔn dɛ́ dɛ̀bɛ́ à Da bwəl rə̀ nyí mú, dɛ̀bɛ́ à byili ába mó.
44001005	Zhã wɔ́ nɛ̃̌ ń yà ń mə́ ń pɛ nɛ̃̌-shɔ, sə nyɔ̀nɔ̀ ǹdə́ dwã màngɛlɛ́, wɔ́ Eshirhə náàcɛ̀nɛ́ wẽ́ ámyɛ̌ b'ǎ zwẽ nɛ̃̌-shɔ nɛ́."
44001006	Dɛ̃ rə̀dù, Yezu ǹdə́ ń tùntúmə́ bé y'à jě dwã yó. Bə zɛ̃̀ bə bwə̀rh mò bə wɔ̀: "Cinu, wɔ́ èlǎsɛ̃́ ǹ b'ǎ zwẽ Esərayɛl lyì bí cɔ w ń pə bɛ bə̀ cìn-cìnú?"
44001007	N wɔ̀ bɛ: "Rə̀myɛ́ yi rí ǹdə́ rə̀ dɛ̃ rɛ́ lwar mɔ́ də̀ ámyɛ̌ yé yé. Wɔ́ à Da ǹdə́ ń sə̀pwà jàn ń cír rə̀myɛ́ n cĩ́.
44001008	Sə Eshirhə náàcɛ̀nɛ́ gə tú è só á yó w yi ní, á m'ǎ nə jàn, sə á m'ǎ yə̀ à zhə̀n-cínnə Zhərəzalɛm nɛ́, ǹdə́ Zhide ǹdə́ Samarɛ tənèsé púlə́púlə́ wə, kɔn mé yí lũ w cə-yala gakó."
44001009	Ń gə́ tú n zɔ̀m n zhɛ̀, Yi kwè mò ń la dɛ̃̌ ǹdə́ bə̀ gwẽ̌ zhǐ bə̀ n'ê nyǐ mu. Ébɔ̃ círhí mu, bə̀ k'ê bə mɔ nɛ yé.
44001010	Lyì bə̀lyè bə̀ y'à zù gã̀-pwẽ̀ bə̀ bə lyí bi, ǹdə́ bə̀ gwẽ̌ zhǐ bə̀ n'ê nyǐ ń jàà wà.
44001011	Lyì bí wɔ̀ bɛ: "Gəlile lyì, byè yil á zhǐ á n'á nyǐ dɛ̃̌ èta? Yezu mɔ̀bɔ́ Yi kwè ń la Arəzana w mɔ́, ń mà n ká n bə̀ èta, ǹdə á gə́ nə mɔ ń la nɛ́."
44001012	Rə̀myɛ́ yó, tùntúmə́ bé ká shí pyɔ̀ w bə̀ n'ê byẽ̀ bə̀ Olyivyə́r pyɔ̀ mɔ́ yó bə só tɛ̃́ bə vò Zhərəzalɛm. Pyɔ̀ w òmyɛ́ ǹdə́ Zhərəzalɛm bə nyɛ ǹdə́ dwã yé. Kɔn bá myɛrhɛ ǹdə coló òdù ta.
44001013	Bə̀ gə́ yúwə́, bə vò dɛ̃̌-yó jì y bə̀ n'ê gùlí dwã è wẽ́ twéé twéé mó wə. È y'à wɔ́ Pyɛɛrɛ ǹdə́ Zhã ǹdə́ Zhakɛ, ǹdə́ Andərɛ ǹdə́ Shilipu, ǹdə́ Tɔma ǹdə́ Bətələmyi ǹdə́ Məco, ǹdə́ Aləfɛ byǐ Zhakɛ ǹdə́ yə̀wǎl cìnə́ bé gùlú w lò mə̀dù ń yíl Shəmɔ, e súlí Zhakɛ byǐ Zhidə.
44001014	Bə̀myɛ́ ǹdə́ kana jàlà, ǹdə́ Yezu ná, ǹdə́ Yezu da-byǎ bɛ́ y'à wɛ̀rhɛ́ wu òdù bə̀ n'ê gùlí dwã bə̀ ce Yi twéé twéé.
44001015	Dɛ̃ rə̀dù, lyì bí byɛ̀bɛ́ bə̀ y'à zù Yezu Kristə mó y'à tú dwã yó; bə̀ y'à yú lyì zɔ̌m ǹdə́ shí-èlyè. Pyɛɛrɛ zɛ̃̀ n zhì bə̀ gakó yé né n wɔ̀ bɛ:
44001016	"Da-byǎ, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Dəvyidi yà ń dámǎ n zɔ̀m kɔn rə̀dù Zhidə shò-kwã nɛ́. Wɔ́ nyɔ́ɔ́ bə̀ kɔn dɛ́ rə̀myɛ́ mɔ́ pyǐrh. Wɔ́ Zhidə mó ńmyɛ̌ ń zə lyì bí n bə̀ bə zə Yezu mú.
44001017	Ń yà ń ŋwɛ́nɛ́ nə́ wẽ́ ń nə́ ń tó nə́ba ń twĩ̀ tum dí Cinu co nə́ jɔ̃̀ w mɔ́." (
44001018	Ń zə wársɛ́ shɛ̀bɛ́ bə̀ kwɛ̃̌ mɔ n zɛ̃̀ n mə n twĩ̀ ń lwɛlɛ rɛ́ mɔ́ n vò n mə n yə̀ cɛ. Sə ń tu tɛ̃́ cɛ y èmyɛ́ wẽ́, ń pwǐ y lá, ń lyuuré gakó sàrh rə̀ pyě tɛ̃́.
44001019	Zhərəzalɛm lyì bí gakó nyɛ̀ɛ̀ yò w òmyɛ́. Wɔ́ rə̀myɛ́ è ce, bə̀ co cɛ y èmyɛ́ yil ǹdə́ bə̀ lũ zɔ̀mà nɛ́ bə̀ Akɛlədama. Rə̀ kùr wɔ́: "Jal cɛ".)
44001020	"E jà bə̀ y'à kɛ̃ Nwíísí sɛ́bɛ́ rɛ́ wẽ́ bə wɔ̀: 'Ń kɛ̀lɛ́ y kùr bá jé; lò lò tá ń la gàà jǒm kə́dò yé.' Bə̀ kɛ̃ rə̀ jàà dõ myɛ wẽ́ bə wɔ̀: 'Sə lò dõ mà n zhì ń jàà wà.' "
44001021	Pyɛɛrɛ súlí n wɔ̀: "È gə́ wɔ́ èta, kɔn wɔ́ nyɔ́ɔ́ bə̀ lò dõ zwí nə́ wẽ́, n tó nə́ba n yə̀ Yezu bùrhù mú zhə̀n-cínnə. Lyì ŋwɛ́nɛ́ bə̀ y'à n'ê tó nə́ba Cinu Yezu gə́ yà ń gwẽ̌ ŋwɛ́nɛ́, nə́myɛ̌ ǹdə́ ńmyɛ̌ n'é tó dwã nə́ zhə̀l cɛmɛ nɛ́ wa, Zhã gə́ pɔ mɔ nɛ̃̌-shɔ mɔ́ yi ní, kɔn mé yí Yi gə́ kwè mò n vò Arəzana w mɔ́; nə́ b'ǎ cír bə̀myɛ́ mə̀dù."
44001023	Bə vùr lyì bə̀lyè. È y'à wɔ́ Zhozefu mú mɔ̀bɔ́ bə̀ n'ê byẽ̀ bə̀ Barsabaasɛ mɔ́, ń yà ń zhe yil dõ bə̀ n'ê byẽ̀ bə̀ Zhusətuusi; sə ń dõ mó yà ń yíl Macaasɛ.
44001024	Bə̀ gakó zɛ̃̀ bə tó dwã bə lwə̀l Yi bə wɔ̀: "Cinu, ǹmyɛ́ ǹ yě lò gakó wu. Byili nə́ba mɔ̀bɔ́ ǹ cír byɛ̀bɛ́ bə̀lyè y wẽ́
44001025	bə̀ ń yál tùntúm n zhì Zhidə jàà y wa, n twĩ̀ tum dí tɛ̀bɛ́ Zhidə zhǐr n yẽ̌ n vò ń sə̀pwà jàà y w mɔ́."
44001026	Bə zɛ̃̀ bə tə́ tántɛ́ɛ́ bə̀ la mé cír mə̀dù, sə tántɛ́ɛ́ y zɔ Macaasɛ. Wɔ́ ńmyɛ̌ bə̀ ce ń zù tùntúmə́ bé shí ǹdə́ mə̀dù y wẽ́.
44002001	Pantəkɔtɛ y címsí yùwə̀, lyì bí byɛ̀bɛ́ gakó bə̀ y'à zù Yezu Kristə mó y'à gùlí dwã jàà èdù wẽ́.
44002002	Sə twər rə̀dù sá, sɔ̀ ǹdə zho nánfɔ̀lɔ̀ ò n'ô wùl ta shí dɛ̃̌, o bə̀ o sú jì y bə̀ y'à jě è wẽ́ mó.
44002003	Bə já zɛ̃̀ bə nə wẽ̀ rə̀ nyɛ̌ ǹdə myǐn mə̀jə̀ə̀lè ta, rə̀ pɔr dwã nɛ rə̀ n'ê swé lò gakó yó wə.
44002004	Bə̀ gakó sú ǹdə́ Eshirhə náàcɛ̀nɛ́, bə zɛ̃̀ bə̀ n'ê zɔ̀m dwə́ dwã zɔ̀mà ǹdə Eshirhə náàcɛ̀nɛ́ gə́ pɔ bɛ ŋwɔ̀nɔ́ bə̀ bə̀ zɔ̌m nɛ́.
44002005	Zhwifubá dwã y'à shí lũ w tənèsé gakó w bə bə̀ Zhərəzalɛm. Bə̀ y'à wɔ́ lyì byɛ̀bɛ́ bə̀ só Yi.
44002006	Bə̀ gə́ nyɛ̀ɛ̀ sɔ̀ wá, bə bə̀ dwã yó nánzhəzhɔ̌, sə kɔn jàr bɛ̀, bə̀ lò gakó yà ń nyɛ̌ bə̀ n'ê zɔ̀m ń dwí rí zɔ̀mà nɛ́.
44002007	Rə̀myɛ́ jàr bɛ̀ dɛ̃́dɛ̃́, bə zɛ̃̀ bə wɔ̀: "Lyì bí byɛ̀bɛ́ èta bə̀ n'ê zɔ̀m mɔ́, bə̀ gakó də̀ Gəlile lyì nà?
44002008	Etər nə́ mə̀dù mə̀dù gakó tó né ń nyɛ̌ bə̀ n'ê zɔ̀m ń dwí rí zɔ̀mà nɛ́?
44002009	E jà nə́ wɔ́ dúdúmə́ dúdúmə́: Partɛ ǹdə́ Mɛɛdɛ ǹdə́ Elam lyì ŋwɛ́nɛ́; Məzopotəmyi ǹdə́ Zhide ǹdə́ Kapadɔɔsɛ lyì súlí bə̀ ŋwɛ́nɛ́; Pɔ̃ ǹdə́ Azhi lyì ŋwɛ́nɛ́;
44002010	Fərizhi ǹdə́ Pə̃fyili lyì myɛ ŋwɛ́nɛ́; Ezhibti ǹdə́ Lyibyi tənà y cɔ òdù ò yíl Shərɛnɛ, òmyɛ lyì ŋwɛ́nɛ́; byɛ̀bɛ́ bə̀ shí Orɔm bə̀ jě nyə̀má mɔ́ myɛ ŋwɛ́nɛ́;
44002011	Kərɛtɛ ǹdə́ Arəbyi lyì myɛ súlí bə̀ ŋwɛ́nɛ́. Byɛ̀bɛ́ bə̀ wɔ́ Zhwifubá páá mɔ́ ŋwɛ́nɛ́; byɛ̀bɛ́ bə̀ zù Zhwifubá Yi-sɔ́má y mɔ́ myɛ ŋwɛ́nɛ́; e jà nə́ gakó nyɛ̌ bə̀ n'ê zɔ̀m Yi tùm-fwààlɛ́ yò ǹdə́ nə́ dwə́ né zɔ̀mà nɛ́."
44002012	Bə̀ gakó wun y'à zɛ̃̀ dɛ̃́dɛ̃́. Bə̀ k'ê yə̀l bə̀ gə́ má bù ní yé. Bə zɛ̃̀ bə̀ n'ê zɔ̀m ǹdə́ dwã bə̀ zhe: "Bə̀kɔ́n ywẽ̀ ǹdə́ nyɛ̀bɛ́ èta mɔ́?"
44002013	Sə jàlà y'à n'ê fulsi tùntúmə́ bé bə̀ zhe: "Nyǐ wɔ́ sə̀-nyɔ̀ɔ́rɛ."
44002014	Pyɛɛrɛ ǹdə́ tùntúmə́ bé dwã bɛ́ shí ǹdə́ mə̀dù y zɛ̃̀ bə zhì dɛ̃̌, n zɔ̀m dɛ̃̌ dɛ̃̌ n wɔ̀: "Ámyɛ̌ Zhwifubá, ǹd'ámyɛ̌ byɛ̀bɛ́ gakó á jě Zhərəzalɛm nɛ́ mɔ́, cilinə kɔn dɛ̀bɛ́ à la ába byilu mú, s'á lwar kɔn dɛ́ dɛ̀bɛ́ rə̀ n'ê wɛ̀rhɛ́ èta mɔ́ kùrə̀.
44002015	Nyǐnə byɛ̀bɛ́ á nə èta mɔ́ yə̀ sɛ̃́ nywɛ̀ ǹdə á gə́ n'á bùl né yé. Yi rí gwẽ̌ yə̀ dɛ̃̌ twí yé.
44002016	Wɔ́ kɔn dɛ́ dɛ̀bɛ́ Yi nyì-zwennə Zhowəə yà ń byili mú rə̀ n'ê pyìrh èlǎsɛ̃́. Ń byili bə̀ Yi wòwə̀:
44002017	'Dwã nɛ́ nánkwaá nɛ́ gə tú è yúwə́, à bá ce à Eshirhə y só lyì bí gakó yó wə. Á byǎ bɛ́ ǹd'á bə̀kwá bɛ́ má zɔ̀m zɔ̀mà nyɛ̀bɛ́ à byili bi mú. À má ce á bɔ́bwá-dàlá bɛ́ yírhə́ nə kɔn dɛ̀bɛ́ numbyíní yírhə́ wàr nə̀ nɛ. À má byili wẽ̀ á náncɛsɛ́ nɛ dàrhà wẽ́.
44002018	Zhə̀nà, rə̀myɛ́ yi ní, à má ce à Eshirhə y só bala bɛ́ ǹdə́ kana bɛ́ byɛ̀bɛ́ bə̀ wɔ́ à tùntùnnə̀ mó yó wə, sə bə̀ má zɔ̀m zɔ̀mà nyɛ̀bɛ́ à byili bi mú.
44002019	À bá ce wò-jààrɛ̀ du dɛ̃̌ yi wə, a ce màmyaarhɛ wɛ̀rhɛ́ tɛ̃́ cɛ y yó: jal ǹdə́ myǐn bá yə̀ nɛ́; nyɛ̀rh bá du dɛ̃̌ ǹdə bə́ban ta;
44002020	nə̀nyɔ́nɔ́ w bá jǐrh námbyṹ; cànà y bá jǐrh nánshɔ̃̀ ǹdə jal ta, fòró Cinu dɛ̃ rɛ́ nánfɔ̀lɔ̀ w zɛ̃̀ rə yí.
44002021	Sə lò mɔ̀bɔ́ gakó ǹ lwə̀l Cinu sãɔ̃, ń mà n vwǎrh mɔ́.'
44002022	"Esərayɛl lyì, cilinə kɔn dɛ̀bɛ́ à la ába byilu: wɔ́ Nazarɛtɛ lyì bal Yezu yò wə́. Ámyɛ̌ cìcì mú yě bə̀ Yi tó màmyaarhɛ́ ǹdə́ wò-jààrɛ́ tɛ̀bɛ́ ń wɛ̀rhɛ́ á sõ mó dɛnnɛ rə byili ába ń gə́ wɔ́ lò ná-dwí yilə.
44002023	Wɔ́ ámyɛ̌ nɛ bə̀ myìnì mù bə pə á za, á ce lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár pəpa mɔ də̀-jɔrhɔ́ yó bə gu. Yi y'à kɔ́ rə̀myɛ́ rə cĩ́, rə̀ yě rə̀ nyí ni,
44002024	sə rə̀ bwìrhì mù, n du cu mú zúzúnú w wẽ́, bə̀ mə̀ y'à bə ń yàlà zhe yé.
44002025	Dəvyidi cìcì yà ń zɔ̀m ń yò n wɔ̀: 'À nə Cinu ń ŋwɛ́nɛ́ à nyí ni dɛ̃ gakó; ń zhǐ à sarh nɛ mùnì ga à jàn dɛ́ bə̀ká gə yé.
44002026	Rə̀myɛ́ ce, à wu nyɛ̀ dɛ̃́dɛ̃́; wu-nyɔ̃̀ zɔ̀mà n'ê shí à nyú wə; à yala nɛ́ cìcì mú myɛ bá zə yə̀-zùlə́ à lú-bɔ̀l mɔ́ wẽ́. Cinu, à n'â dɛ̃̀ kɔn ǹ sõ,
44002027	bə̀ ǹ tá ǹ la nɛ yõ̌ a mɛ̃ cùùrì wẽ́ yé; ǹ tá ǹ la shɔ̀nɔ́ ǹ lyì-twə̌ y dɛ̀rhɛ̀ lú-bɔ̀l w yé.
44002028	Ǹ byili ni nyǔ mə̀ t'â la zhɔ̌ sɔ́msɛ́. Ǹ b'ǎ ce a nə wu-nyɔ̃̀ námpúm ǹ sõ.' "
44002029	Pyɛɛrɛ súlí n wɔ̀: "Da-byǎ, yẽ̌nə a zɔ̀m nə́ nàmbal Dəvyidi yò pamparɛ̃ɛ̃. Ń cùwə̀, sə bə̀ co mo; ń lú-bɔ̀l mɔ́ gwẽ̌ ŋwɛ́nɛ́ zà zà nə́ dǒ sõ.
44002030	Ń yà ń wɔ́ Yi nyì-zwennə; ń yà ń yě bə̀ Yi y'à bwəl mo nyí rə wɔ̀: 'Ǹ cìcì nɔ̃̌ bá jí ǹ pyɛ̀lɛ̀ rɛ́.'
44002031	Dəvyidi dámǎ n lwar Kristə bùrhù mú yò. N zɛ̃̀ n wɔ̀: 'Yi yə̀ mə̀ yẽ̌ n mɛ̃ cùùrì wẽ́ yé. Ń yə̀ dɛ̀rhɛ̀ lú-bɔ̀l w yé.' "
44002032	Pyɛɛrɛ kə́ n súlí n wɔ̀: "Wɔ́ Yezu mú ńmyɛ̌ Yi bwìrhì mú, sə nə́ gakó wɔ́ yò w òmyɛ́ zhə̀n-cínnə.
44002033	Sə Yi kwè mò n vò dɛ̃̌ ń jě rə̀ jə̀jĩ́ ni. Ń nɔ Eshirhə náàcɛ̀nɛ́ y ń Da yà ń bwəl mo è nyí mú, n ce e só nə́ yó èlǎsɛ̃́. Wɔ́ èmyɛ́ tumə né á yírhə́ na, á zhã̌ j'à nyɛ̌ mɔ́.
44002034	È gə wɔ́ Dəvyidi cìcì mú, Yi yə̀ mò kwè n vò Arəzana w ǹdə́ ń yírhə́ yé. N jà n wɔ̀: 'Cinu Yi wò à Cinu ni: b'ə̌ jòm à jə̀jĩ́ ni;
44002035	à bá ce ń nɔ̀ ǹ zwə̀ bé tɛ̃́ ǹ nə̀rh kùr wə̀.'
44002036	"Esərayɛl dwí rí lyì bí gakó mə̌ sə rə lwar pamparɛ̃ɛ̃ bə̀ Yezu mú á pəpa də̀-jɔrhɔ́ yó mó, Yi ce n jǐrh Cinu ǹdə́ Kristə mó."
44002037	Bə̀ gə́ nyɛ̀ɛ̀ zɔ̀mà nɛ́ nə̀myɛ́, bə̀ wun kwẽ bə̀ wẽ́. Bə zɛ̃̀ bə bwə̀rh Pyɛɛrɛ ǹdə́ tùntúmə́ bé dwã bɛ́ bə wɔ̀: "Da-byǎ, wɔ́ bə̀kɔ́n nə́ b'ǎ wɛ̀rhɛ́?"
44002038	Pyɛɛrɛ zɛ̃̀ n wɔ̀ bɛ: "Pyìrhínə á wun, s'á mə̀dù mə̀dù gakó zwẽ nɛ̃̌-shɔ Yezu Kristə yil lé yilə, mùnì Yi pə ába á yə̀-bəlwàálɛ́ sǔbri, sə rə pə ába Eshirhə náàcɛ̀nɛ́.
44002039	Cinu nə́ Yi nyí rí rə̀ bwəl mó wɔ́ lyì bí byɛ̀bɛ́ gakó ń la byõ̌ mó yilə. Wɔ́ ámyɛ̌ ǹd'á byǎ bɛ́, ǹdə́ byɛ̀bɛ́ gakó bə̀ ŋwɛ́nɛ́ pyépyé mó myɛ yilə."
44002040	Pyɛɛrɛ zɛ̃̀ n súlí ń nə́ ń zɔ̀m zɔ̀mà dwã nánzhəzhɔ̌ ń mə́ ń zal bə̀ wun ni, mùnì bə zwẽ nyí. Ń yà ń zhe: "Lũ w kɔ̀bɔ́ lyì bí wɔ́ lwɛlɛ cìnə́. Vǔrnə á cìn bə̀ wẽ́, mùnì á nə vwǎrh."
44002041	Byɛ̀bɛ́ gakó bə̀ shɛ̀nɛ́ bə zwẽ Pyɛɛrɛ zɔ̀mà nɛ́ mɔ́ já zwẽ nɛ̃̌-shɔ. Lyì bí byɛ̀bɛ́ bə̀ súlí byɛ̀bɛ́ bə̀ jɛ̀rɛ̀ bə zù Kristə dɛ̃ rɛ́ rə̀myɛ́ yù w mú y'à bwəlse lyì mɔ̀ɔ̀rhɛ̀ rə̀tɔ̀.
44002042	Bə̀ y'à zhe yə̀wǎl bə̀ t'â kwàrh ǹdə́ tùntúmə́ bé kàrmɔ́ cilu yé; bə̀ zhe dwã twéé twéé ǹdə da-byǎ ta sónó ǹdə́ nyì-dwìì wẽ́; bə̀ y'à n'ê kɛ́ búrú w bə̀ tə̀l ǹdə́ dwã; bə̀ y'à n'ê tó dwã bə̀ ce Yi.
44002043	Yi y'à n'ê tó tùntúmə́ bé dɛnnɛ rə wɛ̀rhɛ́ màmyaarhɛ ǹdə́ wò-jààrɛ̀ nánzhəzhɔ̌, sə rə̀myɛ́ y'à n'ê jàr lò gakó.
44002044	Byɛ̀bɛ́ gakó bə̀ y'à zù Kristə y'à zhe nyì-dwìì ǹdə́ dwã; bə̀ y'à n'ê ce bə̀ kɔn gakó dwã yó.
44002045	Bə̀ y'à n'ê yè bə̀ cɛsɛ́ ǹdə́ bə̀ wẽ̀ dé, bə zɛ̃̀ bə tə̀ kɔn dɛ́ dɛ̀bɛ́ bə̀ nɔ mɔ́ bə̀ gakó ne, lò gakó ǹdə ń gə́ zhe rə̀ tum ní.
44002046	Bə̀ y'à n'ê wɛ̀rhɛ́ nyí rə̀dù; bə̀ y'à n'ê gùlí dwã Yi jì y kɔ̀nɔ́ w wẽ́ dɛ̃ gakó bə̀ ce Yi. Bə̀ y'à n'ê kɛ́ búrú w bə̀ tə̀l ǹdə́ dwã bə̀ sõ kǎlsɛ́ wẽ́; bə̀ y'à n'ê jí bə̀ kùjú w ǹdə́ wu-nyɔ̃̀; bə̀ bə zwini zhe ǹdə́ dwã yé.
44002047	Bə̀ y'à n'ê cèrhé Yi, sə lyì bí gakó y'à só be. Dɛ̃ gakó, Cinu yà ń nə́ ń ce byɛ̀bɛ́ ń vwǎrh mɔ́ twí bə̀ súlí bə̀ gùlú w ni.
44003001	Zhwifubá y'à myɛ̀rhɛ̀ bə̀ n'ê wɛ̀rhɛ́ Yi-co twéé twéé yi-kár nɛ. Dɛ̃ rə̀dù, Pyɛɛrɛ ǹdə́ Zhã zɛ̃̀ bə̀ la Yi jù w Yi-co w òmyɛ́ mɔ́ yilə.
44003002	Bal mə̀dù yà ń ŋwɛ́nɛ́ ń ná lùl mò gwànà. Twéé gakó, bə̀ y'à n'ê kwè mò bə̀ twí è cĩ́ tɛ̃́ Yi jì y kɔ̀nɔ́ w bwə̀rə̀ y bə̀ n'ê byẽ̀ bə̀ "Bwə̀rə̀ náàcɛ̀nɛ́ y" mɔ́ nyí ni, ń mə́ ń lwə̀l wársɛ byɛ̀bɛ́ bə̀ n'ê zwì Yi jì y kɔ̀nɔ́ w wẽ́ mó ne.
44003003	Ń gə́ nɔ Pyɛɛrɛ ǹdə́ Zhã bə̀ n'ê lyɛ̃ bə̀ la zú, n zɛ̃̀ ń nə́ ń lwə̀l bè kɔna.
44003004	Bə pyìrhí bə nyǐ mu shɛ́shɛ́. Pyɛɛrɛ zɛ̃̀ n wɔ̀ mɔ̀: "Nyǐ nə́ba!"
44003005	Bal mɔ́ zɛ̃̀ n kwɛrhɛ ń nə́ ń nyǐ bi shɛ́shɛ́. Ń yà ń nə́ ń bùl bə̀ wɔ́ kɔn bə̀ la mɔ pɔ.
44003006	Pyɛɛrɛ wɔ̀ mɔ̀: "Àmyɛ́ bə wársɛ zhe yé, sə kɔn dɛ̀bɛ́ à zhe, wɔ́ rə̀myɛ́ à la mɔ́ pɔ: Nazarɛtɛ lyì bal Yezu Kristə yil lé yilə, zɛ̃̀ ń zhì dɛ̃̌ ń vò."
44003007	N cèlè ń jɛ̃̀ n zə bal mɔ́ jə̀jĩ́ ni, n zhẽ̌ mo dɛ̃̌. Rə̀myɛ́ yó cìcì, bal mɔ́ nèsé já ká bə̀ sə̀ jàà y w náàcɛ̀nɛ́,
44003008	n zɛ̃̀ pá n zhì ń nèsé yó ń nə́ ń zhə̀lə̀. N tó Pyɛɛrɛ ǹdə́ Zhã nɛ n zù Yi jì y kɔ̀nɔ́ w wa, ń nə́ ń zhə̀lə̀, ń nə́ ń fwɛ̃́, ń mə́ ń cèrhé Yi.
44003009	Lyì-zhǎ bɛ́ gakó nə mɔ ń nə́ ń zhə̀lə̀ ǹdə́ ń nə́ ń cèrhé Yi.
44003010	Lyì bí gə́ lwar bə̀ wɔ́ ńmyɛ̌ ń yà ń nə́ ń jòm Yi jì y kɔ̀nɔ́ w bwə̀rə̀ y bə̀ n'ê byẽ̀ bə̀ "Bwə̀rə̀ náàcɛ̀nɛ́ y" mɔ́ nyí ni ń lwə̀l mó, bə̀ wun zɛ̃̀, ywẽ zɛ̃̀ rə̀ zhe be, kɔn dɛ́ dɛ̀bɛ́ rə̀ wɛ̀rhɛ́ èta mɔ́ yilə.
44003011	Bal mɔ́ kə́ ń yə̀ Pyɛɛrɛ ǹdə́ Zhã kwã nɛ́ kwɛ̃̀ yé. Kɔn jàr lyì-zhǎ bɛ́ gakó dɛ̃́dɛ̃́. Bə dùr bə vò Pyɛɛrɛ ǹdə́ Zhã sono, zɔ́nɔ́ w kɔ̀bɔ́ bə̀ n'ê byẽ̀ bə̀ "Saləmɔ zɔ́nɔ́" mɔ́ wẽ́.
44003012	Pyɛɛrɛ gə́ nɔ rə̀myɛ́, n wɔ̀ lyì-zhǎ bɛ́ nɛ: "Esərayɛl lyì, byè yil kɔn dɛ́ dɛ̀bɛ́ rə̀ wɛ̀rhɛ́ èta mɔ́ jàr ába? Byè yil á n'á nyǐ nə́ba èta ǹdə bal mɔ́ wɔ́ nə́myɛ̌ sə̀pwà jàn, ráá nə́ gə́ zhí Yi ni ǹdə́ nə́ wun gakó mó è ce n wárh ta?
44003013	Lwarna bə̀ wɔ́ nə́ nàmbala bɛ́, Abəraham ǹdə́ Yəzakɛ ǹdə́ Zhakɔɔbɛ, ǹdə́ bə̀ dwã bɛ́ gakó Yi rí rə̀ ce rə̀ tùntùnnə̀ Yezu zùwə́ y du. Wɔ́ ámyɛ̌ cìcì á zɔ mɔ á pə cɔ w yé né cìnə́ bé ne. Pyəlatɛ yà ń nə́ ń yǎl n yẽ̌ mo, sə á yə̀ shɛ̀nɛ́ yé.
44003014	Á zhɔ̃̀ mɔ̀bɔ́ ń wɔ́ Yi lò, n jà ń bə dóó zhe mó, á zɛ̃̀ á lwə̀l Pyəlatɛ nɛ n vùr mɔ̀bɔ́ ń wɔ́ lyì-gurnə mó byə̀nə́-jù wə̀.
44003015	Á ce bə gu mɔ̀bɔ́ ń nə́ ń pɛ nyǔ mú, sə Yi ká bwìrhì mù n du cùùrì wẽ́. Nə́myɛ̌ wɔ́ rə̀myɛ́ zhə̀n-cínnə.
44003016	Nə́ zhí Yezu yil lé ne. Wɔ́ rə̀myɛ́ è ce n pə jàn bal mɔ́ mɔ̀bɔ́ á na, á j'ǎ yě ń pár èta mɔ́ nɛ. Wɔ́ Yezu ni zhú mú è ce bal mɔ́ ń zhǐ á gakó yé né èta mɔ́ nə bəsàzùlí námpúm.
44003017	"Zhə̀nà, da-byǎ, à yě b'ǎmyɛ̌ ǹd'á yó-cìnə́ bé ga yə̀l kɔn dɛ́ dɛ̀bɛ́ á wɛ̀rhɛ́ Yezu ni èta mɔ́ kùr yé.
44003018	Sə Yi tó rə̀myɛ́ dɛnnɛ rə pyìrh kɔn dɛ́ dɛ̀bɛ́ rə̀ y'à tó rə̀ nyì-zwennə bé gakó dɛnnɛ rə byili mú. Rə̀ byili bə̀ Kristə mó mà n nwɛ̀nɛ̀.
44003019	Rə̀myɛ́ ce, pyìrhínə á wun, s'á k'á bə̀ Yi sono, mùnì rə pə ába á yə̀-bəlwàálɛ́ sǔbri.
44003020	Èta, Cinu mà n twĩ̀ Yezu n bə̀ n súlí á jàn. Wɔ́ ńmyɛ̌ ń wɔ́ Zwennə mó ń yà ń tɛnɛ á yil mó.
44003021	Ń gwẽ̌ mà n jòm Arəzana w kɔn mé yí kɔn gakó gə tú è kwɛrhɛ. Yi tó rə̀ nyì-zwennə bé dɛnnɛ rə byili rə̀myɛ́ shãã shãã ga.
44003022	Muyiisi yà ń wòwə̀: 'Cinu á Yi rí mà n cír lò á wẽ́ n jǐrh ń nyì-zwennə ǹdə àmyɛ́ ta, s'á cili kɔn dɛ̀bɛ́ gakó ń la ába byilu mú.
44003023	Lò mɔ̀bɔ́ gakó ǹ gə yə̀ Yi nyì-zwennə mó ńmyɛ̌ mɔ́ zɔ̀mà nɛ́ zwẽ, bə̀ má vùr mó Yi dwí rí wẽ́ bə gu.' "
44003024	Pyɛɛrɛ súlí n wɔ̀: "Yi nyì-zwennə bé byɛ̀bɛ́ gakó bə̀ lyɛ̃, kɔn zhí Saməwəə ǹdə́ byɛ̀bɛ́ bə̀ zwẽ ń jàà y mɔ́ y'à jɛ̀rɛ̀ bə zɔ̀m kɔn dɛ́ dɛ̀bɛ́ rə̀ n'ê wɛ̀rhɛ́ dwã nɛ́ nyɛ̀bɛ́ wẽ́ mó yò.
44003025	Kɔn dɛ́ dɛ̀bɛ́ Yi y'à tó rə̀ nyì-zwennə bé dɛnnɛ rə bwəl rə̀ nyí mú wɔ́ ámyɛ yilə. Á twə́r j'à ŋwɛ́nɛ́ dɔbrɛ́ tɛ̀bɛ́ Yi zɔ ǹd'á nàmbala bɛ́ mɔ́ myɛ wẽ́. Rə̀ zɔ̀m ǹdə́ Abəraham rə wɔ̀: 'À bá tó ǹmyɛ́ nɛ̀mɛ́ nɛ́ dɛnnɛ a cĩ́ bwəl lũ w lyì bí gakó yó wə.'
44003026	Lwarna bə̀ è jɛ̀rɛ̀ è wɔ́ ámyɛ̌ yil Yi bwìrhì rə̀ tùntùnnə̀ mó, rə zɛ̃̀ rə twĩ̀ mù á sõ, mùnì n cĩ́ bwəl á yó, sə n ce á mə̀dù mə̀dù gakó pyìrhí ń wu n yẽ̌ ń tùntùm-bəjə́ə́lé ne."
44004001	Yi jì y vwĩ̀-zwə́lnə bé ǹdə́ Yi jì y yìlnə̀ bé ǹdə́ Sadəsənyɛbá bə̀ ǹdə́ Pyɛɛrɛ ǹdə́ Zhã gwẽ̌ n'ê zɔ̀m ǹdə́ lyì bí.
44004002	Bə̀ lyimə zɛ̃̀ nə̀ n'ê yì Pyɛɛrɛ ǹdə́ Zhã dɛ̃́dɛ̃́, bə̀ gə́ n'ê cèrhè kàrmɔ́ lyì bí ni, bə̀ n'ê byili bə̀ Yezu gə́ bwìrhì mú ce cùùrí myɛ bá bwìrhì mú yilə.
44004003	Bə zɛ̃̀ bə zə Pyɛɛrɛ ǹdə́ Zhã. Sə cɛ y gə́ y'à yìì mú ce, bə ce be byə̀nə́-jù wə̀, bə mé dɛ̃̀ cə-lár.
44004004	Ǹdə́ rə̀myɛ́ ga, byɛ̀bɛ́ bə̀ cili Pyɛɛrɛ ǹdə́ Zhã kàrmɔ́ mɔ́ nánzhəzhɔ̌ zù Kristə; sə bala bɛ́ mù dwã nɛ bə̀ y'à yú lyì mɔ̀ɔ̀rhɛ̀ rə̀nu.
44004005	È zɛ̃̀ nəkɔkɔ́lɛ́ y yùwə̀, Zhwifubá yó-cìnə́ bé ǹdə́ náncɛsɛ́, ǹdə́ Muyiisi nyə́ né byilnə bé byẽ̀ dwã Zhərəzalɛm nɛ́,
44004006	bə̀myɛ́ ǹdə́ vwĩ̀-zwə́lnə bé yé né cìnə́ bé gakó náncɛ y Annɛ, ǹdə́ Kəyifu ǹdə́ Zhã ǹdə́ Alɛsãdərɛ, e súlí lyì byɛ̀bɛ́ gakó bə̀ ŋwɛ́nɛ́ vwĩ̀-zwə́lnə bé dwí rí wẽ́,
44004007	bə ce bə zə Pyɛɛrɛ ǹdə́ Zhã bə bə̀ bə̀ yé né, bə bwə̀rh bè bə wɔ̀: "Mɔ̌ lò ń pɔ ába ŋwɔ̀nɔ́, ráá mɔ̌ lò yil yil á wárh nə̀bwɛ̃̀ mɔ́?"
44004008	Rə̀myɛ́ yó, Pyɛɛrɛ sú ǹdə́ Eshirhə náàcɛ̀nɛ́, n zɛ̃̀ n wɔ̀ bɛ:
44004009	"Nə́ wɛ̀rhɛ́ cɛ̀nɛ̀ nə̀bwɛ̃̀ mə̀dù nì. Ámyɛ̌ cɔ w yó-cìnə́ bé ǹdə́ ámyɛ̌ náncɛsɛ́ zɛ̃̀ á n'á bwə̀rh nə́ba zà, á la lwar ń gə́ tó né n mə n wárh.
44004010	Ámyɛ̌ gakó, e súlí Esərayɛl lyì bí gakó, lwarna pamparɛ̃ɛ̃ bə̀ wɔ́ Nazarɛtɛ lyì bal Yezu Kristə mó á pəpa də̀-jɔrhɔ́ w yó n cì, Yi ká bwìrhì mù n du cùùrì wẽ́ mó, wɔ́ ńmyɛ̌ yil lé jàn yil bal mɔ́ mɔ̀bɔ́ wárh ń zhǐ á yé né.
44004011	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Wɔ́ nə́kulu w kɔ̀bɔ́ jì-lùrnə̀ bé vùr bə dwĩ̀ kwã nɛ́ mɔ́, ò jǐrh jì y jàn nə́kulu wə́.' Wɔ́ ámyɛ̌ á wɔ́ jì-lùrnə̀ bé bə̀myɛ́. Wɔ́ Yezu ń wɔ́ nə́kulu wə́.
44004012	Wɔ́ ńmyɛ̌ dúdú ń wɔ̌ ń mà n vwǎrh nə́ba. Lũ w púlə́púlə́ wẽ́, Yi yə̀ lò dõ lyì bí ni pɛ ń wɔ̌ ń mà n vwǎrh nə́ba yé."
44004013	Pyɛɛrɛ ǹdə́ Zhã y'à n'ê zɔ̀m ǹdə́ wu-jɔ̀. Bùrsí gùlú w lyì bí já pwírí bə̀ wɔ́ lyì byɛ̀bɛ́ bə̀ yə̀ sɛ́bɛ́ cèrhè yé. Rə̀myɛ́ jàr bɛ̀, bə zɛ̃̀ bə lwar myɛ, bə̀ bə̀ y'à n'ê tó Yezu ni.
44004014	Bə nə bal mɔ́ ń wárh mɔ́ myɛ ń zhǐ dɛ̃̌ Pyɛɛrɛ ǹdə́ Zhã nyí ni, bə̀ k'ê yə̀ ŋwɛ̀nɛ́ bə lyár kaka yé.
44004015	Bə ce bə du bùrsí jì y wə, bə zɛ̃̀ bə̀ n'ê zɔ̀m ǹdə́ dwã bə̀ zhe:
44004016	"Etər nə́ b'ǎ wɛ̀rhɛ́ lyì bí byɛ̀bɛ́ nɛ́? Zhərəzalɛm lyì bí gakó yírhə́ nɔ màmyɔ w kɔ̀bɔ́ bə̀ wɛ̀rhɛ́ mɔ́, ce nə́ wàr nyə̀-pɔ̌ nə́ la mǎ yé.
44004017	Sə nə́ m'ǎ ji bi búlə́, nə́ m'é cə̀r bè, bə̀ bə̀ká ké zɔ̀m Yezu yil lé yò ǹdə́ lò gaga yé, mùnì ga lyì bí bə̀ká kwɛrhɛ bə̀ nyɛ̀ɛ̀ yò w kɔ̀bɔ́ kə́dò yé."
44004018	Bə zɛ̃̀ bə ká byẽ̀ bè, bə pə bɛ nyí, bə̀ bə̀ bə̀ká ké zɔ̀m, ráá bə cèrhè lyì bí ni Yezu yil lé shò-kwã nɛ́ yé.
44004019	Pyɛɛrɛ ǹdə́ Zhã wɔ̀ bɛ: "Ámyɛ tɛ́rɛ́na á nyǐ Yi yil mó: wɔ́ ámyɛ̌ nyí ni nə́ mə̌ sə nə́ shɛ̀nɛ́, ráá wɔ́ Yi nyí ni?
44004020	È gə wɔ́ nə́myɛ̌ yilə, nə́ wàr nə́ b'ǎ yẽ̌ kɔn dɛ́ dɛ̀bɛ́ nə́ yírhə́ nɔwa, nə́ zhã̌ já nyɛ̀ɛ̀ mɔ́ byilu mú ni yé."
44004021	Bùrsí gùlú w lyì bí yə̀ kaka nɛ rə̀ bá ce bə pə bɛ bə̀ còrhò-tum yé. Bə ké ji bi búlə́, bə zɛ̃̀ bə yẽ̌ be, bə̀ lyì bí y'à n'ê cèrhé Yi, kɔn dɛ́ dɛ̀bɛ́ rə̀ wɛ̀rhɛ́ mɔ́ yilə.
44004022	Bal mɔ́ mɔ̀bɔ́ bə̀ wárh èta mɔ́, yà ń du byinə shə́-èna, sə è yàl kɔ̀-jàrmà lyì bí yilə.
44004023	Bə̀ gə́ yẽ̌ Pyɛɛrɛ ǹdə́ Zhã nɛ kwã nɛ́, bə shə́r, bə vò bə̀ tó-dwã bɛ́ sõ, bə byili bi nyí rí tɛ̀bɛ́ Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ pɔ bɛ mɔ́.
44004024	Bə̀ tó-dwã bɛ́ gə́ nyɛ̀ɛ̀ rə̀myɛ́, bə̀ gakó mù dwã nɛ bə̀ n'ê lwə̀l Yi bə̀ zhe: "Cinu, ǹmyɛ́ ǹ wɛ̀rhɛ́ dɛ̃̌ ǹdə́ cɛ y ǹdə́ mwə̃́ y ǹdə́ wẽ̀ dé tɛ̀bɛ́ gakó rə̀ ŋwɛ́nɛ́ rə̀ wẽ́ mó,
44004025	wɔ́ ǹmyɛ́ ǹ tó Eshirhə náàcɛ̀nɛ́ dɛnnɛ ń ce nə́ nàmbal Dəvyidi, ń wɔ́ ǹ tùntùnnə̀ mó, zɔ̀m n wɔ̀: 'Byè yil lũ w tənèsé lyì bí n'ê ŋwɔ́ŋwɔ̌? Byè yil bə̀ n'ê bùl bùlə̀ nyɛ̀bɛ́ nə̀ bə kùr zhe?
44004026	Lũ w pyǎ bɛ́ gakó zɛ̃̀ bə wɛ̀rhɛ́ nyí rə̀dù, bə̀ la mé bú ǹdə́ Cinu ǹdə́ mɔ̀bɔ́ ń cír mó.'
44004027	Zhə̀n ga, Erɔɔdɛ ǹdə́ Pɔ̃s-Pyəlatɛ, e súlí lũ w tənèsé dwã bɛ́ lyì bí, ǹdə́ Esərayɛl lyì bí gakó wɛ̀rhɛ́ nyí rə̀dù cɔ w kɔ̀bɔ́ wẽ́ bə mé bú ǹdə́ ǹ tùntùnnə̀ nántwə̌ Yezu, mɔ̀bɔ́ ǹ cír mó.
44004028	Bə̀ wɛ̀rhɛ́ èta, bə mé pyìrh kɔn dɛ̀bɛ́ ǹ yà ǹ kɔ́ ń cĩ́ shãã ga ǹdə́ ǹ jàn dɛ́, ǹdə ǹ gə́ nə́ ǹ yǎl nɛ́ mɔ́.
44004029	Cinu, nyǐ bə̀ gə́ n'ê nwɛ̀nɛ̀ nə́myɛ̌ byɛ̀bɛ́ nə́ wɔ́ ǹ tùntùnnə̀ bé né mó èlǎsɛ̃́. Sɛ̃ nə́ba nə́ bwə̀l ǹ zɔ̀mɛ̀ rɛ́ ǹdə́ wu-jɔ̀.
44004030	Cèlè ǹ jɛ̃̀ nə́ yó, ń ce nə́ wárh nə̀bwànà, sə nə́ wɛ̀rhɛ́ màmyaarhɛ ǹdə́ wò-jààrɛ̀, ǹ tùntùnnə̀ nántwə̌ Yezu mú yil yilə."
44004031	Bə̀ gə́ lwə̀l Yi ni bə zhɛ̀, jàà y kɛ̀bɛ́ bə̀ y'à ŋwɛ́nɛ́ è wẽ́ mó zhízhǐ. Bə̀ gakó já sú ǹdə́ Eshirhə náàcɛ̀nɛ́, bə zɛ̃̀ bə̀ n'ê bwə̀l Yi zɔ̀mɛ̀ rɛ́ ǹdə́ wu-jɔ̀.
44004032	Lyì bí byɛ̀bɛ́ gakó bə̀ y'à zù Kristə mó wun ní y'à wɔ́ rə̀dù. Bə̀ bùlə̀ né myɛ y'à wɔ́ rə̀dù. Mə̀dù ga yà ń tá ń wə̀l bə̀ ńmyɛ̌ kɔn dɛ́ wɔ́ ń dúdú ń cǐ yé. Rə̀ y'à wɔ́ bə̀ gakó nyǎn.
44004033	Tùntúmə́ bé y'à n'ê byili zhə̀n Cinu Yezu bùrhù mú shò-kwã nɛ́ ǹdə́ jàn nánfɔ̀lɔ̀. Sə Yi y'à n'ê cĩ́ bwəl bə̀ gakó yó dɛ̃́dɛ̃́.
44004034	Bə̀myɛ́ mə̀dù ga yà ń tá ń mwìrì kɔn dɛ̀bɛ́ ń zhe rə̀ tum yé, bə̀ byɛ̀bɛ́ gakó bə̀ y'à zhe cɛrh ǹdə́ kǎlsɛ mɔ́ y'à n'ê yè sè, bə zə sə̀ wársɛ́ bə bà,
44004035	bə pə sɛ tùntúmə́ bé ne, bə tə̀ bə pə lò gakó ne shɛ̀bɛ́ ń zhe sə̀ tum mú.
44004036	Lò mə̀dù myɛ yà ń ŋwɛ́nɛ́ ń yíl Zhozefu, ń yà ń wɔ́ Levyi dwí rí lò, ń shí Shipiri. Tùntúmə́ bé y'à co ń yi-lyéré y bə̀ Barnabaasɛ. Rə̀ kùr wɔ́: "Cícírnə".
44004037	Ń yà ń zhe cɛ. N yè yə̀, n zə è wársɛ́ n bə̀ n pə tùntúmə́ bé ne.
44005001	Bal mə̀dù yà ń ŋwɛ́nɛ́ bə̀ n'ê byẽ̀ bə̀ Ananyaasɛ, ǹdə́ ń kɛ̃ Safəra. Ń yà ń zhe cɛ. Ńmyɛ̌ ǹdə́ ń kɛ̃ mɔ́ zɛ̃̀ bə zɔ̀m nyí rə̀dù n mə n yè yə̀.
44005002	N bɔ̀n è wársɛ́ n cĩ́, n zɛ̃̀ n zə sə̀ kùr ré n vò n pə tùntúmə́ bé ne, sə ń kɛ̃ mɔ́ myɛ yà ń yě.
44005003	Pyɛɛrɛ bwə̀rh mò n wɔ̀: "Ananyaasɛ, bə̀kɔ́n yil ǹ yẽ̌ Shətana zù ǹ wẽ́, e ce ń bɔ̀n cɛ y wársɛ́ kə̀kàlà y ń cĩ́, ń zɛ̃̀ ń gõ̀ kɔma ń pə Eshirhə náàcɛ̀nɛ́ nɛ?
44005004	Ǹ yə̀l bə̀ ǹ cɛ y y'à wɔ́ ǹmyɛ́ nyǎ nà? Ǹ gə́ kə́ yè y mó, è wársɛ́ də̀ ǹmyɛ́ ǹ cǐ si nà? Ǹ yà ǹ wɔ̌ ǹ zə sɛ ǹ wɛ̀rhɛ́ ǹdə ǹ gə́ nə́ ǹ yǎl nɛ́. È nə zɛ̃̀ wɔ́ etər ǹ tɛ́rɛ́ nɛ́ ǹ wẽ́ ń mə́ twĩ̀ èta mɔ́? Lwar b'è də̀ numbyíní ni ǹ gòm kɔma bɛ́ ń pə yé. Wɔ́ Yi ni ǹ gòm ń pa."
44005005	Ananyaasɛ gə́ nyɛ̀ɛ̀ zɔ̀mà nɛ́ nə̀myɛ́, n tu tɛ̃́ n cì. Sə ywẽ nánfɔ̀lɔ̀ zɔ lyì bí byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́.
44005006	Ébwá-dàlá bə̀ bə kwè mò bə pyípyílí ǹdə́ gɔ̀nɔ̀ bə vò bə ce.
44005007	Kɔn dɛnɛ ǹdə lùr rə̀tɔ̀ ta, ń kɛ̃ mɔ́ myɛ bà. Sə ń yà ń yə̀l kɔn dɛ́ dɛ̀bɛ́ rə̀ wɛ̀rhɛ́ mɔ́ yé.
44005008	Pyɛɛrɛ bwə̀rh mò n wɔ̀: "Wɔ́ á cɛ y á yè mó wársɛ́ ga èta?" Kɛ̃ mɔ́ wɔ̀: "Wɔ́ sə̀ ga."
44005009	Pyɛɛrɛ zɛ̃̀ n wɔ̀ mɔ̀: "Etər á tɛ́rɛ́ nɛ́ á wẽ́, á m'á wɛ̀rhɛ́ nyí rə̀dù á pyà Cinu Eshirhə y nyí? Lwar bə̀ lyì bí byɛ̀bɛ́ bə̀ kwè ǹ byal mɔ́ bə vò e ce mó zhǐ bwə̀rə̀ y nyí ni. Bə̀ má kwè ǹmyɛ bə vò bə ce."
44005010	N já n tu Pyɛɛrɛ yé né rə̀myɛ́ yi ní cìcì n cì. Ébwá-dàlá bɛ́ zù kɛ̀lɛ́ wa, bə pwírí ń cùwə̀, bə kwè mò bə vò bə ce ń byal mɔ́ nyí ni.
44005011	Ywẽ nánfɔ̀lɔ̀ zə Kristə-lyì gùlú w ǹdə́ byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́.
44005012	Tùntúmə́ bé y'à n'ê wɛ̀rhɛ́ màmyaarhɛ ǹdə́ wò-jààrɛ̀ nánzhəzhɔ̌ lyì bí wẽ́. Sə byɛ̀bɛ́ bə̀ y'à zù Kristə mó gakó y'à n'ê gùlí dwã Yi jì y kɔ̀nɔ́ w wẽ́, Saləmɔ zɔ́nɔ́ w wa.
44005013	Lò dõ yà ń kwàl bə̀ wẽ́ ń nə́ ń zwì ní yé, sə lyì bí gakó y'à n'ê cèrhé be dɛ̃́dɛ̃́.
44005014	Bala ǹdə́ kana nánzhəzhɔ̌ y'à n'ê zwì Cinu bə̀ súlí bi.
44005015	Lyì y'à n'ê zə nə̀bwànà bə̀ twí bə̀ cĩ́ sɔ́msɛ́ vɔ̃̀ nɛ̀ pala ǹdə́ pyə̀ndè wẽ́, mùnì Pyɛɛrɛ gə tú ń nə́ ń lyɛ̃, sə ń sə̀sə̃̌yùlú w myɛ cìcì círhí bə̀ jàlà.
44005016	Lyì nánzhəzhɔ̌ y'à n'ê zə nə̀bwànà ǹdə́ lyì byɛ̀bɛ́ nə̀cílsi námməlwǎlsɛ zhe, bə̀ m'ê shí cɛmɛ nɛ́ nyɛ̀bɛ́ nə̀ bwə́l ǹdə́ Zhərəzalɛm mɔ́ myɛ wẽ́ bə̀ twí, sə bə̀ gakó y'à n'ê wárhá.
44005017	Yi jì y vwĩ̀-zwə́lnə bé yé né cìnə́ bé gakó náncɛ y ǹdə́ ń kwã-lyì Sadəsənyɛbá gakó zɛ̃̀ tùntúmə́ bé yó, bə̀ n'ê dùr bə̀ bwɛ̃̌.
44005018	Bə ce bə zə bɛ lyì bí gakó yírh w bə ce byə̀nə́-jù wə̀.
44005019	Sə cɛ y gə́ tú e yìì, Cinu màlɛ́ka bə̀ e pul byə̀nə́-jì y bwə̀ə̀lé, e ce tùntúmə́ bé du pwẽ̀ nè, e wɔ̀ bɛ:
44005020	"Zhəlnə Yi jì y kɔ̀nɔ́ w wẽ́, á bwə̀l nyǔ mə̀ t'â la zhɔ̌ zɔ̀mà nɛ́ á byili lyì bí ni."
44005021	Bə zwẽ nyí, bə zɛ̃̀ nəkɔkɔ́lɛ́ shãã shãã bə vò bə̀ n'ê cèrhè kàrmɔ̀ Yi jì y kɔ̀nɔ́ w wa. Vwĩ̀-zwə́lnə bé yé né cìnə́ bé gakó náncɛ y ǹdə́ ń kwã-lyì bí ce bə byẽ̀ cɔ w náncɛsɛ́ gakó dwã yó, bə jòm bə̀ bùrsí gùlú w nánfɔ̀lɔ̀ wá. Bə zɛ̃̀ bə pə nyí bə̀ bə̀ zhəl bə vùr tùntúmə́ bé byə̀nə́-jù w bə mé bà.
44005022	Sə lyì bí byɛ̀bɛ́ bə̀ twĩ̀ mú gə́ yú byə̀nə́-jì y wə, bə pwírí tùntúmə́ bé tɛ̀nɛ́ yé. Bə ká kwɛ̃̀ bə vò bùrsí gùlú w lyì bí yé né, bə wɔ̀:
44005023	"Nə́ yú nə́ nə byɛ̀bɛ́ bə̀ n'ê yìlì byə̀nə́-jì y ni mú bə̀ jě è nyí ni. Nə́ pwírí bwə̀ə̀lé gakó sàásɛ náàcɛ̀nɛ́. Sə nə́ gə́ pul bwə̀ə̀lé, nə́ pwírí lò lò tɛ̀nɛ́ byə̀nə́-jù w yé."
44005024	Yi jì y yìlnə̀ bé yé né cə́bal mɔ́, ǹdə́ vwĩ̀-zwə́lnə bé yé né cìnə́ bé gə́ nyɛ̀ɛ̀ bə̀ tùntúmə́ bé tɛ̀nɛ́, rə jàr bɛ̀ dɛ̃́dɛ̃́; bə zɛ̃̀ bə̀ n'ê tɛ́rɛ́ yò w gə́ la nɛ́ yál.
44005025	Lò zɛ̃̀ n bə̀ n wɔ̀ bɛ: "Nyǐnə lyì bí byɛ̀bɛ́ á y'ǎ co byə̀nə́-jù w mú bə̀ ŋwɛ́nɛ́ Yi jì y kɔ̀nɔ́ w wẽ́ bə̀ n'ê cèrhè kàrmɔ̀ lyì bí ni!"
44005026	Yi jì y yìlnə̀ bé yé né cə́bal mɔ́ ǹdə́ ń kwã-lyì bí zɛ̃̀ rə̀myɛ́ yó cìcì, bə vò bə zə tùntúmə́ bé bə ká mé bà. Bə̀ gə́ y'à n'ê dùr ywẽ bə̀ lyì bí bá zə nə́kulə bə dul be mó ce, bə̀ yə̀ tùntúmə́ bé jàn wɛ̀rhɛ́ yé.
44005027	Bə̀ gə́ zə be bə bə̀ bùrsí gùlú w lyì bí yé né bə zhɛ̀, vwĩ̀-zwə́lnə bé yé né cìnə́ bé gakó náncɛ y bwə̀rh bè n wɔ̀:
44005028	"Nə́ y'ǎ pɔ ába nyí b'ǎ gə la á kàrmɔ́ wɔ̀rhɔ́, s'á bə̀k'á k'á byẽ̀ bal mɔ́ mɔ̀bɔ́ yil lé yé. Á zɛ̃̀ á cẽ, á zə á kàrmɔ́ mə̀myɛ́ mɔ́ á sú Zhərəzalɛm púlə́púlə́, á zɛ̃̀ á n'á yǎl á cĩ́ ń cu mú yò w nə́myɛ̌ yó wə!"
44005029	Pyɛɛrɛ ǹdə́ tùntúmə́ bé dwã bɛ́ wɔ̀: "Wɔ́ Yi nyí ni nə́ mə̌ sə nə́ shɛ̀nɛ́ nɛ́, sə è də̀ numbyínsi nyí ni yé.
44005030	Wɔ́ ámyɛ̌ á pəpa Yezu mú də̀-jɔrhɔ́ yó á gu, sə nə́ nàmbala bɛ́ Yi rí bwìrhì mù,
44005031	rə zhẽ̌ ń yó dɛ̃̌ ń jě rə̀ jə̀jĩ́ ni Arəzana wa, rə ce ń wɔ́ pyɔ̌ ǹdə́ Zwennə, mùnì ga Esərayɛl lyì bí pyìrhí bə̀ wun bə nə bə̀ yə̀-bəlwàálɛ́ sǔbri.
44005032	Nə́myɛ̌ wɔ́ rə̀myɛ́ gakó zhə̀n-cínnə, nə́myɛ̌ ǹdə́ Eshirhə náàcɛ̀nɛ́ y Yi pɔ byɛ̀bɛ́ bə̀ n'ê shɛ̀nɛ́ rə̀ nyí ni mú ni mú."
44005033	Bùrsí gùlú w lyì bí gə́ nyɛ̀ɛ̀ zɔ̀mà nɛ́ nə̀myɛ́, bə̀ lyimə zɛ̃̀, bə zɛ̃̀ bə̀ n'ê pyà tùntúmə́ bé gu.
44005034	Bùrsí gùlú w lò mə̀dù ń yà ń yíl Gamaləyəə, ń yà ń wɔ́ Farɛzhɛ̃ɛ̃, n jà ń yà ń wɔ́ Muyiisi nyə́ né byilnə, lyì bí gakó y'à n'ê nyàm mɔ; ńmyɛ̌ mɔ́ zɛ̃̀ n zhì dɛ̃̌, n wɔ̀ bə̀ bə̀ ce tùntúmə́ bé du pwẽ̀ nè námpɔ́lɛ́.
44005035	N zɛ̃̀ n wɔ̀ bùrsí gùlú w lyì bí ni: "Esərayɛl lyì, dɛ̃̌na á cìn ǹdə́ kɔn dɛ̀bɛ́ á n'á yǎl á wɛ̀rhɛ́ lyì bí byɛ̀bɛ́ nɛ mɔ́.
44005036	Á cìcì yě bə̀ bal mə̀dù yà ń fwĩ́ tɛ̃́ kɔn gwẽ̌ bə nyɛ yé, ń yà ń yíl Tɛda; ń yà ń zhe bə̀ ńmyɛ̌ wɔ́ lyì-fɔ̀lɔ̀. Sə bə̀ gu mu. Lyì y'à yú ǹdə zwã̌-àna ta bə̀ n'ê tó mo, sə lyì bí bə̀myɛ́ mɔ́ gakó làà dwã nɛ. Bə̀ k'ê t'â zɔ̀m ń yò yé.
44005037	Rə̀myɛ́ kwã nɛ́, gál mɔ́ yi ní, wɔ́ Gəlile lyì bal Zhidə, ńmyɛ zɛ̃̀ n vwɛ̃ lyì nánzhəzhɔ̌ bə̀ n'ê tó mo; sə bə̀ gu ńmyɛ. Lyì bí byɛ̀bɛ́ bə̀ y'à n'ê tó mo mó gakó làà dwã nɛ.
44005038	"Nyǐnə kɔn dɛ́ dɛ̀bɛ́ à n'â yǎl a byili ába èlǎsɛ̃́ mɔ́: á bə̀k'á ce á cìn byɛ̀bɛ́ èta mɔ́ yò w wẽ́ yé. Yẽ̌nə bə vò, bə̀ tum dí ǹdə́ bə̀ tùntwə̃̀ə̃̀ né gə́ wɔ́ numbyínə́ nyə̀ná, sə́ nyǐ nə̀ t'â la zhǔ yé.
44005039	Sə nə̀ gə wɔ́ Yi nyə̀ná, sə́ nyǐ á wàr nɛ̀ á la cə̌r yé. Rə̀myɛ́ ce, dɛ̃̌na á cìnə̀, á bə̀k'á jǐrh Yi zwə̀ yé." Sə bùrsí gùlú w lyì bí shɛ̀nɛ́ tɛ̀bɛ́ ń byili mú.
44005040	Bə zɛ̃̀ bə ká byẽ̀ tùntúmə́ bé, bə ce bə mà bɛ̀, bə pə bɛ nyí, bə̀ bə̀ bə̀ká ké zɔ̀m Yezu yò kə́dò yé. Bə zɛ̃̀ bə dwĩ̀ bì.
44005041	Tùntúmə́ bé zhǐr bùrsí gùlú w lyì bí yé né ǹdə́ wu-nyɔ̃̀, bə̀ Yi ce bə̀ mə̌ sə bə nwɛ̀nɛ̀ bɛ̀, bə fulsi bi Yezu yil lé yilə.
44005042	Sə bə̀ y'à cə̀ə̀lè bə̀ n'ê bwə̀l yò-ècɔ̀nɔ̀ nyí rí dɛ̃ gakó Yi jì y kɔ̀nɔ́ w wa, ǹdə́ kǎlsɛ́ wẽ́, bə̀ m'ê byili bə̀ wɔ́ Yezu ń wɔ́ Kristə mó.
44006001	Dwã nɛ́ nə̀myɛ́ wẽ́, Kristə kwã-lyì bí y'à n'ê súlí. Zhwifubá byɛ̀bɛ́ bə̀ n'ê zɔ̀m gə̀rɛ́kɛ mɔ́ zɛ̃̀ bə̀ n'ê ŋwɔ́ŋwɔ̌ ǹdə́ byɛ̀bɛ́ bə̀ wɔ́ cɔ w lyì bí mú, bə̀ zhe: "Dɛ̃ gakó, bə̀ gə la kùjú w tə́l, bə̀ n'ê swě nə́myɛ̌ ejə̀nə̀ bé yò."
44006002	Tùntúmə́ bé shí ǹdə́ bə̀lyè y zɛ̃̀ bə ce bə byẽ̀ Kristə kwã-lyì bí dwã bɛ́ gakó dwã yó, bə wɔ̀ bɛ: "Nə́myɛ̌ bə mə̌ sə nə́ yẽ̌ Yi zɔ̀mɛ̀ rɛ́ bwə̌l mó ne nə́ k'á n'é nyǐ kùjú tə́l yò yé.
44006003	Rə̀myɛ́ ce, da-byǎ, círnə lyì bwàlpyɛ̀ á wẽ́, sé yə̀ lyì byɛ̀bɛ́ á yě bə̀ bə̀ wɔ́ lyì-twə̌rh bə̀ zhe surhə, bə̀ sú ǹdə́ Eshirhə náàcɛ̀nɛ́, nə́ b'ǎ pə bɛ tum dí rə̀myɛ́.
44006004	Sə nə́myɛ̌ j'á n'é nyǐ Yi-co w ǹdə́ Yi zɔ̀mɛ̀ rɛ́ bwə̌l mó yò."
44006005	Bə̀ gakó shɛ̀nɛ́ dɛ̀bɛ́ tùntúmə́ bé byili mú, bə zɛ̃̀ bə cír Ecẽẽ. Ń yà ń zhí Yi ni dɛ̃́dɛ̃́, n jà ń yà ń sú ǹdə́ Eshirhə náàcɛ̀nɛ́. Bə̀ cír Shilipu myɛ, e súlí Pɔrɔkɔɔrɛ, ǹdə́ Nəkanɔɔrɛ, ǹdə́ Timo, ǹdə́ Parəmɛnaasɛ, ǹdə́ Ancɔɔsɛ lyì bal mə̀dù ń yíl Nəkwala. Ń yà ń zù Zhwifubá Yi-sɔ́má y shãã ga.
44006006	Bə zə bɛ bə bə̀ tùntúmə́ bé sõ. Tùntúmə́ bé cĩ́ jɛ̀rh bə̀ yó, bə lwə̀l Yi bə̀ yilə.
44006007	Yi zɔ̀mɛ̀ rɛ́ y'à j'â n'ê yí jààsɛ́ gakó wə. Kristə kwã-lyì bí y'à n'ê súlí Zhərəzalɛm nɛ́. Zhwifubá vwĩ̀-zwə́lnə bé myɛ nánzhəzhɔ̌ shɛ̀nɛ́ bə zù Kristə.
44006008	Yi y'à cĩ́ bwəl Ecẽẽ yó, rə pɔ̃ jàn. Ń yà ń nə́ ń wɛ̀rhɛ́ màmyaarhɛ ǹdə́ wò-jààrɛ̀ lyì bí wẽ́.
44006009	Rə̀myɛ́ yó, lyì jàlà zɛ̃̀ bə̀ n'ê mà nyə̀-pǎr ǹdə́ mɔ. È y'à wɔ́ Zhwifubá byɛ̀bɛ́ bə̀ shí Shərɛnɛ ǹdə́ Alɛsãdəri, bə̀ wɔ́ dwã-gùlú jì y bə̀ n'ê byẽ̀ bə̀ "Yómə́ bə̀ nɔ bə̀ cìn-cìnú" mú lyì, e súlí lyì byɛ̀bɛ́ bə̀ shí Shilishi ǹdə́ Azhi tənèsé wə.
44006010	Sə Eshirhə náàcɛ̀nɛ́ y'à n'ê pɛ mɔ surhə ń mə́ ń zɔ̀mà. Rə̀myɛ́ ce bə̀ yə̀ ŋwɛ̀nɛ́ bə zɔ̀m bə ji mu tɛ̃́ yé.
44006011	Bə zɛ̃̀ bə kɔ̃̀ lyì. Lyì bí bə̀myɛ́ mɔ́ wɔ̀: "Nə́ nyɛ̀ɛ̀ ń nyú w ń nə́ ń tùrh Muyiisi ǹdə́ Yi ga."
44006012	Cɔ w lyì bí ǹdə́ náncɛsɛ́ ǹdə́ Muyiisi nyə́ né byilnə bé lyimə zɛ̃̀, bə zə mɔ bə mé vò bùrsí gùlú w nánfɔ̀lɔ̀ w lyì bí yé né,
44006013	bə ce lyì dwã myɛ yí bə̀ n'ê gòm kɔma bə̀ ce ń nyí ni bə̀ zhe: "Bal mɔ́ mɔ̀bɔ́ já ń nə́ ń fulsi Yi jì y ǹdə́ Muyiisi nyə́ né ga.
44006014	Nə́ nyɛ̀ɛ̀ ń nyú w ń zɔ̀m bə̀ Nazarɛtɛ lyì bal Yezu mú mà n wǔr Yi jì y n jà n lyə́r lùl-e-pwírí nyə́ né nyɛ̀bɛ́ Muyiisi byili nə́ba mó."
44006015	Rə̀myɛ́ yó, bùrsí gùlú w lyì bí gakó kwẽ̌ bə̀ n'ê nyǐ mu shɛ́shɛ́, bə pwírí ń yé y nyɛ̌ ǹdə màlɛ́ka yé ta.
44007001	Yi jì y vwĩ̀-zwə́lnə bé yé né cìnə́ bé gakó náncɛ y zɛ̃̀ e bwə̀rh mò e wɔ̀: "Cà y kɛ̀bɛ́ bə̀ n'ê ce ǹ nyí ni mú gakó wɔ́ zhə̀nà?"
44007002	Ecẽẽ wɔ̀: "À dabá ǹdə́ à da-byǎ, cilinə kɔn dɛ̀bɛ́ à la ába byilu. Zùwə́ cə́bal Yi byili ń cìn nə́ nàmbal Abəraham nɛ, ǹdə́ ń yà ń ŋwɛ́nɛ́ Mezopotəmyi ní, fòró n zɛ̃̀ n vò n jòm Arã nɛ́.
44007003	Yi y'à wò mò: 'Zhǐr ń yẽ̌ ǹ da-dǒ wə́, ǹdə́ ǹ dwí lyì bí ni, n vò cɔ w kɔ̀bɔ́ à la mɔ́ byilu mú wẽ́.'
44007004	N shɛ̀nɛ́ n zhǐr Kalədɛ lyì bí cɔ w wa, n vò n jòm Arã nɛ́. Ń da gə́ cùwə̀, rə̀myɛ́ kwã nɛ́, Yi ce n zhǐr Arã nɛ́ n bə̀ n jòm cɔ w kɔ̀bɔ́ á ŋwɛ́nɛ́ ò wẽ́ zà zà mɔ́ wa.
44007005	Sə Yi yə̀ mɔ̀ jàà pɛ cɔ w òmyɛ́ wẽ́ bá námpɔ́lɛ́ myɛ cìcì yé, sə rə̀ bwəl mo nyí bə̀ rə̀ bá pɔ̃ cɔ w òmyɛ́ púlə́púlə́ n cìní. Bá ń gə tú ń cù ń tɛ̀nɛ́ myɛ, ń byǎ bá cìní wə. E jà rə̀myɛ́ yó, ǹdə́ ń yà ń gwẽ̌ bə bə̀sɔ́bwɛ̀lɛ́ zhe yé.
44007006	Rə̀ wò mò: 'Ǹ nɛ̀mɛ́ nɛ́ bá jòm cɔ kɔ̀bɔ́ ò də̀ bə̀myɛ́ nyɔ̃̌ wẽ́, bə jǐrh yómə́ gàà mɔ́. Lyì má nwɛ̀nɛ̀ bɛ̀ byinə zwã̌-àna.'
44007007	Yi súlí rə wɔ̀: 'À bá kə́ cɔ w kɔ̀bɔ́ ò lyì bí la zə ǹ nɛ̀mɛ́ nɛ́ bə wɛ̀rhɛ́ yómə́ mó bùrsì, a pə w ò còrhò-tum. Sə rə̀myɛ́ kwã nɛ́, ǹ nɛ̀mɛ́ nɛ́ bá ká zhǐr gàà, bə bé cèrhé ne nyɔ̀nɔ̀.'
44007008	"Rə̀myɛ́ yó, Yi zɔ dɔbrɛ ǹdə́ Abəraham. Rə pɔ̃ nyí bə̀ ń góm ń byǎ bɛ́, e yə̀ dɔbrɛ́ rə̀myɛ́ myɔrhɔ. Abəraham zɛ̃̀ n lù ń byǐ Yəzakɛ, n gõ̀ mò ń dwã lyɛlɛ yùwə̀. Yəzakɛ lù ń byǐ Zhakɔɔbɛ, n gõ̀ mò. Zhakɔɔbɛ lù ń byǎ bɛ́ shí ǹdə́ bə̀lyè y bə̀ wɔ́ nə́ nàmbala bɛ́ mɔ́, n gõ̀ bè.
44007009	"Nə́ nàmbala bɛ́ dùr bə̀ nyɛ̃́ Zhozefu bwɛ̃̌, bə zə mɔ bə yè. Byɛ̀bɛ́ bə̀ yè mò mó zə mɔ bə vò Ezhibti yómde jè, sə Yi y'à ŋwɛ́nɛ́ ǹdə́ mɔ,
44007010	rə zwẽ mo ń nɔ̀nɔ̀ w wẽ́, rə ce n sú Ezhibti pyɔ̌ Faraɔ̃ yírh, rə pɔ̃ surhə ń mə́ ń zɔ̀m ǹdə́ mɔ. Faraɔ̃ pɔ̃ pyɛ̀lɛ̀, ń nə́ ń nyǐ Ezhibti púlə́púlə́ ǹdə́ ńmyɛ̌ Faraɔ̃ cìcì kɛ̀lɛ́ y ga yò.
44007011	"Sə nɔrh nánfɔ̀lɔ̀ tú mə tu Ezhibti ǹdə́ Kanãã tənèsé púlə́púlə́ wẽ́. Kɔn y'à zum dɛ̃́dɛ̃́, nə́ nàmbala bɛ́ y'à k'ê yír kaka bə̀ n'ê jí yé.
44007012	Zhakɔɔbɛ zɛ̃̀ n nyɛ̀ɛ̀ bə̀ jíjí ŋwɛ́nɛ́ Ezhibti ní, n zɛ̃̀ n twĩ̀ nə́ nàmbala bɛ́ gàà.
44007013	Rə̀myɛ́ kwã nɛ́, n kə́ n twĩ̀ bì kə́dò. Zhozefu zɛ̃̀ n byili ń pár ń zhə̀m-má bɛ́ nɛ. Pyɔ̌ Faraɔ̃ zɛ̃̀ n lwar Zhozefu dwí rí párá.
44007014	Zhozefu ce bə zə ń da ǹdə́ ń byǎ bɛ́ púlə́púlə́ bə mé bà, sə bə̀ gakó y'à wɔ́ shə́-shàlpyɛ̀ ǹdə́ bə̀nu.
44007015	Zhakɔɔbɛ zɛ̃̀ n bə̀ Ezhibti. Wɔ́ gàà ń cù ní. Nə́ nàmbala bɛ́ myɛ wɔ́ gàà bə̀ cù ní.
44007016	Sə bə̀ zɔ bɛ bə ká mé vò Shəkɛm, bə ce be bɔ̀l mɔ́ mɔ̀bɔ́ Abəraham yà ń yè ǹdə́ wársɛ Amɔɔrɛ byǎ bɛ́ sõ mó wẽ́.
44007017	"Sə Yi nyí rí rə̀ y'à bwəl Abəraham nɛ mɔ́ pyǐrh mó yi gə́ tú e bwəlse, nə́ dwí rí pùl dɛ̃́dɛ̃́ Ezhibti ní.
44007018	Rə̀myɛ́ kwã nɛ́, lò dõ tú n jǐrh Ezhibti pyɔ̌, sə ńmyɛ̌ mɔ́ yə̀ Zhozefu pár lwar yé.
44007019	Ń myìnì nə́ dwí rí, n nwɛ̀nɛ̀ nə́ nàmbala bɛ́. Ń yà ń nə́ ń nyɛ́ɛ́ bɛ ń ce bə̀ pwà bə̀ byì-shɛ̌msɛ́ bə̀ dwĩ̀, mùnì ga sə̀ bə̀ká yə̀ nɛ́ yé.
44007020	"Wɔ́ rə̀myɛ́ yi ní bə̀ lùl Muyiisi. Ń yà ń wɔ́ ébɔ́, Yi y'à só mo, sə ń ná kɔ̀n mɔ̀ ń da sõ kɛ̀lɛ́ w cànsɛ̀ sə̀tɔ̀.
44007021	Rə̀myɛ́ kwã nɛ́, bə kwè mò bə vò e dwĩ̀, sə pyɔ̌ Faraɔ̃ bə̀kɔ́ nɔ mɔ n kwè, n vò n kɔ̃̀ ǹdə ń cìcì byǐ ta.
44007022	N lwar Ezhibti lyì bí tumə né gakó yé-shò, n jǐrh lyì-fɔ̀lɔ̀ ń zɔ̀mà nɛ́ ǹdə́ ń tumə né gakó wẽ́.
44007023	"Muyiisi gə́ tú n yí byinə shə́-èna, dɛ̃ rə̀dù, n zɛ̃̀ n jòm tɛ̃́, n bù bə̀ ń mà n nyǐ ń da-byǎ bɛ́ yò.
44007024	N zɛ̃̀ n nə Ezhibti lò mə̀dù ń nə́ ń nwɛ̀nɛ̀ Esərayɛl lò, n sɛ̃ Esərayɛl lò mó ne, sə ń gu Ezhibti lò mó.
44007025	Ń yà ń nə́ ń bùl bə̀ Esərayɛl lyì bí má tó rə̀myɛ́ dɛnnɛ bə lwar bə̀ Yi n'ê yǎl rə tó ń dɛnnɛ rə vwǎrh bɛ, sə bə̀ yə̀ lwar yé.
44007026	È zɛ̃̀ nəkɔkɔ́lɛ́ y yùwə̀, ń nɔ Esərayɛl lyì bə̀lyè bə̀myɛ n'ê bwí dwã. N zɛ̃̀ ń la bɛ pɔr, sə bə nyɛ̀ɛ̀ dwã zɔ̀mà kùrə̀. N wɔ̀ bɛ: 'À lyì, nyǐnə ámyɛ̌ wɔ́ da-byǎ wɛ̀, wɔ́ byè yil á zɛ̃̀ á n'á bwí dwã?'
44007027	Sə mɔ̀bɔ́ ń yà ń nə́ ń nwɛ̀nɛ̀ ń dõ mó mó cìrh Muyiisi n ce kwã nɛ́, n wɔ̀: 'Mɔ̌ ń pɔ mɔ́ nyí bə̀ ǹ yál nə́ pyɔ̌ ń kə́ nə́ bùrsì?
44007028	Ǹ nə́ ǹ yǎl ń gu àmyɛ ǹdə ǹ gə́ gu Ezhibti lò mó də̀lànɛ̀ nɛ́?'
44007029	Muyiisi gə́ nyɛ̀ɛ̀ rə̀myɛ́, n dùr n vò cɔ òdù bə̀ n'ê byẽ̀ bə̀ Majã. N jòm gàà n lù byǎ bə̀lyè.
44007030	"È byinə shə́-èna yó, màlɛ́ka bé zhì sɔ̀lɔ̀ wẽ́ gɔ-elũ èpòlò w wə, Sənəyi pyɔ̀ w səta, e lyí mu. E jà myǐn y'à zhe sɔ̀lɔ̀ w wẽ́.
44007031	Muyiisi gə́ nɔ rə̀myɛ́, ń wu zɛ̃̀, n twẽ̌ n bwəlse ń la nyǔ, sə ń nyɛ̀ɛ̀ Cinu cəl rə̀ wò mò:
44007032	'À wɔ́ ǹ nàmbala bɛ́ Abəraham ǹdə́ Yəzakɛ ǹdə́ Zhakɔɔbɛ Yi.' Ywẽ zɛ̃̀ rə̀ zhe Muyiisi ń nə́ ń kəkə, ń kə́ ń kwàl sə n nyǐ gàà yé.
44007033	Cinu wɔ̀ mɔ̀: 'Vǔr ǹ nə̀cìlə̀ né, bə̀ jàà y kɛ̀bɛ́ ǹ zhǐ è wẽ́ mó wɔ́ àmyɛ́ jàà.
44007034	Zhə̀nà, à nə à dwí rí nɔ̀nɔ̀ w rə̀ n'ê nwɛ̀nɛ̀ Ezhibti ní mú. À nyɛ̌ rə̀ wɔ́wɔ́lɔ́ mɔ́, sə à só tɛ̃́ à la rɛ zõ. Èlǎsɛ̃́ à la mɔ́ tũ̌ Ezhibti ní.'
44007035	"Wɔ́ Muyiisi mú mɔ̀bɔ́ Esərayɛl lyì bí y'à zhɔ̃̀, bə wɔ̀: 'Wɔ́ mɔ̌ lò ń pɔ mɔ́ nyí bə̀ ǹ yál nə́ pyɔ̌ ń kə́ nə́ bùrsì?' Wɔ́ ńmyɛ̌ mɔ́ cìcì Yi tó màlɛ́ka y è tú e zhì sɔ̀lɔ̀ w wẽ́ e lyí mu mú dɛnnɛ rə zwẽ be.
44007036	Wɔ́ ńmyɛ̌ ń vùr Esərayɛl lyì bí Ezhibti ní. Ń wɛ̀rhɛ́ màmyaarhɛ ǹdə́ wò-jààrɛ̀ Ezhibti ní, ǹdə́ mwə̃́ y nánshɔ̃̀ w wẽ́, ǹdə́ gɔ-elũ èpòlò w wə, byinə shə́-èna wẽ́.
44007037	Wɔ́ ńmyɛ̌ mɔ́ gwẽ̌ ń wò Esərayɛl lyì bí ni: 'Yi bá cír lò mə̀dù á wẽ́ n jǐrh rə̀ nyì-zwennə ǹdə àmyɛ́ ta.'
44007038	Esərayɛl lyì bí gə́ y'à zhǐ dwã yó gɔ-elũ èpòlò w wẽ́ yi ní, ń yà ń tó ń ŋwɛ́nɛ́. Wɔ́ ńmyɛ̌ dɛnnɛ màlɛ́ka y tó né e zɔ̀m ǹdə́ nə́ nàmbala bɛ́ Sənəyi pyɔ̀ w yó. Wɔ́ èta ń tó né n mə n zwẽ Yi zɔ̀mà nɛ́ nə̀ n'ê pɛ nyǔ mú n byili nə́ba.
44007039	"Sə nə́ nàmbala bɛ́ y'à cẽ, bə̀ k'ê t'â yǎl bə zwẽ ń nyí rí yé. Bə̀ k'â n'ê yǎl bə kwɛ̃̀ bə vò Ezhibti.
44007040	Bə zɛ̃̀ bə wɔ̀ Arɔ̃ nɛ: 'Zwìrhì wẽ̀ rə yə̀ ǹdə yə ta rə tó nə́ yé, bə̀ Muyiisi mú mɔ̀bɔ́ ń ce nə́ shə́r Ezhibti ní mú, nə́ yə̀l ń gə́ tó mə̀gã̌ yé.'
44007041	Bə zɛ̃̀ bə zə sánə́má bə zwìrhì ku ǹdə nũ̌-bwə̀lə̀ ta, bə mé wɛ̀rhɛ́ bə̀ yi, bə zwə́l vwĩ̀ bə pə rɛ. Bə zɛ̃̀ bə fùù ǹdə́ wu-nyɔ̃̀, kɔn dɛ́ dɛ̀bɛ́ bə̀ cìcì wɛ̀rhɛ́ ǹdə́ bə̀ jɛ̀rh mɔ́ yilə.
44007042	Yi zɛ̃̀ rə pyìrhí rə̀ kwã rə mé zǎ bɛ, rə yẽ̌ be bə̀ n'ê cèrhé cã̀mə́sɔ̌sɛ́ sə̀ ŋwɛ́nɛ́ dɛ̃̌ yi w mú. Bə̀ kɛ̃ Yi nyì-zwennə bé sɛ́bɛ́ rɛ́ wẽ́ bə wɔ̀: 'Esərayɛl lyì, á pansɛ́ ǹd'á vwàmá nɛ́ á y'ǎ m'á zwə́l vwə̃̀ né gɔ-elũ èpòlò w wẽ́ byinə né shə́-èna y wẽ́ mó, wɔ́ àmyɛ́ nɛ á y'ǎ n'á zwə́l ne á pɛ nà? È də̀ àmyɛ́ nɛ yé.
44007043	Wɔ́ yi rí bə̀ y'à n'ê byẽ̀ bə̀ Mɔlɔkɛ mɔ́ nɛ á zwə́l vwə̃̀ né á pa. Wɔ́ rə̀myɛ́ kòrhó w á y'ǎ n'á zhĩ. Á y'ǎ n'á zhĩ á yi rí á n'á byẽ̀ bə̀ Erəfã mɔ́ myɛ cã̀mə́sɔ̀wá yá. Rə̀myɛ́ gakó wɔ́ wẽ̀ á zwìrhì á n'á wùlì tɛ̃́ rə̀ yé né. Rə̀myɛ́ ce, à bá ce lyì zə ába bə vò jàà kɛ̀bɛ́ è nyɛ du Babyəlɔnɛ mɔ́ wẽ́.'
44007044	"Nə́ nàmbala bɛ́ y'à pú kòrhó gɔ-elũ èpòlò w wə. Muyiisi yà ń ce bə pú w ǹdə Yi gə́ y'à byili mu ní. Yi dɔbrɛ́ kùlkṍ w ŋwɛ́nɛ́ ò wẽ́.
44007045	Nə́ nàmbala bɛ́ kwã nɛ́, wɔ́ bə̀ byǎ bɛ́ nɛ bə̀ yẽ̌ kòrhó w òmyɛ́ nɛ bə pa, Zhozwe yə̀ bə̀ yé né, bə zə w bə vò cɔ w kɔ̀bɔ́ Yi y'à bwəl be ò nyí mú wẽ́. Sə Yi jì cɔ w òmyɛ́ mɔ́ lyì bí, rə̀ zwẽ bə̀ cɔ w rə pə nə́ nàmbala bɛ́ nɛ. Kòrhó w mɛ̃ gàà kɔn mé yí Dəvyidi pyɛ̀lɛ̀ rɛ́ jú.
44007046	Dəvyidi yà ń sú Yi yírh. N zɛ̃̀ n lwə̀l lè sɔ́má ń la jàà lú n pə Zhakɔɔbɛ Yi rí ni,
44007047	sə wɔ́ Saləmɔ ń tú n lù jì n pə rɛ.
44007048	E jà Yi dɛ̃̌ cə́bal mɔ́ tá ń zwì jì kɛ̀bɛ́ numbyínsi lù ǹdə́ bə̀ jɛ̀rh mɔ́ wẽ́ yé.
44007049	Rə̀ tó rə̀ nyì-zwennə mə̀dù dɛnnɛ rə wɔ̀: 'Dɛ̃̌ yi rí wɔ́ à də̀gwã́, cɛ y wɔ́ à nə̀rh cṹ jàà. Jì dwí tɛ̌ á wɔ̌ á la lú á pɛ̃? Wɔ́ jàà kɛ̌ è bá yə̀ à jòmə́ jàà?
44007050	È də̀ àmyɛ́ à wɛ̀rhɛ́ rə̀myɛ́ gakó nà?' "
44007051	Ecẽẽ zɛ̃̀ n súlí n wɔ̀ bùrsí gùlú w lyì bí ni: "Á wɔ́ yó-kùùlì cìnə́. Á bə shɛ̀ Yi zɔ̀mɛ̀ rɛ́ cilu s'á zwẽ nyí yé. Twéé gakó á n'á cẽ Eshirhə náàcɛ̀nɛ́ nyí ni ǹdə á nàmbala bɛ́ ta.
44007052	Yi nyì-zwennə mə̀dù ga tɛ̀nɛ́ á nàmbala bɛ́ yə̀ nwɛ̀nɛ̀ yé. Bə̀ gaga mɔ́ gu byɛ̀bɛ́ bə̀ y'à dámǎ bə̀ n'ê bwə̀l wu-cángá cə́bal mɔ́ twírí y yò mó. Èlǎsɛ̃́, wɔ́ wu-cángá cə́bal mɔ́ ńmyɛ̌ á myìnì á gu.
44007053	Yi tó màlɛ́kabá dɛnnɛ rə byili ába rə̀ nyə́ né, sə á yə̀ nɛ zwẽ yé."
44007054	Bùrsí gùlú w lyì bí gə́ nyɛ̀ɛ̀ rə̀myɛ́, bə̀ lyimə zɛ̃̀ ǹdə́ Ecẽẽ, bə zɛ̃̀ bə̀ n'ê pupwiri tɛ̃́ bə̀ m'ê dɔ̀m bə̀ yə́lə́ dwã nɛ.
44007055	Ecẽẽ yà ń sú ǹdə́ Eshirhə náàcɛ̀nɛ́, n kwẽ̌ ń la dɛ̃̌ nyǔ, n nə Yi zùwə́ y ǹdə́ Yezu ń zhǐ rə̀ jə̀jĩ́ ni. Ecẽẽ bya n wɔ̀:
44007056	"Nyǐnə à nə dɛ̃̌ yi rí rə̀ pul, sə à nə Numbyíní Byǐ ń zhǐ Yi jə̀jĩ́ ni."
44007057	Bə shĩ bə̀ zhã̌, bə zɛ̃̀ bə búbwéé, bə tó dwã bə dùr bə cĩ́ jɛ̃̀ ń yó,
44007058	bə zə mɔ bə du cɔ w wa, bə zɛ̃̀ bə zə nə́kulə bə dul mo bə ji tɛ̃́. Sə byɛ̀bɛ́ bə̀ dul mo mó y'à vùr bə̀ gàndɛ́ bə cĩ́ tɛ̃́ ébɔ́-dǎl mə̀dù nyí ni, ń yíl Swəə.
44007059	Bə̀ gə́ y'à n'ê dul nə́kulə né yi ní, Ecẽẽ yà ń nə́ ń lwə̀l Yi ń zhe: "Cinu Yezu, zwẽ à ywə́lə́ y Arəzana wa."
44007060	N zɛ̃̀ n tu ń nə̀dwə́nə́ yó, n bya n wɔ̀: "Cinu, bə̀ká nyǐ lwɛlɛ rɛ́ tɛ̀bɛ́ bə̀ n'ê wɛ̀rhɛ́ èta mɔ́ ǹdə yò ta yé." Ń gə́ zɔ̀m rə̀myɛ́, ń shíshìrhə́ né j'á gu.
44008001	Swəə swéné Ecẽẽ gu mú. Kɔn zhí dɛ̃ rɛ́ rə̀myɛ́ yùwə̀, bə já zɛ̃̀ bə ji kùr bə̀ n'ê nwɛ̀nɛ̀ Zhərəzalɛm Kristə-lyì gùlú w dɛ̃́dɛ̃́. Kristə-lyì bí gakó dùr bə làà dwã nɛ bə vò Zhide ǹdə́ Samarɛ tənèsé wẽ́; è gə də̀ tùntúmə́ bé dúdú bə̀ mɛ̃.
44008002	Lyì byɛ̀bɛ́ bə̀ wɔ́ Yi lyì mú jàlà kúrh Ecẽẽ ne dɛ̃́dɛ̃́, bə zɛ̃̀ bə kwè mò bə vò bə ce.
44008003	Sə è gə wɔ́ Swəə myɛ̌ yilə, ń yà ń nə́ ń pyà Kristə-lyì gùlú w cɔ̌ ǹdə́ ń wu gakó. Ń nə́ ń tó kǎlsɛ́ wẽ́ ń pwà bala ǹdə́ kana byɛ̀bɛ́ bə̀ wɔ́ Kristə-lyì mú ń pɛ bə̀ ce byə̀nə́-jù wə̀.
44008004	Kristə-lyì bí byɛ̀bɛ́ bə̀ y'à dùr bə làà dwã nɛ mɔ́ zɛ̃̀ bə̀ n'ê zhə̀l jààsɛ́ gakó w bə̀ bwə̀l yò-ècɔ̀nɔ̀ nyí rí.
44008005	Shilipu myɛ̌ yà ń zhə̀l Samarɛ cə-fɔ̀lɔ̀ w wa, ń nə́ ń bwə̀l Kristə yò w ń byili cɔ w òmyɛ́ lyì bí ni.
44008006	Lyì bí gə́ nyɛ̀ɛ̀ bə̀ n'ê zɔ̀m màmyaarhɛ́ tɛ̀bɛ́ ń nə́ ń wɛ̀rhɛ́ mɔ́ yò, bə̀ cìcì yírhə́ j'à n'ê nɛ rɛ mɔ́ ce, bə̀ y'à n'ê twí dwã yó nánzhəzhɔ̌, sə bə̀ y'à n'ê cili ń zɔ̀mà nɛ́ náàcɛ̀nɛ́.
44008007	Nə̀cílsi námməlwǎlsɛ y'à n'ê búbwéé nyí sə̀ m'ê dwi lyì nánzhəzhɔ̌ wẽ́. Gwànsɛ̀ ǹdə́ lyì byɛ̀bɛ́ bə̀ n'ê twi cə́ nánzhəzhɔ̌ y'à n'ê wárhá.
44008008	Sə wu-nyɔ̃̀ nánfɔ̀lɔ̀ y'à ŋwɛ́nɛ́ cɔ w òmyɛ́ wẽ́ zhə̀n zhə̀nà.
44008009	Bal mə̀dù yà ń jɛ̀rɛ̀ ń ŋwɛ́nɛ́ cɔ w òmyɛ́ wẽ́ ń yíl Shəmɔ. Ń yà ń nə́ ń wɛ̀rhɛ́ jə̀-myaárhɛ rə̀ jàr Samarɛ lyì bí, sə ń yà ń zhe bə̀ ńmyɛ̌ zhe jàn.
44008010	Lyì bí gakó, bə̀sɔ́ná ǹdə́ náncɛrh, y'à n'ê cili ń zɔ̀mà nɛ́ náàcɛ̀nɛ́, sə bə̀ y'à n'ê wə̀l bə̀ Yi jàn dɛ́ ŋwɛ́nɛ́ ǹdə́ mɔ, jàn dɛ́ tɛ̀bɛ́ bə̀ n'ê byẽ̀ bə̀ "Jàn nánfɔ̀lɔ̀ w" mɔ́.
44008011	Ń gə́ yà ń ŋwɛ́nɛ́ gàà ń nə́ ń jàr lyì bí ǹdə́ jə̀-myaárhɛ́ èta kɔn dɛnɛ mɔ́ ce, bə̀ y'à n'ê cili ń zɔ̀mà nɛ́ náàcɛ̀nɛ́.
44008012	Sə Shilipu gə́ tú n bwə̀l Yezu Kristə yil lé ǹdə́ Yi pyɛ̀lɛ̀ rɛ́ yò-ècɔ̀nɔ̀ nyí rí n byili mú, bala bɛ́ ǹdə́ kana bɛ́ ga zù Yezu Kristə, bə zɛ̃̀ bə zwẽ nɛ̃̌-shɔ.
44008013	Shəmɔ myɛ cìcì mú zwẽ nyí n zwẽ nɛ̃̌-shɔ, n já n zɛ̃̀ ń ŋwɛ́nɛ́ ǹdə́ Shilipu twéé gakó, sə màmyaarhɛ́ ǹdə́ wò-jààrɛ́ tɛ̀bɛ́ ń yà ń nə́ ń nɛ Shilipu wɛ̀rhɛ́ mɔ́ y'à n'ê jàr mɔ̀ dɛ̃́dɛ̃́.
44008014	Tùntúmə́ bé byɛ̀bɛ́ bə̀ y'à ŋwɛ́nɛ́ Zhərəzalɛm nɛ́ mɔ́ gə́ nyɛ̀ɛ̀ bə̀ Samarɛ lyì bí zwẽ Yi zɔ̀mɛ̀ rɛ́, bə zɛ̃̀ bə twĩ̀ Pyɛɛrɛ ǹdə́ Zhã bə̀ sõ.
44008015	Pyɛɛrɛ ǹdə́ Zhã gə́ yú Samarɛ, bə lwə̀l Yi byɛ̀bɛ́ bə̀ zù Kristə mó yilə, mùnì Eshirhə náàcɛ̀nɛ́ só bə̀ yó,
44008016	bə̀ wɔ́ Cinu Yezu yil lé dúdú bə̀ y'à mé zwẽ nɛ̃̌-shɔ, sə Eshirhə náàcɛ̀nɛ́ y'à gwẽ̌ yə̀ bə̀myɛ́ mə̀dù ga yó swé yé.
44008017	Pyɛɛrɛ ǹdə́ Zhã zɛ̃̀ bə cĩ́ jɛ̀rh bə̀ yó. Eshirhə náàcɛ̀nɛ́ zɛ̃̀ e só bə̀ yó.
44008018	Shəmɔ gə́ pwírí Eshirhə náàcɛ̀nɛ́ tó tùntúmə́ bé jɛ̀sɛ́ cṹ mú dɛnnɛ e só byɛ̀bɛ́ bə̀ zù Kristə mó yó, n vùr wársɛ ń nə́ ń pɛ bɛ,
44008019	n wɔ̀: "Zwẽnə s'á pə ŋwɔ̀nɔ́ w òmyɛ́ àmyɛ nɛ, mùnì ga lò mɔ̀bɔ́ àmyɛ gə cĩ́ jɛ̃̀ ń yó, se Eshirhə náàcɛ̀nɛ́ só ń yó."
44008020	Pyɛɛrɛ zɛ̃̀ n wɔ̀ mɔ̀: "Yi bá cɔ̀ ǹmyɛ́ ǹdə́ ǹ wársɛ́ ga, ǹ gə́ nə́ ǹ bùl bə̀ Yi pansɛ́ wɔ̌ sə̀ yè mó yilə.
44008021	Ǹ twə́r tɛ̀nɛ́ yò w kɔ̀bɔ́ wẽ́ yé; ǹ bə cəl zhe ò wẽ́ myɛ yé, bə̀ ǹ wu w də̀ cángá Yi yé né yé.
44008022	Rə̀myɛ́ ce, pyìrhí ǹ wu, ń lwə̀l Cinu ni. Dɛ̀ga, ń mà n pɔ̃́ ǹ bùlə̀ námməlwǎlsɛ́ sǔbri,
44008023	b'à pwírí lwɛlɛ rɛ́ wɔ̀rhɔ́ shil sú ǹ wu wə́, ń jǐrh rə̀ yóm."
44008024	Shəmɔ zɛ̃̀ n wɔ̀ Pyɛɛrɛ ǹdə́ Zhã nɛ: "Ámyɛ̌ cìcì lwə̌lnə Yi à yilə, mùnì tɛ̀bɛ́ á n'á byili èta mɔ́ rə̀dù ga bə̀ká zə nɛ yé."
44008025	Sə Pyɛɛrɛ ǹdə́ Zhã bwə̀l Cinu zɔ̀mɛ̀ rɛ́ bə byili lyì bí ni. Rə̀myɛ́ kwã nɛ́, bə ká kwɛ̃̀ bə̀ la Zhərəzalɛm, sə bə̀ y'à n'ê bwə̀l yò-ècɔ̀nɔ̀ nyí rí Samarɛ tənà y cɛmɛ nɛ́ wẽ́ bə̀ m'ê la.
44008026	Cinu màlɛ́ka wɔ̀ Shilipu ni: "Zɛ̃̀ ń kwè sɔ́má y kɛ̀bɛ́ è shí Zhərəzalɛm e tó gɔ-elũ w e lyɛ̃ è la Gaza mɔ́ ń vò lũ jə̀jĩ́ sõ."
44008027	Shilipu já n yə́yɛ́lɛ́ n lyɛ̃. Ń gə́ yú sɔ́má yó, n nə Ecopyi tənà y lò mə̀dù, ń yà ń wɔ́ lyì-fɔ̀lɔ̀. Wɔ́ ńmyɛ̌ ń yà ń nə́ ń yìlì Ecopyi pyə̀-kɛ̃ mɔ́ bə̀ n'ê byẽ̀ bə̀ Kandaasɛ mɔ́ jɛ̃̀-kɔn dɛ́ nɛ. Ń yà ń zhə̀l Zhərəzalɛm n vò n cèrhé Yi,
44008028	n zɛ̃̀ n ká n kwɛ̃̀ ń la jè. Ń yà ń jě ń shəshã zhírə́ wẽ́, ń nə́ ń kàrmə̀ Yi nyì-zwennə Ezəyi sɛ́bɛ́ rɛ́.
44008029	Eshirhə náàcɛ̀nɛ́ zɔ̀m ǹdə́ Shilipu e wɔ̀: "Dǔr ń yí zhírə́ y kɛ̀bɛ́ èta mɔ́ nyí ni."
44008030	Shilipu dùr n yí zhírə́ y nyí ni, n nyɛ̀ɛ̀ bal mɔ́ gə́ nə́ ń kàrmə̀ Yi nyì-zwennə Ezəyi sɛ́bɛ́ rɛ́ nɛ́. N zɛ̃̀ n bwə̀rh mò: "Ǹ nyɛ̌ kɔn dɛ̀bɛ́ ǹ nə́ ǹ kàrmə̀ mɔ́ kùrə̀?"
44008031	Bal mɔ́ wɔ̀ mɔ̀: "Etər à bá tó né a nyɛ̀ɛ̀ rə̀ kùr ǹdə́ lò gə yə̀ nɛ byili?" N zɛ̃̀ n lwə̀l Shilipu bə̀ ń zwí zhírə́ y wẽ́ n jòm ń yala nɛ.
44008032	Bə̀ y'à kɛ̃ sɛ́bɛ́ rɛ́ jàà y kɛ̀bɛ́ ń yà ń nə́ ń kàrmə̀ mɔ́ wẽ́ bə wɔ̀: "Bə̀ zɔ mɔ ǹdə pyìrhə̀ kɛ̀bɛ́ bə̀ m'ê la gu jàà w ta. N shĩ̌ ń nyí ǹdə pyì-bwɛ̀lɛ́ kɛ̀bɛ́ bə̀ n'ê gɔrh è kur e j'à t'â kúrh ta.
44008033	Bə̀ yə̀ mɔ̀ nyǐ ǹdə lò ta yé; bə̀ yə̀ mɔ̀ bwìrì pɛ yé. Bə̀ vùr ń myə̌l cɛ yó. Wɔ́ mɔ̌ lò ǹ wɔ̌ ǹ b'ǎ zɔ̀m ń dwí rí yò?"
44008034	Bal mɔ́ zɛ̃̀ n bwə̀rh Shilipu n wɔ̀: "À n'â lwə̀l mó, wɔ́ mɔ̌ yò Yi nyì-zwennə mó nə́ ń zɔ̀mà? Wɔ́ ńmyɛ̌ cìcì yò ń nə́ ń zɔ̀m ráá wɔ́ lò dõ yò ń nə́ ń zɔ̀mà?"
44008035	Shilipu já n tó Yi zɔ̀mɛ̀ rɛ́ sɛ́bɛ́ rɛ́ jàà y èmyɛ́ dɛnnɛ n bwə̀l Yezu yò-ècɔ̀nɔ̀ nyí rí n byili mu.
44008036	Bə vò vò bə yí jàà èdù wə̀, bə nə bwǐ èdù, nɛ̃̌ y'à ŋwɛ́nɛ́ è wẽ́. Bal mɔ́ wɔ̀ Shilipu ni: "Nyǐ nɛ̃̌, à wàr à bá zwẽ nɛ̃̌-shɔ nà?"
44008037	((Shilipu wɔ̀ mɔ̀: "Ǹ gə zwẽ nyí ń zù Kristə ǹdə́ ǹ wu gakó, ǹ wɔ̌ ǹ b'ǎ zwẽ nɛ̃̌-shɔ." Bal mɔ́ wɔ̀ mɔ̀: "À zwẽ nyí bə̀ Yezu Kristə wɔ́ Yi Byǐ."))
44008038	N zɛ̃̀ n ce bə zə zhírə́ y e zhì. Ńmyɛ̌ ǹdə́ Shilipu ga tó dwã bə só tɛ̃́ bə zù bwǐ y wə, Shilipu pɔ̃ nɛ̃̌-shɔ.
44008039	Bə̀ gə́ ká shí bwǐ y wẽ́ bə du, Cinu Eshirhə y kwè Shilipu e mé jé. Bal mɔ́ kə́ ń yə̀ mɔ nɛ yé, sə ń lyɛ̃ n súlí ń sɔ́má y ǹdə́ wu-nyɔ̃̀ nánfɔ̀lɔ̀.
44008040	È gə wɔ́ Shilipu yilə, bə̀ ká vò bə nə mɔ cɔ òdù bə̀ n'ê byẽ̀ bə̀ Azɔtɛ nɛ́, n lyɛ̃ ń nə́ ń tó cɛmɛ nɛ́ gakó wẽ́, ń nə́ ń bwə̀l yò-ècɔ̀nɔ̀ nyí rí ń mə́ ń la Səzarɛ.
44009001	Swəə yà ń wɔ́ Cinu kwã-lyì bí nɔ̀nɔ̀ ǹdə́ bə̀ gu bùlə̀ nə̀ y'à ŋwɛ́nɛ́ ń wẽ́, n zɛ̃̀ n vò n nə Yi jì y vwĩ̀-zwə́lnə bé yé né cìnə́ bé gakó náncɛ yá,
44009002	n lwə̀l mò sɛ́bɛ́ ń mə́ ń la Zhwifubá dwã-gùúlí jìsí sə̀ ŋwɛ́nɛ́ Damaasɛ nɛ́ mɔ́ wẽ́, ń gə yú ń nɔ lyì bə̀ n'ê tó Yezu Kristə sɔ́má yá, è gə wɔ́ bala, è gə wɔ́ kana myɛ, sə n zə bɛ n lyẽ n ká n mə n bə̀ Zhərəzalɛm.
44009003	Ń yà ń wɔ sɔ́má y yó ń la Damaasɛ. Ń gə́ tú n bwəlse, pwẽ̀ shí dɛ̃̌ rə yə̌r rə kə́kɛ́lɛ́ mɔ.
44009004	N tu tɛ̃́, n zɛ̃̀ n nyɛ̀ɛ̀ cəl rə̀ n'ê wə̀l mò: "Swəə, Swəə, byè yil ǹ nə́ ǹ nwɛ̀nɛ̀ nɛ̀?"
44009005	Swəə bwə̀rh n wɔ̀: "Ǹmyɛ́ wɔ́ mɔ̌ lò yó-cə́bal?" Cəl lé wɔ̀ mɔ̀: "Àmyɛ́ wɔ́ Yezu, mɔ̀bɔ́ ǹ nə́ ǹ nwɛ̀nɛ̀ mɔ́.
44009006	Zɛ̃̀ ń zù cɔ w wẽ́. Ǹ gə yúwə́, bə̀ má byili mú kɔn dɛ̀bɛ́ ǹ mə̌ sə́ wɛ̀rhɛ́."
44009007	Byɛ̀bɛ́ bə̀ y'à tó mo bə̀ la mɔ́ zhǐ bə̀ nyə́ né dɛ̃, bə̀ yə̀ kaka wə̀l yé. Bə̀ y'à nyɛ̌ cəl lé, sə bə̀ y'à bə lò lò nɛ yé.
44009008	Swəə shí tɛ̃́ n zɛ̃̀, ń yírhə́ né y'à shǐrh, nə j'à bə nə́ nɛ yé. Bə zə ń jɛ̃̀ nɛ̀ bə mé vò Damaasɛ.
44009009	N jòm gàà dwã nə̀tɔ̀ ǹdə́ ń yírhə́ né bə nə́ nɛ yé. Ń yà ń tá ń jí kùjú, ń tá ń nywɛ̀ nɛ̃̌ myɛ yé.
44009010	Kristə kwã-lò mə̀dù myɛ yà ń ŋwɛ́nɛ́ Damaasɛ nɛ́ ń yíl Ananyaasɛ. Cinu lyí mu, n wɔ̀ mɔ̀: "Ananyaasɛ!" N wɔ̀: "Nyǐ ni Cinu."
44009011	Cinu wɔ̀ mɔ̀: "Zɛ̃̀ ń kwè sɔ́má y kɛ̀bɛ́ bə̀ n'ê byẽ̀ bə̀ 'Sɔ́má cángá' mɔ́, n vò Zhidə sõ kɛ̀lɛ́ wa. Tarsɛ lyì bal mə̀dù ŋwɛ́nɛ́ gàà ń yíl Swəə, ń nə́ ń ce Yi. Ǹ gə yú sə́ bwə̀rh ń yò.
44009012	À ce n nə bal mə̀dù ń Yi-co w wẽ́ ń yíl Ananyaasɛ ń nə́ ń zwì ń la jɛ̀rh ń yó cṹ, mùnì ga ń yírhə́ né púr."
44009013	Ananyaasɛ wɔ̀: "Cinu, lyì nánzhəzhɔ̌ zɔ̀m bal mɔ́ ńmyɛ̌ mɔ́ yò ǹdə́ nɛ. Bə̀ byili ń gə́ nə́ ń nwɛ̀nɛ̀ ǹ kwã-lyì bí ní Zhərəzalɛm nɛ́.
44009014	Wɔ́ Yi jì y vwĩ̀-zwə́lnə bé yé né cìnə́ bé bə̀ pɔ mɔ nyí bə̀ ń bə̀ nyɔ̀nɔ̀ n zə lyì bí byɛ̀bɛ́ gakó bə̀ n'ê cèrhé mó mó."
44009015	Cinu zɛ̃̀ n wɔ̀ mɔ̀: "Zhəl, bə̀ wɔ́ àmyɛ́ cìcì à cír bal mɔ́ ńmyɛ̌ à la ce n bwə̀l à yil lé n byili lũ w tənèsé dwã bɛ́ lyì bí ǹdə́ bə̀ pyǎ bɛ́, ǹdə́ Esərayɛl lyì bí ni.
44009016	Àmyɛ́ cìcì má byili mu ń gə́ mə̌ sə n nwɛ̀nɛ̀ à yil né."
44009017	N zɛ̃̀ n vò, n yí n zù kɛ̀lɛ́ wa, n cĩ́ ń jɛ̀rh Swəə yó, n wɔ̀: "Da-byǐ Swəə, wɔ́ Cinu Yezu mú mɔ̀bɔ́ ń lyí mú sɔ́má y yó ǹdə́ ǹ bàn mɔ́ ń twĩ̀ nì ǹ sõ, mùnì ga ǹ yírhə́ né púr, sə́ sú ǹdə́ Eshirhə náàcɛ̀nɛ́."
44009018	Rə̀myɛ́ yi ní cìcì, wẽ̀ shí Swəə yírhə́ né w ǹdə yə́-pùnə́ ta rə ló tɛ̃́. Ń yírhə́ né já púr, n zɛ̃̀ n já n zwẽ nɛ̃̌-shɔ.
44009019	Bə pɔ̃ kùjú n jí, ń yala nɛ́ ká bwèlé. N mɛ̃ Kristə kwã-lyì bí bə̀ ŋwɛ́nɛ́ Damaasɛ nɛ́ mɔ́ sõ n wɛ̀rhɛ́ dwã màngɛlɛ́.
44009020	Swəə já n zɛ̃̀ n ji kùr rə̀myɛ́ yi ní ń nə́ ń bwə̀l Zhwifubá dwã-gùúlí jìsí wẽ́, bə̀ Yezu wɔ́ Yi Byǐ,
44009021	sə kɔn jàr lyì bí byɛ̀bɛ́ gakó bə̀ y'à n'ê cili ń zɔ̀mà nɛ́ mɔ́ dɛ̃́dɛ̃́. Bə zɛ̃̀ bə̀ zhe: "È də̀ bal mɔ́ mɔ̀bɔ́ ń yà ń nə́ ń nwɛ̀nɛ̀ lyì bí byɛ̀bɛ́ bə̀ n'ê cèrhé Yezu Zhərəzalɛm nɛ́ mɔ́ nà? È gə è də̀ surhə ń wɛ̀rhɛ́ n bə̀ nyɔ̀nɔ̀ ń la bɛ zal n mə n vò n pə Yi jì y vwĩ̀-zwə́lnə bé yé né cìnə́ bé ne?"
44009022	Sə Swəə cə̀ə̀lè ń nə́ ń bwə̀l yò-ècɔ̀nɔ̀ nyí rí ǹdə́ wu-jɔ̀. Ń nə́ ń byili Zhwifubá byɛ̀bɛ́ bə̀ y'à ŋwɛ́nɛ́ Damaasɛ nɛ́ mɔ́ nɛ bə̀ Yezu wɔ́ Kristə mó zhə̀nà, sə bə̀ y'à k'ê yə̀l bə̀ gə́ má lyár mɔ nɛ́ yé.
44009023	Dwã màngɛlɛ́ rə̀myɛ́ kwã nɛ́, Zhwifubá zɛ̃̀ bə̀ n'ê pyà Swəə gu,
44009024	sə ń lwar. Bə zɛ̃̀ bə̀ n'ê yìlì cɔ w kɔ̀nɔ́ w nyí rí ni cəcɛ̃ ǹdə́ nə̀nyɔ́nɔ́ ga, mùnì ga bə ŋwɛ̀nɛ́ bə zə mɔ bə gu.
44009025	Ń kwã-lyì bí zɛ̃̀ bə tó cəcɛ̃ nɛ bə kwè mò bə ce sə́yǎ wa, bə tó byílí kwã nɛ́ bə cĩ́ pwẽ̀ nè.
44009026	Swəə lyɛ̃ n vò Zhərəzalɛm. Ń gə́ yú gàà, ń yà ń nə́ ń yǎl n zù Kristə kwã-lyì bí wẽ́, sə bə̀ gakó y'à n'ê dùr ywẽ. Bə̀ y'à t'â zwẽ nyí bə̀ ń jǐrh Kristə kwã-lò zhə̀n ga yé,
44009027	sə Barnabaasɛ zɛ̃̀ n zə mɔ n mə n vò Kristə tùntúmə́ bé sõ. N yí n byili bi Swəə gə́ nɔ Cinu sɔ́má y yó né, ǹdə́ Cinu gə́ zɔ̀m ǹdə́ mɔ nɛ́. N byili myɛ, bə̀ Swəə bwə̀l yò-ècɔ̀nɔ̀ nyí rí Damaasɛ nɛ́ ǹdə́ wu-jɔ̀ Yezu yil lé yilə.
44009028	Kɔn zhí rə̀myɛ́ yi ní, Swəə já n mɛ̃ tùntúmə́ bé sõ Zhərəzalɛm nɛ́. Ń yà ń nə́ ń tó ń zhə̀l ń bwə̀l yò-ècɔ̀nɔ̀ nyí rí ǹdə́ wu-jɔ̀, Cinu yil lé yilə.
44009029	Ń yà ń nə́ ń zhə̀l Zhwifubá byɛ̀bɛ́ bə̀ y'à n'ê zɔ̀m gə̀rɛ́kɛ mɔ́ sõ, ń nə́ ń zɔ̀m ǹdə́ bɛ, sə bə̀ y'à n'ê pyà ń gu.
44009030	Kristə-lyì bí gə́ lwar rə̀myɛ́, bə zə mɔ bə vò Səzarɛ, bə ce n lyɛ̃ n vò Tarsɛ.
44009031	Yə̀-zùlə́ y'à zɛ̃̀ nə̀ zhe Kristə-lyì bí gùlú w Zhide púlə́púlə́ ǹdə́ Gəlile ǹdə́ Samarɛ tənèsé wẽ́ mó, sə ò lyì bí jàn y'à n'ê súlí, bə̀ n'ê nyàm Cinu ǹdə́ bə̀ wun gakó, sə byɛ̀bɛ́ bə̀ zù Kristə mó y'à n'ê pùl ǹdə́ Eshirhə náàcɛ̀nɛ́ jàn.
44009032	Pyɛɛrɛ yà ń nə́ ń byɛ́lɛ́ cɛmɛ nɛ́ gakó. N byɛ́lɛ́ byɛ́lɛ́ n bə̀ n yí cɔ w kɔ̀bɔ́ bə̀ n'ê byẽ̀ bə̀ Lyidə mó Kristə-lyì bí sõ.
44009033	N nə bal mə̀dù ń yíl Ene, ń nèsé y'à cùwə̀, n wɛ̀rhɛ́ byinə lyɛlɛ ǹdə́ wɔ́ tɛ̃́ ń pyě né.
44009034	Pyɛɛrɛ wɔ̀ mɔ̀: "Ene, Yezu Kristə wárh mɔ́. Zɛ̃̀ ń pyípyílí ǹ pyònò wə́." N já n shí tɛ̃́ n zɛ̃̀ rə̀myɛ́ yó cìcì.
44009035	Lyidə lyì bí gakó ǹdə́ byɛ̀bɛ́ bə̀ ŋwɛ́nɛ́ Sarɔ̃ cɛmɛ nɛ́ púlə́púlə́ wẽ́ mó gə́ nɔ yò w òmyɛ́, bə pyìrhí bə̀ wun bə zù Cinu.
44009036	Kɛ̃ mə̀dù yà ń ŋwɛ́nɛ́ Zhope né ń wɔ́ Kristə kwã-lò ń yíl Tabyəta, rə̀ kùr ǹdə́ gə̀rɛ́kɛ wɔ́ "Dɔrkaasɛ". (È gə wɔ́ lyèlé, wɔ́ "Eshə̀lə̀".) Ń yà ń nə́ ń wɛ̀rhɛ́ cɛ̀nɛ̀ dɛ̃́dɛ̃́, ń nə́ ń sɛ̃ nə̀mwà nɛ̀.
44009037	Sə ń tu címí dwã nɛ́ nə̀myɛ́ wẽ́ n cì. Bə̀ gə́ shɛ mɔ nɛ̃̌ bə zhɛ̀, bə kwè mò bə vò e cĩ́ dɛ̃̌-yó jì wə̀.
44009038	Lyidə ǹdə́ Zhope bwə́l dwã nɛ. Rə̀myɛ́ ce, Kristə kwã-lyì bí bə̀ y'à ŋwɛ́nɛ́ Zhope né mó lwar bə̀ Pyɛɛrɛ ŋwɛ́nɛ́ Lyidə né, bə zɛ̃̀ bə twĩ̀ lyì bə̀lyè ń sõ, bə wɔ̀ mɔ̀ bə̀ ń bə̀ làlà.
44009039	Pyɛɛrɛ já n zhǐr rə̀myɛ́ yi ní cìcì n tó be. Ń gə́ tú n yí, bə zə mɔ bə vò dɛ̃̌-yó jì y wə. Ejə̀nə̀ bé gakó já twẽ̌ bə yí ń nyí ni ǹdə́ yə́-nàná, bə byili mu kàmə̀-zwǐsí shɛ̀bɛ́ dwí gakó Dɔrkaasɛ yà ń nyal ǹdə́ ń gwẽ̌ ŋwɛ́nɛ́ mɔ́.
44009040	Pyɛɛrɛ ce lyì bí gakó du pwẽ̀ nè, n zɛ̃̀ n jòm ń nə̀dwə́nə́ yó n lwə̀l Yi. N zɛ̃̀ n pyìrhí ń yé n zǎ kɛ̃ mɔ́ ń cù mú, n wɔ̀ mɔ̀: "Tabyəta, zɛ̃̀ dɛ̃̌." Kɛ̃ mɔ́ púr ń yírhə́ n nə Pyɛɛrɛ, n zɛ̃̀ n jòm ń kùr yó.
44009041	Pyɛɛrɛ zə ń jɛ̃̀ nɛ̀, n zhẽ̌ mo dɛ̃̌. N zɛ̃̀ n byẽ̀ Kristə-lyì bí ǹdə́ ejə̀nə̀ bé n byili bi kɛ̃ mɔ́ ń bwìrhì mú.
44009042	Cɔ w lyì bí gakó nyɛ̀ɛ̀ yò w òmyɛ́, bə̀ nánzhəzhɔ̌ já zwẽ nyí bə zù Cinu.
44009043	Pyɛɛrɛ mɛ̃ Zhope né bal mə̀dù sõ kɔn dɛnɛ. Bal mɔ́ yà ń yíl Shəmɔ. Ń yà ń nə́ ń twĩ̀ tàndɛ̀ tum.
44010001	Bal mə̀dù yà ń ŋwɛ́nɛ́ Səzarɛ nɛ́ ń yíl Kɔrnɛɛ. Ń yà ń wɔ́ shə̀dɛ́ɛ́sɛ zɔ̌m yó-cə́bal, gùlú w kɔ̀bɔ́ bə̀ n'ê byẽ̀ bə̀ "Yitəlyi shə̀dɛ́ɛ́sɛ" mɔ́ wẽ́.
44010002	Ńmyɛ̌ ǹdə́ ń kɛ̀lɛ́ y lyì bí gakó y'à só Yi, bə̀ n'ê nyàm dɛ̀. Ń yà ń nə́ ń sɛ̃ Zhwifubá byɛ̀bɛ́ bə̀ y'à wɔ́ nə̀mwà mɔ́ nɛ. Ń yà ń nə́ ń ce Yi twéé twéé.
44010003	Dɛ̃ rə̀dù, n nə Yi màlɛ́ka pamparɛ̃ɛ̃ è tú e lyí mu ń sõ kɛ̀lɛ́ w yi-kár bɔ̀l wà, e byẽ̀ mò e wɔ̀: "Kɔrnɛɛ."
44010004	N kwẽ̌ n nyǐ màlɛ́ka yá, ń wu zɛ̃̀, n wɔ̀: "Yó-cə́bal, wɔ́ bə̀kɔ́n yò?" Màlɛ́ka y wɔ̀ mɔ̀: "Yi zwẽ ǹ lwə̌l mó, sə ǹ sɛ̃ɛ̃́ y ǹ nə́ ǹ sɛ̃ nə̀mwà bɛ́ nɛ mɔ́ yú rə̀ bùlə̀, ce rə̀ t'â swě ǹ yò yé.
44010005	Sə twĩ̌ lyì Zhope né èlǎsɛ̃́, lò mə̀dù ŋwɛ́nɛ́ gàà ń yíl Shəmɔ Pyɛɛrɛ, bə wɔ̀ mɔ̀ bə̀ ń bà.
44010006	Ń ŋwɛ́nɛ́ lò mə̀dù sõ, ńmyɛ yíl Shəmɔ, sə ńmyɛ̌ mɔ́ nə́ ń twĩ̀ tàndɛ̀ tum. Ń kɛ̀lɛ́ y ŋwɛ́nɛ́ mwə̃́ y nyí ni."
44010007	Màlɛ́ka y è y'à n'ê zɔ̀m ǹdə́ Kɔrnɛɛ mɔ́ gə́ zhǐr, n byẽ̀ ń tùntùnnə̀ bə̀lyè e súlí ń shə̀dáá èdù, è y'à zhe yə̀wǎl ǹdə́ ń tumə né, e j'à y'à só Yi,
44010008	n byili bi kɔn dɛ̀bɛ́ gakó rə̀ wɛ̀rhɛ́ mɔ́, n zɛ̃̀ n ce bə zhǐr bə̀ la Zhope yə́.
44010009	Bə vò vò bə zɔ̃̀ sɔ́má yó, bə dùlí bə̀ la mé yí Zhope, ǹdə́ yi rí yú yə́-pɛ̀lɛ́ ecəl wə. Rə̀myɛ́ yi ní, ǹdə́ Pyɛɛrɛ myɛ zɛ̃̀ n jì lyarh w ń la Yi co.
44010010	Nɔrh zɛ̃̀ mə̀ zhe mo, ń nə́ ń yǎl kùjú n jí. Kɛ̀lɛ́ y lyì bí zɛ̃̀ bə̀ n'ê tɛnɛ kùjú bə̀ la mɔ pɔ. Rə̀myɛ́ yi ní, kɔn já wɛ̀rhɛ́ mɔ.
44010011	N nə dɛ̃̌ yi rí rə̀ pul, n pwírí ku òdù ò nyɛ̌ ǹdə kàmə̀-jɛ̃̀ nánfwɛ̀lɛ̀ ta, ò nyə́ né nə̀na y ga lyẽ dwã nɛ, ò shí dɛ̃̌ ò bàn tɛ̃́.
44010012	Wẽ̀ dwí gakó y'à ŋwɛ́nɛ́ ò wẽ́: vwàmá ǹdə́ dɔma ǹdə́ dɛ̃̌ kúmsi.
44010013	N nyɛ̀ɛ̀ cəl rə̀ wò mò: "Pyɛɛrɛ, zɛ̃̀ dɛ̃̌ ń gu wẽ̀ dé tɛ̀bɛ́ èta mɔ́ ń shɛ̃̀ ń dɔ̃̀."
44010014	Pyɛɛrɛ wɔ̀: "Cinu, ɔ̃́ɔ̃́, à gwẽ̌ yə̀ kùjú kɔ̀bɔ́ ò súl ǹdə́ jú, o jà ò n'ô pɛ jìmdì mú à nyú w ce gaga yé."
44010015	Cəl lé ké wɔ̀ mɔ̀: "Kɔn dɛ̀bɛ́ Yi zə rə yə̀ kɔ̀-ècɛ̀nɛ́, sə ǹmyɛ́ bə̀ká wɔ̀ bə̀ rə̀ wɔ́ kɔn dɛ̀bɛ́ rə̀ n'ê pɛ jìmdì yé."
44010016	Kɔn wɛ̀rhɛ́ èta twər rə̀tɔ̀, ku w já ká vò dɛ̃̌.
44010017	Pyɛɛrɛ zɛ̃̀ ń nə́ ń tɛ́rɛ́ ń wẽ́, ń mə́ ń pyà kɔn dɛ́ dɛ̀bɛ́ ń nɔ èta mɔ́ kùrə̀. Rə̀myɛ́ yi ní, ǹdə́ lyì bí byɛ̀bɛ́ Kɔrnɛɛ twĩ̀ mú bwə̀rh bwə̀rh bə byili bi Shəmɔ kɛ̀lɛ́ y shò, bə b'è zhǐ bwə̀rə̀ y wə.
44010018	Bə ce, bə zɛ̃̀ bə bwə̀rh bə̀ wɔ́ nyɔ̀nɔ̀ Shəmɔ mɔ́ mɔ̀bɔ́ bə̀ n'ê byẽ̀ bə̀ Pyɛɛrɛ mɔ́ ŋwɛ́nɛ́?
44010019	Rə̀myɛ́ yi ní, ǹdə́ Pyɛɛrɛ yà ń gwẽ̌ nə́ ń tɛ́rɛ́ kɔn dɛ́ dɛ̀bɛ́ ń nɔ èta mɔ́ kùr ré, Eshirhə náàcɛ̀nɛ́ wɔ̀ mɔ̀: "Nyǐ lyì bə̀tɔ̀ tú bə̀ n'ê pyà mɔ́.
44010020	Zɛ̃̀ ń só tɛ̃́ làlà ń tó be, ǹ bə̀ká ce tə́tɔ̀ná yé, bə̀ wɔ́ àmyɛ́ à twĩ̀ bì."
44010021	Pyɛɛrɛ zɛ̃̀ n só tɛ̃́ n vò bə̀ sõ n wɔ̀ bɛ: "Wɔ́ àmyɛ́ á n'á pyà nà? Nyǐnə ne. Náncɔ̀nɔ̀ á n'á pyà nɛ̀?"
44010022	Bə zɛ̃̀ bə wɔ̀ mɔ̀: "Wɔ́ shə̀dɛ́ɛ́sɛ zɔ̌m yó-cə́bal mə̀dù ń yíl Kɔrnɛɛ ń twĩ̀ nə́ba. Ń wɔ́ wu-cángá cə́bal, ń nə́ ń nyàm Yi. Zhwifubá gakó n'ê zɔ̀m ń yil náàcɛ̀nɛ́. Yi màlɛ́ka tú e wɔ̀ mɔ̀ bə̀ ń byẽ̌ mó ń bə̀ ń sõ, sə n cili kɔn dɛ́ dɛ̀bɛ́ ǹ la mɔ byilu mú."
44010023	Pyɛɛrɛ ce bə zù kɛ̀lɛ́ wa, n pə bɛ jàà bə zɔ̃̀. È zɛ̃̀ nəkɔkɔ́lɛ́ y yùwə̀, n zɛ̃̀ n tó be. Sə Zhope Kristə-lyì jàlà myɛ y'à tó.
44010024	Bə vò vò bə zɔ̃̀ sɔ́má yó, bə dùlí bə yí Səzarɛ. Sə Kɔrnɛɛ yà ń byẽ̀ ń dwí lyì ǹdə́ ń dɔwabá byɛ̀bɛ́ ń só, bə b'è jě tɛ̃́ bə̀ n'ê dɛ̃̀ bɛ̀.
44010025	Bə̀ gə́ tú bə̀ n'ê yí bwə̀rə̀ y wə, Kɔrnɛɛ zɛ̃̀ n jəl Pyɛɛrɛ, n tu ń nə̀dwə́nə́ yó n wùlì ń yé né.
44010026	Pyɛɛrɛ zhẽ̌ mo dɛ̃̌ n wɔ̀ mɔ̀: "Zɛ̃̀ dɛ̃̌, bə̀ àmyɛ wɔ́ numbyíní."
44010027	Bə zə dwã bə̀ n'ê zwì kɛ̀lɛ́ w ǹdə́ ń gwẽ̌ nə́ ń zɔ̀m ǹdə́ Kɔrnɛɛ. Bə̀ gə́ zù bə zhɛ̀, n pwírí lyì nánzhəzhɔ̌ bə̀ jě dwã yó.
44010028	N wɔ̀ bɛ: "Á yě bə̀ Zhwifubá nyə́ né wẽ́, Zhwifu bə sɔ́má zhe ń nə́ ń dɛ̃ lò mɔ̀bɔ́ ń də̀ Zhwifu ni, ráá n zù ń sõ kɛ̀lɛ́ w yé; sə Yi byili àmyɛ́ nɛ b'à bə̀ká nyǐ lò mə̀dù ga, a wɔ̀ bə̀ ń zhe jìmdì, à bə mə̌ sá jí ǹdə́ mɔ yé.
44010029	Wɔ́ rə̀myɛ́ è ce, á gə́ twĩ̀ bə byẽ̀ nè mó, à túwə́, à yə̀ tə́tɔ̀ná ce yé. A zɛ̃̀ à n'â yǎl s'á byili ni byə̀l lé kùrə̀."
44010030	Kɔrnɛɛ wɔ̀ mɔ̀: "À y'à ŋwɛ́nɛ́ à sõ jù w à n'â ce Yi, è zhe dwã nə̀tɔ̀ zà, e j'à y'à wɔ́ yi-kár nɛ ǹdə èlǎsɛ̃́ ta. Bal mə̀dù já n bə̀ n zhì à yé né, ń gàndɛ́ y'à n'ê jə́jɛ̀mɛ́, n wɔ̀:
44010031	'Kɔrnɛɛ, Yi zwẽ ǹ lwə̌l mó, sə rə̀ t'â swě ǹ sɛ̃ɛ̃́ y ǹ nə́ ǹ sɛ̃ nə̀mwà bɛ́ nɛ mɔ́ yò yé.
44010032	Sə twĩ̌ lyì Zhope né, bə vò e byẽ̀ Shəmɔ mɔ́ mɔ̀bɔ́ bə̀ n'ê byẽ̀ bə̀ Pyɛɛrɛ mɔ́ n bà. Ń ŋwɛ́nɛ́ lò mə̀dù sõ, ńmyɛ yíl Shəmɔ, sə ńmyɛ̌ mɔ́ nə́ ń twĩ̀ tàndɛ̀ tum. Ń kɛ̀lɛ́ y ŋwɛ́nɛ́ mwə̃́ y nyí ni.'
44010033	A já zhízhílí a twĩ̀ lyì bí rə̀myɛ́ yi ní cìcì bə̀ bə̀ zhəl bə byẽ̀ mó ń bà. Sə ǹ gə́ tú mú, ǹ wɛ̀rhɛ́ cɛ̀nɛ̀. Èlǎsɛ̃́, nə́ gakó zhǐ Yi yé né nə́ la kɔn dɛ́ dɛ̀bɛ́ Cinu pɔ mɔ́ rə̀ nyí bə̀ ǹ byili nə́ba mó cilu."
44010034	Pyɛɛrɛ zɛ̃̀ n wɔ̀: "Zhə̀n zhə̀nà, à lwar bə̀ lyì bí gakó wɔ́ rə̀dù Yi yírh wə.
44010035	Lò mɔ̀bɔ́ gakó ǹ nə́ ǹ nyàm Yi, ǹ tumə né j'à wɔ́ cángá, bá ǹ gə də̀ Zhwifu myɛ, wɔ́ ǹmyɛ́ ǹ sú Yi yírhə́.
44010036	Yi zɔ̀m ǹdə́ Esərayɛl lyì bí. Rə̀ tó Yezu Kristə dɛnnɛ rə bwə̀l yə̀-zùlə́ yò-ècɔ̀nɔ̀ nyí rí. Wɔ́ Yezu mú ńmyɛ̌ ń wɔ́ lyì bí gakó Cinu mú.
44010037	Á yě kɔn dɛ́ dɛ̀bɛ́ rə̀ wɛ̀rhɛ́ Zhide tənà y púlə́púlə́ w mó, sə kɔn dɛ́ rə̀myɛ́ mɔ́ wɔ́ Gəlile tənà y wẽ́ rə̀ ju kùr né, Zhã gə́ yà ń nə́ ń bwə̀l ń byili lyì bí ni bə̀ bə̀ zwẽ nɛ̃̌-shɔ mɔ́ kwã nɛ́.
44010038	Á yě bə̀ Yi ce Eshirhə náàcɛ̀nɛ́ só Nazarɛtɛ lyì bal Yezu mú yó, e pɔ̃ jàn. Ń yà ń nə́ ń byɛ́lɛ́ cɛmɛ nɛ́ gakó, ń nə́ ń wɛ̀rhɛ́ cɛ̀nɛ̀, n jà ń nə́ ń wárh lyì bí byɛ̀bɛ́ gakó bə̀ y'à ŋwɛ́nɛ́ Shətana jɔ̃̀ w mɔ́, bə̀ Yi y'à ŋwɛ́nɛ́ ǹdə́ mɔ.
44010039	"Nə́myɛ̌ wɔ́ kɔn dɛ̀bɛ́ gakó ń wɛ̀rhɛ́ Zhərəzalɛm nɛ́ ǹdə́ Zhwifubá cɛmɛ nɛ́ dwã bɛ́ wẽ́ mó zhə̀n-cínnə. Bə̀ pəpa mɔ də̀-jɔrhɔ́ yó bə gu,
44010040	sə Yi ká bwìrhì mù ń dwã nə̀tɔ̀ yùwə̀, rə ce n byili ń cìn lyì bí ni.
44010041	Sə è də̀ lyì bí gakó ne ń byili ń cìn yé. Wɔ́ nə́myɛ̌ byɛ̀bɛ́ Yi jɛ̀rɛ̀ rə cír nə́ wɔ́ ń zhə̀n-cínnə mó ne ń byili ń cìnə̀. Nə́ tó mo nə́ jí, nə́ nyɔ̀, ń gə́ bwìrhì n zɛ̃̀ cùùrì wẽ́ mó kwã nɛ́.
44010042	Sə ń pɔ nə́ba nyí bə̀ nə́ bwə̌l nə́ byili Zhwifubá ne, bə̀ wɔ́ ńmyɛ̌ Yi cír rə pɔ̃ ŋwɔ̀nɔ́ bə̀ ń kə́ lyì-nyìrh ǹdə́ cùùrì bùrsì.
44010043	Wɔ́ ńmyɛ̌ yò Yi nyì-zwennə bé gakó zɔ̀m bə byili, bə̀ lò mɔ̀bɔ́ gakó ǹ zwẽ ń zɔ̀mɛ̀ rɛ́, ǹ b'ǎ nə ǹ yə̀-bəlwàálɛ́ sǔbri ńmyɛ̌ yil lé yilə."
44010044	Eshirhə náàcɛ̀nɛ́ só lyì bí byɛ̀bɛ́ gakó bə̀ y'à n'ê cili Pyɛɛrɛ zɔ̀mà nɛ́ mɔ́ yó ǹdə́ ń gwẽ̌ nə́ ń zɔ̀mà.
44010045	Kristə-lyì bí byɛ̀bɛ́ bə̀ wɔ́ Zhwifubá, bə̀ tó Pyɛɛrɛ nɛ bə bə̀ mɔ́ gə́ pwírí Eshirhə náàcɛ̀nɛ́ y è n'ê shí Yi sõ mó só byɛ̀bɛ́ bə də̀ Zhwifubá mó myɛ yó, kɔn jàr bɛ̀ dɛ̃́dɛ̃́,
44010046	bə̀ bə̀ y'à nyɛ̌ zɔ̀mà dwí dwã bə̀ n'ê zɔ̀mà, bə̀ m'ê cèrhé Yi.
44010047	Pyɛɛrɛ zɛ̃̀ n wɔ̀: "Byɛ̀bɛ́ èta Eshirhə náàcɛ̀nɛ́ só bə̀ yó ǹdə nə́ ta mɔ́, lò wɔ̌ ǹ b'ǎ cə̀r bə̀ nɛ̃̌-shɔ zõ yé ne?"
44010048	N zɛ̃̀ n pə nyí bə̀ bə̀ pə bɛ nɛ̃̌-shɔ Yezu Kristə yil lé yilə. Bə zɛ̃̀ bə lwə̀l mò bə̀ ń mɛ̃ bə̀ sõ dwã màngɛlɛ́.
44011001	Tùntúmə́ bé ǹdə́ Kristə-lyì bí dwã bɛ́ byɛ̀bɛ́ bə̀ y'à ŋwɛ́nɛ́ Zhide né mó nyɛ̀ɛ̀ bə̀ lyì byɛ̀bɛ́ bə̀ də̀ Zhwifubá myɛ zwẽ Yi zɔ̀mɛ̀ rɛ́.
44011002	Pyɛɛrɛ gə́ ká n bə̀ Zhərəzalɛm, Kristə-lyì bí byɛ̀bɛ́ bə̀ wɔ́ Zhwifubá mó zɛ̃̀ bə̀ n'ê bwí mu bə̀ zhe:
44011003	"Byè yil ǹ shɛ̀nɛ́ ń vò ń zù lyì byɛ̀bɛ́ bə̀ də̀ Zhwifubá sõ kɛ̀lɛ́ w ń tó be ń jí kùjú?"
44011004	Pyɛɛrɛ zɛ̃̀ n byili bi kɔn gə́ tó né mó gakó, n wɔ̀:
44011005	"À y'à zhə̀l Zhope, sə dɛ̃ rə̀dù, à y'à n'â wɛ̀rhɛ́ Yi-co. Kɔn já wɛ̀rhɛ́ nɛ ǹdə dàrhà ta. A nə ku òdù ò nyɛ̌ ǹdə kàmə̀-jɛ̃̀ nánfwɛ̀lɛ̀ ta, ò shí dɛ̃̌ yi w ò bàn à səta. Ò nyə́ né nə̀na y ga lyẽ dwã nɛ. Ò gə́ tú o yí à nyí ni,
44011006	a nyǐ ò wẽ́ shɛ́shɛ́, a pwírí wɔ́ vwàmá dwí gakó ǹdə́ dɔma ǹdə́ dɛ̃̌ kúmsi sə̀ ŋwɛ́nɛ́ ò wẽ́.
44011007	A zɛ̃̀ a nyɛ̀ɛ̀ cəl rə̀ wò nè: 'Pyɛɛrɛ, zɛ̃̀ dɛ̃̌ ń gu wẽ̀ dé tɛ̀bɛ́ èta mɔ́ ń shɛ̃̀ ń dɔ̃̀.'
44011008	A wɔ̀: 'Cinu, ɔ̃́ɔ̃́, à gwẽ̌ yə̀ kùjú kɔ̀bɔ́ ò súl ǹdə́ jú, o jà ò n'ô pɛ jìmdì mú à nyú w ce gaga yé.'
44011009	Cəl lé ké wɔ̀ nɛ̀: 'Kɔn dɛ̀bɛ́ Yi zə rə yə̀ kɔ̀-ècɛ̀nɛ́, sə ǹmyɛ́ bə̀ká wɔ̀ bə̀ rə̀ wɔ́ kɔn dɛ̀bɛ́ rə̀ n'ê pɛ jìmdì yé.'
44011010	Kɔn wɛ̀rhɛ́ èta twər rə̀tɔ̀. Rə̀ gakó já ká vò dɛ̃̌.
44011011	"Rə̀myɛ́ yi ní cìcì, ǹdə́ bə̀ twĩ̀ lyì bə̀tɔ̀ bə shí Səzarɛ bə bə̀ bə̀ zhǐ kɛ̀lɛ́ y à y'à ŋwɛ́nɛ́ è wẽ́ mó bwə̀rə̀ y nyí ní.
44011012	Eshirhə náàcɛ̀nɛ́ wɔ̀ nɛ̀: 'Tó be ń vò, bə̀ká ce tə́tɔ̀ná yé.' Nə́ da-byǎ bɛ́ byɛ̀bɛ́ bwə̀ldù y à zə a bə̀ èta mɔ́ y'à tó ne bə vò Səzarɛ, nə́ lyɛ̃ nə́ vò Kɔrnɛɛ sõ kɛ̀lɛ́ wa.
44011013	Sə Kɔrnɛɛ byili nə́ba bə̀ màlɛ́ka tú e lyí mu ń sõ kɛ̀lɛ́ w e wɔ̀ mɔ̀ bə̀ ń twĩ̌ lyì Zhope né, bə̀ lò mə̀dù ŋwɛ́nɛ́ gàà ń yíl Shəmɔ Pyɛɛrɛ, bə wɔ̀ mɔ̀ bə̀ ń bà,
44011014	bə̀ ńmyɛ̌ gə túwə́, ń mà n byili mu zɔ̀mà nyɛ̀bɛ́ nə̀ bá ce ńmyɛ̌ ǹdə́ ń kɛ̀lɛ́ y lyì bí gakó nə bə̀ cìn vwǎrh.
44011015	Kɔrnɛɛ gə́ zɔ̀m n zhɛ̀, a zɛ̃̀ a ji kùr à n'â zɔ̀m ǹdə́ bɛ. Eshirhə náàcɛ̀nɛ́ já só bə̀ yó ǹdə è gə́ ju kùr e só nə́myɛ yó né.
44011016	A zɛ̃̀ a lyǐrh kɔn dɛ́ dɛ̀bɛ́ Cinu yà ń byili mú. Ń yà ń wòwə̀: 'Zhã wɔ́ nɛ̃̌ ń yà ń mə́ ń pɛ nɛ̃̌-shɔ, sə ámyɛ̌ wɔ́ Eshirhə náàcɛ̀nɛ́ wẽ́ á b'ǎ zwẽ nɛ̃̌-shɔ nɛ́.'
44011017	Yi pɔ bɛ pɛnɛ́ y kɛ̀bɛ́ rə̀ pɔ nə́myɛ nɛ nə́ gə́ zù Cinu Yezu Kristə yi ní mú. Àmyɛ́ nə wɔ̌ à bá cə̀r Yi tum dí?"
44011018	Pyɛɛrɛ gə́ wò èta, byɛ̀bɛ́ bə̀ y'à n'ê cili ń zɔ̀mà nɛ́ mɔ́ k'ê yə̀ kaka wə̀l yé. Bə zɛ̃̀ bə cèrhé Yi bə wɔ̀: "Zhə̀nà, rə̀ pɔ sɔ́má byɛ̀bɛ́ bə̀ də̀ Zhwifubá mó myɛ nɛ, bə̀ wɔ̌ bə̀ pyìrhí bə̀ wun bə zù nyǔ nántwə̌ wẽ́."
44011019	Ecẽẽ gu mú kwã nɛ́, bə̀ y'à ji kùr bə̀ n'ê nwɛ̀nɛ̀ Kristə-lyì bí. Bə̀ làà dwã nɛ, jàlà vò Fenishi, jàlà vò Shipiri, jàlà vò Ancɔɔsɛ, Siri tənà y wa. Sə bə̀ y'à n'ê bwə̀l Yi zɔ̀mɛ̀ rɛ́ bə̀ byili Zhwifubá dúdú ni.
44011020	Kristə-lyì dwã y'à ŋwɛ́nɛ́ bə̀ wẽ́, bə̀myɛ́ y'à wɔ́ Shipiri ǹdə́ Shərɛnɛ lyì. Bə̀myɛ́ jàlà vò Ancɔɔsɛ, bə̀ n'ê bwə̀l Cinu Yezu yò-ècɔ̀nɔ̀ nyí rí bə̀ byili lyì byɛ̀bɛ́ bə̀ də̀ Zhwifubá ne myɛ.
44011021	Cinu jàn dɛ́ y'à ŋwɛ́nɛ́ ǹdə́ bɛ, sə lyì nánzhəzhɔ̌ zwẽ nyí bə pyìrhí bə̀ wun bə zù mù.
44011022	Zhərəzalɛm Kristə-lyì lyì bí gə́ nyɛ̀ɛ̀ rə̀myɛ́, bə zɛ̃̀ bə twĩ̀ Barnabaasɛ Ancɔɔsɛ nɛ́.
44011023	Ń gə́ yú n pwírí Yi twĩ̀ rə̀ sónó tum dí ǹdə́ Ancɔɔsɛ Kristə-lyì bí èta, ń wu yə̀ nyɛ̀n. N cící bə̀ gakó bə̀ bə̀ já zhì bə̀ nà y yó bə zhí Cinu ni kẽkẽ.
44011024	Barnabaasɛ cìcì mú yà ń wɔ́ lyì-twə̌, ń sú ǹdə́ Eshirhə náàcɛ̀nɛ́, n jà n zhí Cinu ni ǹdə́ ń wu gakó. Sə lyì nánzhəzhɔ̌ zù Cinu.
44011025	Rə̀myɛ́ kwã nɛ́, Barnabaasɛ lyɛ̃ n vò Swəə kwã nɛ́ Tarsɛ nɛ́.
44011026	Ń gə́ yú n nə mɔ, n ká n zə mɔ n bə̀ Ancɔɔsɛ. Bə wɛ̀rhɛ́ byin námpúm gàà, Kristə-lyì gùlú w wẽ́, sə bə̀ byili Yi zɔ̀mɛ̀ rɛ́ lyì nánzhəzhɔ̌ nɛ. Wɔ́ gàà bə̀ ju kùr bə byẽ̀ byɛ̀bɛ́ bə̀ y'à zù Yezu Kristə mó bə̀ Kristə-lyì.
44011027	Dɛ̃ rə̀dù, Yi nyì-zwennə jàlà shí Zhərəzalɛm bə bə̀ Ancɔɔsɛ.
44011028	Mə̀dù zɛ̃̀ n zhì dɛ̃̌, ń yíl Agəbuusi. Eshirhə náàcɛ̀nɛ́ ce n wɔ̀ bə̀ nɔrh bá yə̀ lũ w púlə́púlə́ wẽ́. Sə zhə̀n ga, nɔrh mɔ́ mə̀myɛ́ mɔ́ yàl nɛ́ Orɔm pyɔ̌ Kolote pyɛ̀lɛ̀ rɛ́ yi ní.
44011029	Kristə kwã-lyì bí zɛ̃̀ bə wɔ̀ bə̀ lò gakó sə́ pə ǹ jɛ̃̀-kɔn ǹdə ǹ gə́ zhe né, mùnì ga bə pə rə vò bə̀ da-byǎ bɛ́ bə̀ ŋwɛ́nɛ́ Zhide tənà y wẽ́ mó sõ bə mé sɛ̃ bɛ.
44011030	Sə zhə̀n ga bə̀ pɔ bə̀ sɛ̃ɛ̃́ y Barnabaasɛ ǹdə́ Swəə ne bə vò bə pə Kristə-lyì gùúlí yé né cìnə́ bé ne.
44012001	Rə̀myɛ́ yi ní, pyɔ̌ Erɔɔdɛ zɛ̃̀ n ji kùr n ce bə̀ n'ê nwɛ̀nɛ̀ Kristə-lyì gùlú w lyì bí jàlà.
44012002	N ce bə gu Zhã zhə̀m-bal Zhakɛ ǹdə́ shù.
44012003	N pwírí rə̀myɛ́ yàl Zhwifubá wu-nyɔ̃̀, n ce bə zə Pyɛɛrɛ myɛ. È y'à wɔ́ búrú w bə̀ yə̀ sã̀-nə̀byẽ̌ ò wẽ́ ce mó címsí yùwə̀.
44012004	Bə̀ gə́ zɔ Pyɛɛrɛ bə zhɛ̀, n ce bə ce mo byə̀nə́-jù wə̀. N ce shə̀dɛ́ɛ́sɛ sə̀na sə̀na kùrə̀ nə̀na n'ê yìlì mù. Ń yà ń nə́ ń yǎl sə Pakɛ y gə lyɛ̃, sə n bùr ń bùrsì lyì bí gakó yé né.
44012005	Pyɛɛrɛ gə́ yà ń ŋwɛ́nɛ́ byə̀nə́-jù w yi ní, Kristə-lyì bí y'à n'ê lwə̀l Yi ń yil twéé twéé ǹdə́ bə̀ wun gakó.
44012006	Dɛ̃ rɛ́ tɛ̀bɛ́ Erɔɔdɛ yà ń nə́ ń yǎl n bùr Pyɛɛrɛ bùrsí mú gə́ tú e dǎl nəkɔla, bə̀ y'à zə nyáná nə̀lyè bə lyẽ Pyɛɛrɛ. Bə cĩ́ lyì byə̀nə́-jì y nyí ni bə̀ n'ê yìlì. Cɛ y gə́ tú e yìì, Pyɛɛrɛ zɛ̃̀ ń pyě tɛ̃́ shə̀dɛ́ɛ́sɛ sə̀lyè cəcəl w ń dɛ̌.
44012007	Rə̀myɛ́ yó, Cinu màlɛ́ka já du. Pwẽ̀ yə̌r rə sú jì y kɛ̀bɛ́ ń yà ń ŋwɛ́nɛ́ è wẽ́ mó. Màlɛ́ka y yí e dwə̀rh ń sə́pún ni, e zhàrh mɔ̀, e wɔ̀ mɔ̀: "Zɛ̃̀ tɛ̃́ làlà." Nyáná nɛ́ já sá ń jɛ̀rh nɛ́ rə̀myɛ́ yi ní cìcì nə ló tɛ̃́.
44012008	Màlɛ́ka y wɔ̀ mɔ̀: "Kwě ǹ cã̌-tɔ̀nɔ̀ w ń lyẽ ǹ cã̌ nɛ́, sə́ ce ǹ nə̀cìlə̀ né ǹ nə̀rh né." Pyɛɛrɛ zwẽ nyí. E ké wɔ̀ mɔ̀: "Kwě ǹ kàmə̀-zwǐ y ń zù, sə́ tó à kùrə̀."
44012009	Pyɛɛrɛ zhǐr n tó màlɛ́ka y nɛ n du byə̀nə́-jì y wə, sə ń yà ń tá ń bùl bə̀ tɛ̀bɛ́ màlɛ́ka y n'ê wɛ̀rhɛ́ mɔ́ wɔ́ zhə̀n ga yé. Ń yà ń nə́ ń bùl bə̀ wɔ́ dàrhà.
44012010	Bə yí bə tó byɛ̀bɛ́ bə̀ n'ê yìlì byə̀nə́-jì y mú kùr rə̀dù nyí ni bə lyɛ̃. Bə vò bə yí bə tó bə̀ dwã myɛ nyí ni bə lyɛ̃. Bə yí bwə̀rə̀ èdù è zǎ cɔ w wa. Bə̀ co cɔ̀bɔ́ bòlò né, sə ò pul ò cìcì nì. Bə du, bə vò vò bə yí sɔ́má èdù yó, màlɛ́ka y já jé Pyɛɛrɛ yé né.
44012011	Pyɛɛrɛ zɛ̃̀ n lwar kɔn dɛ́ dɛ̀bɛ́ rə̀ wɛ̀rhɛ́ èta mɔ́ kùrə̀. N wɔ̀: "Èlǎsɛ̃́, à lwar bə̀ wɔ́ Cinu ń twĩ̀ màlɛ́ka e bé zwẽ ne Erɔɔdɛ jɔ̃̀ wà, ǹdə́ lwɛlɛ rɛ́ tɛ̀bɛ́ gakó Zhwifubá y'à n'ê pyà bə̀ la nɛ wɔ̀rhɔ́ mɔ́ yẽ́."
44012012	Ń gə́ lwar rə̀ kùrə̀, n zhǐr n vò n zù Zhã-Markɛ ná Marɛ sõ kɛ̀lɛ́ wa. Sə́ nyǐ lyì nánzhəzhɔ̌ jě dwã yó gàà bə̀ n'ê lwə̀l Yi.
44012013	N yí n kɔ́kwá bòlò wə́. Kɛ̃-byǐ èdù è y'à wɔ́ kɛ̀lɛ́ y tùntùnnə̀, è yíl Oroode, èmyɛ́ mɔ́ twẽ̌ e yí bòlò w nyí ni, e bwə̀rh bə̀ wɔ́ mɔ̌ ń nə́ ń kɔ́kwá bòlò wə́?
44012014	È gə́ lwar bə̀ wɔ́ Pyɛɛrɛ, è wu yə̀ nyɛ̀n dɛ̃́dɛ̃́. E swě bòlò w pul mó yò, e ká kwɛ̃̀ e vò e byili lyì bí dwã bɛ́ kɛ̀lɛ́ w mɔ́ nɛ bə̀ wɔ́ Pyɛɛrɛ ń ŋwɛ́nɛ́ pwẽ̀ nè.
44012015	Bə wɔ̀ yà: "Nyə̀nyààrɛ̀ zhe mó nà?" E kwɛrhɛ e byili bi bə̀ nyǐ wɔ́ zhə̀n è n'ê zɔ̀mà. Bə zɛ̃̀ bə wɔ̀: "Rə̀myɛ́ sə́ nyǐ wɔ́ ń màlɛ́ka."
44012016	Sə rə̀myɛ́ yi ní, ǹdə́ Pyɛɛrɛ yà ń gwẽ̌ nə́ ń kɔ́kwá bòlò wə́. Bə zɛ̃̀ bə pul wə. Bə̀ gə́ nɔ mɔ, kɔn jàr bɛ̀ dɛ̃́dɛ̃́.
44012017	N zə ń jɛ̃̀ n yíyí bi bə̀ bə̀ zhǐ shɛ́ɛ́, n ji kùr n byili bi Cinu gə́ tó né n vùr mò byə̀nə́-jì y wə. N zɛ̃̀ n pə bɛ nyí bə̀ bə̀ byili Zhakɛ ǹdə́ Kristə-lyì bí dwã bɛ́ nɛ. Rə̀myɛ́ kwã nɛ́, n ká n du n vò jàà dõ wə.
44012018	Cɛ y gə́ tú e lá, shə̀dɛ́ɛ́sɛ́ tà-kwã sə zɛ̃̀ sə̀ n'ê zhizhiri dɛ̃̌ byə̀nə́-jì y wə, sə̀ n'ê ce sɔ̀ sə̀ m'ê bwə̀rh Pyɛɛrɛ gə́ tó mə̀gã̌.
44012019	Erɔɔdɛ ce bə pyà pyà mɔ̀ bə ga. N ce bə bwə̀rh shə̀dɛ́ɛ́sɛ́ shɛ̀bɛ́ sə̀ n'ê yìlì byə̀nə́-jì y ni mú kɔn gə́ tó né Pyɛɛrɛ mə n du mú. N zɛ̃̀ n pə nyí shə̀dɛ́ɛ́sɛ dwã nɛ bə̀ sə̀ gu byɛ̀bɛ́ bə̀ y'à n'ê yìlì mù mú. Rə̀myɛ́ kwã nɛ́, Erɔɔdɛ zhǐr Zhide né n vò Səzarɛ, n mɛ̃ gàà.
44012020	Zùùrì y'à ŋwɛ́nɛ́ Erɔɔdɛ ǹdə́ Tiiri ǹdə́ Shədɔ̃ lyì bí bwə̌l wə. E j'à wɔ́ Erɔɔdɛ tənà y wẽ́ bə̀ nyí kùjú y'à n'ê shí ní. Bə zɛ̃̀ bə wɛ̀rhɛ́ nyí rə̀dù bə̀ la vò bə nə Erɔɔdɛ mùnì ga bə ce dwã yó. Sə bə̀ gə́ yúwə́, bə̀ jɛ̀rɛ̀ bə zə dɔbrɛ ǹdə́ Erɔɔdɛ kɛ̀lɛ́ y yìlnə̀ mə̀dù ń yíl Bələsətuusi.
44012021	Bə zɛ̃̀ bə vùr dɛ̃. Sə dɛ̃ rɛ́ rə̀myɛ́ mɔ́ gə́ tú e yí, Erɔɔdɛ zù ń pyɛ̀lɛ̀ kàmə̀-zwǐ yə́, n jòm ń də̀gwã́ y yó, n zɔ̀m ǹdə́ bɛ lyì bí gakó yé né.
44012022	Bə̀ gakó zɛ̃̀ bə bya bə wɔ̀: "Nyǐ wɔ́ Yi rə̀ n'ê zɔ̀m ǹdə́ nə́ba, sə è də̀ numbyíní yé."
44012023	Cinu màlɛ́ka já mà mɔ̀ rə̀myɛ́ yi ní cìcì. Zə̀zɔ̀mɛ́ já zù ń wẽ́, nə dɔ̃̀ mɔ̀ nə gu, ń gə́ ce bə cèrhé mo ǹdə Yi ta mɔ́ yilə.
44012024	Sə Yi zɔ̀mɛ̀ rɛ́ y'à j'â n'ê yí jààsɛ́ gakó wə.
44012025	Barnabaasɛ ǹdə́ Swəə gə́ twĩ̀ bə̀ tum dí tɛ̀bɛ́ bə̀ y'à twĩ̀ bì rə̀ yil Zhərəzalɛm nɛ́ mɔ́ bə zhɛ̀, bə ká kwɛ̃̀. Bə zə Zhã mɔ́ mɔ̀bɔ́ bə̀ y'à n'ê byẽ̀ bə̀ Markɛ mɔ́ myɛ n tó be.
44013001	Yi nyì-zwennə ǹdə́ Yi zɔ̀mɛ̀ rɛ́ byilnə y'à ŋwɛ́nɛ́ Ancɔɔsɛ Kristə-lyì gùlú w wẽ́. È y'à wɔ́ Barnabaasɛ ǹdə́ Shəmənyɔ̃ mɔ́ mɔ̀bɔ́ bə̀ y'à n'ê byẽ̀ bə̀ "Bal námbyín" mú, ǹdə́ Shərɛnɛ lyì bal Lushuusi, ǹdə́ Manayɛ̃ mɔ́ mɔ̀bɔ́ bə̀ kɔ̀n Gəlile pyɔ̌ Erɔɔdɛ da sõ kɛ̀lɛ́ w mɔ́, ǹdə́ Swəə.
44013002	Dɛ̃ rə̀dù, bə̀ y'à lyẽ bə̀ nyí, bə gùlí dwã bə̀ n'ê cèrhé Cinu. Eshirhə náàcɛ̀nɛ́ zɛ̃̀ e wɔ̀ bɛ: "Vǔrnə Barnabaasɛ ǹdə́ Swəə á cĩ́ kwã nɛ́, bə twĩ̀ tum dí tɛ̀bɛ́ à byẽ̀ bè rə̀ yil mó."
44013003	Bə gwẽ̌ súlí bə̀ nyì-lyõṍ wə́, ǹdə́ bə̀ Yi-co wə́. Bə zɛ̃̀ bə cĩ́ bə̀ jɛ̀rh Barnabaasɛ ǹdə́ Swəə yó, bə yẽ̌ be bə vò.
44013004	Eshirhə náàcɛ̀nɛ́ gə́ twĩ̀ Barnabaasɛ ǹdə́ Swəə, bə zhǐr bə vò Səlwisi. Bə zhì gàà bə zù bǔ-bwəl bə lyɛ̃ bə̀ la cɔ òdù ò ŋwɛ́nɛ́ nə̀-fɔ̀lɔ̀ w cəcəl wə, ò yíl Shipiri.
44013005	Bə zə zə bə yí Shipiri, bə só Shipiri cɔ òdù bə̀ n'ê byẽ̀ bə̀ Sələmyini wẽ́, bə zɛ̃̀ bə ji kùr bə̀ n'ê bwə̀l Yi zɔ̀mɛ̀ rɛ́ Zhwifubá dwã-gùúlí jìsí wə, sə Zhã-Markɛ yà ń ŋwɛ́nɛ́ ǹdə́ bɛ ń nə́ ń sɛ̃ bɛ.
44013006	Bə vò vò bə lyɛ̃ Shipiri nyí rí bə yí Pafɔɔsɛ. Bə nə Zhwifu mə̀dù ń yíl Baarɛ-Yezu. Ń nə́ ń wɛ̀rhɛ́ jə̀-myaárhɛ, ń yà ń ce bə̀ n'ê nyǐ mu ǹdə Yi nyì-zwennə ta.
44013007	Ń yà ń wɔ́ tənà y èmyɛ́ yó-cə́bal mɔ́ kwã-lò. Yó-cə́bal mɔ́ yà ń yíl Sərzhuusi-Pwəə. Ń yà ń wɔ́ surhə cə́bal, e jà ń yà ń nə́ ń yǎl Yi zɔ̀mɛ̀ rɛ́ n cili, n zɛ̃̀ n ce bə byẽ̀ Barnabaasɛ ǹdə́ Swəə bə bə̀ ń sõ.
44013008	Jə̀-myaárhɛ cə́bal Eləmaasɛ yà ń tá ń yǎl bə̀ cɔ w cə́bal mɔ́ zwẽ nyí n zù Kristə yé. Rə̀myɛ́ ce, ń yà ń bə shɛ̀ bə̀ Barnabaasɛ ǹdə́ Swəə zɔ̌m yé. Wɔ́ Baarɛ-Yezu mú Gərɛkɛbá y'à n'ê byẽ̀ bə̀ Eləmaasɛ.
44013009	Swəə yà ń zhe yil dõ bə̀ n'ê byẽ̀ bə̀ Pwəə. Eshirhə náàcɛ̀nɛ́ só ń yó wə, n zɛ̃̀ n nyǐ Eləmaasɛ shɛ́shɛ́,
44013010	n wɔ̀ mɔ̀: "Ǹ wɔ́ Shətana kwã-lò. Ǹ tɛ̀nɛ́ zhə̀n sɔ́má yó yé, ǹ nə́ ǹ yǔr lyì bí. Ǹ wɔ́ cɛ̀nɛ̀ dwí gakó zù-bal. Cinu sɔ́má y wɔ́ cángá, sə ǹmyɛ́ nə́ ǹ jélé yə. Ǹ tá ǹ la rə̀myɛ́ mɔ́ nɛ yõ̌?
44013011	Èlǎsɛ̃́, lwar bə̀ Yi la mɔ́ còrhò-tum pɔ. Ǹ b'ǎ jǐrh lyìlyǒ. Ǹ kə́ ǹ tá ǹ la nə̀nyɔ́nɔ́ nɔ ń nyǐ yé, sə rə̀myɛ́ bá yə̀ dwã màngɛlɛ́ wẽ́." Eləmaasɛ yírhə́ né já lə́ rə̀myɛ́ yi ní cìcì. Cɛ y jǐrh námbyṹ, n zɛ̃̀ ń nə́ ń tə́tɛ̀lɛ́ ń mə́ ń pyà lò ń la mɔ vwãɔ̃.
44013012	Cɔ w cə́bal mɔ́ gə́ nɔ kɔn dɛ́ dɛ̀bɛ́ rə̀ wɛ̀rhɛ́ èta mɔ́, n já n zwẽ nyí n zù Yezu Kristə. Sə Pwəə ǹdə́ Barnabaasɛ kàrmɔ́ bə̀ y'à n'ê cèrhè Cinu shò-kwã nɛ́ mɔ́ myɛ jàr mɔ̀.
44013013	Pwəə ǹdə́ ń tó-dwã bɛ́ zhǐr Pafɔɔsɛ nɛ́ bə zù bǔ-bwəl bə byɛrhɛ bə vò Pə̃fyili tənà y cɔ òdù bə̀ n'ê byẽ̀ bə̀ Pɛrzhɛ. Sə Zhã-Markɛ zhǐr n yẽ̌ be gàà, n ká n vò Zhərəzalɛm.
44013014	Pwəə ǹdə́ Barnabaasɛ já lyɛ̃ bə vò Ancɔɔsɛ, Pyisidi tənà y wa. Shìrhə́ dɛ̃ rɛ́ gə́ yúwə́, bə zɛ̃̀ bə vò Zhwifubá dwã-gùlú jì y wẽ́, bə tó bə̀ jě tɛ̃́.
44013015	Lò mə̀dù zɛ̃̀ n kàrmə̀ Muyiisi nyə́ né ǹdə́ Yi nyì-zwennə bé sábá nɛ́. Dwã-gùlú jì y yé né cə́bal mɔ́ ce lò zɛ̃̀ n yí Pwəə ǹdə́ Barnabaasɛ nyí ni, n wɔ̀ bɛ: "Da-byǎ, á gə zhe cícú á la lyì bí ni pɔ, á wɔ̌ á byili èlǎsɛ̃́."
44013016	Pwəə zɛ̃̀ n zhì dɛ̃̌, n zhẽ̌ ń jɛ̃̀ n wɔ̀: "Esərayɛl lyì, ǹd'ámyɛ̌ byɛ̀bɛ́ gakó á n'á nyàm Yi mú, cilinə.
44013017	Nə́myɛ̌ Esərayɛl lyì Yi rí, wɔ́ rə̀myɛ́ rə̀ cír nə́ nàmbala bɛ́, rə ce bə vò bə jòm Ezhibti ní, bə yə̀ zhələ gàà, bə pù. Sə rə̀myɛ́ kwã nɛ́, rə̀ ká vùr bè ǹdə́ rə̀ jàn dɛ́,
44013018	sə rə̀ nyǐ bə̀ yò gɔ-elũ èpòlò w wə, byinə shə́-èna wẽ́.
44013019	Rə cɔ̀ dwə́ kùrə̀ nyàlpyɛ̀ Kanãã nɛ́, rə zwẽ nə̀ cɛmɛ nɛ́ rə pə nə́ nàmbala bɛ́ nɛ bə cìní.
44013020	Sə rə̀myɛ́ gakó wɛ̀rhɛ́ kɔn mé yí byinə zwã̌-àna ǹdə́ shí-ènu. "Rə̀myɛ́ kwã nɛ́, rə̀ pɔ bɛ bùr-kárna bə cìní bi, kɔn mé yí rə̀ nyì-zwennə Saməwəə.
44013021	Nə́ nàmbala bɛ́ zɛ̃̀ bə lwə̀l Yi ni bə̀ rə̀ pə bɛ pyɔ̌, sə rə cír Cisi byǐ Səyuli Bɛ̃zhamɛ kwálá y wẽ́ rə pə bɛ. N cìní bi byinə shə́-èna wẽ́.
44013022	Rə̀myɛ́ kwã nɛ́, rə yẽ̌ Səyuli ni, rə zɛ̃̀ rə cír Dəvyidi rə pə bɛ bə̀ ń yál bə̀ pyɔ̌. Rə zɔ̀m ń yò rə wɔ̀: 'À pwírí Zhese byǐ Dəvyidi sú à yírh. Ń mà n wɛ̀rhɛ́ kɔn dɛ̀bɛ́ gakó à n'â yàlá.'
44013023	"Wɔ́ Dəvyidi dwí rí wẽ́ Yi cír Zwennə rə pə Esərayɛl lyì bí ni ǹdə rə̀ gə́ y'à bwəl nyí ní. Sə Zwennə mó ńmyɛ̌ mɔ́ wɔ́ Yezu.
44013024	Zhã-Bətiisi yà ń nə́ ń bwə̀l ń byili Esərayɛl lyì bí ni ǹdə́ Yezu gwẽ̌ yə̀ twí yé, bə̀ bə̀ pyìrhí bə̀ wun bə zwẽ nɛ̃̌-shɔ.
44013025	Sə Zhã-Bətiisi tum dí gə́ tú è n'ê zhɛ̀ yi ní, ń wòwə̀: 'Á n'á bùl bə̀ àmyɛ́ wɔ́ mɔ̌ lò? Nyǐnə àmyɛ́ də̀ mɔ̀bɔ́ á n'á dɛ̃̀ mɔ́ yé. Ńmyɛ̌ mɔ́ ŋwɛ́nɛ́ kwã nɛ́ ń bànà. Àmyɛ́ yə̀ yírh swí sá lwə̌r ń nà nə̀cìl myɛ cìcì yé.'
44013026	"Da-byǎ, ámyɛ̌ Abəraham nɛ̀mɛ́ nɛ́ ǹdə́ byɛ̀bɛ́ bə̀ ŋwɛ́nɛ́ á wẽ́ bə̀ só Yi mú, wɔ́ nə́myɛ̌ gakó vwǎrh yil zɔ̀mɛ̀ rɛ́ tɛ̀bɛ́ shí Yi sõ rə bà.
44013027	Sə Zhərəzalɛm lyì bí ǹdə́ bə̀ yé né cìnə́ bé yə̀ lwar Yezu gə́ wɔ́ lò ná-dwí yil yé. Bə̀ y'à n'ê kàrmə̀ Yi nyì-zwennə bé sábá nɛ́ shìrhə́ dɛ̃ gakó, sə bə̀ yə̀ nə̀ kùrə̀ swí yé. Sə bə̀ gə́ kɔ́ Yezu bùrsí mú, bə̀ pyìrh kɔn dɛ́ dɛ̀bɛ́ gakó nə̀ n'ê byili mú.
44013028	Ǹdə́ bə̀ yə̀ yò nɛ ń wɛ̀rhɛ́ ò má ce bə gu mu ga, bə̀ lwə̀l Pyəlatɛ nɛ bə̀ ń ce bə gu mu.
44013029	Bə̀ gə́ wɛ̀rhɛ́ kɔn dɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó gakó bə zhɛ̀, bə̀ só mo tɛ̃́ də̀-jɔrhɔ́ w yó bə ce lú-bɔ̀l wà.
44013030	Sə Yi bwìrhì mù n zɛ̃̀ n du cùùrì wẽ́,
44013031	n lyí byɛ̀bɛ́ bə̀ y'à tó mo bə zhì Gəlile né bə vò Zhərəzalɛm mɔ́ dwã nánzhəzhɔ̌ wẽ́. Wɔ́ bə̀myɛ́ bə̀ jǐrh ń zhə̀n-cínnə bə̀ n'ê zɔ̀m ń yò ǹdə́ Esərayɛl lyì bí èlǎsɛ̃́.
44013032	"Nə́ tú nə́ r'é bwə̀l yò-ècɔ̀nɔ̀ nyí rí tɛ̀bɛ́ nə́ byili ába, bə̀ nyí rí tɛ̀bɛ́ Yi y'à bwəl nə́ nàmbala bɛ́ nɛ mɔ́, rə̀ bwìrhì Yezu rə mé pyìrh nyí-bwəl lé rə̀myɛ́ mɔ́ nə́myɛ̌ byɛ̀bɛ́ nə́ wɔ́ bə̀ nɛ̀mɛ́ mɔ́ yilə. Bə̀ kɛ̃ Nwíísí sɛ́bɛ́ rɛ́ kə̀kàlsɛ̀ sə̀lyè nyǎ y wẽ́ bə wɔ̀: 'Ǹ wɔ́ à byǐ; kɔn zhí zà, à jǐrh ǹ Da.'
44013034	Yi bwìrhì Yezu n zɛ̃̀ n du cùùrì wẽ́, mùnì ga ń bə̀ká n kə́ ń vò lú-bɔ̀l w n dɛ̀rhɛ̀ yé. Rə̀ y'à wòwə̀: 'À má pə ába à cìcì wẽ̀ dé tɛ̀bɛ́ à y'à bwəl rə̀ nyí Dəvyidi ni mú. À nyí-bwəl lé t'â la kwǎrh yé.'
44013035	Wɔ́ rə̀myɛ́ è ce bə kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ myɛ wẽ́ bə wɔ̀: 'Ǹ tá ǹ la ǹ lyì-twə̌ y ne yõ̌ e dɛ̀rhɛ̀ lú-bɔ̀l w yé.'
44013036	"E jà Dəvyidi gə́ yà ń ŋwɛ́nɛ́ yi ní, ń yàl Yi tùntùnnə̀ n twĩ̀ ǹdə rə̀ gə́ n'ê yǎl nɛ́. Ń gə́ tú n cì, bə̀ co mo ń nàmbala bɛ́ yala nɛ, sə ń mɛ̃ lú-bɔ̀l w n dɛ̀rhɛ̀.
44013037	Sə è gə wɔ́ Yezu yilə, Yi bwìrhì mù. Ń yə̀ lú-bɔ̀l w mɛ̃ n dɛ̀rhɛ̀ yé.
44013038	"Da-byǎ, kɔn rə̀dù ŋwɛ́nɛ́ á mə̌ s'á lwar: Muyiisi nyə́ né yə̀ ŋwɛ̀nɛ́ nə ce á cẽ dwə́ə́re zal yé, sə nə́ r'é bwə̀l nə́ byili ába zà b'ǎ wɔ̌ á b'ǎ nə á yə̀-bəlwàálɛ́ sǔbri Yezu jàn yilə,
44013039	bə̀ lò mɔ̀bɔ́ gakó ń zù Yezu, ń kə́ ń bə dóó zhe yé.
44013040	Sə dɛ̃̌na á cìnə̀, mùnì ga kɔn dɛ́ dɛ̀bɛ́ Yi nyì-zwennə bé byili mú bə̀ká zə ába yé.
44013041	Bə̀ byili bə̀: 'Ámyɛ̌ byɛ̀bɛ́ á n'á fulsi á dwã bɛ́ mɔ́, nyǐnə à la kɔn rə̀dù nánfɔ̀lɔ̀ wɔ̀rhɔ́. Bá bə̀ gə byili ába rə̀ gə́ wɔ́ kɔn ná-dwí yil myɛ, á t'á la nyí zõ yé. Rə̀ bá jàr ába, sə á b'ǎ jé tɛ̃́.' "
44013042	Pwəə gə́ zɔ̀m èta n zhɛ̀, ńmyɛ̌ ǹdə́ Barnabaasɛ zɛ̃̀ bə̀ n'ê shə́r dwã-gùlú jì y wẽ́. Byɛ̀bɛ́ bə̀ y'à ŋwɛ́nɛ́ gàà mɔ́ lwə̀l bè bə̀ shìrhə́ dɛ̃ rɛ́ dwã nyàlpyɛ̀ y zà mɔ́, sə bə ká zɔ̀m yò w òmyɛ́ cìcì kə́dò.
44013043	Lyì bí gə́ tú bə̀ n'ê làà, Zhwifubá nánzhəzhɔ̌, ǹdə́ byɛ̀bɛ́ bə̀ y'à zù bə̀ Yi-sɔ́má y bə̀ só Yi mú zhǐr bə tó Pwəə ǹdə́ Barnabaasɛ nɛ. Sə Pwəə ǹdə́ Barnabaasɛ y'à n'ê cící bi bə̀ bə̀ já cə̀ə̀lè bə zhí Yi sónó w ne kẽkẽ.
44013044	È dwã nyàlpyɛ̀ shìrhə́ dɛ̃ rɛ́ kə́dò, è y'à nyɛ̌ ǹdə wɔ́ cɔ w lyì bí púlə́púlə́ bə̀ tú dwã yó ta, Cinu zɔ̀mɛ̀ rɛ́ cilu yilə.
44013045	Zhwifubá gə́ nɔ lyì bí nánjə̀jóló w èta mɔ́, bə zɛ̃̀ bə̀ n'ê dùr bwɛ̃̌. Bə̀ n'ê tùrh Pwəə bə̀ m'ê fulsi ń zɔ̀mà nɛ́.
44013046	Pwəə ǹdə́ Barnabaasɛ zə wu-jɔ̀ bə zɔ̀m ǹdə́ bɛ pamparɛ̃ɛ̃ bə wɔ̀: "Wɔ́ ámyɛ̌ Zhwifubá ne nə́ y'ǎ mə̌ sə nə́ jɛ̀rɛ̀ nə́ bwə̀l Yi zɔ̀mɛ̀ rɛ́ nə́ byili, sə á bə shɛ̀ rə̀ cilu yé. Èta, á n'á byili b'ǎ bə mə̌ ǹdə́ nyǔ mə̀ t'â la zhɔ̌ mɔ́ yé. Rə̀myɛ́ ce, wɔ́ byɛ̀bɛ́ bə̀ də̀ Zhwifubá mó sõ nə́ la nɛ́ èlǎsɛ̃́.
44013047	Wɔ́ rə̀myɛ́ nyí Cinu pɔ nə́ba ń zɔ̀mɛ̀ rɛ́ sɛ́bɛ́ rɛ́ wẽ́. Ń wòwə̀: 'À cír mó bə̀ ǹ yál pwẽ̀ lũ w lyì bí gakó yilə, mùnì ga ń zə à vwǎrh mɔ́ ń yí lũ w cə-yala gakó.' "
44013048	Byɛ̀bɛ́ bə̀ də̀ Zhwifubá mó gə́ nyɛ̀ɛ̀ rə̀myɛ́, bə̀ wun yə̀ nyɛ̀n, bə zɛ̃̀ bə̀ n'ê cèrhé Cinu ń zɔ̀mɛ̀ rɛ́ yilə. Sə byɛ̀bɛ́ gakó Yi cír nyǔ mə̀ t'â la zhɔ̌ yil mó zwẽ nyí bə zù Yezu Kristə.
44013049	Cinu zɔ̀mɛ̀ rɛ́ já yí tənà y èmyɛ́ púlə́púlə́ wə.
44013050	Zhwifubá zɛ̃̀ bə cìrh kana byɛ̀bɛ́ bə̀ dwí rí wɔ́ lyì-fwààlɛ̀ dwí, bə j'à só Yi mú, ǹdə́ cɔ w lyì-fwààlɛ́ bə ce né, bə̀ lyimə zɛ̃̀ ǹdə́ Pwəə ǹdə́ Barnabaasɛ, bə jì bi bə du bə̀ tənà y wa.
44013051	Pwəə ǹdə́ Barnabaasɛ pwà bə̀ nə̀rh Ancɔɔsɛ nɛ́ bə yẽ̌ Zhwifubá ne, bə lyɛ̃ bə vò Yəkɔnəyɔm.
44013052	Sə è gə wɔ́ Ancɔɔsɛ Kristə kwã-lyì bí yilə, bə̀ y'à sú ǹdə́ Eshirhə náàcɛ̀nɛ́, sə bə̀ wun y'à nyɛ̀.
44014001	Pwəə ǹdə́ Barnabaasɛ gə́ tú bə yí Yəkɔnəyɔm, kɔn yàl ǹdə Ancɔɔsɛ nɛ́ ta: bə̀ lyɛ̃ bə vò Zhwifubá dwã-gùlú jì y wẽ́, bə bwə̀l Yi zɔ̀mɛ̀ rɛ́. Zhwifubá ǹdə́ byɛ̀bɛ́ bə̀ də̀ Zhwifubá mó nánzhəzhɔ̌ zwẽ nyí bə zù Kristə,
44014002	sə Zhwifubá byɛ̀bɛ́ bə̀ yə̀ nyí zwẽ mó cìrh byɛ̀bɛ́ bə̀ də̀ Zhwifubá mó bə ce né, mùnì ga bə bù lwɛlɛ ǹdə́ Kristə-lyì bí.
44014003	Pwəə ǹdə́ Barnabaasɛ jòm Yəkɔnəyɔm nɛ́ kɔn dɛnɛ. Bə̀ y'à zhí Cinu ni dɛ̃́dɛ̃́, bə̀ n'ê bwə̀l ń zɔ̀mɛ̀ rɛ́ ǹdə́ wu-jɔ̀. Ń yà ń nə́ ń pɛ bɛ ŋwɔ̀nɔ́ bə̀ m'ê wɛ̀rhɛ́ wò-jààrɛ̀ ǹdə́ màmyaarhɛ. N tó rə̀ dɛnnɛ ń mə́ ń byili bə̀ ń yò-ècɔ̀nɔ̀ w zɔ̀mɛ̀ rɛ́ bə̀ n'ê bwə̀l mó wɔ́ zhə̀nà.
44014004	Cɔ w lyì bí pɔr dwã nɛ. Jàlà zù Zhwifubá, jàlà zù tùntúmə́ bé.
44014005	Zhwifubá ǹdə́ byɛ̀bɛ́ bə̀ də̀ Zhwifubá mó, è súlí bə̀ yé né cìnə́ bé zɛ̃̀ bə̀ n'ê pyà Pwəə ǹdə́ Barnabaasɛ nɔ̀nɔ̀ sə bə zə nə́kulə bə dul be bə gu.
44014006	Pwəə ǹdə́ Barnabaasɛ gə́ tú bə lwar, bə dùr bə vò Lyisitiri ǹdə́ Dɛrbɛ, ǹdə́ jààsɛ́ shɛ̀bɛ́ sə̀ bwə́l gàà mɔ́ wa, Lyikəwoni tənà y wa,
44014007	bə zɛ̃̀ bə̀ n'ê bwə̀l Yi zɔ̀mɛ̀ rɛ́ gàà myɛ.
44014008	Bal mə̀dù yà ń ŋwɛ́nɛ́ Lyisitiri ní, ń nèsé cù ń bə̀swɛ́nɛ́ yi ní ga, ń yà ń wàr ń nə́ ń zɛ̃̀ ń zhì dɛ̃̌ ń zhə̀l yé.
44014009	Dɛ̃ rə̀dù, Pwəə yà ń nə́ ń zɔ̀mà, sə bal mɔ́ yà ń nə́ ń cili ń zɔ̀mà nɛ́. Pwəə nyǐ mu shɛ́shɛ́, n pwírí ń zhí Yi ni bə̀ rə̀ wɔ̌ rə̀ má wárh mɔ.
44014010	N zɛ̃̀ n bya n wɔ̀ mɔ̀: "Zɛ̃̀ ń zhì dɛ̃̌!" Bal mɔ́ já n shí tɛ̃́ n zɛ̃̀ pá ń zhǐ ń nèsé yó ń nə́ ń zhə̀lə̀.
44014011	Lyì-zhǎ bɛ́ gə́ nɔ kɔn dɛ́ dɛ̀bɛ́ Pwəə wɛ̀rhɛ́ mɔ́, bə bya ǹdə́ Lyikəwoni lyì bí zɔ̀mà nɛ́ bə wɔ̀: "Nyǐ wɔ́ yə né nə̀ jǐrh numbyínsi nə só tɛ̃́ nə́ sõ."
44014012	Bə zɛ̃̀ bə ce Barnabaasɛ yil bə̀ Zeyuusi. È gə wɔ́ Pwəə ń yà ń nə́ ń zɔ̀m zɔ̀mà nɛ́ mɔ́ ce, bə̀ co ń yil bə̀ Erəmɛɛsɛ.
44014013	Zeyuusi jì y vwĩ̀-zwə́lnə mó vò n zə nə̀-byərh bə̀ co pùnə́ sə̀ ywẽ́ né ne, n mə n bə̀ cɔ w bwə̀rə̀ y nyí ni. Ńmyɛ̌ ǹdə́ lyì-zhǎ bɛ́ la bé zwə́l vwĩ̀ bə pə Barnabaasɛ ǹdə́ Pwəə ne.
44014014	Tùntúmə́ bé gə́ lwar bə̀ wɔ́ bə̀myɛ́ nɛ bə̀ la vwĩ̀ rí zwə́l bə pa, bə kǎr bə̀ gàndɛ́, bə dùr bə zù lyì-zhǎ bɛ́ wẽ́, bə bya bə wɔ̀:
44014015	"Nə́ lyì, wɔ́ byè yil á n'á wɛ̀rhɛ́ èta mɔ́? Nə́myɛ wɔ́ numbyínsi ǹdə á ta. Wɔ́ yò-ècɔ̀nɔ̀ nyí rí nə́ tú nə́ r'é bwə̀l nə́ byili ába. Yẽ̌nə yə né nyɛ̀bɛ́ nə̀ bə kùr zhe mó ne, s'á pyìrhí á wun á zù Yi nã́nyì yə́, bə̀ wɔ́ rə̀myɛ́ rə̀ wɛ̀rhɛ́ dɛ̃̌ ǹdə́ cɛ y ǹdə́ nə̀-fɔ̀lɔ̀ wá, ǹdə́ kɔn dɛ̀bɛ́ gakó rə̀ ŋwɛ́nɛ́ rə̀ wẽ́.
44014016	Shãã ga mɔ́ Yi y'à yẽ̌ lyì bí gakó ne bə̀ n'ê tó bə̀ sə̀pwà sɔ́msɛ,
44014017	e jà rə̀ zhì dɛ̃̌ rə ce dwà n'ê nywɛ̀ á yilə; fɔ̀ yi gə yúwə́, rə ce á jòró w yə̀ cɛ̀nɛ̀, rə pə ába á nyí kùjú; rə ce á wun zə nyɛ̀n dɛ̃́dɛ̃́. Rə̀ tó rə̀myɛ́ gakó dɛnnɛ rə byili ába rə̀ sónó wə́."
44014018	Bə̀ gə́ zɔ̀m èta, bə̀ cə̀r lyì-zhǎ bɛ́ yé ne, bə̀ yə̀ ŋwɛ̀nɛ́ bə zwə́l vwĩ̀ rí yé, sə kɔn yə̀ nàná yàl yé.
44014019	Rə̀myɛ́ yó, Zhwifubá shí Ancɔɔsɛ ǹdə́ Yəkɔnəyɔm, bə bé cìrh lyì-zhǎ bɛ́ bə cẽ́, bə zə nə́kulə bə dul Pwəə bə ji tɛ̃́. Bə̀ y'à bùl bə̀ ń cùwə̀, bə fwàl mɔ̀ bə mé du cɔ w wa, bə ji tɛ̃́, bə zhǐr bə yẽ̌ mo.
44014020	Sə Kristə kwã-lyì bí tú bə kə́kɛ́lɛ́ mɔ. N shí tɛ̃́ n zɛ̃̀ n ká n zù cɔ w wa. È zɛ̃̀ nəkɔkɔ́lɛ́ yá, ńmyɛ̌ ǹdə́ Barnabaasɛ vò Dɛrbɛ.
44014021	Pwəə ǹdə́ Barnabaasɛ bwə̀l yò-ècɔ̀nɔ̀ nyí rí Dɛrbɛ nɛ́, sə lyì nánzhəzhɔ̌ jǐrh Kristə kwã-lyì. Rə̀myɛ́ kwã nɛ́, bə ká vò Lyisitiri, bə lyɛ̃ bə vò Yəkɔnəyɔm, bə zhì gàà bə lyɛ̃ bə vò Ancɔɔsɛ, Pyisidi tənà y wa.
44014022	Bə̀ y'à n'ê cící Kristə kwã-lyì bí bə̀ m'ê zal bə̀ wun ni, mùnì ga bə zhí Yi ni kẽkẽ. Bə̀ y'à wə̀lə̀: "Kɔn wɔ́ nyɔ́ɔ́ bə̀ nə́ nwɛ̀nɛ̀ dɛ̃́dɛ̃́, mùnì ga nə́ zù Yi tənà y wa."
44014023	Bə zɛ̃̀ bə cír lyì bə cĩ́ Kristə-lyì gùlú òdù gakó yé né, bə zɛ̃̀ bə lyẽ bə̀ nyí, bə lwə̀l Cinu bə̀ ń yìlì bì, bə̀ gə́ zhí mu mú yilə.
44014024	Bə zɛ̃̀ bə tó Pyisidi, bə lyɛ̃ bə vò Pə̃fyili,
44014025	bə bwə̀l Yi zɔ̀mɛ̀ rɛ́ Pɛrzhɛ nɛ́, bə zɛ̃̀ bə zhǐr bə vò Atəlyi.
44014026	Bə zhì gàà bə zù bǔ-bwəl, bə vò Ancɔɔsɛ, Siri tənà y wa. Wɔ́ cɔ w òmyɛ́ wẽ́ Kristə-lyì gùlú w yé né cìnə́ bé y'à lwə̀l Yi ní bə̀ rə̀ yìlì Pwəə ǹdə́ Barnabaasɛ nɛ bə mé twĩ̀ tum dí tɛ̀bɛ́ èta mɔ́.
44014027	Bə̀ gə́ yú Ancɔɔsɛ, bə̀ byẽ̀ Kristə-lyì bí gakó bə cĩ́ dwã yó. Bə byili bi kɔn dɛ̀bɛ́ gakó Yi tó bə̀ dɛnnɛ rə wɛ̀rhɛ́ mɔ́, bə súlí bə byili bi myɛ Yi gə́ tó né rə pul sɔ́má rə pə byɛ̀bɛ́ bə̀ də̀ Zhwifubá mó ne bə zù Kristə né.
44014028	Sə bə̀ mɛ̃ Kristə kwã-lyì bí sõ gàà kɔn dɛnɛ.
44015001	Zhide lyì jàlà y'à tú Ancɔɔsɛ, sə bə̀ y'à zɛ̃̀ bə̀ n'ê cèrhè kàrmɔ̀ Kristə-lyì bí ni bə̀ zhe: "Lò mɔ̀bɔ́ ǹ yə̀ ce bə gõ̀ mó ǹdə Muyiisi nyí rí gə́ n'ê byili ní, ǹ tá ǹ la ǹ cìn vwǎrh yé."
44015002	Sə Pwəə ǹdə́ Barnabaasɛ cẽ, bə̀ yə̀ bə̀ nyə̀ná nɛ́ zwì yé. Bə zɛ̃̀ bə̀ n'ê mà dwã nyə̀-pǎr dɛ̃́dɛ̃́ rə̀myɛ́ shò-kwã nɛ́. Bə̀ gakó zɛ̃̀ bə wɛ̀rhɛ́ nyí rə̀dù, bə wɔ̀ bə̀ Pwəə ǹdə́ Barnabaasɛ ǹdə́ Kristə-lyì jàlà bá vò Zhərəzalɛm bə byili yò w òmyɛ́ tùntúmə́ bé ǹdə́ Kristə-lyì gùlú w yé né cìnə́ bé ne.
44015003	Ancɔɔsɛ Kristə-lyì gùlú w pə bɛ kɔn dɛ̀bɛ́ bə̀ zhe rə̀ tum bə̀ sɔ́má y zhəl mó yilə. Bə zɛ̃̀ bə tó Fenishi, bə lyɛ̃ bə tó Samarɛ bə̀ m'ê la, ǹdə́ bə̀ n'ê byili Kristə-lyì bí ni bə̀ byɛ̀bɛ́ bə̀ də̀ Zhwifubá mó myɛ pyìrhí bə̀ wun bə zù Kristə. Kristə-lyì bí gakó wun yə̀ nyɛ̀n rə̀myɛ́ yilə.
44015004	Bə̀ gə́ tú bə yí Zhərəzalɛm, Kristə-lyì bí ǹdə́ tùntúmə́ bé ǹdə́ yé né cìnə́ bé zwẽ bə̀ zhəəle. Pwəə ǹdə́ Barnabaasɛ byili kɔn dɛ̀bɛ́ gakó Yi tó bə̀ dɛnnɛ rə wɛ̀rhɛ́ mɔ́.
44015005	Farɛzhɛ̃ɛ̃bá byɛ̀bɛ́ bə̀ zù Kristə mó jàlà zɛ̃̀ bə̀ zhe: "Kɔn wɔ́ nyɔ́ɔ́ bə̀ bə̀ góm Kristə-lyì bí byɛ̀bɛ́ bə̀ də̀ Zhwifubá mó, sə bə pə bɛ nyí bə̀ bə̀ zwẽ Muyiisi nyə́ né."
44015006	Tùntúmə́ bé ǹdə́ yé né cìnə́ bé zɛ̃̀ bə jòm dwã yó mùnì ga bə nyǐ yò w òmyɛ́ mɔ́ yò.
44015007	Bə zɔ̀m ǹdə́ dwã bə dɛnɛ. Pyɛɛrɛ zɛ̃̀ n zhì dɛ̃̌ n wɔ̀: "Da-byǎ, á yě bə̀ Yi cír ne á wẽ́ kɔn dɛnɛ, b'à bwə̌l yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, mùnì ga bə nyɛ̀ɛ̀ rɛ̀, sə bə zwẽ nyí bə zù Yezu Kristə.
44015008	Yi yě numbyíní gakó wu. Rə̀ pɔ bɛ Eshirhə náàcɛ̀nɛ́ ǹdə nə́myɛ ta, rə mé byili bə̀ rə̀ shɛ̀nɛ́ bə̀ yò.
44015009	È gə wɔ́ rə̀ yilə, nə́myɛ̌ ǹdə́ bə̀myɛ́ ga wɔ́ kɔn rə̀dù. Rə̀ vùr bə̀ lwɛlɛ rɛ́ rə yẽ̌ be wárhgáá, bə̀ gə́ zù Kristə mó yilə.
44015010	Zhĩĩ tɛ̀bɛ́ nə́ nàmbala bɛ́ yə̀ ŋwɛ̀nɛ́ bə zhĩ, sé bé zɔ̀m nə́myɛ̌ zɔ̀mà mɔ́, byè yil á n'á yǎl á cĩ́ di Kristə kwã-lyì bí yó wə, á m'á n'á zhẽ̀ Yi?
44015011	Nə́ r'é zwẽ nyí bə̀ wɔ́ Cinu Yezu yò-ècɔ̀nɔ̀ w dɛnnɛ nə́myɛ̌ ǹdə́ bə̀myɛ́ ga tó né nə́ nə vwǎrh."
44015012	Lyì bí gakó y'à jě shɛ́shɛ́ bə̀ n'ê cili Barnabaasɛ ǹdə́ Pwəə zɔ̀mà nɛ́, sə bə̀ byili màmyaarhɛ́ ǹdə́ wò-jààrɛ́ tɛ̀bɛ́ gakó Yi tó bə̀ dɛnnɛ rə wɛ̀rhɛ́ byɛ̀bɛ́ bə̀ də̀ Zhwifubá mó sõ mó.
44015013	Barnabaasɛ ǹdə́ Pwəə gə́ zɔ̀m bə zhɛ̀, Zhakɛ zɛ̃̀ n wɔ̀: "Da-byǎ, cilinə kɔn dɛ̀bɛ́ à la ába byilu:
44015014	Shəmɔ byili nə́ba Yi gə́ tó né ǹdə́ rə̀ cìcì pùbùlə̀, kùr-ju yi ní ga, rə mé cír lyì, byɛ̀bɛ́ bə̀ də̀ Zhwifubá mó wẽ́, bə̀ la yə̀ rə̀myɛ́ lyì.
44015015	Sə rə̀myɛ́ yàl ǹdə Yi nyì-zwennə bé gə́ y'à byili ní. Bə̀ kɛ̃ bə̀ Yi wòwə̀:
44015016	'Rə̀myɛ́ kwã nɛ́, à má ká bà, sə à má ká lù Dəvyidi kɛ̀lɛ́ y è ló tɛ̃́ mɔ́; a kwɛrhɛ ń jə̀-bwə̀ə̀ré a cĩ́ dɛ̃̌,
44015017	sə lyì bí byɛ̀bɛ́ bə̀ dàl mɔ́ gakó ǹdə́ tənèsé shɛ̀bɛ́ gakó à byẽ̀ sə̀ lyì bí bə jǐrh àmyɛ́ lyì mú bá pyà nɛ̀. Wɔ́ Cinu ń zɔ̀m èta.
44015018	Wɔ́ ńmyɛ̌ ń byili ywẽ̀ né nə̀myɛ́ kùr-ju yi ní ga.' "
44015019	Zhakɛ súlí n wɔ̀: "Àmyɛ́ n'â bùl bə̀, è gə wɔ́ byɛ̀bɛ́ bə̀ də̀ Zhwifubá, bə̀ pyìrhí bə̀ wun bə zù Yi mú yilə, kɔn bə mə̌ sə bə ce be zwini wẽ́ yé.
44015020	Sə ǹdə́ rə̀myɛ́ ga, bànà nə́ kɛ̃ sɛ́bɛ́ nə́ pə bɛ nə́ m'é byili bi bə̀ bə̀ bə̀ká dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé, bə̀ nàmá bɛ́ bə̀myɛ́ n'ê pɛ jìmdì; sə bə̀ bə̀ká fwə̌l yé, sə bə̀ bə̀ká dɔ̃̀ vwǎm mɔ̀bɔ́ shǐ yə̀ mə̀ byã w ce yé, sə bə̀ bə̀ká jí jal yé.
44015021	Kùr-ju yi ní ga, lyì ŋwɛ́nɛ́ bə̀ n'ê bwə̀l Muyiisi nyə́ né cɛmɛ nɛ́ gakó wẽ́, bə̀ n'ê kàrmə̀ nɛ̀ bə̀ dwã-gùúlí jìsí wẽ́ shìrhə́ dɛ̃ gakó, kɔn mé yí zà."
44015022	Rə̀myɛ́ yó, tùntúmə́ bé ǹdə́ yé né cìnə́ bé ǹdə́ gùlú w lyì bí púlə́púlə́ wɔ̀ bə̀ bə̀ má cír lyì bə̀myɛ́ cìcì wẽ́, bə tó Pwəə ǹdə́ Barnabaasɛ nɛ bə vò Ancɔɔsɛ. Bə zɛ̃̀ bə cír Zhidə mó mɔ̀bɔ́ bə̀ n'ê byẽ̀ bə̀ Barsabaasɛ mɔ́ ǹdə́ Shəlaasɛ, bə̀ bə̀myɛ́ bə̀lyè y y'à zhe nyɔ̀mɔ̀ Kristə-lyì bí wẽ́.
44015023	Bə kɛ̃ sɛ́bɛ́ bə pə bɛ bə̀ bə̀ zhəl bə pə Ancɔɔsɛ Kristə-lyì bí ni. Bə̀ kɛ̃ sɛ́bɛ́ rɛ́ wẽ́ bə wɔ̀: "Nə́myɛ̌ Kristə tùntúmə́ bé ǹdə́ Kristə-lyì gùlú w yé né cìnə́ bé nə́ r'é ce ámyɛ̌ byɛ̀bɛ́ á wɔ́ nə́ da-byǎ á ŋwɛ́nɛ́ Ancɔɔsɛ nɛ́, ǹdə́ Siri ǹdə́ Shilishi tənèsé wẽ́, á də̀ Zhwifubá mó.
44015024	Nə́ nyɛ̀ɛ̀ bə̀ lyì shí nə́ sõ ǹdə́ bə̀ sə̀pwà zɔ̀mà bə b'è n'ê jə́jɛ̀rɛ́ ába bə̀ m'ê zhízhǐ á surhə né. Sə lwarna b'è də̀ nə́myɛ̌ nə́ twĩ̀ bì yé.
44015025	Wɔ́ rə̀myɛ́ è ce, nə́ gakó wɛ̀rhɛ́ nyí rə̀dù nə́ vùr lyì bə̀ bə̀ tó nə́ da-byǎ nántwə̌rh Barnabaasɛ ǹdə́ Pwəə ne bə bə̀ á sõ.
44015026	Nyǐnə Barnabaasɛ ǹdə́ Pwəə zhɔ̃̀ bə̀ myə̀lə́ né nə́ Cinu Yezu Kristə yilə.
44015027	È gə wɔ́ Zhidə ǹdə́ Shəlaasɛ yilə, nə́ twĩ̀ bì mùnì ga bə byili ába kɔn dɛ̀bɛ́ nə́ kɛ̃ sɛ́bɛ́ rɛ́ wẽ́ mó ǹdə́ bə̀ nyí bə súlí.
44015028	"Nə́myɛ̌ ǹdə́ Eshirhə náàcɛ̀nɛ́ cìcì n'ê bùl bə̀ kɔn bə mə̌ bə̀ nə́ pə ába zhĩĩ dõ ǹdə́ è də̀ tɛ̀bɛ́ rə̀ wɔ́ nyɔ́ɔ́ mɔ́ yé:
44015029	á bə̀k'á dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé; á bə̀k'á jí jal yé; á bə̀k'á dɔ̃̀ vwǎm mɔ̀bɔ́ shǐ yə̀ mə̀ byã w ce yé; á bə̀k'á fwə̌l yé. Á gə dɛ̃̀ á cìn ǹdə́ rə̀myɛ́ gakó, á wɛ̀rhɛ́ cɛ̀nɛ̀. Wɔ́ rə̀myɛ́ rə̀ wɔ́ nyɔ́ɔ́. Wɔ́ rə̀myɛ́ nə́ y'ǎ n'é yǎl nə́ byili ába. Yi bá sɛ̃ ába."
44015030	Byɛ̀bɛ́ tùntúmə́ bé twĩ̀ mú zhǐr bə vò Ancɔɔsɛ. Bə̀ gə́ yúwə́, bə ce bə byẽ̀ Kristə-lyì bí gakó dwã yó, bə kwè sɛ́bɛ́ rɛ́ bə pə bɛ.
44015031	Bə zwẽ de bə kàrmɔ̀, sə bə̀ gakó wun yàl nyɛ̀n, bə̀ gə́ pɔ bɛ cícú èta mɔ́ yilə.
44015032	Zhidə ǹdə́ Shəlaasɛ cìcì mú gə́ y'à wɔ́ Yi nyì-zwennə mó ce, bə̀myɛ súlí bə cící bi, bə zə bə̀ wun ni ǹdə́ zɔ̀mà nánzhəzhɔ̌.
44015033	Bə dɛnɛ gàà námpɔ́lɛ́ fòró bə nə sɔ́má bə ká kwɛ̃̀ ǹdə́ yə̀-zùlə́ bə vò byɛ̀bɛ́ bə̀ y'à twĩ̀ bì mú sõ.
44015034	((Sə Shəlaasɛ pwírí kɔn mə̌ bə̀ ń mɛ̃ gàà.))
44015035	Pwəə ǹdə́ Barnabaasɛ mɛ̃ Ancɔɔsɛ nɛ́. Bə̀myɛ́ ǹdə́ lyì dwã nánzhəzhɔ̌ y'à n'ê bwə̀l Cinu zɔ̀mɛ̀ rɛ́, sə bə̀ y'à n'ê cèrhè kàrmɔ̀ lyì bí ni.
44015036	Dwã màngɛlɛ́ rə̀myɛ́ kwã nɛ́, Pwəə wɔ̀ Barnabaasɛ nɛ: "Bə̀ nə́ k'á tó cɛmɛ nɛ́ nyɛ̀bɛ́ gakó nə́ bwə̀l Cinu zɔ̀mɛ̀ rɛ́ nə̀ wẽ́ mó wə, nə́ byɛ́lɛ́ Kristə-lyì bí, nə́ nyǐ wɔ́ etər kɔn nyɛ̌ nɛ́ bə̀ yilə."
44015037	Barnabaasɛ yà ń nə́ ń yǎl n zə Zhã mɔ́ mɔ̀bɔ́ bə̀ n'ê byẽ̀ bə̀ Markɛ mɔ́ n tó be.
44015038	Sə Zhã-Markɛ gə́ yà ń pɔr bə̀ kwã nɛ́ Pə̃fyili ní, ń yə̀ bə̀ tó n twĩ̀ bə̀ tumə né mó ce, Pwəə pwírí kɔn də̀ sɔ́má bə̀ ń tó be yé.
44015039	Sə ńmyɛ̌ ǹdə́ Barnabaasɛ yə̀ dwã yó lwé yé, bə pɔr dwã nɛ. Barnabaasɛ zə Markɛ bə vò e zù bǔ-bwəl bə byɛrhɛ bə vò Shipiri.
44015040	Pwəə zɛ̃̀ n zə Shəlaasɛ. Kristə-lyì bí lwə̀l Cinu bə̀ ń yìlì mù.
44015041	N zhǐr n tó Siri ǹdə́ Shilishi tənèsé wə, n cící Kristə-lyì gùúlí, n pə bɛ wu-jɔ̀.
44016001	Rə̀myɛ́ kwã nɛ́, Pwəə zhə̀l Dɛrbɛ, n lyɛ̃ n vò Lyisitiri. Kristə kwã-lò mə̀dù yà ń ŋwɛ́nɛ́ gàà, ń yíl Timote. Ń da yà ń də̀ Zhwifu yé. Wɔ́ ń ná ń yà ń wɔ́ Zhwifu, sə ń yà ń zù Kristə.
44016002	Kristə-lyì bí byɛ̀bɛ́ bə̀ y'à ŋwɛ́nɛ́ Lyisitiri ǹdə́ Yəkɔnəyɔm nɛ́ mɔ́ y'à n'ê zɔ̀m Timote yil náàcɛ̀nɛ́.
44016003	Pwəə yà ń nə́ ń yǎl bə̀ ń tó mo. Rə̀myɛ́ ce, ń zɔ mɔ n vò n gõ̀, Zhwifubá byɛ̀bɛ́ bə̀ y'à ŋwɛ́nɛ́ gàà mɔ́ yilə, bə̀ bə̀ gakó y'à yě bə̀ ń da də̀ Zhwifu yé.
44016004	Pwəə ǹdə́ ń tó-dwã bɛ́ y'à n'ê tó cɛmɛ nɛ́ w bə̀ byili nyə́ né nyɛ̀bɛ́ tùntúmə́ bé ǹdə́ Zhərəzalɛm Kristə-lyì yé né cìnə́ bé vùr mó bə̀ da-byǎ bɛ́ nɛ. Sə bə̀ y'à n'ê lwə̀l bè bə̀ bə̀ zwẽ ne.
44016005	Kristə-lyì gùúlí y'à zhí Yi ni dɛ̃́dɛ̃́, sə lyì dwã y'à n'ê twí bə̀ súlí bi twéé twéé.
44016006	Pwəə ǹdə́ ń tó-dwã bɛ́ y'à la Azhi tənà y wẽ́ tó bə bwə̀l yò-ècɔ̀nɔ̀ nyí rí, sə Eshirhə náàcɛ̀nɛ́ cə̀r bè. Rə̀myɛ́ ce, bə̀ tó Fərizhi ǹdə́ Galəshi tənèsé wẽ́ bə lyɛ̃.
44016007	Bə̀ gə́ tú bə bwəlse Myizhi tənà yá, bə̀ y'à n'ê yǎl bə vò Byitini tənà y wa, sə Yezu Eshirhə y yə̀ sɔ́má pɛ yé.
44016008	Bə zɛ̃̀ bə tó Myizhi bə lyɛ̃ bə vò Tərəwaasɛ.
44016009	Cəcɛ̃ èdù Pwəə dàrh Masɛdwanɛ lyì bal mə̀dù ń tú n zhì ń yó w n lwə̀l mò ǹdə́ ń wu gakó bə̀ ń bə̀ Masɛdwanɛ n sɛ̃ bɛ.
44016010	Nə́ j'á zɛ̃̀ nə́ r'é pyà sə nə́ vò Masɛdwanɛ, bə̀ nə́ y'ǎ yě pamparɛ̃ɛ̃ bə̀ wɔ́ Yi rə̀ n'ê byẽ̀ nə́ba bə̀ nə́ zhəl gàà mɔ́ nə́ bwə̀l yò-ècɔ̀nɔ̀ nyí rí.
44016011	Nə́ zɛ̃̀ nə́ zù bǔ-bwəl Tərəwaasɛ nɛ́, nə́ byɛrhɛ nə́ j'á vò cɔ òdù ò ŋwɛ́nɛ́ nə̀-fɔ̀lɔ̀ w cəcəl w bə̀ n'ê byẽ̀ bə̀ Samɔtəraasɛ. Nə́ mɛ̃ gàà nə́ zɔ̃̀, nə́ dùlí nə́ vò Neyəpoli.
44016012	Nə́ zhì gàà, nə́ lyɛ̃ nə́ vò cɔ Orɔm lyì bí y'à já ò wẽ́, bə̀ n'ê byẽ̀ bə̀ Shilipu cɔ mɔ́ wa. Ò y'à ŋwɛ́nɛ́ Masɛdwanɛ tənà y nyí rí nã́yéé ré wẽ́. Nə́ wɛ̀rhɛ́ dwã màngɛlɛ́ gàà.
44016013	Shìrhə́ y dɛ̃ rɛ́ gə́ yúwə́, nə́ du cɔ w wa, nə́ vò bwǐ èdù nà nɛ̀. Nə́ y'ǎ n'é bùl bə̀ dɛ̀ga Zhwifubá Yi-co jàà ŋwɛ́nɛ́ gàà. Nə́ yí nə́ pwírí kana jàlà y'à jě dwã yó gàà, nə́ jòm tɛ̃́ nə́ zɔ̀m ǹdə́ bɛ.
44016014	Kɛ̃ mə̀dù yà ń ŋwɛ́nɛ́ bə̀ wẽ́ ń yíl Lyidi. Ń shí cɔ òdù bə̀ n'ê byẽ̀ bə̀ Tiyətiiri. Kɛ̃ mɔ́ ńmyɛ̌ mɔ́ yà ń nə́ ń dɔ̌l kàmə̀-jɛ̃̀-shɛ̃̀rh, sə̀ y'à càn dɛ̃́dɛ̃́. Ń yà ń só Yi. Ń yà ń nə́ ń cili nə́ zɔ̀mà nɛ́, sə Cinu pul ń surhə n zwẽ kɔn dɛ̀bɛ́ Pwəə yà ń nə́ ń byili mú.
44016015	Ńmyɛ̌ ǹdə́ ń kɛ̀lɛ́ y lyì bí ga zwẽ nɛ̃̌-shɔ. N zɛ̃̀ n wɔ̀ nə́ba: "Á gə n'á bùl b'à zù Cinu zhə̀nà, s'á bə̀ á zul à sõ." N zɔ̀m zɔ̀m èta, n ŋwɛ̀nɛ́ n ce nə́ vò ń sõ kɛ̀lɛ́ wa.
44016016	Dɛ̃ rə̀dù, nə́ y'ǎ zɛ̃̀ nə́ la Yi-co jàà y wa. Kɛ̃-byǐ èdù è y'à wɔ́ kɛ̀lɛ́ tùntùnnə̀ zɛ̃̀ e bə̀ e jəl nə́ba. Nə̀cílí námməlwɛ̀lɛ́ y'à zhe yə, e ce è wɔ̌ è n'ê byili ywẽ̀ nyɛ̀bɛ́ nə̀ bànà. È y'à n'ê tó ywẽ̀ né nə̀myɛ́ mɔ́ byilu dɛnnɛ è nɛ wársɛ nánzhəzhɔ̌ è pɛ è yó-cìnə́ ne.
44016017	E zɛ̃̀ e já tó nə́myɛ̌ ǹdə́ Pwəə kùrə̀, è m'ê bya è zhe: "Lyì bí byɛ̀bɛ́ wɔ́ Dɛ̃̌ cə́bal mɔ́ tùntùnnə̀. Bə̀ tú bə̀ n'ê byili ába sɔ́má kɛ̀bɛ́ á b'ǎ tó á vwǎrh á cìn mú."
44016018	Kɛ̃-byǐ y wɛ̀rhɛ́ èta dwã nánzhəzhɔ̌, sə Pwəə lyim zɛ̃̀, n pyìrhí n zɔ̀m ǹdə́ nə̀cílí y è zhe kɛ̃-byǐ y mú n wɔ̀: "À n'â pɛ mɔ́ nyí Yezu Kristə yil lé yilə: yẽ̌ kɛ̃-byǐ y ni." E já yẽ̌ kɛ̃-byǐ y ni rə̀myɛ́ yi ní cìcì.
44016019	Kɛ̃-byǐ y yó-cìnə́ bé gə́ pwírí è k'ê t'â la wársɛ nɔ e pə bɛ, bə zɛ̃̀ bə zə Pwəə ǹdə́ Shəlaasɛ bə mé vò cɔ w yé né cìnə́ bé sõ, cɔ w lyì bí dwã-joló jàà y wa,
44016020	bə zə bɛ bə lyɛ̃ bə vò Orɔm bùr-kárna bɛ́ yé né, bə wɔ̀: "Lyì bí byɛ̀bɛ́ èta mɔ́ wɔ́ Zhwifubá. Bə̀ n'ê gù cɔ w lyì bí dwã nɛ.
44016021	Bə̀ n'ê byili lùl-e-pwírí dõ, e jà nə́myɛ̌ Orɔm lyì bí lùl-e-pwírí y bə shɛ̀ rə̀myɛ́ yò yé."
44016022	Lyì-zhǎ bɛ́ lyim zɛ̃̀ rə̀ n'ê yì Pwəə ǹdə́ Shəlaasɛ. Bùr-kárna bɛ́ ce bə lwə̌r bə̀ kàmə̀-zwǐsí bə mà bɛ̀ ǹdə́ dànə̀shàárɛ.
44016023	Bə mà bɛ̀ twər nánzhəzhɔ̌, bə ce be byə̀nə́-jù wə̀, bə pə nyí byə̀nə́-jì y yìlnə̀ mó ne bə̀ ń yìlì bì cɛ̀nɛ̀.
44016024	Ń gə́ nɔ nyí rí rə̀myɛ́, n zɛ̃̀ n zə bɛ n vò n cĩ́ byə̀nə́-jì y tətwã y kùr wə̀, n zə bə̀ nèsé n mə n lyẽ dǎr nɛ.
44016025	Cɛ y gə́ tú e swəl yi ní, Pwəə ǹdə́ Shəlaasɛ zɛ̃̀ bə̀ n'ê ce Yi, bə̀ n'ê nún bə̀ m'ê cèrhé re. Bə̀ dwã byə̀nə́-jì lyì bí y'à n'ê cili bə̀ gə́ n'ê nún bə̀ m'ê cèrhé Yi ní.
44016026	Rə̀myɛ́ yó, cɛ y já zhìzhì e zhízhǐ dɛ̃́dɛ̃́ ǹdə́ byə̀nə́-jì y ga. Bwə̀ə̀lé gakó pul, nyáná nɛ́ bə̀ y'à mé lyẽ byə̀nə́-jì y lyì bí mú sá nə yẽ̌ be.
44016027	Byə̀nə́-jì y yìlnə̀ mó shí jɛ̃ w n zɛ̃̀, n pwírí bwə̀ə̀lé gakó pul, n zɛ̃̀ ń nə́ ń bùl bə̀ byə̀nə́-jì y lyì bí gə è shə́r bə dùr. N zɛ̃̀ n kwè ń búlə́ shù ń mə́ ń la ń cìn gu.
44016028	Pwəə zɛ̃̀ n zhì jì y wẽ́ n bya dɛ̃̌ dɛ̃̌ n wɔ̀: "Nə́ gakó ŋwɛ́nɛ́. Lò lò yə̀ dùr yé. Bə̀ká gu ǹ cìn yé."
44016029	Byə̀nə́-jì y yìlnə̀ mó zɛ̃̀ n lwə̀l myǐn, n mə n dùr n zù jì y wẽ́ ǹdə́ ń gakó nə́ ń pə́pǎ. N jòm ń nə̀dwə́nə́ yó Pwəə ǹdə́ Shəlaasɛ yé né,
44016030	n ce bə du pwẽ̀ nè, n zɛ̃̀ ń nə́ ń lwə̀l bè ń zhe: "À lyì, wɔ́ etər à má tó né a nə vwǎrh?"
44016031	Bə wɔ̀ mɔ̀: "Zwẽ nyí ń zù Cinu Yezu. Èta, ǹmyɛ́ ǹdə́ ǹ kɛ̀lɛ́ y lyì bí ga b'ǎ nə vwǎrh."
44016032	Bə já tó rə̀myɛ́ dɛnnɛ bə bwə̀l yò-ècɔ̀nɔ̀ nyí rí bə byili ńmyɛ̌ ǹdə́ lyì bí byɛ̀bɛ́ gakó bə̀ y'à ŋwɛ́nɛ́ ń sõ kɛ̀lɛ́ w mɔ́ nɛ.
44016033	Byə̀nə́-jì y yìlnə̀ mó já n zə bɛ rə̀myɛ́ yó cìcì, n shàrh bə̀ yala nɛ́ gə́ y'à mɔ̌r mɔ̌r mə̀gã̌ mɔ́ gakó cəcɛ̃ y wẽ́. Bə já yə́yɛ́lɛ́ bə pə nɛ̃̌-shɔ ńmyɛ̌ ǹdə́ ń kɛ̀lɛ́ lyì bí gakó ne.
44016034	Rə̀myɛ́ kwã nɛ́, n ce Pwəə ǹdə́ Shəlaasɛ zù ń sõ jù wə̀, bə pə bɛ kùjú bə jí. Sə wu-nyɔ̃̀ nánfɔ̀lɔ̀ zɔ ńmyɛ̌ ǹdə́ ń kɛ̀lɛ́ lyì bí gakó, bə̀ gə́ zwẽ nyí bə zhí Yi ni èta mɔ́ yilə.
44016035	Cɛ y gə́ tú e lá, bùr-kárna bɛ́ zɛ̃̀ bə twĩ̀ lyì byə̀nə́-jì y yìlnə̀ mó sõ bə̀ ń vǔr Pwəə ǹdə́ Shəlaasɛ.
44016036	Byə̀nə́-jì y yìlnə̀ mó myɛ zɛ̃̀ n byili Pwəə ne n wɔ̀: "Bùr-kárna bɛ́ pɔ nyí bə̀ bə̀ vǔr ába. Rə̀myɛ́ ce, á nɔ sɔ́má. Dunə á vò."
44016037	Pwəə zɛ̃̀ n wɔ̀ lyì bí bùr-kárna bɛ́ twĩ̀ mú ni: "Nə́myɛ̌ wɔ́ Orɔm lyì, bə zɛ̃̀ bə zə nə́ba. Bə̀ yə̀ jɛ̀rɛ̀ bə bùr nə́ bùrsí ǹdə kɔn gə́ n'ê tó né yé, sə bə̀ ce bə mà nə́ba lyì bí gakó yírh wə, bə yə́yɛ́lɛ́ bə ce nə́ba byə̀nə́-jù wə̀. Èlǎsɛ̃́ bə zɛ̃̀ bə shèè bə̀ la nə́ba vǔr ǹdə́ lò lò yə̀l yé. È gə wɔ́ èta, kɔn wàr yé. Rə̀myɛ́ yilə, sə bə̀ cìcì bə̀ bə vùr nə́ba."
44016038	Lyì bí ká vò bə cĩ́ kɔn dɛ́ dɛ̀bɛ́ Pwəə zɔ̀m mɔ́ bùr-kárna bɛ́ nɛ. Bùr-kárna bɛ́ gə́ lwar bə̀ Pwəə ǹdə́ Shəlaasɛ wɔ́ Orɔm lyì, bə̀ wun zɛ̃̀,
44016039	bə zɛ̃̀ bə bə̀ Pwəə ǹdə́ Shəlaasɛ sõ, bə lwə̀l bè sǔbri, bə ce bə du byə̀nə́-jì y wə, bə lwə̀l bè bə̀ bə̀ du cɔ w wa.
44016040	Bə̀ gə́ du byə̀nə́-jì y wẽ́ bə zhɛ̀, bə já lyɛ̃ bə vò Lyidi sono, bə yí gàà be nə bə̀ da-byǎ bɛ́, bə cící bi bə zə bə̀ wun ni. Rə̀myɛ́ kwã nɛ́, bə̀ ké lyɛ̃ bə zhílí bə̀ sɔ́má y bə̀ la.
44017001	Pwəə ǹdə́ Shəlaasɛ tó Anfyipoli ǹdə́ Apoloni bə lyɛ̃ bə vò Tesəloniki. Zhwifubá dwã-gùlú jì èdù y'à ŋwɛ́nɛ́ gàà.
44017002	Shìrhə́ y dɛ̃ rɛ́ gə́ tú e yí, Pwəə zɛ̃̀ n vò dwã-gùlú jì y wə, ǹdə ń gə́ ya n wɛ̀rhɛ́ nɛ́, sə ń zhə̀l gàà twər rə̀tɔ̀ n zhərh ǹdə́ lyì bí byɛ̀bɛ́ bə̀ ŋwɛ́nɛ́ gàà mɔ́ Yi zɔ̀mɛ̀ rɛ́ shò-kwã nɛ́. E j'à wɔ́ shìrhə́ dɛ̃ dɛ̃ ń yà ń nə́ ń zhə̀lə̀.
44017003	Ń yà ń nə́ ń byili bi bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Kristə mó mà n nwɛ̀nɛ̀ n cì, sə ń mà n ká n bwìrhì. N zɛ̃̀ n súlí n wɔ̀ bə̀ wɔ́ Yezu mú mɔ̀bɔ́ ń nə́ ń bwə̀l ń yò w èta mɔ́ ń wɔ́ Kristə mó.
44017004	Zhwifubá jàlà shɛ̀nɛ́ bə zwẽ Pwəə ǹdə́ Shəlaasɛ zɔ̀mà nɛ́. Gərɛkɛbá byɛ̀bɛ́ bə̀ y'à só Yi mú myɛ nánzhəzhɔ̌ zwẽ nyí, e súlí kana nánzhəzhɔ̌ bə̀ y'à wɔ́ lyì-fwààlɛ̀.
44017005	Zhwifubá dwã bɛ́ zɛ̃̀ bə̀ n'ê dùr bwɛ̃̌. Bə byẽ̀ cɔ w lyì-bəywààlɛ̀ jàlà ǹdə́ lyì dwã nánzhəzhɔ̌ bə cĩ́ dwã yó. Lyì bí bə̀myɛ́ mɔ́ ǹdə́ Zhwifubá ga ce dweme cɔ w wa, bə vò Zhasɔ̃ sõ kɛ̀lɛ́ wa, bə̀ n'ê pyà Pwəə ǹdə́ Shəlaasɛ, bə̀ la mé vò cɔ w lyì bí yé né,
44017006	sə bə̀ pyà pyà bɛ̀ bə ga. Bə zɛ̃̀ bə zə Zhasɔ̃ ǹdə́ Kristə-lyì dwã bə mé vò cɔ w bùr-kárna bɛ́ yé né. Bə̀ gə́ zə bɛ bə yí bə zhɛ̀, bə zɛ̃̀ bə̀ n'ê bya bə̀ zhe: "Lyì bí byɛ̀bɛ́ èta mɔ́ wɔ́ cə-lwəə́re jààsɛ́ gakó wə, sə bə̀ zə bə̀ cə-lwəə́ré bə yí nyɔ̀nɔ̀.
44017007	Bə̀ gakó n'ê cẽ Orɔm pyɔ̌ mɔ́ nyə́ né; bə̀ n'ê byili bə̀ pyɔ̌ dõ ŋwɛ́nɛ́ ń yíl Yezu, sə Zhasɔ̃ zwẽ be ń sõ kɛ̀lɛ́ wa."
44017008	Zɔ̀mà nɛ́ nə̀myɛ́ mɔ́ zɛ̃̀ lyì-zhǎ bɛ́ ǹdə́ cɔ w bùr-kárna bɛ́ lyimə ne,
44017009	sə bùr-kárna bɛ́ ce Zhasɔ̃ ǹdə́ Kristə-lyì bí dwã bɛ́ kwɛ̃̌, fòró bə dwĩ̀ bì.
44017010	Cɛ y gə́ yìì, Kristə-lyì bí já ce Pwəə ǹdə́ Shəlaasɛ lyɛ̃ bə vò Bere. Bə̀ gə́ yú gàà, bə lyɛ̃ bə vò Zhwifubá dwã-gùlú jì y wẽ́.
44017011	Sə Zhwifubá byɛ̀bɛ́ bə̀ ŋwɛ́nɛ́ gàà mɔ́ pwèlè bə̀ wun du byɛ̀bɛ́ bə̀ ŋwɛ́nɛ́ Tesəloniki ní mú, bə zwẽ Yi zɔ̀mɛ̀ rɛ́ náàcɛ̀nɛ́, bə zɛ̃̀ bə̀ n'ê tɛ́rɛ́ rɛ, bə̀ la nyǐ rə̀myɛ́ ǹdə́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ wɔ́ rə̀dù, mùnì ga bə lwar ǹdə́ kɔn dɛ́ dɛ̀bɛ́ Pwəə nə́ ń byili mú gə wɔ́ zhə̀nà,
44017012	sə bə̀ nánzhəzhɔ̌ zù Kristə. Gərɛkɛbá kana byɛ̀bɛ́ bə̀ wɔ́ lyì-fwààlɛ̀ ǹdə́ bə̀ bala nánzhəzhɔ̌ myɛ shɛ̀nɛ́ bə zù Kristə.
44017013	Tesəloniki Zhwifubá gə́ nyɛ̀ɛ̀ bə̀ Pwəə nə́ ń bwə̀l Yi zɔ̀mɛ̀ rɛ́ Bere né myɛ, bə twèlé bə vò gàà, bə ce lyì bí zɛ̃̀ bə ce dweme.
44017014	Kristə-lyì bí já zhì dɛ̃̌ bə ce bə zhìì Pwəə bə cĩ́ mwə̃́ y sɔ́má y yó. Sə Shəlaasɛ ǹdə́ Timote mɛ̃ Bere né.
44017015	Byɛ̀bɛ́ bə̀ y'à n'ê zhìì Pwəə mó já zə mɔ bə yí Atɛnnɛ. N zɛ̃̀ n lwə̀l bè, bə̀ bə̀ gə k'â yúwə́, sə bə wɔ̀ Shəlaasɛ ǹdə́ Timote ne, bə̀ bə̀ ce jàn nɛ́ bə bə̀ ń sõ làlà.
44017016	Pwəə gə́ yà ń ŋwɛ́nɛ́ Atɛnnɛ nɛ́ ń nə́ ń dɛ̃̀ Shəlaasɛ ǹdə́ Timote yi ní, n pwírí cɔ w òmyɛ́ lyì bí wɔ́ wẽ̀ tɛ̀bɛ́ rə̀ də̀ Yi dúdú bə̀ n'ê zwə́lə́. Rə̀myɛ́ ce ń wu zhìlì dɛ̃́dɛ̃́.
44017017	N zù Zhwifubá dwã-gùlú jì y wẽ́ ń nə́ ń zhərh ǹdə́ bɛ, ǹdə́ lyì bí byɛ̀bɛ́ bə̀ də̀ Zhwifubá bə j'à só Yi mú, sə ń yà ń nə́ ń zhərh ǹdə́ lyì bí byɛ̀bɛ́ gakó ń yà ń nə́ ń nɛ cɔ w lyì bí dwã-joló jààsɛ́ wẽ́ mó twéé twéé.
44017018	Surhə cìnə́ kùrə̀ nə̀lyè myɛ y'à ŋwɛ́nɛ́, bə̀ n'ê byẽ̀ bə̀ Epyiciriyẽbá ǹdə́ Esətoyishẽbá. Bə̀myɛ́ mɔ́ jàlà zɛ̃̀ bə̀ n'ê zɔ̀m ǹdə́ mɔ. Bə̀ jàlà y'à zhe: "Wɔ́ bə̀kɔ́n sɔ̀ mɔ̀bɔ́ nə́ ń ce myɛ̌?" Bə̀ dwã myɛ y'à zhe: "È nyɛ̌ ǹdə wɔ́ yə dwã yò ń nə́ ń zɔ̀m ta." E j'à wɔ́ Yezu ǹdə́ cùùrì bùrhù yò Pwəə yà ń nə́ ń bwə̀lə̀. Wɔ́ rə̀myɛ́ è ce bə zɛ̃̀ bə̀ n'ê zɔ̀m èta.
44017019	Bə zə mɔ bə vò cɔ w cìnə́ bé gùlú w yé né. Bə bwə̀rh mò bə wɔ̀: "Ǹ wɔ̌ ǹ b'ǎ byili nə́ba kàrmɔ́ nándùl mó ǹ tú ǹ nə́ ǹ cèrhè mó kùrə̀?
44017020	Kɔn dɛ́ dɛ̀bɛ́ ǹ nə́ ǹ byili nə́ba mó wɔ́ kɔn nándùl, e zɛ̃̀ nə́ só sə nə́ lwar rə̀ kùrə̀."
44017021	Atɛnnɛ lyì bí ǹdə́ zhələ bé byɛ̀bɛ́ bə̀ y'à tó be bə̀ ŋwɛ́nɛ́ gàà mɔ́ gakó y'à j'â wɔ́ kɔn dɛ́ rə̀myɛ́ nándùl lé dúdú bə̀ n'ê cili, bə j'à n'ê byili ri dwã nɛ myɛ.
44017022	Pwəə zɛ̃̀ n zhì cɔ w cìnə́ bé gùlú w yé né n wɔ̀: "Atɛnnɛ lyì, à pwírí á wɔ́ lyì byɛ̀bɛ́ á n'á pyà Yi kɔn gakó wẽ́.
44017023	À y'à tó á cɔ w wa à n'â byɛ́lɛ́ wa, à n'â nyǐ vwĩ̀-jùúlí tɛ̀bɛ́ á n'á zwə́l á vwə̃̀ né rə̀ yó á m'á cèrhé á yə né mó. À nɔ vwĩ̀-jìlú òdù bə̀ kɛ̃ ò yó bə wɔ̀: 'Nə́ yə̀l Yi rí tɛ̀bɛ́ pár yé.' Lwarna bə̀ Yi rí tɛ̀bɛ́ á yə̀l rə̀ párá, á j'ǎ n'á zwə́l vwə̃̀ á m'á cèrhé re mó, wɔ́ rə̀myɛ́ yò à tú à n'â bwə̀l à byili ába.
44017024	Wɔ́ Yi rí tɛ̀bɛ́ rə̀ wɛ̀rhɛ́ lũ w ǹdə́ kɔn dɛ̀bɛ́ gakó rə̀ ŋwɛ́nɛ́ ò wẽ́ mó, rə̀ cǐ dɛ̃̌ ǹdə́ cɛ yá. Rə̀ t'â jòm jì kɛ̀bɛ́ numbyínə́ lù wẽ́ yé.
44017025	Rə̀ bə numbyíní sɛ̃ɛ̃́ tum zhe yé, bə̀ kaka yə̀ rə̀ mwìrì yé. Wɔ́ rə̀myɛ́ gaga mɔ́ rə̀ ce numbyíní ŋwɛ́nɛ́; rə̀myɛ́ rə̀ n'ê pɛ y myə̌l ǹdə́ kɔn gakó.
44017026	Rə̀ tó lò mə̀dù sásá dɛnnɛ rə wɛ̀rhɛ́ numbyínə́ bé dwə́ né gakó, mùnì ga bə jòm lũ w cə-yala nɛ́ gakó wə. Rə pə dwí gakó jàà; rə ce shí ǹdə́ fɔ̀ ǹdə́ nəpwã̀ ŋwɛ́nɛ́.
44017027	"Rə̀ wɛ̀rhɛ́ èta, mùnì ga numbyínə́ bé pyà rɛ̀, sə dɛ̀ga ǹdə́ bə̀ gə tú bə̀ la rɛ pyǎ, sə bə tə́tɛ̀lɛ́ rɛ bə na. Sə è gə wɔ́ zhə̀n yilə, Yi bə nyɛ ǹdə́ nə́myɛ̌ mə̀dù ga yé,
44017028	bə̀ wɔ́ rə̀myɛ́ rə̀ n'ê pɛ nə́ba myə̌l; rə̀myɛ́ rə̀ ce nə́ ŋwɛ́nɛ́; rə̀myɛ́ rə̀ ce nə́ wɔ̌ nə́ zhẽ̌ nə́ nà nə́ ji. Á surhə cìnə́ jàlà myɛ kɛ̃ bə wɔ̀: 'Zhə̀nà, nə́ wɔ́ rə̀ byǎ.'
44017029	"Sə nə́ gə wɔ́ Yi byǎ, nə́ bə mə̌ sə nə́ bù bə̀ kɔn dɛ̀bɛ́ numbyíní n'ê tɛ́rɛ́ e zɛ̃̀ e zə sánə́má, ráá kã̀mɔ, ráá nə́kulu e wɛ̀rhɛ́ mɔ́ nyɛrhɛ dwã ǹdə́ Yi yé.
44017030	Lyì bí y'à n'ê wɛ̀rhɛ́ wẽ̀ dé rə̀myɛ́ mɔ́ shãã ga, bə̀ gə́ y'à yə̀l Yi gə́ wɔ́ kɔn ná-dwí yil né mó yilə, sə rə̀ k'ê t'â nyǐ shãã ga nyə̀ná nɛ́ nə̀ lyɛ̃ mɔ́ ǹdə yò ta yé. Rə̀ n'ê byẽ̀ lyì bí gakó jààsɛ́ gakó wẽ́ èlǎsɛ̃́, bə̀ bə̀ pyìrhí bə̀ wun,
44017031	bə̀ rə̀ vùr dɛ̃ rə̀ la mé tó mɔ̀bɔ́ rə̀ cír mó dɛnnɛ rə bùr lyì bí gakó bùrsì ǹdə́ cángá. Rə̀ bwìrhì mu, rə mé byili lyì bí gakó ne bə̀ wɔ́ ńmyɛ̌ ń la bùrsí kɔ́."
44017032	Bə̀ gə́ nyɛ̀ɛ̀ Pwəə nə́ ń zɔ̀m cùùrì bùrhù yò, bə̀ jàlà zɛ̃̀ bə̀ n'ê fulsi mu; jàlà zɛ̃̀ bə̀ zhe: "Ǹ zɔ̀mà nɛ́ nə̀myɛ́ wɔ́ dɛ̃ dõ nə́ b'ǎ cili ni."
44017033	Sə Pwəə zhǐr n yẽ̌ be.
44017034	Ǹdə́ rə̀myɛ́ ga, bə̀ màngɛlɛ́ zwẽ nyí, bə zhǐr bə tó ń kùrə̀, bə zù Kristə. Bal mə̀dù yà ń ŋwɛ́nɛ́ bə̀ wẽ́, ń yíl Dəni, ń yà ń wɔ́ Atɛnnɛ yé né cìnə́ bé gùlú w lò, ǹdə́ kɛ̃ mə̀dù ń yà ń yíl Damarɛ, e súlí lyì dwã.
44018001	Rə̀myɛ́ kwã nɛ́, Pwəə zhǐr Atɛnnɛ nɛ́ n vò Kɔrɛ̃tɛ.
44018002	Ń gə́ yú gàà, n nə Zhwifu mə̀dù ń yíl Akəlaasɛ, ń wɔ́ Pɔ̃ tənà y lò, ńmyɛ̌ ǹdə́ ń kɛ̃ Pərishii y'à shí Yitəlyi bə bə̀ dùlìdùlì, bə̀ Orɔm pyɔ̌ Kolote yà ń pɔ nyí bə̀ Zhwifubá gakó du Orɔm nɛ́. Pwəə lyɛ̃ n vò bə̀ sõ.
44018003	Ńmyɛ̌ ǹdə́ bə̀myɛ́ ga tum dí y'à wɔ́ rə̀dù: bə̀ y'à n'ê swɛ̃̀ wẽ̀ dé tɛ̀bɛ́ bə̀ n'ê pwí kwə̀ə́rhe mó. Ń yà ń nə́ ń zwɛ̃̀ bə̀ sõ, bə̀ m'ê tó dwã bə̀ twĩ̀.
44018004	Shìrhə́ dɛ̃ gakó, Pwəə yà ń nə́ ń zhə̀l Zhwifubá dwã-gùlú jì y wə, ń nə́ ń zhərh ǹdə́ Zhwifubá ǹdə́ Gərɛkɛbá, mùnì ga n pul bə̀ surhə.
44018005	Shəlaasɛ ǹdə́ Timote shí Masɛdwanɛ bə lyɛ̃ bə bà. Pwəə já n yẽ̌ tumə né dwã bɛ́ gakó ne, ń nə́ ń bwə̀l Yi zɔ̀mɛ̀ rɛ́. Ń yà ń nə́ ń byili Zhwifubá ne pamparɛ̃ɛ̃ bə̀ wɔ́ Yezu ń wɔ́ Kristə mó.
44018006	Sə Zhwifubá y'à t'â cili kɔn dɛ̀bɛ́ Pwəə yà ń nə́ ń byili mú yé. Bə̀ y'à n'ê tùrh mò. N zɛ̃̀ n sə̃̀ ń jɛ̀rh n yẽ̌ be, n wɔ̀: "Á gə dwĩ̀ á cìnə̀, wɔ́ ámyɛ̌ cìcì yò. Rə̀myɛ́ k'ê də̀ àmyɛ́ yò yé. Sə kɔn zhí èlǎsɛ̃́, wɔ́ byɛ̀bɛ́ bə̀ də̀ Zhwifubá mó sõ à la nɛ́."
44018007	N zhǐr gàà n vò bal mə̀dù sõ. Bal mɔ́ yíl Ticuusi Zhusətuusi. Ń yà ń só Yi. Ń kɛ̀lɛ́ y y'à ŋwɛ́nɛ́ dwã-gùlú jì y nyí ni.
44018008	Dwã-gùlú jì y yó-cə́bal Krisipuusi ǹdə́ ń kɛ̀lɛ́ y lyì bí gakó já zù Cinu. Kɔrɛ̃tɛ lyì nánzhəzhɔ̌ gə́ cili Pwəə zɔ̀mà nɛ́, bə̀myɛ já zù Kristə, sə bə̀ pɔ bɛ nɛ̃̌-shɔ.
44018009	Cəcɛ̃ èdù, Cinu lyí mu, n wɔ̀ mɔ̀: "Bə̀ká shĩ̌ ǹ nyí yé. Zɔ̌m, sə ǹ bə̀ká dùr ywẽ yé,
44018010	bə̀ àmyɛ́ cìcì ŋwɛ́nɛ́ ǹdə́ mɔ́. Lò lò wàr ń la mɔ́ zal n wɛ̀rhɛ́ lwɛlɛ yé, bə̀ byɛ̀bɛ́ bə̀ wɔ́ àmyɛ́ lyì mú já cɔ w kɔ̀bɔ́ wa."
44018011	Pwəə mɛ̃ Kɔrɛ̃tɛ nɛ́ n wɛ̀rhɛ́ byin ǹdə́ fwã́, ń mə́ ń byili Yi zɔ̀mɛ̀ rɛ́ lyì bí ni.
44018012	Rə̀myɛ́ kwã nɛ́, bal mə̀dù ń yíl Galyɔ̃ jǐrh Akəyi tənà y yó-cə́bal. Zhwifubá zɛ̃̀ bə̀ n'ê jí zùùrì ǹdə́ Pwəə. Bə wɛ̀rhɛ́ nyí rə̀dù bə zə mɔ bə mé vò bùrsí gùlú w yé né,
44018013	bə wɔ̀: "Bal mɔ́ mɔ̀bɔ́ nə́ ń cìrh lyì bí ń ce né, mùnì ga bə̀ bə̀ká ké cèrhé Yi ǹdə nə́ nyə́ né gə́ n'ê byili ní yé."
44018014	Pwəə zɛ̃̀ ń la lyár. Galyɔ̃ já n wɔ̀ bɛ: "Ámyɛ̌ Zhwifubá, cilinə. È gə y'à wɔ́ èmà-byǔr tumə ń twĩ̀, ráá yò kɔ̀bɔ́ ò jɛ̀ ń wɛ̀rhɛ́, à y'à bá cili á zɔ̀mà nɛ́ ǹdə kɔn gə́ mə̌ nɛ́.
44018015	Sə è gə́ wɔ́ ámyɛ zɔ̀mà ǹd'á yilə, ǹd'á nyə́ né shò-kwã nɛ́ á n'á mà nyə̀-pǎr nɛ́ mɔ́, rə̀myɛ́ ŋwɛ́nɛ́ ámyɛ̌ jɔ̃̀ wà. Àmyɛ́ wàr gàà à la nɛ́ zú yé."
44018016	N jì bì bùrsí jì y wẽ́ n ce pwẽ̀ nè.
44018017	Bə yə́yɛ́lɛ́ bə zə dwã-gùlú jì y yó-cə́bal Sɔsətɛnnɛ bùrsí jì y nyí ni cìcì bə mà. Sə Galyɔ̃ yə̀ rə̀ gá yé.
44018018	Rə̀myɛ́ kwã nɛ́, Pwəə mɛ̃ Kɔrɛ̃tɛ nɛ́ gwẽ̌ n dɛnɛ, fòró n zɛ̃̀ n zhǐr n yẽ̌ Kɔrɛ̃tɛ Kristə-lyì bí ni, ńmyɛ̌ ǹdə́ Pərishii ǹdə́ Akəlaasɛ, bə vò Səncere. Ń yà ń bwəl kɔn nyí Yi ni. Rə̀myɛ́ ce, bə̀ gə́ yú gàà, n fɔ̃̀ ń yó wə́. Bə zɛ̃̀ bə zù bǔ-bwəl bə̀ la mwə̃́ y byɔrhɔ bə lyɛ̃ bə vò Siri.
44018019	Bə̀ gə́ byɛrhɛ mwə̃́ y bə zhɛ̀, bə só Efɛɛzɛ nɛ́. N wɔ̀ Pərishii ǹdə́ Akəlaasɛ nɛ bə̀ bə̀ mɛ̃ gàà. N zɛ̃̀ n lyɛ̃ n vò Zhwifubá dwã-gùlú jì y wẽ́ n zhərh ǹdə́ bɛ.
44018020	Sə bə̀ y'à n'ê lwə̀l mò bə̀ ń mɛ̃ bə̀ sõ dwã màngɛlɛ́.
44018021	N cẽ, n wɔ̀ bɛ: "Kɔn gə wɔ́ Yi pùbùlə̀, à má ká bà." Pwəə zɛ̃̀ n zhǐr Efɛɛzɛ nɛ́ n kə́ n zù bǔ-bwəl
44018022	n byɛrhɛ n vò Səzarɛ. N zhì gàà n vò Zhərəzalɛm, n ce Kristə-lyì bí, n zɛ̃̀ n ká n vò Ancɔɔsɛ,
44018023	n dɛnɛ námpɔ́lɛ́. N kə́ n zhǐr n tó Galəshi ǹdə́ Fərizhi tənèsé wə, mùnì ga n cící Kristə kwã-lyì bí gàà mɔ́ gakó, n súlí bə̀ wu-jɔ̀.
44018024	Zhwifu mə̀dù yà ń tú Efɛɛzɛ ń yíl Apɔlɔɔsɛ. Ń yà ń wɔ́ Alɛsãdəri lyì byǐ. Ń yà ń zhe surhə; ń yě Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ náàcɛ̀nɛ́.
44018025	Bə̀ y'à byili mu Cinu sɔ́má yá. Sə è gə wɔ́ nɛ̃̌-shɔ mɔ́ shò-kwã nɛ́, wɔ́ Zhã nɛ̃̌-shɔ mɔ́ dúdú yò ń yà ń yě. Ǹdə́ rə̀myɛ́ ga, ń yà ń nə́ ń bwə̀l Yezu yò-ècɔ̀nɔ̀ nyí rí ǹdə́ ń wu gakó, ń nə́ ń byili rə̀ kùr ré náàcɛ̀nɛ́.
44018026	N vò Zhwifubá dwã-gùlú jì y wẽ́, n ji kùr ń nə́ ń zɔ̀m ǹdə́ wu-jɔ̀. Sə Pərishii ǹdə́ Akəlaasɛ gə́ nyɛ̀ɛ̀ ń zɔ̀mà nɛ́, bə zə mɔ bə vò bə̀ sõ, bə kwɛrhɛ bə byili mu Yi sɔ́má y yé-shò pamparɛ̃ɛ̃.
44018027	Rə̀myɛ́ kwã nɛ́, n zɛ̃̀ ń nə́ ń yǎl n vò Akəyi tənà y wa. Efɛɛzɛ Kristə-lyì bí wɔ̀ bə̀ kɔn càn. Bə zɛ̃̀ bə kɛ̃ sɛ́bɛ́ bə pɔ̃, bə̀ ń gə yú sə n pə tənà y èmyɛ́ Kristə kwã-lyì bí ni, mùnì ga bə zwẽ ń zhəəle cɛ̀nɛ̀. Ń gə́ yú gàà, Yi sɛ̃ mɔ n ŋwɛ̀nɛ́ n sɛ̃ Kristə-lyì bí byɛ̀bɛ́ bə̀ ŋwɛ́nɛ́ gàà mɔ́ nɛ dɛ̃́dɛ̃́.
44018028	Ńmyɛ̌ ǹdə́ Zhwifubá gə la zɔ̌m gakó, ń ya n zɔ̀m n ji bi tɛ̃́ lyì bí gakó yírh wə. Sə ń yà ń nə́ ń tó Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ dɛnnɛ ń byili bi bə̀ wɔ́ Yezu ń wɔ́ Kristə mó.
44019001	Pwəə zhǐr ǹdə́ Apɔlɔɔsɛ ŋwɛ́nɛ́ Kɔrɛ̃tɛ nɛ́, n tó cɛmɛ nɛ́ nyɛ̀bɛ́ nə̀ ŋwɛ́nɛ́ pyààrɛ́ w mɔ́ wa, n lyɛ̃ n vò Efɛɛzɛ. N yí n nə Kristə kwã-lyì jàlà gàà.
44019002	N bwə̀rh bè n wɔ̀: "Á gə́ zù Kristə mó, Eshirhə náàcɛ̀nɛ́ só á yó?" Bə wɔ̀ mɔ̀: "Nə́ gwẽ̌ yə̀l bə̀ Yi twĩ̀ Eshirhə náàcɛ̀nɛ́ e bə̀ yé."
44019003	N zɛ̃̀ n bwə̀rh bè n wɔ̀: "Nɛ̃̌-shɔ mɔ̌ á nə zwẽ?" Bə̀ wɔ̀ mɔ̀: "Wɔ́ Zhã nɛ̃̌-shɔ mɔ́ nə́ zwẽ."
44019004	Pwəə wɔ̀ bɛ: "Zhã yà ń nə́ ń pɛ nɛ̃̌-shɔ byɛ̀bɛ́ bə̀ pyìrhí bə̀ wun mú ni, sə ń yà ń nə́ ń wə̀l Esərayɛl lyì bí ni bə̀ bə̀ zú mɔ̀bɔ́ ń la tà-kwã n bə̀ mɔ́. Wɔ́ Yezu yò Zhã yà ń nə́ ń zɔ̀mà."
44019005	Bə̀ gə́ nyɛ̀ɛ̀ rə̀myɛ́, bə já ce bə pə bɛ nɛ̃̌-shɔ Cinu Yezu yil lé yilə.
44019006	Pwəə zɛ̃̀ n cĩ́ ń jɛ̀rh bə̀ yó, Eshirhə náàcɛ̀nɛ́ já só bə̀ yó. Bə zɛ̃̀ bə̀ n'ê zɔ̀m zɔ̀mà dwí dwã, ǹdə́ zɔ̀mà nyɛ̀bɛ́ Yi byili bi mú myɛ.
44019007	Bə̀ gakó y'à yú nunə shí ǹdə́ bə̀lyè.
44019008	Pwəə wɛ̀rhɛ́ cànsɛ̀ sə̀tɔ̀ ǹdə́ ń nə́ ń zhə̀l Zhwifubá dwã-gùlú jì y wẽ́, ń nə́ ń zɔ̀m ǹdə́ wu-jɔ̀ ń mə́ ń bwə̀l Yi pyɛ̀lɛ̀ rɛ́ yò, sə ń yà ń nə́ ń ce jàn nɛ́ mùnì ga byɛ̀bɛ́ bə̀ n'ê cili ń zɔ̀mà nɛ́ mɔ́ zwẽ nyí bə zù Kristə.
44019009	Sə ǹdə́ rə̀myɛ́ ga, jàlà y'à wɔ́ yó-kùùlì cìnə́. Bə cẽ, bə̀ yə̀ nyí zwẽ yé. Bə̀ y'à n'ê zɔ̀m bə̀ m'ê fulsi Cinu sɔ́má y lyì bí gakó yé né, sə Pwəə zə Kristə kwã-lyì bí n zhǐr n vò ń nə́ ń cèrhè bè kàrmɔ̀ jì èdù wẽ́, è cə́bal mɔ́ yà ń yíl Tirənuusi.
44019010	Ń cèrhè kàrmɔ́ byinə nə̀lyè. Èta, Zhwifubá ǹdə́ byɛ̀bɛ́ bə̀ də̀ Zhwifubá bə̀ ŋwɛ́nɛ́ Azhi tənà y wẽ́ mó gakó nyɛ̀ɛ̀ Cinu zɔ̀mɛ̀ rɛ́.
44019011	Yi y'à n'ê tó Pwəə dɛnnɛ rə̀ wɛ̀rhɛ́ màmyaarhɛ.
44019012	Bá bə̀ gə zə ń yala gàndɛ̀, ráá kàmə̀-jɛ̀rh shɛ̀bɛ́ ń dwə̀rh ǹdə́ ń jɛ̃̀ myɛ cìcì bə̀ dwə̀rh nə̀bwànà bɛ́, bə yá wárh. Nə̀cílsi námməlwǎlsɛ myɛ yẽ̌ lyì byɛ̀bɛ́ sə̀ y'à zhe mó ne.
44019013	Zhwifubá jàlà y'à ŋwɛ́nɛ́ bə̀ wɔ́ cə́mə́ cìnə́. Bə̀ y'à n'ê tó dɛ̃̌ bə̀ zhə̀lə̀. Sə bə̀myɛ́ mɔ́ y'à n'ê yǎl bə zə Cinu Yezu yil lé bə jì nə̀cílsi námməlwǎlsɛ. Bə̀ y'à n'ê wə̀l nə̀cílsí ni: "À n'â wə̀l mó Yezu mú mɔ̀bɔ́ Pwəə nə́ ń bwə̀l ń yò w mó yil lé yilə: du!"
44019014	È y'à wɔ́ Zhwifubá vwĩ̀-zwə́lnə bé yé né cə́bal mə̀dù ń yíl Sɛva. Wɔ́ ńmyɛ̌ byǎ bwàlpyɛ̀ bə̀ y'à n'ê wɛ̀rhɛ́ èta mɔ́.
44019015	Sə nə̀cílí námməlwɛ̀lɛ́ y'à zhe bal mə̀dù. È zɛ̃̀ e wɔ̀ bɛ: "À yě Yezu párá. À yě Pwəə gə́ wɔ́ lò ná-dwí yilə. Sə ámyɛ̌, yẽ̀ lyì ǹd'ába?"
44019016	Bal mɔ́ mɔ̀bɔ́ nə̀cílí y y'à zhe mó já n zɛ̃̀ bə̀ yó wə, n ŋwɛ̀nɛ́ bə̀ gakó, n nwɛ̀nɛ̀ bɛ̀, n cɛ̀mɛ̀ bɛ̀. Bə dùr bə du pwẽ̀ nè nánlwə̀rh.
44019017	Efɛɛzɛ Zhwifubá ǹdə́ byɛ̀bɛ́ bə̀ də̀ Zhwifubá mó gə́ nyɛ̀ɛ̀ rə̀myɛ́, bə̀ gakó wun zɛ̃̀. Sə kɔn zhí dɛ̃ rɛ́ rə̀myɛ́, Cinu Yezu yil lé nɔ còrhó.
44019018	Byɛ̀bɛ́ bə̀ zù Kristə mó nánzhəzhɔ̌ y'à n'ê twí bə̀ byili bə̀ tumə né pamparɛ̃ɛ̃.
44019019	Jə̀-myaárhɛ cìnə́ nánzhəzhɔ̌ pwà bə̀ jə̀-myaárhɛ́ sábá nɛ́ bə bé ji myǐn lyì bí gakó yírh wə. Sə bə̀ jə̀ə̀lè sábá nɛ́ nə̀myɛ́ gakó ye yə́, bə pwírí nə̀ wársɛ́ gakó y'à yú byinə zɔ̌m ǹdə́ shí-ènu tum wársɛ.
44019020	Èta, Yi zɔ̀mɛ̀ rɛ́ y'à n'ê yí jààsɛ́ gakó wẽ́ ǹdə́ Cinu jàn.
44019021	Rə̀myɛ́ kwã nɛ́, Pwəə tɛ́rɛ́ ń wẽ́ bə̀ ń mà n zhǐr n tó Masɛdwanɛ, n lyɛ̃ n tó Akəyi n vò Zhərəzalɛm, bə̀ sə ń gə yú gàà, kɔn mə̌ bə̀ ń lyɛ̃ n vò Orɔm.
44019022	Ń gə́ tɛ́rɛ́ èta n zhɛ̀, n zɛ̃̀ n twĩ̀ ń sanna bə̀lyè bə tó yé bə vò Masɛdwanɛ, è y'à wɔ́ Timote ǹdə́ Eraasɛ. Sə ń cìcì mú mɛ̃ Azhi tənà y wẽ́ gwẽ̌ n wɛ̀rhɛ́ dwã màngɛlɛ́.
44019023	Rə̀myɛ́ yi ní, lyì bí zɛ̃̀ bə̀ n'ê ce sɔ̀ dɛ̃́dɛ̃́ Cinu sɔ́má y shò-kwã nɛ́.
44019024	Cìbyì-zùrhnə̀ mə̀dù yà ń ŋwɛ́nɛ́ ń yíl Dəmətərəyuusi. Ń yà ń nə́ ń zə sə̀byì-kùlì ń wɛ̀rhɛ́ yi rí tɛ̀bɛ́ bə̀ y'à n'ê byẽ̀ bə̀ Arətəmyiisi mú jì y nyaarhɛ námpɔ́lsɛ. Sə yi rí rə̀myɛ́ mɔ́ y'à wɔ́ kɛ̃. Dəmətərəyuusi ǹdə́ ń tó-dwã bɛ́ y'à n'ê nɛ wársɛ dɛ̃́dɛ̃́ tum dí rə̀myɛ́ wẽ́.
44019025	Dɛ̃ rə̀dù, Dəmətərəyuusi zɛ̃̀ n byẽ̀ ń tó-dwã bɛ́ ǹdə́ byɛ̀bɛ́ gakó bə̀myɛ y'à n'ê twĩ̀ tum dí rə̀myɛ́ mɔ́ dwã yó, n wɔ̀ bɛ: "Á yě bə̀ wɔ́ nə́ tum dí èta mɔ́ wẽ́ nə́ r'é nɛ nyɔ̀ɔ̀rhɛ́ nɛ́.
44019026	Sə á yírhə́ na, á zhã̌ myɛ j'à nyɛ̌ bə̀ Pwəə mó zhe bə̀ yə né nyɛ̀bɛ́ numbyínsi n'ê wɛ̀rhɛ́ mɔ́ bə kùr zhe yé, sə Efɛɛzɛ lyì nánzhəzhɔ̌ zwẽ ń zɔ̀mà nɛ́ nə̀myɛ́ mɔ́. Sə è də̀ Efɛɛzɛ lyì bí dúdú yé. Kɔn nyɛ̌ ǹdə wɔ́ Azhi tənà y púlə́púlə́ ta.
44019027	Sə rə̀myɛ́ bá ce nə́ tum dí k'ê t'â la kùr zal yé. Rə̀ bá ce Arətəmyiisi còrhó w jì y myɛ k'ê t'â la kùr zal yé. E jà Azhi tənà y lyì bí ǹdə́ lũ w púlə́púlə́ n'ê cèrhé Arətəmyiisi."
44019028	Bə̀ gə́ nyɛ̀ɛ̀ rə̀myɛ́, bə̀ lyimə zɛ̃̀, bə zɛ̃̀ bə̀ n'ê bya bə̀ zhe: "Efɛɛzɛ lyì yi Arətəmyiisi jàn bə swɛ̃́ zhe yé!"
44019029	Cɔ w púlə́púlə́ já dom. Bə zə Gəyuusi ǹdə́ Arəsətarkɛ bə mé vò cɔ w lyì bí dwã-joló jàà y wa. Bə̀myɛ́ bə̀lyè y y'à wɔ́ Masɛdwanɛ lyì bə̀ tó Pwəə ne.
44019030	Pwəə yà ń nə́ ń yǎl n vò n zɔ̀m ǹdə́ lyì bí, sə Kristə kwã-lyì bí dwã bɛ́ yə̀ shɛ̀nɛ́ yé.
44019031	Azhi tənà y lyì-fwààlɛ̀ jàlà y'à wɔ́ Pwəə dɔwabá, bə̀myɛ twĩ̀ bə̀ bə̀ wál mɔ bə̀ ń bə̀ká n vò dwã-joló jàà y wẽ́ yé.
44019032	Lyì bí gakó y'à n'ê bya, lò gakó ǹdə́ ń nyə̀ná. E jǐrh sɔ̀ dúdú, sə bə̀ nánzhəzhɔ̌ y'à yə̀l bə̀ dwã yó twírí y kùr yé.
44019033	Zhwifubá vùr lò mə̀dù lyì-zhǎ bɛ́ wẽ́ ń yíl Alɛsãdərɛ, bə cìrh mò bə ce yé né. Bə̀ jàlà zɛ̃̀ bə byili mu kɔn gə́ tó né. N zɛ̃̀ n zhẽ̌ ń jɛ̃̀ ń nə́ ń yǎl n zɔ̀m ǹdə́ lyì bí n mə n zwẽ Zhwifubá nyí ni.
44019034	Lyì-zhǎ bɛ́ gə́ tú bə lwar bə̀ ń wɔ́ Zhwifu, bə zɛ̃̀ bə tó dwã bə̀ n'ê bya bə̀ zhe: "Efɛɛzɛ lyì yi Arətəmyiisi jàn bə swɛ̃́ zhe yé!" Sə bə̀ wɛ̀rhɛ́ èta, kɔn bwəlse lùr rə̀lyè.
44019035	Sə lò mó mɔ̀bɔ́ ń nə́ ń nyǐ cɔ w sábá nɛ́ yò mó ŋwɛ̀nɛ́ n ce lyì bí yẽ̌ bə̀ sɔ̀ w nɛ. N zɛ̃̀ n wɔ̀ bɛ: "Efɛɛzɛ lyì, lyì bí gakó yě bə̀ wɔ́ nə́myɛ̌ Efɛɛzɛ lyì bí nə́ r'é yìlì yi rí nánfɔ̀lɔ̀ w bə̀ n'ê byẽ̀ bə̀ Arətəmyiisi mú ǹdə́ rə̀ nyɔrhɔ w ò shí dɛ̃̌ yi w o swə́rh tɛ̃́ mɔ́ jì y ni.
44019036	Lò lò wàr rə̀myɛ́ nyə̀-pɔ̌ ń la mǎ yé. Rə̀myɛ́ ce, yẽ̌nə á sɔ̀ w nɛ, á zhì shɛ́ɛ́ á tɛ́rɛ́ á wẽ́.
44019037	Á zə lyì bí byɛ̀bɛ́ á bə̀ nyɔ̀nɔ̀, bə j'à yə̀ lwɛlɛ nə́ yi rí jì y ni wɛ̀rhɛ́ yé, bə̀ yə̀ nə́ yi rí myɛ tùrh yé.
44019038	Dəmətərəyuusi ǹdə́ ń kwã-lyì bí gə n'ê yǎl bə ce cà lò nyí ni, bùr-kárna bɛ́ ŋwɛ́nɛ́, bùrsí myɛ zhe dɛ̃, sə bə zə mɔ bə vò gàà.
44019039	È gə k'ê wɔ́ kɔn dõ rə̀ ŋwɛ́nɛ́ á la byilu, dwã-gùlú w nánfɔ̀lɔ̀ w lyì bí má nyǐ rə̀ yò.
44019040	È gə də̀ rə̀myɛ́, bə̀ má cĩ́ kɔn dɛ́ dɛ̀bɛ́ rə̀ wɛ̀rhɛ́ zà èta mɔ́ yò nə́ yó wə, bə wɔ̀ bə̀ nə́ t'á nyàm cɔ w yó-cìnə́ bé yé. E jà kɔn tɛ̀nɛ́ nə́ m'ǎ byili bə̀ wɔ́ rə̀myɛ́ rə̀ ce nə́ bə̀ dwã yó yé."
44019041	Ń gə́ zɔ̀m èta n zhɛ̀, n já n ce lyì bí làà dwã nɛ.
44020001	Lyì-zhǎ bɛ́ gə́gã̌ mɔ́ gə́ zhɛ̀ kwã nɛ́, Pwəə zɛ̃̀ n byẽ̀ Kristə kwã-lyì bí n cĩ́ dwã yó n pə bɛ cícú, n ce bə̀ nə̀báná, n zɛ̃̀ n zhǐr ń la Masɛdwanɛ tənà y wa.
44020002	Ń gə́ yú gàà mɔ́, ń tó cɛmɛ nɛ́ wa, n zhə̀rh ǹdə́ Kristə-lyì bí n dɛnɛ, n mə n pə bɛ cícú, n zɛ̃̀ n lyɛ̃ n vò Gərɛsɛ tənà y wa.
44020003	N mɛ̃ gàà cànsɛ̀ sə̀tɔ̀, sə rə̀myɛ́ kwã nɛ́, ń yà ń nə́ ń yǎl n byɛrhɛ ǹdə́ bǔ-bwəl n vò Siri. Sə n pwírí Zhwifubá sə̀ ǹdə́ dwã bə̀ n'ê yǎl bə zə mɔ, n jà n gu ń wẽ́ bə̀ ń mà n ká n kwɛ̃̀ n tó Masɛdwanɛ.
44020004	Ń tó-dwã bɛ́ y'à wɔ́: Bere lyì bal Pyiruusi byǐ Sɔpatɛɛrɛ, ǹdə́ Tesəloniki lyì byǎ Arəsətarkɛ ǹdə́ Səkunduusi, ǹdə́ Dɛrbɛ lyì bal Gəyuusi, ǹdə́ Timote, e súlí Azhi lyì byǎ Tishiki ǹdə́ Tərofyimi.
44020005	Bə̀myɛ́ tó yé bə vò bə dɛ̃̀ nə́ba Tərəwaasɛ nɛ́.
44020006	È gə wɔ́ nə́myɛ̌ yilə, búrú w ò yə̀ sã̀-nə̀byẽ̌ ò wẽ́ ce mó címsí gə́ tú e lyɛ̃, nə́ zù bwəl Shilipu cɔ w wa, nə́ wɛ̀rhɛ́ dwã nə̀nu nə́ byɛrhɛ nə́ vò bə̀ sõ Tərəwaasɛ nɛ́, nə́ wɛ̀rhɛ́ dwã nyàlpyɛ̀ gàà.
44020007	Shìrhə́ y dɛ̃ rɛ́ də̀dɛ̀nɛ́ y nə́ gùlí dwã mùnì ga nə́ kə́ búrú w nə́ tə̀ ǹdə́ dwã. Pwəə yà ń mə̌ sə n zhǐr gàà è zɛ̃̀ nəkɔkɔ́lɛ́ yá. Rə̀myɛ́ ce, ń zhərh ǹdə́ Kristə-lyì bí kɔn bé yí ecə̃-swélé.
44020008	Nə́ y'ǎ ŋwɛ́nɛ́ dɛ̃̌-yó jì èdù wẽ́. È jìsí y'à wɔ́ sə̀tɔ̀ sə zhílí dwã yó, sə wɔ́ sə̀tɔ̀ nyǎ y wẽ́ nə́ y'ǎ ŋwɛ́nɛ́. Bə̀ y'à ju pàntámsɛ nánzhəzhɔ̌ bə cĩ́ ní. Ébɔ́-dǎl mə̀dù yà ń jě tə́kwə́rə́ y yó, ń yíl Etiki. Jan y'à zù mù dɛ̃́dɛ̃́, sə Pwəə zɔ̀mà nɛ́ gə́ dɛnɛ dɛ̃́dɛ̃́ mɔ́ ce, n dɛ̀ɛ̀ dɛ̀ɛ̀ n shí gàà n tu tɛ̃́. Bə̀ gə́ tú bə̀ la mɔ kǒ, bə pwírí ń cùwə̀.
44020010	Pwəə j'á só tɛ̃́, n lwəl n kwè mò, n wɔ̀: "Á wun bə̀ká zɛ̃̀ yé. Ń yə̀ cì yé."
44020011	Pwəə gə́ ká n jì dɛ̃̌-yó jì y wə, n kwè búrú w n kə́ dwã w nə́ tə̀ ǹdə́ dwã, n zɛ̃̀ n jí kùjú, n kə́ n ji zɔ̀mà nɛ́ kùr n zɔ̀m zɔ̀m kɔn bé yí cə-lár, n zɛ̃̀ n zhǐr.
44020012	È gə wɔ́ ébɔ́-dǎl mɔ́ yilə, bə̀ zə mɔ bə kwɛ̃̀ ǹdə́ ń yírhə́. Sə rə̀myɛ́ zɔ lyì bí gakó wun ni.
44020013	Rə̀myɛ́ yó, Pwəə yà ń byili bə̀ ń mà n kwè sɔ́má y ǹdə́ ń nə̀rh, nə́myɛ̌ zɛ̃̀ nə́ zù bǔ-bwəl nə́ tó yé nə́ la Asɔɔsɛ; nə́ gə yú gàà, sə nə́ kwè mò.
44020014	Nə́ gə́ yúwə́, Pwəə bə̀ n nə nə́ba gàà, nə́ kwè mò ǹdə́ bǔ-bwəl lé nə́ m'é vò Myətəlɛ̃ɛ̃.
44020015	Nə́ zhì gàà nə́ k'é kwè bǔ-bwəl. È zɛ̃̀ nəkɔkɔ́lɛ́ yùwə̀, nə́ bwəlse Cɔɔsɛ. È lyẽ̌ yù w nə́ yí Samɔɔsɛ; è dwã nə̀tɔ̀ yù w nə́ yí Myəlɛ.
44020016	Pwəə yà ń tá ń yǎl n jíjírhí Azhi tənà y wẽ́ yé. Ń yírh y'à lum, bə̀ ń yà ń nə́ ń yǎl ǹdə́ Yi gə sɛ̃ sə n yí Zhərəzalɛm Pantəkɔtɛ címsí yilə. Rə̀myɛ́ ce, ń yə̀ Efɛɛzɛ tó yé.
44020017	Pwəə zɛ̃̀ n zhì Myəlɛ nɛ́ n twĩ̀ bə byẽ̀ Efɛɛzɛ Kristə-lyì gùlú w yé né cìnə́ bé.
44020018	Bə̀ gə́ túwə́, n wɔ̀ bɛ: "À gə́ tú Azhi tənà y wẽ́ mó, á yě à tùntwə̃̀ə̃̀ né gə́ yàl nɛ́ ǹd'ába.
44020019	À twĩ̀ Cinu tum dí ǹdə́ cìn-lwəl ǹdə́ yə́-nàná, ǹdə́ nɔ̀nɔ̀, bə̀ Zhwifubá y'à n'ê pyà lwɛlɛ ǹdə́ nɛ.
44020020	À byili ába kɔn dɛ̀bɛ́ gakó rə̀ wɔ̌ rə̀ bá sɛ̃ ába. A bwə̀l Yi zɔ̀mɛ̀ rɛ́ a byili ába á sõ kǎlsɛ́ wẽ́, ǹdə́ lyì bí gakó yé né, a byili ába rə̀ kùrə̀.
44020021	A ce Zhwifubá ǹdə́ byɛ̀bɛ́ bə̀ də̀ Zhwifubá mó lwar bə̀ bə̀ mə̌ sə bə pyìrhí bə̀ wun bə zǎ Yi, sə bə zù nə́ Cinu Yezu.
44020022	"Èlǎsɛ̃́, à la Zhərəzalɛm, sə wɔ́ Eshirhə náàcɛ̀nɛ́ è n'ê nyɛ́ɛ́ nɛ b'à zhəl. À yə̀l kɔn dɛ̀bɛ́ rə̀ la nɛ wɔ̀rhɔ́ gàà yé.
44020023	Sə cɛmɛ nɛ́ nyɛ̀bɛ́ gakó à tó nə̀ wẽ́ mó, Eshirhə náàcɛ̀nɛ́ n'ê byili ni bə̀ bə̀ má nwɛ̀nɛ̀ nɛ̀, bə ce ne byə̀nə́-jù wə̀. Wɔ́ rə̀myɛ́ dúdú à yě.
44020024	È gə wɔ́ àmyɛ́ yilə, à gə cù ráá à gə ŋwɛ́nɛ́ myɛ, rə̀myɛ́ də̀ kaka à yil yé, àmyɛ́ wírí a bwə̀l Yi sónó w yò-ècɔ̀nɔ̀ nyí rí a báásɛ; bə̀ wɔ́ rə̀myɛ́ Cinu Yezu pɔ nɛ b'à twĩ̌.
44020025	"À jòm á sõ a bwə̀l Yi pyɛ̀lɛ̀ rɛ́ yò wə́. Sə èlǎsɛ̃́, à yě b'ǎmyɛ̌ mə̀dù ga kə́ ń tá ń la nɛ nɔ yé.
44020026	Rə̀myɛ́ ce, à n'â wə̀l ába zà: á gə zɛ̃̀ á tú á yẽ̌ kɔn dɛ̀bɛ́ à bwə̀l a byili ába mó ne, rə̀myɛ́ k'ê də̀ àmyɛ́ yò yé,
44020027	b'à byili ába kɔn dɛ̀bɛ́ gakó Yi n'ê yàlá. À yə̀ ába kaka shèè yé.
44020028	Ámyɛ̌ cìcì mú dɛ̃̌na á cìnə̀. Yìlìnə̀ lyì bí Eshirhə náàcɛ̀nɛ́ pɔ ába bə̀ yìlìnə̀ mó, ǹdə vwã̌-ènɔ̀n gə́ nə́ ń yìlì ń vwàmá ta, s'á nyǐ Yi gùlú w lyì bí yò. Yi tó rə̀ cìcì Byǐ mú jal mɔ́ mə̀ ló tɛ̃́ mɔ́ dɛnnɛ rə̀ cǐ bi.
44020029	"À yě bə̀ àmyɛ́ gə tú à k'â tɛ̀nɛ́, lyì bá fwĩ́ tɛ̃́ ǹdə gɔ-kùl-bəlwǎlsɛ ta, sə bə̀ t'â la vwàmá nɛ́ nɛ yõ̌ yé.
44020030	Èta myɛ, lyì bá zɛ̃̀ ámyɛ̌ cìcì wẽ́ ǹdə́ kɔma, bə bé vwɛ̃ Kristə kwã-lyì nánzhəzhɔ̌ bə tó bə̀ kùrə̀.
44020031	Rə̀myɛ́ ce, dɛ̃̌na á cìnə̀, s'á lyǐrh b'à yàl nɛ́ ǹd'ába byinə nə̀tɔ̀, sə à y'à n'â cící ába twéé twéé ǹdə́ yə́-nàná.
44020032	"Èlǎsɛ̃́, à n'â yẽ̌ ába à ce Yi jɔ̃̀ wà, sə rə̀ sónó zɔ̀mɛ̀ rɛ́ yìlì ába, bə̀ zɔ̀mɛ̀ rɛ́ rə̀myɛ́ wɔ̌ rə̀ bá súlí á jàn, rə ce á nə cəl nə̀cɛ̀ndɛ́ tɛ̀bɛ́ Yi cĩ́ rə̀ lyì bí ni mú wẽ́.
44020033	À yə̀ lò wɛ́rɛ́ ǹdə́ lò sánə́má ǹdə́ lò gɔ̀nɔ̀ yǎl yé.
44020034	Á cìcì yě bə̀ wɔ́ à jɛ̀sɛ́ shɛ̀bɛ́ èta mɔ́ à bá twĩ̀ a nə àmyɛ́ ǹdə́ à tó-dwã bɛ́ ga nyí kùjú.
44020035	À byili ába twéé gakó bə̀ twĩ̌nə èta, mùnì á ŋwɛ̀nɛ́ á sɛ̃ nə̀mwà nɛ̀, s'á lyǐrh Cinu Yezu cìcì zɔ̀mɛ̀ rɛ́. Ń wòwə̀: 'Lò mɔ̀bɔ́ ǹ nə́ ǹ pɛ, ǹ wɔ́ wu-nyɔ̃̀ cí du lò mɔ̀bɔ́ bə̀ n'ê pɛ mɔ.' "
44020036	Pwəə gə́ wò èta, n jòm ń nə̀dwə́nə́ yó, ńmyɛ̌ ǹdə́ bə̀myɛ́ ga tó dwã bə̀ n'ê ce Yi.
44020037	Bə̀ gakó já zɛ̃̀ bə̀ n'ê kúrhə́, bə̀ m'ê kwə̀ə̀lè mò.
44020038	Wɔ́ Pwəə gə́ yà ń wò bə̀ bə̀ k'ê t'â la mɔ nɔ mɔ́ è ce bə̀ wun zhìlì dɛ̃́dɛ̃́. Bə zɛ̃̀ bə zhìì mù bə vò e ce bǔ-bwəl lé wə.
44021001	Rə̀myɛ́ kwã nɛ́, nə́ zhǐr nə́ yẽ̌ Efɛɛzɛ Kristə-lyì gùlú w yé né cìnə́ bé ne, nə́ zù bǔ-bwəl nə́ byɛrhɛ nə́ vò Kɔɔsɛ. È zɛ̃̀ nəkɔkɔ́lɛ́ y nə́ vò Oroode, nə́ zhì gàà nə́ lyɛ̃ nə́ vò Patara.
44021002	Nə́ gə́ yú gàà, nə́ nə bǔ-bwəl rə̀ la Fenishi, nə́ j'á zù rə̀myɛ́, nə́ lyɛ̃ nə́ la.
44021003	Nə́ gə́ tú nə́ yí nə̀-fɔ̀lɔ̀ w cəcəl wə, nə́ cə̀r Shipiri nə́ ce nə́ jə̀gwã̀ nɛ̀, nə́ lyɛ̃ nə́ la Siri. Nə́ yí nə́ só Tiiri ní, bə̀ wɔ́ gàà bə̀ y'à mə̌ sə bə só bǔ-bwəl lé wẽ̀ dé né.
44021004	Nə́ nə gàà Kristə kwã-lyì bí, sə nə́ mɛ̃ bə̀ sõ nə́ wɛ̀rhɛ́ dwã nyàlpyɛ̀. Eshirhə náàcɛ̀nɛ́ ce bə wɔ̀ Pwəə ne bə̀ ń bə̀ká n vò Zhərəzalɛm yé.
44021005	Dwã nɛ́ nyàlpyɛ̀ y yùwə̀, nə́ zhǐr gàà, sə bə̀myɛ́ ǹdə́ bə̀ kana ǹdə́ bə̀ bə̀sɔ́ná gakó zɛ̃̀ bə̀ n'ê zhìì nə́ba. Nə́ gə́ tú nə́ r'é dwi cɔ w wa, nə́ jòm nə́ nə̀dwə́nə́ yó bù-cǔ w yó nə́ lwə̀l Yi,
44021006	nə́ zɛ̃̀ nə́ ce dwã nə̀báná, bə k'â la jè, nə́myɛ j'á zù bǔ-bwəl lé.
44021007	Nə́ zhǐr Tiiri ní ǹdə́ bǔ-bwəl lé nə́ vò Toleməyiisi, nə́ j'á du nɛ̃̌ mɔ́ wẽ́ gàà, nə́ vò é ce Kristə-lyì bí. Nə́ mɛ̃ bə̀ sõ nə́ zɔ̃̀.
44021008	Cɛ y gə́ lɔ́wá, nə́ lyɛ̃ ǹdə́ nə́ nə̀rh nə́ vò Səzarɛ, yò-ècɔ̀nɔ̀ nyí rí bwə̀lnə̀ Shilipu sõ kɛ̀lɛ́ wa, nə́ mɛ̃ ń sõ. Ń yà ń wɔ́ lyì bí bwàlpyɛ̀ y bə̀ y'à cír Zhərəzalɛm nɛ́ mɔ́ mə̀dù.
44021009	Ń yà ń zhe bə̀kwá bə̀na, bə̀ yə̀ byə́nə́ jí yé. Bə̀ y'à wɔ́ lyì byɛ̀bɛ́ bə̀ n'ê zɔ̀m zɔ̀mà nyɛ̀bɛ́ Yi byili bi mú.
44021010	Nə́ wɛ̀rhɛ́ dwã nánzhəzhɔ̌ gàà, sə dɛ̃ rə̀dù Yi nyì-zwennə mə̀dù shí Zhide n bə̀ cɔ w wa, ń yíl Agəbuusi.
44021011	N lyɛ̃ n bə̀ nə́ sõ, n kwè Pwəə cã̌-tɔ̀nɔ̀ w n lyẽ ń cìcì nèsé ǹdə́ ń jɛ̀sɛ́ n wɔ̀: "Eshirhə náàcɛ̀nɛ́ wòwə̀: 'Zhwifubá byɛ̀bɛ́ bə̀ ŋwɛ́nɛ́ Zhərəzalɛm nɛ mɔ́ bá zə cã̌-tɔ̀nɔ̀ w kɔ̀bɔ́ cə́bal mɔ́ bə lyẽ èta, bə pə lyì byɛ̀bɛ́ bə̀ də̀ Zhwifubá ne.' "
44021012	Nə́ gə́ nyɛ̀ɛ̀ rə̀myɛ́, nə́myɛ̌ ǹdə́ Səzarɛ cɔ w Kristə-lyì bí zɛ̃̀ nə́ r'é lwə̀l Pwəə ne sə n yẽ̌, n bə̀ká n vò Zhərəzalɛm yé.
44021013	Pwəə zɛ̃̀ n wɔ̀: "Wɔ́ bə̀kɔ́n yil á n'á kúrhə́, á la á m'á zhìlì à wu ni? Bə̀ gə la nɛ zal bə lyẽ, bə̀ la nɛ zal bə gu Zhərəzalɛm nɛ́ myɛ Cinu Yezu yil lé yilə, à má shɛ̀nɛ́."
44021014	Nə́ gə́ pwírí nə́ cə̀r cə̀r mò nə́ ga, ń yə̀ shɛ̀nɛ́ mɔ́ ce nə́ j'á yẽ̌ mo, nə́ zɛ̃̀ nə́ wɔ̀ bə̀ kɔn yál Cinu pùbùlə̀.
44021015	Nə́ wɛ̀rhɛ́ dwã màngɛlɛ́ Səzarɛ nɛ́, sə dwã nɛ́ nə̀myɛ́ kwã nɛ́, nə́ zɛ̃̀ nə́ tɛnɛ nə́ zhǐr nə́ la Zhərəzalɛm.
44021016	Səzarɛ cɔ w Kristə kwã-lyì jàlà zɛ̃̀ bə zhìì nə́ba bə mé vò bal mə̀dù sõ, ń shí Shipiri, ń yíl Mənasɔ̃. Wɔ́ ńmyɛ̌ sõ nə́ y'ǎ mə̌ sə nə́ zul né. Ń yà ń wɔ́ Kristə kwã-lò. Sə ń gə́ jǐrh Kristə kwã-lò mó dɛnɛ.
44021017	Nə́ gə́ tú nə́ yí Zhərəzalɛm yi ní, Kristə-lyì bí zwẽ nə́ zhəəlé ǹdə́ wu-nyɔ̃̀.
44021018	È zɛ̃̀ nəkɔkɔ́lɛ́ y yùwə̀, Pwəə zə nə́ba n mə n vò Zhakɛ sõ. Wɔ́ gàà Kristə-lyì gùlú w yé né cìnə́ bé gakó y'à gùlí dwã nɛ́.
44021019	Pwəə ce be, n zɛ̃̀ n byili bi kɔn dɛ̀bɛ́ Yi tó ń tum dí dɛnnɛ rə wɛ̀rhɛ́ lyì bí byɛ̀bɛ́ bə̀ də̀ Zhwifubá ne mó gakó yilə.
44021020	Bə̀ gə́ nyɛ̀ɛ̀ kɔn dɛ̀bɛ́ Pwəə byili bi mú bə zhɛ̀, bə zɛ̃̀ bə cèrhé Yi, bə wɔ̀ Pwəə ne: "Da-byǐ, lwar bə̀ Zhwifubá mɔ̀ɔ̀rhɛ̀ nánzhəzhɔ̌ zù Yezu Kristə. Bə̀ zhe yə̀wǎl, bə̀ gakó j'à n'ê zwẽ Muyiisi nyə́ né cɛ̀nɛ̀.
44021021	Sə bə̀ nyɛ̀ɛ̀ bə̀ ǹ nə́ ǹ byili Zhwifubá byɛ̀bɛ́ bə̀ ŋwɛ́nɛ́ cɛmɛ nɛ́ dwã bɛ́ wẽ́ mó ne, bə̀ bə̀ yẽ̌ Muyiisi nyə́ né ne; ǹ nə́ ǹ byili bə̀ bə̀ bə̀ká gõ̀ bə̀ bə̀sɔ́ná bɛ́ yé; sə bə̀ bə̀ká zwẽ Zhwifubá lùl-e-pwírí y nyə́ né yé.
44021022	"Wɔ́ etər nə́ b'ǎ wɛ̀rhɛ́ nɛ́? Bə̀ má lwar pamparɛ̃ɛ̃ bə̀ ǹ ŋwɛ́nɛ́ nyɔ̀nɔ̀,
44021023	sə nə́ la mɔ́ kɔn rə̀dù byilu ń wɛ̀rhɛ́. Nə́ zhe lyì bə̀na nyɔ̀nɔ̀ bə̀ y'à bwəl kɔn nyí Yi ni.
44021024	Zə bɛ ń mə́ vò, sə́ tó be á vò bə̀ gə́ la bə̀ yò w kɔrhɔ ǹdə́ Yi mə̀gã̌. Kɔn dɛ̀bɛ́ bə̀ zhe rə̀ tum yò w kɔrhɔ yilə, sə́ kwɛ̃̌ dɛ ń pə bɛ, mùnì bə ŋwɛ̀nɛ́ bə pǎr bə̀ ywẽ́ né. Ǹ gə wɛ̀rhɛ́ èta, lyì bí gakó bá lwar bə̀ ǹmyɛ́ cìcì nə́ ǹ zwẽ Muyiisi nyə́ né, sə bə̀ má pwírí kɔn dɛ̀bɛ́ bə̀ n'ê zɔ̀m ǹ yil mó də̀ zhə̀n yé.
44021025	"Sə è gə wɔ́ byɛ̀bɛ́ bə̀ də̀ Zhwifubá bə̀ jǐrh Kristə-lyì mú yilə, nə́ kɛ̃ sɛ́bɛ́ nə́ pə bɛ nə́ byili kɔn dɛ̀bɛ́ bə̀ bə mə̌ sə bə wɛ̀rhɛ́. Nyǐ kɔn dɛ̀bɛ́ nə́ byili bi mú: 'Á bə̀k'á dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé; á bə̀k'á jí jal yé; á bə̀k'á dɔ̃̀ vwǎm mɔ̀bɔ́ shǐ yə̀ mə̀ byã w ce yé; á bə̀k'á fwə̌l yé.' "
44021026	Rə̀myɛ́ yó, Pwəə zɛ̃̀ n zə lyì bí bə̀myɛ́ bə̀na yá. È zɛ̃̀ nəkɔkɔ́lɛ́ y yùwə̀, ńmyɛ̌ ǹdə́ bə̀myɛ́ ga kwɛrhɛ bə̀ yò ǹdə́ Yi, n zɛ̃̀ n vò Yi jì y kɔ̀nɔ́ w wa, n byili dɛ̃ rɛ́ tɛ̀bɛ́ bə̀ yò w kɔrhɔ ǹdə́ Yi mú tumə né la zhɔ̌ mɔ́. Wɔ́ dɛ̃ rɛ́ rə̀myɛ́ yù w bə̀ la bə̀myɛ́ mə̀dù mə̀dù gakó vwĩ̀ rí zwə́l.
44021027	Dwã nɛ́ nyàlpyɛ̀ y bə̀ kwɛrhɛ bə̀ yò ǹdə́ Yi nə̀ wẽ́ mó gə́ tú nə bwəlse zhɔ̌, Zhwifubá byɛ̀bɛ́ bə̀ shí Azhi tənà y wẽ́ mó jàlà nə Pwəə Yi jì y kɔ̀nɔ́ w wa. Bə zɛ̃̀ bə cìrh lyì-zhǎ bɛ́ bə ce né, bə zɛ̃̀ sɔ̀ nɛ Pwəə yó wə, bə já tó rə̀myɛ́ dɛnnɛ bə zə mɔ.
44021028	Sə bə̀ y'à n'ê búbwéé bə̀ zhe: "Esərayɛl lyì, bànà á sɛ̃ nə́ba. Nyǐ wɔ́ bal mɔ́ mɔ̀bɔ́ ń nə́ ń tó jààsɛ́ gakó wə, ǹdə́ lyì bí gakó sõ, ń nə́ ń cèrhè lyì bí ni bə̀ nə́ dwí rí ǹdə́ nə́ nyə́ né ǹdə́ Yi jì y bə kùr zhe mó. Sə èlǎsɛ̃́, ń gaga mɔ́ kwɛrhɛ cɛ n zə lyì byɛ̀bɛ́ bə̀ də̀ Zhwifubá n zù Yi jì y kɔ̀nɔ́ w jàà y kɛ̀bɛ́ Zhwifubá dúdú zhe sɔ́má bə zwì ní mú n cɔ̀ yà."
44021029	Bə̀ y'à nɔ Efɛɛzɛ lyì bal Terofyimi Pwəə kwã nɛ́ cɔ w wa, bə zɛ̃̀ bə̀ y'à n'ê bùl bə̀ ń gə ń zə mɔ n zù jàà y èmyɛ́ wa. Wɔ́ rə̀myɛ́ è ce bə zɔ̀m èta.
44021030	Cɔ w gakó já dom. Lyì dùr bə shí jààsɛ́ gakó w bə bà, bə zə Pwəə Yi jì y kɔ̀nɔ́ w wẽ́ bə mé du pwẽ̀ nè. Bə já yə́yɛ́lɛ́ bə pyi bwə̀ə̀lé.
44021031	Bə̀ y'à n'ê yǎl bə gu mu, sə shə̀dɛ́ɛ́sɛ́ yó-cə́bal mɔ́ gə́ nyɛ̀ɛ̀ bə̀ dweme n'ê dom Zhərəzalɛm púlə́púlə́ wə,
44021032	n já n zɛ̃̀ n zə shə̀dɛ́ɛ́sɛ ǹdə́ sə̀ yé né cìnə́ jàlà n dùr n vò dweme ré gə́ n'ê dom mə̀gã̌ mɔ́. Lyì-zhǎ bɛ́ gə́ nɔ shə̀dɛ́ɛ́sɛ́ ǹdə́ sə̀ yó-cə́bal mɔ́, bə̀ k'ê yə̀ Pwəə mà yé.
44021033	Shə̀dɛ́ɛ́sɛ́ yó-cə́bal mɔ́ yí Pwəə nyí ni, n ce bə zə mɔ bə lyẽ ǹdə́ nyáná nə̀lyè. N zɛ̃̀ n bwə̀rh bə̀ wɔ́ yẽ̀ lò ǹdə́ mɔ, bə̀ sə wɔ́ bə̀kɔ́n ń wɛ̀rhɛ́?
44021034	Lyì-zhǎ bɛ́ gakó zɛ̃̀ bə̀ n'ê bya, lò gakó ǹdə́ ń nyə̀ná. Bə̀ sɔ̀ɔ̀rɛ́ ce shə̀dɛ́ɛ́sɛ́ yó-cə́bal mɔ́ yà ń kə́ ń bə bə̀ zɔ̀mà nɛ́ kùrə̀ nyɛ̌ yé. N ce bə zə Pwəə bə vò shə̀dɛ́ɛ́sɛ́ jàà y wa.
44021035	Pwəə gə́ yú shə̀dɛ́ɛ́sɛ́ jàà y nyí ni, sə̀ gə́ n'ê tó mə̀gã̌ sə̀ jìl mó, sə kwè mò sə bé jì, lyì-zhǎ bɛ́ gə́ y'à n'ê wɛ̀rhɛ́ jàn mɔ́ yilə.
44021036	Lyì bí gakó y'à pú ń kùr bə̀ n'ê bya bə̀ zhe: "Gunə mo! Gunə mo!"
44021037	Bə̀ gə́ tú bə̀ n'ê yǎl bə zə Pwəə bə zù shə̀dɛ́ɛ́sɛ́ jàà y wa, n zɛ̃̀ n wɔ̀ shə̀dɛ́ɛ́sɛ́ yó-cə́bal mɔ́ nɛ: "À n'â lwə̀l mó sə́ yẽ̌ a byili mú zɔ̀mɛ̀." Shə̀dɛ́ɛ́sɛ́ yó-cə́bal mɔ́ bwə̀rh mò n wɔ̀: "Ǹ nyɛ̌ gə̀rɛ́kɛ?
44021038	È də̀ ǹmyɛ́ ǹ wɔ́ Ezhibti lyì bal mɔ́ ǹ ce zɔ̀mà nɛ́ jòm cɔ w wa, ń zə lyì-gurnə mɔ̀ɔ̀rhɛ̀ rə̀na ń vò gɔ-elũ èpòlò w w kɔn gwẽ̌ yə̀ dɛnɛ mɔ́ nà?"
44021039	Pwəə wɔ̀: "Àmyɛ́ wɔ́ Zhwifu. Bə̀ lùl ne Tarsɛ nɛ́, Shilishi tənà y wa. À da-dǒ w wɔ́ cə-fɔ̀lɔ̀. À n'â lwə̀l mó sə́ yẽ̌ a zɔ̀m ǹdə́ lyì bí."
44021040	Shə̀dɛ́ɛ́sɛ́ yó-cə́bal mɔ́ zɛ̃̀ n pɔ̃ sɔ́má bə̀ ń zɔ̌m. Pwəə já n zhì dɛ̃̌ gàà n zhẽ̌ ń jɛ̃̀ n ce lyì bí ni. Bə yẽ̌ bə̀ sɔ̀ w nɛ, n zɛ̃̀ n zɔ̀m ǹdə́ bɛ ǹdə́ Zhwifubá zɔ̀mà nɛ́ n wɔ̀:
44022001	"À dabá, à zhə̀m-má ǹdə́ à nyáná, cilinə kɔn dɛ́ dɛ̀bɛ́ à la ába byilu mú à cìn-vwǎrh yilə..."
44022002	Bə̀ gə́ pwírí Pwəə wɔ́ bə̀ dwí rí zɔ̀mà nɛ́ ń nə́ ń zɔ̀mà, bə já kwɛrhɛ bə̀ zhǐ shɛ́shɛ́. Pwəə súlí n wɔ̀:
44022003	"À wɔ́ Zhwifu. Bə̀ lùl nè Tarsɛ nɛ́, Shilishi tənà y wa, sə wɔ́ Zhərəzalɛm nɛ́ nyɔ̀nɔ̀ bə̀ kɔ̀n nɛ̀ nɛ́. Wɔ́ Gamaləyəə ń byili ni nə́ dabá lùl-e-pwírí y nyə́ né pamparɛ̃ɛ̃. À y'à n'â ce yə̀wǎl nɛ́ dɛ̃́dɛ̃́ ǹdə́ Yi tum dí ǹdə ámyɛ gakó gə́ n'á wɛ̀rhɛ́ nɛ́ zà mɔ́.
44022004	À y'à n'â nwɛ̀nɛ̀ lyì bí byɛ̀bɛ́ bə̀ n'ê tó Yezu Kristə sɔ́má y mɔ́. À y'à n'â ce bə̀ zal bə̀ bala ǹdə́ bə̀ kana ga bə lyẽ bə ce byə̀nə́-jù wə. À y'à n'â ce bə̀ gwi jàlà myɛ.
44022005	Yi jì y vwĩ̀-zwə́lnə bé yé né cìnə́ bé gakó náncɛ y ǹdə́ Zhwifubá náncɛsɛ́ gakó yě bə̀ wɔ́ zhə̀n à n'â zɔ̀mà. Bə̀ y'à pɔ nɛ sábá à m'â la vò a pə nə́ da-byǎ Zhwifubá byɛ̀bɛ́ bə̀ ŋwɛ́nɛ́ Damaasɛ nɛ́ mɔ́ nɛ, mùnì ga a ŋwɛ̀nɛ́ a zə lyì bí byɛ̀bɛ́ bə̀ zù Yezu mú a ká má bə̀ Zhərəzalɛm bə pə bɛ còrhò-tum.
44022006	"À gə́ kwè sɔ́má y a b'à n'â bwəlse, twər rə̀dù sá, nə̀nyɔ́nɔ́ cəcəl wə, pwẽ̀ nánfɔ̀lɔ̀ rə̀ n'ê jə́jɛ̀mɛ́ shí dɛ̃̌ rə yə̌r rə kə́kɛ́lɛ́ nɛ.
44022007	A tu tɛ̃́ a já nyɛ̀ɛ̀ cəl rə̀ n'ê wə̀l nè: 'Swəə, Swəə, byè yil ǹ nə́ ǹ nwɛ̀nɛ̀ nɛ̀?'
44022008	A zɛ̃̀ a bwə̀rh a wɔ̀: 'Ǹmyɛ́ wɔ́ mɔ̌ lò yó-cə́bal?' Cəl lé wɔ̀: 'Àmyɛ́ wɔ́ Nazarɛtɛ lyì bal Yezu, mɔ̀bɔ́ ǹ nə́ ǹ nwɛ̀nɛ̀ mɔ́.'
44022009	Byɛ̀bɛ́ bə̀ y'à tó ne mó nə pwẽ̀ dé, sə bə̀ yə̀ mɔ̀bɔ́ ń yà ń nə́ ń zɔ̀m ǹdə́ nɛ mɔ́ cəl lé nyɛ̀ɛ̀ yé.
44022010	A zɛ̃̀ a wɔ̀: 'Cinu, wɔ́ bə̀kɔ́n à mə̌ sá wɛ̀rhɛ́?' N wɔ̀ nɛ̀: 'Zɛ̃̀ ń vò Damaasɛ. Ǹ gə yú gàà, bə̀ má byili mú kɔn dɛ̀bɛ́ Yi n'ê yǎl bə̀ ǹ wɛ̀rhɛ́.'
44022011	Pwẽ̀ dé gə́ y'à n'ê jə́jɛ̀mɛ́ dɛ̃́dɛ̃́ mɔ́ ce, rə lyə̌r à yírhə́ né, nə̀ y'à k'ê bɛ̃́ nɛ yé, sə à tó-dwã bɛ́ zɔ à jɛ̃̀ nɛ̀ bə mé vò Damaasɛ.
44022012	"Bal mə̀dù yà ń ŋwɛ́nɛ́ gàà ń yíl Ananyaasɛ. Ń yà ń nə́ tó Yi ni ǹdə́ ń wu gakó, ń nə́ ń zwẽ rə̀ nyə́ né náàcɛ̀nɛ́, sə Zhwifubá byɛ̀bɛ́ bə̀ y'à ŋwɛ́nɛ́ gàà mɔ́ gakó y'à n'ê zɔ̀m ń yil náàcɛ̀nɛ́.
44022013	N zɛ̃̀ n bə̀ à sõ n wɔ̀: 'Da-byǐ Swəə, ǹ yírhə́ né má ká púr!' À yírhə́ né já púr rə̀myɛ́ yi ní cìcì, a nə mɔ pamparɛ̃ɛ̃.
44022014	N zɛ̃̀ n wɔ̀ nɛ̀: 'Nə́ nàmbala bɛ́ Yi rí cír mó shãã ga, mùnì ga ń lwar rə̀ pùbùlə̀ né, sə́ nə wu-cángá cə́bal Yezu ǹdə́ ǹ yírhə́, sə́ nyɛ̀ɛ̀ ń cìcì nyì-zɔ̀mɛ̀,
44022015	bə̀ ǹ b'ǎ yə̀ ń zhə̀n-cínnə lyì bí gakó yé né, sə ǹ b'ǎ bwə̀l kɔn dɛ̀bɛ́ ǹ yírhə́ nɔwa, ǹ zhã̌ já nyɛ̀ɛ̀ mɔ́ ń byili.
44022016	Èlǎsɛ̃́, bə̀kɔ́n ǹ kə́ ǹ jě ǹ nə́ ǹ dɛ̃̀? Zɛ̃̀ dɛ̃̌ ń zù Cinu, ń zwẽ nɛ̃̌-shɔ, mùnì ga ń nə ǹ yə̀-bəlwàálɛ́ sǔbri.'
44022017	"Rə̀myɛ́ kwã nɛ́, a ká kwɛ̃̀ a vò Zhərəzalɛm. Dɛ̃ rə̀dù, à y'à ŋwɛ́nɛ́ Yi jì y kɔ̀nɔ́ w wa, à n'â ce Yi. Kɔn já wɛ̀rhɛ́ nɛ ǹdə dàrhà ta.
44022018	A nə Cinu, n wɔ̀ nɛ̀: 'Zɛ̃̀ ń du Zhərəzalɛm làlà, bə̀ ò lyì bí t'â la shɔ̀nɔ́ bə zwẽ kɔn dɛ́ dɛ̀bɛ́ ǹ la byilu à shò-kwã nɛ́ mɔ́ yé.'
44022019	A zɛ̃̀ a wɔ̀: 'Cinu, bə̀ cìcì mú yě b'à y'à n'â zhə̀l bə̀ dwã-gùúlí jìsí wẽ́, a ce bə zə lyì bí byɛ̀bɛ́ gakó bə̀ zù ǹmyɛ́ mɔ́, bə ce bé byə̀nə́-jù w bə mà.
44022020	Bə̀ gə́ gu ǹ zhə̀n-cínnə Ecẽẽ yi ní, àmyɛ́ cìcì y'à ŋwɛ́nɛ́ gàà, sə à nyí y'à ŋwɛ́nɛ́ byɛ̀bɛ́ bə̀ gu mu mú kwã. Wɔ́ àmyɛ́ à y'à n'â yìlì bə̀ kàmə̀-zwǐsí ni.'
44022021	Cinu zɛ̃̀ n wɔ̀ nɛ̀: 'Zhəl! À n'â twĩ̀ mú yé né yé né, byɛ̀bɛ́ bə̀ də̀ Zhwifubá mó sono.' "
44022022	Lyì-zhǎ bɛ́ cili cili Pwəə zɔ̀mà nɛ́ kɔn mé yí ń gə́ wò bə̀ Cinu twĩ̀ mù byɛ̀bɛ́ bə̀ də̀ Zhwifubá sõ mó, bə zɛ̃̀ bə̀ n'ê bya bə̀ zhe: "Ce bə gu bal mɔ́ mɔ̀bɔ́ n jé lũ w kɔ̀bɔ́ wẽ́! Ń bə mə̌ sə n yə̀ nɛ́ kə́dò yé."
44022023	Bə zɛ̃̀ bə̀ n'ê búbwéé, bə̀ n'ê vùr bə̀ kàmə̀-zǔrh bə̀ dul dɛ̃̌, bə̀ n'ê tɛ̃́ shó bə̀ lɛ dɛ̃̌.
44022024	Shə̀dɛ́ɛ́sɛ́ yó-cə́bal mɔ́ zɛ̃̀ n pə nyí bə̀ bə̀ zə Pwəə bə zù shə̀dɛ́ɛ́sɛ́ jàà y wa, sə bə̀ mà mɔ̀ ǹdə́ dànə̀shàárɛ, mùnì ga n byili kɔn dɛ́ dɛ̀bɛ́ rə̀ ce lyì-zhǎ bɛ́ n'ê búbwéé bə̀ m'ê pyà ń lwɛlɛ èta mɔ́.
44022025	Bə̀ gə́ lyẽ mo ǹdə́ nyínsí bə̀ la mǎ, n wɔ̀ shə̀dɛ́ɛ́sɛ zɔ̌m yó-cə́bal mɔ́ ń yà ń zhǐ gàà mɔ́ nɛ: "Á wɔ̌ á mà Orɔm lò ǹd'á yə̀ ń bùrsì bùr?"
44022026	Shə̀dɛ́ɛ́sɛ zɔ̌m yó-cə́bal mɔ́ gə́ nyɛ̀ɛ̀ rə̀myɛ́, n zhǐr n vò n wɔ̀ sə̀ gakó yó-cə́bal mɔ́ nɛ: "Nyǐ ǹ yà ǹ la yò pyǎ. Bal mɔ́ wɔ́ Orɔm lò."
44022027	Sə̀ yó-cə́bal mɔ́ zɛ̃̀ n yí n wɔ̀ Pwəə ne: "Ǹ gə wɔ́ Orɔm lò zhə̀n ga, sə́ wɔ̀ nɛ̀." Pwəə wɔ̀ mɔ̀: "À wɔ́ Orɔm lò."
44022028	Yó-cə́bal mɔ́ zɛ̃̀ n wɔ̀ mɔ̀: "Àmyɛ́ yil wɔ́ wársɛ nánzhəzhɔ̌ à kwɛ̃̌ a bá jǐrh Orɔm lò." Pwəə wɔ̀ mɔ̀: "Àmyɛ́ da wɔ́ Orɔm lò."
44022029	Rə̀myɛ́ yó, byɛ̀bɛ́ bə̀ y'à la mɔ mǎ mɔ́ já làà dwã nɛ bə yẽ̌ mo. Yó-cə́bal mɔ́ gə́ tú n lwar bə̀ Pwəə wɔ́ Orɔm lò, ń wu zɛ̃̀, ń gə́ ce bə zə mɔ bə lyẽ ǹdə́ nyáná mɔ́ yilə.
44022030	Shə̀dɛ́ɛ́sɛ́ gakó yó-cə́bal mɔ́ yà ń nə́ ń yǎl n lwar kɔn dɛ́ dɛ̀bɛ́ è ce Zhwifubá n'ê ce cà Pwəə nyí ni mú kùr pamparɛ̃ɛ̃. Rə̀myɛ́ ce, è zɛ̃̀ nəkɔkɔ́lɛ́ yá, n ce bə byẽ̀ Yi jì y vwĩ̀-zwə́lnə bé yé né cìnə́ bé ǹdə́ Zhwifubá bùrsí gùlú w lyì bí bə bə̀ dwã yó. N zɛ̃̀ n ce bə lwə̌r nyáná nɛ́ nyɛ̀bɛ́ bə̀ y'à mé lyẽ Pwəə mó, n ce bə zə mɔ bə bə̀ bùrsí gùlú w lyì bí yé né.
44023001	Pwəə nyǐ bùrsí gùlú w lyì bí shɛ́shɛ́ n wɔ̀: "Da-byǎ, à tó Yi ni ǹdə́ wu òdù kɔn mé yí zà."
44023002	Sə Yi jì y vwĩ̀-zwə́lnə bé yé né cìnə́ bé gakó náncɛ Ananyaasɛ pə nyí byɛ̀bɛ́ bə̀ y'à zhǐ Pwəə yala nɛ mɔ́ nɛ bə̀ bə̀ mǎ ń nyí rí ni.
44023003	Pwəə zɛ̃̀ n wɔ̀ mɔ̀: "Myìnù cə́bal, ǹ nyɛ̌ ǹdə wɔ́ byílí kɛ̀bɛ́ bə̀ pwèlè ta. Ǹ jě gàà ǹ la àmyɛ́ bùrsí bǔr ǹdə nyí rí gə́ n'ê byili ní, ń zɛ̃̀ ń wɔ̀ bə̀ bə̀ mǎ nɛ. Nyí rí j'à t'â byili èta yé. Ǹmyɛ́ wɔ́ Yi rə̀ la mɔ́ mǎ."
44023004	Byɛ̀bɛ́ bə̀ y'à zhǐ Pwəə nyí ni mú wɔ̀ mɔ̀: "Yi jì y vwĩ̀-zwə́lnə bé yé né cìnə́ bé gakó náncɛ y ǹ nə́ ǹ tùrhə̀?"
44023005	Pwəə zɛ̃̀ n wɔ̀: "Da-byǎ, à yə̀ lwar bə̀ wɔ́ vwĩ̀-zwə́lnə bé yé né cìnə́ bé gakó náncɛ y yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: 'Ǹ bə mə̌ sə́ tùrh ǹ dwí rí yó-cə́bal yé.' "
44023006	Pwəə gə́ yà ń yě bə̀ bùrsí gùlú w lyì bí wɔ́ Sadəsənyɛbá ǹdə́ Farɛzhɛ̃ɛ̃bá, n bya n wɔ̀: "Da-byǎ, àmyɛ́ wɔ́ Farɛzhɛ̃ɛ̃, à dabá myɛ wɔ́ Farɛzhɛ̃ɛ̃bá. À n'â zwẽ nyí ǹdə Farɛzhɛ̃ɛ̃bá ta, bə̀ cùùrì bá bwìrhì. Wɔ́ rə̀myɛ́ yil bə̀ zə nɛ bə̀ n'ê bùrə̀."
44023007	Ń gə́ wò èta, Farɛzhɛ̃ɛ̃bá ǹdə́ Sadəsənyɛbá já zɛ̃̀ nyə̀-pǎr nɛ ǹdə́ dwã, bə pɔr dwã nɛ.
44023008	(Sadəsənyɛbá y'à n'ê wə̀l bə̀ cùùrì t'â la bùrhù yé. Bə̀ t'â zwẽ nyí bə̀ màlɛ́ka ǹdə́ wẽ̀ tɛ̀bɛ́ numbyíní yírhə́ wàr nə nɛ ŋwɛ́nɛ́ yé. E jà Farɛzhɛ̃ɛ̃bá y'à n'ê zwẽ nyí bə̀ rə̀myɛ́ gakó ŋwɛ́nɛ́.)
44023009	Bə já zɛ̃̀ bə̀ n'ê ce sɔ̀ dɛ̃́dɛ̃́. Muyiisi nyə́ né byilnə bé byɛ̀bɛ́ bə̀ y'à wɔ́ Farɛzhɛ̃ɛ̃bá mɔ́ jàlà zɛ̃̀ bə cẽ yò w kɔ̀bɔ́ bə̀ n'ê cĩ́ Pwəə yó w mó, bə wɔ̀: "Nə́myɛ̌ bə bal mɔ́ mɔ̀bɔ́ dóó nɛ yé, sə è nə gə wɔ́ màlɛ́ka ráá kɔn dõ rə̀ zɔ̀m ǹdə́ mɔ?"
44023010	Sɔ̀ɔ̀rɛ́ já kwɛrhɛ rə nyáásɛ. Ywẽ zə shə̀dɛ́ɛ́sɛ́ gakó yó-cə́bal mɔ́, bə̀ dɛ̀ga bə̀ bá mà Pwəə bə zhəzhɛrɛ dwã jɛ̀rh wà. Rə̀myɛ́ ce, n pə shə̀dɛ́ɛ́sɛ́ nyí bə̀ sə̀ só tɛ̃́ sə zə mɔ sə mé du lyì bí wẽ́ sə ká mé vò sə̀ jàà y wa.
44023011	Cəcɛ̃ y èmyɛ́ yù w cìcì, Cinu bə̀ n lyí Pwəə n wɔ̀ mɔ̀: "Kám ǹ wu. Ǹ yàl à zhə̀n-cínnə Zhərəzalɛm nɛ́; ǹ gwẽ̌ b'ǎ yə̀ à zhə̀n-cínnə Orɔm nɛ́ myɛ."
44023012	Cɛ y gə́ tú e lá, Zhwifubá jàlà zɔ̀m nyí rə̀dù bə bwəl nyí Yi yé né bə wɔ̀: "Nə́ gə yə̀ Pwəə gwi, kùjú ǹdə́ nɛ̃̌ t'â la nə́ nyí ni dwə̌rh yé."
44023013	Sə byɛ̀bɛ́ bə̀ wɛ̀rhɛ́ nyì-bwelé y èmyɛ́ mɔ́ y'à du nunə shə́-èna.
44023014	Bə zɛ̃̀ bə vò e nə vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ bə wɔ̀ bɛ: "Nə́ bwəl nyí Yi yé né bə̀, nə́ gə yə̀ Pwəə gwi, kùjú ǹdə́ nɛ̃̌ t'â la nə́ nyí ni dwə̌rh yé.
44023015	Èlǎsɛ̃́, è dǎl ámyɛ̌. Zhəlnə á nə bùr-kárna bɛ́ dwã bɛ́ á wɛ̀rhɛ́ nyí rə̀dù á vò á lwə̀l shə̀dɛ́ɛ́sɛ́ gakó yó-cə́bal mɔ́ nɛ bə̀ ń ce bə ká zə Pwəə bə bà, ǹdə wɔ́ ń yò w á n'á yǎl á kwɛrhɛ á nyǐ náàcɛ̀nɛ́ ta, s'á yẽ̌ bə̀ nə́myɛ̌ yě nə́ gə́ m'ǎ wɛ̀rhɛ́ nɛ́ nə́ gu mu ǹdə́ ń gwẽ̌ yə̀ bùrsí jàà y w yí yé."
44023016	Sə Pwəə nəkɔ́-byǐ mə̀dù lwar bə̀ bə̀ wɛ̀rhɛ́ surhə bə̀ n'ê yǎl bə gu mu. N zɛ̃̀ n vò shə̀dɛ́ɛ́sɛ́ jàà y wa, n kù mù jə̀fɔ́.
44023017	Pwəə já n byẽ̀ shə̀dɛ́ɛ́sɛ zɔ̌m yó-cìnə́ bé mə̀dù n wɔ̀ mɔ̀: "Zə bə̀sɔ́bwɛ̀lɛ́ y kɛ̀bɛ́ ń mə́ vò á yó-cə́bal mɔ́ sõ. È zhe zɔ̀mɛ̀ è la mɔ byilu."
44023018	Shə̀dɛ́ɛ́sɛ́ zɔ̌m yó-cə́bal mɔ́ zə y n vò bə̀ gakó yó-cə́bal mɔ́ sõ n wɔ̀: "Pwəə mó ń ŋwɛ́nɛ́ byə̀nə́-jù w mú ń byẽ̀ nè n wɔ̀ b'à zə bə̀sɔ́bwɛ̀lɛ́ y kɛ̀bɛ́ a bə̀ ǹ sõ, è la mɔ́ zɔ̀mɛ̀ byilu."
44023019	Shə̀dɛ́ɛ́sɛ́ gakó yó-cə́bal mɔ́ zɛ̃̀ n zə bə̀sɔ́bwɛ̀lɛ́ y jɛ̃̀ nɛ̀ n mə n vò kwã nɛ́ bə̀ dúdú, n bwə̀rh yə̀: "Wɔ́ bə̀kɔ́n zɔ̀mɛ̀ ǹ zhe ǹ la nɛ byilu?"
44023020	Bə̀sɔ́bwɛ̀lɛ́ y wɔ̀: "Zhwifubá wɛ̀rhɛ́ nyí rə̀dù bə̀ bàn mɔ́ lwə̌l bə̀ ǹ ce bə zə Pwəə bə bə̀ bùrsí gùlú w lyì bí yé né nəkɔla, bə kwɛrhɛ bə nyǐ ń yò w ma náàcɛ̀nɛ́.
44023021	Bə̀ gə túwə́, sə ǹ bə̀ká cili bə̀ zɔ̀mà nɛ́ yé. Lyì ŋwɛ́nɛ́ bə̀ du shə́-èna bə̀ n'ê dɛ̃̀ Pwəə bə̀ la gu. Bə̀myɛ́ mɔ́ bwəl nyí Yi yé né bə̀, bə̀ gə yə̀ Pwəə gwi, kùjú ǹdə́ nɛ̃̌ t'â la bə̀ nyí ni dwə̌rh yé. Bə̀ tɛnɛ bə zhɛ̀. Èlǎsɛ̃́ wɔ́ ǹmyɛ́ nyí bə̀ n'ê dɛ̃̀."
44023022	Shə̀dɛ́ɛ́sɛ́ gakó yó-cə́bal mɔ́ zɛ̃̀ n wɔ̀ bə̀sɔ́bwɛ̀lɛ́ y nɛ, bə̀ è ká vò jè, sə è bə̀ká byili lò dõ ne yé.
44023023	Rə̀myɛ́ kwã nɛ́, shə̀dɛ́ɛ́sɛ́ gakó yó-cə́bal mɔ́ zɛ̃̀ n byẽ̀ shə̀dɛ́ɛ́sɛ zɔ̌m yó-cìnə́ bə̀lyè n wɔ̀ bɛ̀: "Zhəlnə á zə shə̀dɛ́ɛ́sɛ zwã̌-àlyè, ǹdə́ shɛ̀bɛ́ sə̀ n'ê pàr eshesé mó shə́-shàlpyɛ̀, ǹdə́ shɛ̀bɛ́ sə̀ zhe swə́ né mó zwã̌-àlyè á tɛnɛ sɛ. Də̀dɛ̀nɛ́ lùr nə̀bɔ́ gə yúwə́, s'á zhìì shəshesé cìnə́ bé á cĩ́ Səzarɛ sɔ́má y yó.
44023024	Pyǎna shəshərh á m'á kwè Pwəə, mùnì á zə mɔ á yí cɔ w cə́bal Fyilisi sõ ǹdə́ yə̀-zùlə́."
44023025	Shə̀dɛ́ɛ́sɛ́ yó-cə́bal mɔ́ zɛ̃̀ n kɛ̃ sɛ́bɛ́ n pə bɛ, bə̀ gə yúwə́, sə bə pə cɔ w cə́bal mɔ́ nɛ. Ń kɛ̃ rə̀ wẽ́ n wɔ̀:
44023026	"Àmyɛ́ Kolote Ləzhaasɛ à n'â ce ǹmyɛ́ cɔ cə́bal Fyilisi.
44023027	Bal mɔ́ mɔ̀bɔ́ à ce bə zə bə bə̀ ǹ sõ èta mɔ́, wɔ́ Zhwifubá bə̀ y'à zɔ mɔ bə̀ la gu. Sə à gə́ lwar bə̀ wɔ́ Orɔm lò ǹdə́ mɔ, a zɛ̃̀ a zə shə̀dɛ́ɛ́sɛ nánzhəzhɔ̌ a vò a zwẽ mo.
44023028	À y'à n'â yǎl a lwar ń yò w kùrə̀. À ce bə zə mɔ bə vò bə̀ bùrsí gùlú w lyì bí yé né.
44023029	Sə à pwírí yò w kɔ̀bɔ́ bə̀ n'ê cĩ́ ń yó w mó wɔ́ bə̀myɛ́ sə̀pwà Yi-sɔ́má nyə́, sə è də̀ yò kɔ̀bɔ́ ò bá ce bə gu mu, ráá bə ce mo byə̀nə́-jù w yé.
44023030	À nyɛ̀ɛ̀ bə̀ Zhwifubá zɔ̀m nyí rə̀dù bə̀ n'ê yǎl bə gu mu. Wɔ́ rə̀myɛ́ è ce, à ce bə zə mɔ bə bə̀ ǹ sõ làlà, sə à pɔ nyí byɛ̀bɛ́ bə̀ n'ê cĩ́ yò w ń yó w mó ne, bə̀ bə̀ zhəl ǹ sõ. Yi bá sɛ̃ mɔ́."
44023031	Shə̀dɛ́ɛ́sɛ́ zə Pwəə sə mé kwè sɔ́má y cəcɛ̃ y èmyɛ́ cìcì, sə mé yí Antipətiri ǹdə sə̀ yó-cə́bal mɔ́ gə́ byili ní.
44023032	È zɛ̃̀ nəkɔkɔ́lɛ́ yá, bə ce shəshesé cìnə́ bé zə Pwəə bə mé lyɛ̃. Byɛ̀bɛ́ bə̀ dàl mɔ́ gakó ká kwɛ̃̀ bə bə̀ shə̀dɛ́ɛ́sɛ́ jàà y wa.
44023033	Shəshesé cìnə́ bé gə́ yú Səzarɛ, bə pə sɛ́bɛ́ rɛ́ cɔ w cə́bal Fyilisi ni, bə pɔ̃ Pwəə myɛ.
44023034	Ń gə́ kàrmə̀ sɛ́bɛ́ rɛ́ n zhɛ̀, n zɛ̃̀ n bwə̀rh Pwəə: "Tənà kɛ̌ lò ǹdə́ mɔ́?" Pwəə wɔ̀: "À wɔ́ Shilishi lò."
44023035	Fyilisi gə́ lwar, n wɔ̀ mɔ: "Byɛ̀bɛ́ bə̀ n'ê cĩ́ yò w ǹ yó w mó gə túwə́, à bá zɛ̃̀ a bwə̀rh mó ǹ yò kùrə̀." N zɛ̃̀ n pə nyí bə̀ bə̀ ce Pwəə Erɔɔdɛ pyɛ̀lɛ̀ rɛ́ jì y wə, sə bə yìlì mù.
44024001	Shə̀dɛ́ɛ́sɛ́ gə́ zə Pwəə sə vò sə pə cɔ w cə́bal Fyilisi ni, è dwã nə̀nu yùwə̀, Yi jì y vwĩ̀-zwə́lnə bé yé né cìnə́ bé gakó náncɛ y Ananyaasɛ ǹdə́ Zhwifubá náncɛsɛ́ jàlà zɛ̃̀ bə vò bə nə cɔ w cə́bal mɔ́, bə̀myɛ́ ǹdə́ lò mə̀dù ń nyí yě zɔ̀mà bùrsì jàà wà, ń yíl Tərtuluusi, mùnì ga bə cĩ́ yò Pwəə yó w cɔ w cə́bal mɔ́ yé né.
44024002	Bə ce bə byẽ̀ Pwəə n bà. Tərtuluusi zɛ̃̀ n ji kùr ń nə́ ń cĩ́ yò Pwəə yó w ń zhe: "Cɔ cə́bal, nə́ zhe yə̀-zùlə́ nántwə̌ nə́ cɔ w wẽ́, sə wɔ́ ǹmyɛ́ jàn yilə. Ǹ tumə né ce nə́ cɔ w kwɛrhɛ dɛ̃́dɛ̃́.
44024003	Nə́ nə cɛ̀nɛ̀ rɛ́ rə̀myɛ́ mɔ́ twéé twéé, jààsɛ́ gakó, nə́ zɛ̃̀ nə́ r'é ce ǹ nə̀bán dɛ̃́dɛ̃́ rə̀myɛ́ gakó yilə.
44024004	À t'â yǎl a lyɛ̀ɛ̀ mɔ́ dɛ̃́dɛ̃́ yé, sə à n'â lwə̀l mó ǹ wu-bɔ̀nɔ̀ w yilə, sə́ cili kɔn dɛ̀bɛ́ nə́ la byilu mú námpɔ́lɛ́.
44024005	"Nə́ pwírí bal mɔ́ mɔ̀bɔ́ wɔ́ lyì-bəlwɛ̀lɛ́. Ń nə́ ń lwe Zhwifubá dwã nɛ lũ w púlə́púlə́ wẽ́. E jà ń wɔ́ Nazarɛtɛ lyì bí gùlú w yé né cə́bal.
44024006	Ń gaga mɔ́ yà ń nə́ ń yǎl n wɛ̀rhɛ́ ywẽ̀ jàlà rə̀ n'ê byili bə̀ ń tá ń nyàm Yi jì y yé. Nə́ zɛ̃̀ nə́ zə mɔ. ((Nə́ y'ǎ n'é yǎl nə́ bùr ń bùrsí sə tó ǹdə nə́ nyí rí gə́ n'ê byili ní,
44024007	sə shə̀dɛ́ɛ́sɛ́ yó-cə́bal Ləzhaasɛ zwẽ mo nə́ jɔ̃̀ w ǹdə́ jàn.
44024008	N zɛ̃̀ n pə nə́ba nyí bə̀ nə́ zə mɔ nə́ b'ě byili yò w ǹmyɛ́ nɛ.)) Bwə̌rh mo ǹ cìcì ni. Ǹ b'ǎ lwar bə̀ tɛ̀bɛ́ gakó nə́ r'é byili bə̀ ń wɛ̀rhɛ́ mɔ́ wɔ́ zhə̀nà."
44024009	Sə Zhwifubá swéné tɛ̀bɛ́ Tərtuluusi byili mú. Bə wɔ̀ bə̀ wɔ́ èta cìcì.
44024010	Cɔ w cə́bal mɔ́ zɛ̃̀ n zhẽ̌ ń jɛ̃̀ dɛ̃̌ n wɔ̀ Pwəə ne bə̀ ń zɔ̌m. Pwəə zɛ̃̀ n wɔ̀ mɔ̀: "À yě bə̀ ǹ gə́ wɔ́ dwí rí tɛ̀bɛ́ bùr-kárna mɔ́ byinə né já. Wɔ́ rə̀myɛ́ è ce à zhǐ ǹ yé né à n'â byili mú à yò w kùr ǹdə́ wu-jɔ̀, b'à yě bə̀ ǹ b'ǎ nyɛ̀ɛ̀ ò kùrə̀.
44024011	Ǹ cìcì mú wɔ̌ ǹ lwar rɛ: à gə́ tú Zhərəzalɛm Yi còrhó yil mó bə dwã shí ǹdə́ nə̀lyè du yé.
44024012	Bə̀ yə̀ nɛ nɛ à zhǐ Yi jì y kɔ̀nɔ́ w ráá Zhwifubá dwã-gùúlí jìsí wə, ráá cɔ w wa, àmyɛ́ ǹdə́ lò n'é mà dwã nyə̀-pǎr, ráá à ce lyì-zhǎ n'ê bwí dwã yé.
44024013	Ywẽ̀ né nyɛ̀bɛ́ gakó bə̀ n'ê cĩ́ à yó w mó, kaka tɛ̀nɛ́ rə̀ n'ê byili bə̀ nə̀ wɔ́ zhə̀n yé.
44024014	"Cili kɔn dɛ̀bɛ́ à la mɔ́ byilu mú: àmyɛ́ n'â tó Yezu Kristə sɔ́má y à b'â cèrhé nə́ nàmbala bɛ́ Yi rí. À j'à n'â zwẽ kɔn dɛ̀bɛ́ gakó rə̀ kɛ̃ Muyiisi nyə́ né sɛ́bɛ́ rɛ́, ǹdə́ Yi nyì-zwennə bé sábá nɛ́ wẽ́ mó nyí. Bə̀myɛ́ zɛ̃̀ bə̀ n'ê wə̀l bə̀ sɔ́má y èmyɛ́ də̀ zhə̀n yé.
44024015	Kɔn rə̀dù à n'â dɛ̃̀ Yi sõ: byɛ̀bɛ́ bə̀ n'ê cĩ́ ywẽ̀ né à yó w mó myɛ n'ê dɛ̃̀ kɔn dɛ́ rə̀myɛ́ mɔ́. Nə́myɛ̌ ga yě bə̀ Yi bá bwìrhì wu-cángá cìnə́, ǹdə́ byɛ̀bɛ́ bə̀ də̀ wu-cángá cìnə́ ga.
44024016	Wɔ́ rə̀myɛ́ è ce àmyɛ n'â ce jàn nɛ́ twéé gakó mùnì ga à bə̀ká gwar Yi ráá lò yé.
44024017	"À zhǐr Zhərəzalɛm nɛ́, a wɛ̀rhɛ́ byinə nánzhəzhɔ̌ ǹdə́ à k'â yə̀ gàà zhə̀l yé. Rə̀myɛ́ kwã nɛ́, a zɛ̃̀ a zə sə̀byǐ a bə̀ à la má sɛ̃ à dwí rí ni, sá pə à jɛ̃̀-kɔn Yi ni.
44024018	À gə́ tó a wɛ̀rhɛ́ jìmdì vǔr tum dí a zhɛ̀, wɔ́ Yi jì y kɔ̀nɔ́ w wẽ́ bə̀ nɔ nɛ nɛ́. Lyì-zhǎ y'à tɛ̀nɛ́ gàà, búlə́ myɛ y'à tɛ̀nɛ́ gàà yé.
44024019	"Azhi tənà y Zhwifubá jàlà y'à ŋwɛ́nɛ́ gàà. Kɔn gə y'à ŋwɛ́nɛ́, wɔ́ bə̀myɛ́ bə̀ y'à mə̌ sə bə zhì ǹ yé né èlǎsɛ̃́ bə byili ri.
44024020	Ráá bə̀ gə́ zə nɛ bə vò Zhwifubá bùrsí gùlú w nánfɔ̀lɔ̀ w lyì bí yé né mó yi ní, lyì bí byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gə pwírí à wɛ̀rhɛ́ kɔn dɛ̀bɛ́ rə̀ bə càn, sə bə byili wɛ̀.
44024021	À zhì bùrsí cìnə́ yé né a bya a wɔ̀: 'E zɛ̃̀ wɔ́ à gə́ wò bə̀ nyǐ à n'â zwẽ nyí bə̀ Yi bá bwìrhì cùùrì mú yil bə̀ zə nɛ bə b'ǎ yé né?' Wɔ́ rə̀myɛ́ dúdú à zɔ̀m."
44024022	Bə̀ y'à zɔ̀m Yezu Kristə sɔ́má y zɔ̀mà Fyilisi sõ ń yě è yò zhə̀nà. Sə ń yə̀ bùrsí kɛ́ rə̀myɛ́ yó yé. N zɛ̃̀ n wɔ̀ Zhwifubá ne: "Shə̀dɛ́ɛ́sɛ́ gakó yó-cə́bal Ləzhaasɛ gə túwə́, à bá nyǐ á yò w ma."
44024023	N zɛ̃̀ n pə nyí shə̀dɛ́ɛ́sɛ zɔ̌m yó-cə́bal mɔ́ nɛ bə̀ ń yìlì Pwəə ne, sə ń bə̀ká n lyẽ mo yé, bə̀ ń dɔwabá gə tú bə̀ n'ê yǎl bə sɛ̃ mɔ, sə ń bə̀ká n cə̀r be yé.
44024024	Dwã màngɛlɛ́ rə̀myɛ́ kwã nɛ́, cɔ cə́bal Fyilisi ǹdə́ ń kɛ̃ Dərəshii bà. Ń kɛ̃ mɔ́ ńmyɛ̌ mɔ́ yà ń wɔ́ Zhwifubá bə̀kɔ́. N zɛ̃̀ n ce bə byẽ̀ Pwəə n bə̀ ń nə́ ń zɔ̀m Yezu Kristə ne zhú mú yò, n zɛ̃̀ ń nə́ ń cili.
44024025	Sə Pwəə yà ń nə́ ń byili lò gə́ mə̌ sə́ zə ǹ cìn ní, ǹdə́ ǹ gə́ mə̌ sə́ wɛ̀rhɛ́ nɛ́, mùnì ga ǹ tùntwə̃̀ə̃̀ né sú Yi yírhə́. Sə ń byili n súlí bə̀ nyǐ Yi bá kə́ lyì bí gakó bùrsì. Rə̀myɛ́ ce ywẽ zə Fyilisi, n zɛ̃̀ n wɔ̀ Pwəə ne: "Yẽ̌ èta sə́ vò. À gə tú à zhe ǹ tum dɛ̃, à má byẽ̀ mó."
44024026	Ń yà ń nə́ ń bùl bə̀ Pwəə gə ń mà n pɔ̃ wársɛ. Rə̀myɛ́ ce, ń yà ń nə́ ń byẽ̀ mò ń twí ń sõ bə̀ zhərhə.
44024027	Kɔn wɛ̀rhɛ́ byinə nə̀lyè, rə̀myɛ́ kwã nɛ́, Porəshuusi Fesətuusi bə̀ n zwẽ Fyilisi jàà yá. Sə Fyilisi gə́ yà ń nə́ ń yǎl n wɛ̀rhɛ́ Zhwifubá pùbùlə̀ mó ce, ń já n yẽ̌ Pwəə ne byə̀nə́-jì y wə.
44025001	Fesətuusi gə́ tú tənà y èmyɛ́ wa, ń dwã nə̀tɔ̀ yùwə̀, n zɛ̃̀ n zhì Səzarɛ n vò Zhərəzalɛm.
44025002	Ń gə́ yú gàà, Yi jì y vwĩ̀-zwə́lnə bé yé né cìnə́ bé, ǹdə́ Zhwifubá lyì-fwààlɛ́ bə̀ ń sõ, bə̀ n'ê cĩ́ yò Pwəə yó wə.
44025003	Bə cə̀ə̀lè bə̀ n'ê lwə̀l Fesətuusi ni bə̀ ń ce bə ká zə Pwəə bə mé vò Zhərəzalɛm. Bə̀ y'à wɛ̀rhɛ́ nyí rə̀dù bə̀ n'ê yǎl bə shèè bə gu Pwəə sɔ́má yó.
44025004	Fesətuusi wɔ̀ bɛ: "Pwəə ŋwɛ́nɛ́ byə̀nə́-jù w Səzarɛ nɛ́, sə àmyɛ́ cìcì k'â n'â yǎl a vò dwã nɛ́ nyɛ̀bɛ́ nɛ.
44025005	Ǹd'á jàlà gə wɔ̌, sə bə bə̀ bə tó ne bə vò. Bə̀ gə yúwə́, kɔn dɛ̀bɛ́ ń wɛ̀rhɛ́ rə̀ wɔ́ lwɛlɛ, bə̀ má byili."
44025006	Sə Fesətuusi yə̀ dwã lyɛlɛ ráá shí lyɛ̃ Zhərəzalɛm nɛ́ yé, n ká n kwɛ̃̀ n vò Səzarɛ. Ń gə́ yú gàà, è zɛ̃̀ nəkɔkɔ́lɛ́ y yùwə̀, n vò n jòm bùrsí jàà y wa. N ce bə zə Pwəə bə bà.
44025007	Pwəə gə́ tú n yí, Zhwifubá byɛ̀bɛ́ bə̀ tó bə shí Zhərəzalɛm mɔ́ zɛ̃̀ bə kə́kɛ́lɛ́ mɔ, bə̀ n'ê cĩ́ ywẽ̀ nánzhəzhɔ̌ nyɛ̀bɛ́ nə̀ jɛ̀ ń yó wə. Bə j'à wàr kaka bə̀ n'ê byili bə̀ ywẽ̀ né nə̀myɛ́ mɔ́ wɔ́ zhə̀n yé.
44025008	Pwəə zɛ̃̀ n wɔ̀: "À yə̀ Zhwifubá nyə́ né lyɛ̃ yé. À yə̀ Yi jì y cɔ̀ yé. À yə̀ Orɔm pyɔ̌ mɔ́ myɛ dwé yé."
44025009	Sə Fesətuusi yà ń nə́ ń yǎl n wɛ̀rhɛ́ Zhwifubá pùbùlə̀. N zɛ̃̀ n bwə̀rh Pwəə n wɔ̀: "Ǹ b'ǎ vò Zhərəzalɛm bə vò e bùr ǹ bùrsí à yírh w gàà?"
44025010	Pwəə wɔ̀: "Wɔ́ Orɔm pyɔ̌ mɔ́ bùrsí jì y wẽ́ bə̀ zə nɛ bə zù ní. Wɔ́ gàà à bùrsí mə̌ sə sə bùr né. Ǹmyɛ́ cìcì mú yě náàcɛ̀nɛ́ b'à yə̀ Zhwifubá ne dwé yé.
44025011	À gə y'à dó dóó kɔ̀bɔ́ ò bá ce bə gu ni, à y'à t'â la à gu mú yò cõ yé. Sə ywẽ̀ né nyɛ̀bɛ́ bə̀ n'ê cĩ́ à yó w mó òdù ga gə də̀ zhə̀nà, lò bə sɔ́má zhe ń mà n zə nɛ n pə Zhwifubá ne yé. À n'â yǎl bə̀ Orɔm pyɔ̌ mɔ́ bǔr à bùrsí."
44025012	Fesətuusi zɛ̃̀ n zɔ̀m ǹdə́ ń sanna bɛ́, n zɛ̃̀ n wɔ̀ Pwəə ne: "Ǹ gə́ wò bə̀ ǹ nə́ ǹ yǎl bə̀ Orɔm pyɔ̌ mɔ́ bǔr ǹ bùrsí mú ce, wɔ́ ńmyɛ̌ sõ ǹ b'ǎ vò né."
44025013	Dwã màngɛlɛ́ rə̀myɛ́ kwã nɛ́, pyɔ̌ Agərəpa ǹdə́ ń nəkɔ́ Bereniisi bə̀ Səzarɛ bə̀ la Fesətuusi co,
44025014	sə bə̀ dɛnɛ gàà. Fesətuusi já n byili Pwəə yò w pyɔ̌ mɔ́ nɛ n wɔ̀: "Fyilisi yẽ̌ lò mə̀dù nì byə̀nə́-jù w nyɔ̀nɔ̀.
44025015	À gə́ zhə̀l Zhərəzalɛm yó, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ zɔ̀m ń yò ǹdə́ nɛ. Bə̀ n'ê yǎl b'à kə́ ń bùrsì a pɔ̃ dóó,
44025016	sə à wò bè bə̀ nyǐ Orɔm lyì bí t'â pɛ sɔ́má bə̀ kɛ́ lò bùrsì èta yé. Ńmyɛ̌ ǹdə́ byɛ̀bɛ́ bə̀ n'ê cĩ́ yò w ń yó w mó ga mə̌ sə bə jòm tɛ̃́, ńmyɛ cĩ́ ń nyí yò.
44025017	"Bə já zɛ̃̀ bə tó ne bə bà. È zɛ̃̀ nəkɔkɔ́lɛ́ yá, a vò a jòm bùrsí jàà y wa, a ce bə zə bal mɔ́ bə bà.
44025018	Byɛ̀bɛ́ bə̀ n'ê cĩ́ yò w ń yó w mó myɛ bà. Àmyɛ́ y'à n'â bùl bə̀ wɔ́ yò kɔ̀bɔ́ ò jɛ̀ ń wɛ̀rhɛ́, sə à pwírí è də̀ èta yé.
44025019	Wɔ́ bə̀myɛ Yi-sɔ́má nyə̀ná nyə̀-pǎr bə̀ y'à n'ê mà, e súlí lò mə̀dù ń yíl Yezu, sə lò mó ńmyɛ̌ mɔ́ cùwə̀. Pwəə zɛ̃̀ ń zhe bə̀ ń ŋwɛ́nɛ́.
44025020	Àmyɛ́ yə̀l à gə́ bá bùr bùrsí sə̀myɛ́ dwí rí ní yé. Rə̀myɛ́ ce, a bwə̀rh mò a nyǐ ǹdə́ ń gə nə́ ń yǎl n vò Zhərəzalɛm bə bùr ń bùrsí gàà.
44025021	Sə ń wò bə̀ ń nə́ ń yǎl bə̀ Orɔm pyɔ̌ mɔ́ bǔr si. Wɔ́ rə̀myɛ́ è ce, a ce bə yẽ̌ mo byə̀nə́-jù w gwẽ̌, sə à bá wɛ̀rhɛ́ a ce bə zə mɔ bə vò Orɔm pyɔ̌ mɔ́ sõ."
44025022	Agərəpa zɛ̃̀ n wɔ̀ Fesətuusi ni: "Àmyɛ n'â yǎl a cili ń zɔ̀mà nɛ́." Fesətuusi wɔ̀ mɔ̀: "Nəkɔl à bá ce n bə̀ n zɔ̀m ń cili."
44025023	È zɛ̃̀ nəkɔkɔ́lɛ́ y yùwə̀, Agərəpa ǹdə́ Bereniisi ǹdə́ bə̀ kwã-lyì bí bé zù bùrsí jì y wə, bə jòm tɛ̃́, bə̀myɛ́ ǹdə́ shə̀dɛ́ɛ́sɛ́ yó-cìnə́ bé, ǹdə́ cɔ w lyì-fwààlɛ́. Fesətuusi zɛ̃̀ n pə nyí bə zə Pwəə bə bà.
44025024	N zɛ̃̀ n wɔ̀: "Pyɔ̌ Agərəpa, ǹd'ámyɛ̌ byɛ̀bɛ́ gakó á tó nə́ba á jě nyɔ̀nɔ̀ mɔ́, nyǐnə wɔ́ bal mɔ́ mɔ̀bɔ́ yil Zhwifubá nánzhəzhɔ̌ tú à sõ Zhərəzalɛm nɛ́ ǹdə́ nyɔ̀nɔ̀ ga, bə̀ n'ê búbwéé bə̀ ń mə̌ ǹdə́ gu mú.
44025025	Sə àmyɛ́ pwírí kaka tɛ̀nɛ́ rə̀ n'ê byili bə̀ ń mə̌ ǹdə́ gu yé. Sə ń cìcì byili bə̀ ń nə́ ń yǎl bə̀ Orɔm pyɔ̌ mɔ́ bǔr ń bùrsí. Rə̀myɛ́ ce, à bá ce n vò gàà.
44025026	Kɔn j'à tɛ̀nɛ́ à nə pamparɛ̃ɛ̃ à bá kɛ̃ a byili pyɔ̌ mɔ́ nɛ ń yil yé. Wɔ́ rə̀myɛ́ yil à ce bə zə mɔ bə bə̀ á yé né. Kɔn du, ń zhǐ ǹ yé né pyɔ̌ Agərəpa. Bwə̌rh mo. Ń gə byili kɔn gə́ wɔ́ nɛ́, à má zɛ̃̀ a ŋwɛ̀nɛ́ a nə kɔn a kɛ̃.
44025027	È gə wɔ́ àmyɛ́ yilə, ǹ gə ce byə̀nə́-jì lò zhə̀l pyɔ̌ yé né ǹdə́ ǹ yə̀ ń yò kùr nɛ ń byili, rə̀ bə kùr zhe yé."
44026001	Agərəpa wɔ̀ Pwəə ne: "Ǹ wɔ̌ ǹ zɔ̀m èlǎsɛ̃́." Pwəə zɛ̃̀ n zhẽ̌ ń jɛ̃̀ dɛ̃̌ n wɔ̀:
44026002	"Pyɔ̌ Agərəpa, à gə́ zhǐ ǹ yé né zà à la byili ywẽ̀ né nyɛ̀bɛ́ gakó Zhwifubá n'ê cĩ́ à yó w mó ce à wu nyɛ̀,
44026003	bə̀ ǹ yě bə̀ lùl-e-pwírí y ǹdə́ bə̀ nyə̀-pàárɛ́ gə́ wɔ́ nɛ́ náàcɛ̀nɛ́. Rə̀myɛ́ ce, à n'â lwə̀l mɔ́, sə́ zhìlì ǹ yala nɛ ń cili kɔn dɛ̀bɛ́ à la zɔ̌m.
44026004	"Zhwifubá gakó yě à gə́ yàl nɛ́ à bə̀swɛ́nɛ́ yi ní ga à dwí rí wẽ́ ǹdə́ Zhərəzalɛm nɛ́.
44026005	Bə̀ yě à pár kɔn dɛnɛ. Bə̀ yě b'à wɔ́ Farɛzhɛ̃ɛ̃, e j'à wɔ́ Farɛzhɛ̃ɛ̃bá bə̀ zum dɛ̃́dɛ̃́ Muyiisi nyə́ né zõ mó yil du bə̀ dwã bɛ́. Zhwifubá gə n'ê yàlá, bə̀ wɔ̌ bə̀ byili bə̀ nyǐ rə̀myɛ́ wɔ́ zhə̀nà.
44026006	À n'â dɛ̃̀ kɔn dɛ́ dɛ̀bɛ́ Yi bwəl rə̀ nyí nə́ nàmbala bɛ́ nɛ mɔ́. Wɔ́ rə̀myɛ́ yil bə̀ zɔ nɛ èlǎsɛ̃́ bə̀ m'ê bùrə̀.
44026007	Nə́ dwí rí kwálsɛ́ shí ǹdə́ sə̀lyè y lyì bí n'ê dɛ̃̀ kɔn dɛ́ dɛ̀bɛ́ Yi bwəl rə̀ nyí mú, bə̀ m'ê cèrhé Yi cəcɛ̃ ǹdə́ nə̀nyɔ́nɔ́. Pyɔ̌ Agərəpa, àmyɛ n'â dɛ̃̀ kɔn dɛ́ rə̀myɛ́ mɔ́. Wɔ́ rə̀myɛ́ yil Zhwifubá n'ê cĩ́ ywẽ̀ à yó wə.
44026008	Wɔ́ byè yil ámyɛ̌ Zhwifubá nə t'á yǎl á zwẽ nyí bə̀ nyǐ Yi má bwìrhì cùùrì?
44026009	"Àmyɛ́ cìcì mú y'à n'â bùl b'à mə̌ sá wɛ̀rhɛ́ à gə́ wɔ̌ nɛ́ gakó a cɔ̀ Nazarɛtɛ lyì bal Yezu yil lé.
44026010	Wɔ́ èta à y'à n'â wɛ̀rhɛ́ nɛ́ Zhərəzalɛm nɛ́. Yi jì y vwĩ̀-zwə́lnə bé yé né cìnə́ bé y'à pɔ nɛ sɔ́má à n'â zal Yi lyì nánzhəzhɔ̌ à ce byə̀nə́-jù wə̀. Sə bə̀ gə pɔ nyí bə̀ bə̀ mə̌ ǹdə́ gu, à wu yá zə nyɛ̀n rə̀ yilə.
44026011	À y'à n'â tó Zhwifubá dwã-gùúlí jìsí wẽ́ à nwɛ̀nɛ̀ Kristə-lyì bí, à n'â yǎl a nyɛ́ɛ́ bɛ bə yẽ̌ Yezu ni zhú mú ni. À lyim y'à zɛ̃̀ dɛ̃́dɛ̃́ ǹdə́ bɛ. A twèlé a vò a nwɛ̀nɛ̀ bɛ̀ cɛmɛ dwã w myɛ.
44026012	"Dɛ̃ rə̀dù, vwĩ̀-zwə́lnə bé yé né cìnə́ bé y'à twĩ̀ nì à la Damaasɛ a vò a zə Kristə-lyì bí.
44026013	Pyɔ̌ Agərəpa, à tú a yí sɔ́má yó, ǹdə́ yi rí yú yə́-pɛ̀lɛ́ ecəl wə, a já nə pwẽ̀ nánfɔ̀lɔ̀ rə̀ shí dɛ̃̌, rə yə̌r rə kə́kɛ́lɛ́ àmyɛ́ ǹdə́ byɛ̀bɛ́ bə̀ y'à tó ne mó ga. Rə̀ y'à du nə̀nyɔ́nɔ́ pwẽ̀.
44026014	Nə́ gakó já ló tɛ̃́. A nyɛ̀ɛ̀ cəl rə̀ byẽ̀ nè ǹdə́ nə́ dwí rí zɔ̀mà rə wɔ̀: 'Swəə, Swəə, byè yil ǹ nə́ ǹ nwɛ̀nɛ̀ nɛ̀? Byè yil ǹ nə́ ǹ jíjǐ ǹdə vwǎm mɔ̀bɔ́ mə̀ cə́bal nə́ ń mà ǹdə́ də̀-dɔ̀lɔ̀ ta?'
44026015	"A zɛ̃̀ a bwə̀rh a wɔ̀: 'Yó-cə́bal, ǹmyɛ́ wɔ́ mɔ̌ lò?' N wɔ̀ nɛ̀: 'Àmyɛ́ wɔ́ Yezu. Wɔ́ àmyɛ́ ǹ nə́ ǹ nwɛ̀nɛ̀ mɔ́.
44026016	Zɛ̃̀ ń zhì dɛ̃̌, b'à cír mó ǹ la yə̀ à tùntùnnə̀. Wɔ́ rə̀myɛ́ yil à byili mú à cìnə̀. Ǹ b'ǎ yə̀ à zhə̀n-cínnə, mùnì ga ń byili lyì bí dwã bɛ́ nɛ kɔn gə́ tó né ń bə́ nə nɛ zà, sə́ byili bi kɔn dɛ̀bɛ́ à gwẽ̌ la ce ǹ yírhə́ nə mɔ́ myɛ.
44026017	À bá yìlì mú Zhwifubá ǹdə́ byɛ̀bɛ́ bə̀ də̀ Zhwifubá mó wẽ́. Wɔ́ bə̀myɛ́ sõ à la mɔ́ nɛ́ tũ̌,
44026018	mùnì ń púr bə̀ yírhə́, bə du cə-byín wẽ́ bə bə̀ pwẽ̀ wə̀; bə du Shətana jɔ̃̀ w bə zù Yi, mùnì bə nə bə̀ yə̀-bəlwàálɛ sǔbri, sə bə nə cəl jàà y kɛ̀bɛ́ Yi cĩ́ rə̀ lyì bí ni mú wẽ́.'
44026019	"Pyɔ̌ Agərəpa, kɔn zhí rə̀myɛ́ yi ní ga, à yə̀ kɔn dɛ́ dɛ̀bɛ́ Yi zhì dɛ̃̌ rə byili ni èta mɔ́ cẽ yé.
44026020	À jɛ̀rɛ̀ a bwə̀l Yi zɔ̀mɛ̀ rɛ́ a byili Damaasɛ lyì bí ni; a zɛ̃̀ a bwə̀l lè a byili Zhərəzalɛm lyì bí ni; rə̀myɛ́ kwã nɛ́, a bwə̀l lè a byili Zhide tənà y lyì bí gakó ne; a zɛ̃̀ a bwə̀l lè a byili cɛmɛ nɛ́ dwã bɛ́ lyì bí ni, bə̀ bə̀ pyìrhí bə̀ wun bə zù Yi, sə bə twĩ̀ tùntwə̃̀ə̃̀ nyɛ̀bɛ́ nə̀ bá byili bə̀ bə̀ pyìrhí bə̀ wun zhə̀nà.
44026021	"Wɔ́ rə̀myɛ́ è ce Zhwifubá zə nɛ ǹdə́ à ŋwɛ́nɛ́ Yi jì y kɔ̀nɔ́ w wa, bə̀ y'à n'ê yǎl bə gu ni.
44026022	Sə Yi sɛ̃ nɛ kɔn mé yí zà, à gwẽ̌ zhǐ à wɔ́ rə̀ zhə̀n-cínnə lyì-fwààlɛ̀ ǹdə́ byɛ̀bɛ́ bə̀ də̀ lyì-fwààlɛ̀ ga yé né. Wɔ́ kɔn dɛ́ dɛ̀bɛ́ Yi nyì-zwennə bé ǹdə́ Muyiisi byili bə̀ rə̀ mə̌ sə rə wɛ̀rhɛ́ mɔ́ yò à n'â zɔ̀mà, sə è də̀ kɔn dõ yé.
44026023	Bə̀ wò bə̀ bə̀ má nwɛ̀nɛ̀ Kristə mó, sə wɔ́ ńmyɛ̌ ń mà n yə̀ nã́yə́ə́ mó n bwìrhì n zɛ̃̀ n du cùùrì wẽ́, n bwə̀l pwẽ̀ dé yò n byili Zhwifubá ǹdə́ byɛ̀bɛ́ bə̀ də̀ Zhwifubá mó ne."
44026024	Pwəə gwẽ̌ nə́ ń byili kɔn gə́ tó né mó, sə Fesətuusi bya n wɔ̀ mɔ̀: "Ǹ cèrhè dɛ̃́dɛ̃́; rə̀myɛ́ ce ǹ wu w jé ń jǐrh nyə̀nyà."
44026025	Pwəə wɔ̀ mɔ̀: "À yó-cə́bal mɔ́ sõ, à yə̀ nyə̀nyà jǐrh yé. Zɔ̀mà nɛ́ nyɛ̀bɛ́ à n'â byili mú wɔ́ zhə̀nà. Nə̀ də̀ zɔ̀mà nyɛ̀bɛ́ nə̀ bə kùr zhe yé.
44026026	Pyɔ̌ Agərəpa də̀ zhə-bal ywẽ̀ né nyɛ̀bɛ́ wẽ́ yé. Ń yě nə̀ yé-shò. Nə̀ yə̀ shèè gɔ́gwã́ w nə mé wɛ̀rhɛ́ yé. Wɔ́ rə̀myɛ́ è ce à má zɔ̀m kɔn gakó ń yé né ǹdə́ à wu gakó.
44026027	Pyɔ̌ Agərəpa, ǹ nə́ ǹ zwẽ kɔn dɛ̀bɛ́ Yi nyì-zwennə bé byili mú nyí? À n'â bùl bə̀ nyǐ ǹ nə́ ǹ zwẽ rə̀ nyí."
44026028	Agərəpa wɔ̀: "Ǹ nə́ ǹ yǎl ń ce a jǐrh Kristə-lò ǹ kùr yó èlǎsɛ̃́?"
44026029	Pwəə wɔ̀ mɔ̀: "È gə wɔ́ èlǎsɛ̃́, ráá kɔn má dɛnɛ ń mə́ jǐrh Kristə-lò myɛ, àmyɛ́ n'â lwə̀l Yi ni sé bə̀ká yə̀ ǹ dúdú yé, sé yə̀ ámyɛ̌ byɛ̀bɛ́ gakó á zhǐ zà á n'á cili à zɔ̀mà nɛ́ mɔ́, mùnì ga ámyɛ jǐrh ǹdə àmyɛ ta. Sə à t'â yǎl bə̀ bə̀ zə ámyɛ bə lyẽ ǹdə àmyɛ́ ta yé."
44026030	Rə̀myɛ́ yó, pyɔ̌ mɔ́ ǹdə́ cɔ w cə́bal mɔ́ ǹdə́ Bereniisi, e súlí lyì bí byɛ̀bɛ́ bə̀ y'à tó bə̀ ŋwɛ́nɛ́ gàà mɔ́ gakó shí tɛ̃́ bə zɛ̃̀,
44026031	bə zə dwã bə vò kwã nɛ́, bə̀ n'ê zɔ̀m ǹdə́ dwã bə̀ zhe: "Bal mɔ́ mɔ̀bɔ́ yə̀ kaka wɛ̀rhɛ́ rə̀ n'ê byili bə̀ ń mə̌ ǹdə́ gu, ráá byə̀nə́-jù w co yé."
44026032	Agərəpa zɛ̃̀ n wɔ̀ Fesətuusi ni: "Ń gə yà ń yə̀ wə̀l bə̀ wɔ́ Orɔm pyɔ̌ mɔ́ ń mà n bùr ń bùrsí, nə́ y'ǎ b'ǎ dwĩ̀ mù."
44027001	Rə̀myɛ́ kwã nɛ́, bə zɛ̃̀ bə pə nə́ba sɔ́má bə̀ nə́ zhəl nə́ zù bǔ-bwəl nə́ byɛrhɛ nə́ vò Yitəlyi. Bə ce Pwəə ǹdə́ byə̀nə́-jì lyì dwã màngɛlɛ́ tó shə̀dɛ́ɛ́sɛ zɔ̌m yó-cə́bal mə̀dù ń yíl Zhilyuusi ni. Ńmyɛ̌ ǹdə́ ń shə̀dɛ́ɛ́sɛ́ ŋwɛ́nɛ́ gùlú w kɔ̀bɔ́ bə̀ y'à n'ê byẽ̀ bə̀ "Orɔm pyɔ̌ shə̀dɛ́ɛ́sɛ" mɔ́ wẽ́.
44027002	Nə́ yí nə́ nə bǔ-bwəl rə̀dù rə̀ y'à shí cɔ w kɔ̀bɔ́ bə̀ n'ê byẽ̀ bə̀ Adərəmyiiti mú, rə̀ n'ê zhǐr rə̀ la Azhi tənà y cɛmɛ nɛ́ nyɛ̀bɛ́ nə̀ bwə́l nə̀-fɔ̀lɔ̀ w nɛ mɔ́ wa. Masɛdwanɛ tənà y cɔ w bə̀ n'ê byẽ̀ bə̀ Tesəloniki mú lyì bal mə̀dù yà ń tó nə́ba. Ń yíl Arəsətarkɛ.
44027003	È zɛ̃̀ nəkɔkɔ́lɛ́ yá, nə́ yí Shədɔ̃. Zhilyuusi yà ń zhe Pwəə náàcɛ̀nɛ́. N pɔ̃ sɔ́má n vò n nə ń dɔwabá, bə sɛ̃ mɔ ǹdə́ kɔn dɛ̀bɛ́ ń zhe rə̀ tum.
44027004	Rə̀myɛ́ kwã nɛ́, nə́ zhǐr gàà nə́ la, sə nə́ pwírí zho w zǎ né yé. Rə̀myɛ́ ce, nə́ k'á byə́byɛ́lɛ́ nə́ tó cɔ w ò ŋwɛ́nɛ́ nɛ̃̌ mɔ́ cəcəl w ò yíl Shipiri mú kwã nɛ́.
44027005	Nə́ lyɛ̃ nə́ tó nɛ̃̌ mɔ́ w kɔn zǎ Shilishi tənà y ǹdə́ Pə̃fyili tənà y səta nə́ m'é yí Myəra, Lyisi tənà y wa.
44027006	Shə̀dɛ́ɛ́sɛ yó-cə́bal mɔ́ nə bǔ-bwəl rə̀dù gàà rə̀ y'à shí cɔ w bə̀ n'ê byẽ̀ bə̀ Alɛsãdəri mú, rə̀ n'ê zhǐr rə̀ la Yitəlyi, n já n ce nə́ zù rə̀myɛ́.
44027007	Nə́ wɛ̀rhɛ́ dwã nánzhəzhɔ̌ ǹdə́ bǔ-bwəl lé n'ê zhə̀l námpɔ́lɛ́ námpɔ́lɛ́. Nə́ nwɛ̀nɛ̀ nwɛ̀nɛ̀ nə́ b'ě bwəlse cɔ w kɔ̀bɔ́ bə̀ n'ê byẽ̀ bə̀ Ciniidi mú. Zho w gə́ y'à zǎ nə́ yé mó ce, nə́ k'á tó jàà èdù səta è yíl Saləmɔnnɛ. Nə́ lyɛ̃ nə́ byə́byɛ́lɛ́ nə́ tó cɔ w ò ŋwɛ́nɛ́ nɛ̃̌ mɔ́ cəcəl w bə̀ n'ê byẽ̀ bə̀ Kərɛtɛ mɔ́ kwã nɛ́.
44027008	Nə́ kwè Kərɛtɛ bù-cǔ w dwɛ̀lɛ̀, nə́ nwɛ̀nɛ̀ nwɛ̀nɛ̀ ǹdə́ bǔ-bwəl lé nə́ vò nə́ yí jàà èdù bə̀ n'ê byẽ̀ bə̀ "Bǔ-bwələ zhǔ jàà kɛ̀bɛ́ è càn". Jàà y èmyɛ́ ǹdə́ cɔ w kɔ̀bɔ́ bə̀ n'ê byẽ̀ bə̀ Lazɛ mɔ́ bwə́l dwã nɛ.
44027009	Nə́ gə́ dɛnɛ mɔ́ ce, yi-byíní cànà y nyì-lyõṍ w y'à lyɛ̃. Kɔn zɛ̃̀ e jǐrh zwini ǹdə́ bǔ-bwəl mé vò jàà wà.
44027010	Pwəə zɛ̃̀ n wɔ̀: "À lyì, à yě bə̀ zwini la nɛ́ yál dɛ̃́dɛ̃́ sɔ́má y yó. Bǔ-bwəl lé ǹdə́ wẽ̀ dé tɛ̀bɛ́ rə̀ ŋwɛ́nɛ́ rə̀ wẽ́ mó la zhìlù. Sə nə́myɛ̌ cìcì mú gə yə̀ dɛ̃̀, nə́ t'á la lú yé."
44027011	Shə̀dɛ́ɛ́sɛ yó-cə́bal mɔ́ yà ń zhe lò mó mɔ̀bɔ́ ń nə́ ń dùr bǔ-bwəl lé mó ǹdə́ bǔ-bwəl lé cə́bal mɔ́ zhə̀n du Pwəə zɔ̀mà nɛ́.
44027012	Kɔn súlí myɛ, è gə́ y'à wɔ́ wàr yi mú ce, bə̀ y'à wàr bə̀ bá mɛ̃ jàà y èmyɛ́ wẽ́ yé. Wɔ́ rə̀myɛ́ è ce, lyì bí byɛ̀bɛ́ bə̀ y'à ŋwɛ́nɛ́ bǔ-bwəl lé wẽ́ mó nánzhəzhɔ̌ y'à n'ê yǎl sə bə zhǐr gàà ǹdə́ kɔn gə wɔ̌, sə bə lyɛ̃ bə yí bǔ-bwələ jàà dõ wə. Bə̀ n'ê byẽ̀ jàà y èmyɛ́ bə̀ Fənishi. Èmyɛ ŋwɛ́nɛ́ Kərɛtɛ nɛ́. È zǎ yi-zùr səta. Wɔ́ gàà bə̀ y'à n'ê yǎl bə mɛ̃ nɛ́ bə dɛ̃̀ wàr yi rí gə tú è lyɛ̃.
44027013	Rə̀myɛ́ yi ní, zho zɛ̃̀ o shí nə́ jə̀gwã̀ nɛ̀ ò n'ô ce námpɔ́lɛ́ námpɔ́lɛ́. Lyì bí byɛ̀bɛ́ bə̀ ŋwɛ́nɛ́ bǔ-bwəl lé w mó pwírí kɔn bá yə̀ ǹdə bə̀ gə́ n'ê yǎl nɛ́. Bə já zhǐr ǹdə́ bǔ-bwəl lé bə kwè Kərɛtɛ bù-cǔ w dwɛ̀lɛ̀ bə̀ m'ê la.
44027014	Nə́ gə́ zhǐr námpɔ́lɛ́, zho nánfɔ̀lɔ̀ ká shí nə́ jə̀jĩ́ ni, Kərɛtɛ pyààrɛ́ səta, o zɛ̃̀ ò n'ô ce.
44027015	Zho w já zə bǔ-bwəl lé ò la. O ce rə̀ k'ê wàr sə rə zǎ nə́ gə́ y'ǎ n'é yǎl má yé. O já zə nə́ba ò m'ô la.
44027016	Cə-bwɛ̀lɛ́ èdù ŋwɛ́nɛ́ nɛ̃̌ mɔ́ cəcəl wə, è yíl Kɔda. Nə́ vò nə́ tó è səta nə́ r'é lyɛ̃. Bǔ-bwəl námpɔ́lɛ́ y'à lyẽ nánfɔ̀lɔ̀ w kwã ǹdə́ nyínsi lyì bí zõ yilə. Sə nə́ gə́ yú cə-bwɛ̀lɛ́ y èmyɛ́ səta, e cə̀r zho w yé ne, ce nə́ ŋwɛ̀nɛ́ nə́ nwɛ̀nɛ̀ nwɛ̀nɛ̀ nə́ vwɛ̃ vwɛ̃ bǔ-bwəl lé námpɔ́lɛ́ yá,
44027017	nə́ kwè y nə́ cĩ́ nánfɔ̀lɔ̀ w wa. Lyì bí byɛ̀bɛ́ bə̀ n'ê dùr rè mó zɛ̃̀ bə zə nyínsi bə lyẽ nánfɔ̀lɔ̀ wá, bə zɛ̃̀ bə̀ n'ê bùl bə̀ bǔ-bwəl lé gə è bwəlse nyɔ̀rhɔ́ w ò ŋwɛ́nɛ́ Lyibyi bù-cǔ w səta mɔ́ nɛ. Ywẽ zɛ̃̀ rə̀ zhe be bə̀, dɛ̀ga rə̀ bá yí nyɔ̀rhɔ́ w nɛ rə tu. Dɔ̌ nánfɔ̀lɔ̀ òdù y'à ŋwɛ́nɛ́ rə̀ wẽ́. Ywẽ dé ce bə lyẽ w bǔ-bwəl lé ne, bə ji nɛ̃̌ mɔ́ wa, o zə rɛ o zǎ zho w gə́ la mə̀gã̌ mɔ́.
44027018	Zho w já gwẽ̌ cə̀ə̀lè ò n'ô nwɛ̀nɛ̀ nə́ba dɛ̃́dɛ̃́, rə̀myɛ́ zɛ̃̀ nəkɔkɔ́lɛ́ yá, lyì bí zɛ̃̀ bə̀ n'ê vùr wẽ̀ dé tɛ̀bɛ́ rə̀ ŋwɛ́nɛ́ bǔ-bwəl lé wẽ́ mó bə̀ lwé nɛ̃̌ mɔ́ wa.
44027019	È lyẽ̌ yùwə̀, bə pwà bǔ-bwəl lé cìcì wu w wẽ̀ dé bə dwĩ̀ nɛ̃̌ mɔ́ wa.
44027020	Nə́ wɛ̀rhɛ́ dwã nánzhəzhɔ̌ ǹdə́ yi rí yə̀ dwi lò nə rɛ ǹdə́ ń yírh yé; cã̀mə́sɔ̀wá myɛ yə̀ dwi cəcɛ̃ nɛ lò nə y ǹdə́ ń yírh yé. Zho w y'à gwẽ̌ n'ô ce dɛ̃́dɛ̃́. Rə̀myɛ́ ce, nə́ y'ǎ k'é t'á bùl bə̀ nə́ b'ǎ lú gaga yé.
44027021	Lyì bí byɛ̀bɛ́ bə̀ y'à ŋwɛ́nɛ́ bǔ-bwəl lé wẽ́ mó já dɛnɛ ǹdə́ kùjú jú. Rə̀myɛ́ yó, Pwəə zɛ̃̀ n zhì lyì bí gakó yé né n wɔ̀ bɛ: "À lyì, á gə y'ǎ cili à zɔ̀mà nɛ́, nə́ mɛ̃ Kərɛtɛ nɛ́, nə́ y'ǎ t'á la zwini rí tɛ̀bɛ́ nɔ yé, wẽ̀ dé tɛ̀bɛ́ rə̀ jé mó myɛ y'à t'â la jó yé.
44027022	Sə èlǎsɛ̃́, à n'â lwə̀l ába s'á zə á wun, bə̀ lò mə̀dù ga tá ń la cú á wẽ́ yé. Bǔ-bwəl lé dúdú rə̀ má jé.
44027023	Yi rí tɛ̀bɛ́ à n'â cèrhé, rə̀ cǐ ni mú twĩ̀ rə̀ màlɛ́ka cəcɔ̃ wa,
44027024	e wɔ̀ nɛ̀: 'Pwəə, bə̀ká dùr ywẽ yé. Bə̀ má zə mɔ́ bə vò bə mé bùr Orɔm pyɔ̌ mɔ́ yé né. Yi má tə̀ ǹmyɛ́ yil rə ce lyì bí byɛ̀bɛ́ bə̀ tó mó bə̀ ŋwɛ́nɛ́ bǔ-bwəl lé wẽ́ mó gakó lú.' "
44027025	N súlí n wɔ̀ bɛ: "Rə̀myɛ́ ce, à lyì, zəna á wun, b'à yě pamparɛ̃ɛ̃ bə̀ dɛ̀bɛ́ Yi byili ni mú bá yə̀ zhə̀nà.
44027026	Sə cɔ òdù ŋwɛ́nɛ́ nɛ̃̌ mɔ́ cəcəl wə. Nɛ̃̌ mɔ́ bá dul bǔ-bwəl lé ò bù-cǔ w yó, ǹdə́ nə́ ga."
44027027	Dwã shí ǹdə́ nə̀na ǹdə́ nə́ ŋwɛ́nɛ́ Mədətərənɛ nə̀-fɔ̀lɔ̀ w wẽ́, zho w y'à n'ô lyɛ̀ɛ̀ nə́ba. Èmyɛ́ cəcɛ̃ y yùwə̀, cɛ y gə́ tú e swəl, lyì bí byɛ̀bɛ́ bə̀ n'ê dùr bǔ-bwəl lé mó y'à n'ê bùl bə̀ rə̀ bwəlse cɛ y nɛ.
44027028	Bə zɛ̃̀ bə kwè nyíní y è y'à ŋwɛ́nɛ́ bǔ-bwəl lé wẽ́, bə̀ lyẽ cɔ̀bɔ́ nɛ mɔ́, bə ji nɛ̃̌ mɔ́ w bə mé myɛrhɛ mə̀ lyìmì rí. Bə pwírí mə̀ lyìmì rí yú mɛ́tərɛ shə́-ètɔ̀ ǹdə́ bwàlpyɛ̀. Bə̀ gə́ twẽ̌ bə yí yé né námpɔ́lɛ́, bə ké myɛrhɛ nɛ̃̌ mɔ́ lyìmì rí, bə pwírí rə̀ bɔ̀, rə jǐrh mɛ́tərɛ shí-èlyè ǹdə́ lyɛlɛ.
44027029	Ywẽ y'à zhe be, bə̀ dɛ̀ga bǔ-bwəl lé bá zhə̀r nə̀myìn-pyàr nɛ̀. Bə zɛ̃̀ bə kwè nyínsi sə̀na sə̀ y'à ŋwɛ́nɛ́ bǔ-bwəl lé wẽ́, bə̀ lyẽ cə̌brɛ nánfwààlɛ̀ nɛ́, bə zə rɛ bə lyẽ bǔ-bwəl lé kwã nɛ́ bə ló nɛ̃̌ mɔ́ wa, mùnì ga bǔ-bwəl lé ŋwɛ̀nɛ́ rə zhì, bə̀ m'ê dɛ̃̀ cə-lár ǹdə́ cə̀cɔ̀rɔ́.
44027030	Lyì bí byɛ̀bɛ́ bə̀ n'ê dùr bǔ-bwəl lé mó y'à n'ê yǎl bə shə́r bə dùr mùnì ga bə lú. Bə zɛ̃̀ bə shèè bə vùr bǔ-bwəl lé námpɔ́lɛ́ y bə ji nɛ̃̌ mɔ́ wa, bə zɛ̃̀ bə̀ n'ê wɛ̀rhɛ́ ǹdə wɔ́ cə̌brɛ dwã bə̀ la bǔ-bwəl lé yé né lyõ bə ló nɛ̃̌ mɔ́ wẽ́ ta.
44027031	Pwəə wɔ̀ shə̀dɛ́ɛ́sɛ́ ǹdə́ sə̀ yó-cə́bal mɔ́ nɛ: "Á gə yẽ̌ lyì bí byɛ̀bɛ́ èta mɔ́ shə́r bǔ-bwəl lé wə, á t'á la lú yé."
44027032	Shə̀dɛ́ɛ́sɛ́ zɛ̃̀ sə gõ̀ nyínsí shɛ̀bɛ́ sə̀ lyẽ bǔ-bwəl lé námpɔ́lɛ́ y nɛ mɔ́, nɛ̃̌ mɔ́ zə rɛ mə lyɛ̃.
44027033	Pwəə zɛ̃̀ n wɔ̀ lyì bí gakó ne ǹdə́ cɛ y gwẽ̌ yə̀ lɛ́, bə̀ bə̀ jí kùjú. Ń wòwə̀: "Á gə́ n'á dɛ̃̀ bə̀ zho w kwi mú, zà wɔ́ dwã shí ǹdə́ nə̀na, ǹd'á gwẽ̌ yə̀ kùjú á nyú w ce yé.
44027034	A zɛ̃̀ à n'â lwə̀l ába s'á jí kùjú á b'á zwẽ á myə̌l lé, b'ǎ mə̀dù ga ywə́ èdù myɛ cìcì t'â la tɛ̃́ tu yé."
44027035	Ń gə́ wò èta, n zɛ̃̀ n kwè búrú, n ce Yi nə̀bán lyì bí gakó yé né, n zɛ̃̀ n kə́ w dwã w ń nə́ ń dɔ̀mà.
44027036	Bə̀ gakó wun za, bə̀myɛ zɛ̃̀ bə jí kùjú.
44027037	Sə nə́myɛ̌ byɛ̀bɛ́ nə́ y'ǎ ŋwɛ́nɛ́ bǔ-bwəl lé wẽ́ mó gakó y'ǎ wɔ́ nunə zwã̌-àlyè ǹdə́ shə́-shàlpyɛ̀ ǹdə́ bwə̀ldù.
44027038	Bə̀ gə́ jú bə sú, bə pwà jíjí-ywə́ə́lé bə ló nɛ̃̌ mɔ́ wa, mùnì ga bǔ-bwəl lé jǐrh fúlə́ə́.
44027039	Cɛ y gə́ lɔ́wá, byɛ̀bɛ́ bə̀ n'ê dùr bǔ-bwəl lé mó nə bù-cǔ wə́, sə bə̀ y'à yə̀l bù-cǔ w òmyɛ́ mɔ́ pár yé. Bə zɛ̃̀ bə nə nə̀-fɔ̀lɔ̀ w gɔ́gwã́ èdù ǹdə́ nyɔ̀rhɔ́ ò pyě də̀dóló nɛ̃̌ mɔ́ wa, sə bə̀ y'à n'ê yǎl ǹdə́ bə̀ gə wɔ̌ sə bə zə bǔ-bwəl lé bə yí gàà, sə bə ce rə zhì.
44027040	Bə zɛ̃̀ bə lwə̌r cə̌brɛ́ bə ló mwə̃́ y wə, bə já zhízhílí bə bwèlé bǔ-bwəl lé nə̀núsí nyínsí, bə zɛ̃̀ bə twẽ̌ bǔ-bwəl lé kàmə̀-jɛ̃̀ y nánfwɛ̀lɛ̀ y e bə̀ dɛ̃̌, zho w zɛ̃̀ ò n'ô cìrh rè rə zǎ nyɔ̀rhɔ́ w səta.
44027041	Nɛ̃̌ mɔ́ y'à n'ê dùr mə̀ jəl dwã jàà èdù wẽ́, sə mə̀ y'à pwà nyɔ̀rhɔ́ mə cĩ́ dwã yó gàà. Bǔ-bwəl lé gə́ yú gàà, rə̀ yé y mɔ́rh. Rə̀ k'ê wàr sə rə twẽ̌ yé, sə nə̀-zha y y'à n'ê wǔr rə̀ kwã yá.
44027042	Shə̀dɛ́ɛ́sɛ́ zɛ̃̀ sə̀ n'ê yǎl sə gu byə̀nə́-jì lyì bí, mùnì mə̀dù ga bə̀ká n tu nɛ̃̌ mɔ́ wẽ́ n ŋwɛ̀nɛ́ n yɛ n jé yé.
44027043	Sə shə̀dɛ́ɛ́sɛ́ yó-cə́bal mɔ́ gə́ yà ń nə́ ń yǎl n zwẽ Pwəə mó ce, ń yə̀ shɛ̀nɛ́ sə gu bi yé. N pə nyí shə̀dɛ́ɛ́sɛ́ ǹdə́ byə̀nə́-jì lyì bí ga nɛ, bə̀ byɛ̀bɛ́ bə̀ gə yě nɛ̃̌ yɔ, sə bə zɛ̃̀ bə fwɛ̃́ nɛ̃̌ mɔ́ wa, bə vò bù-cǔ w ni,
44027044	sə byɛ̀bɛ́ bə̀ dàl mɔ́ zə táàbàr, ráá bǔ-bwəl lé yəywaalɛ́ rə̀ dàl mɔ́ bə mé vò. Wɔ́ èta nə́ wɛ̀rhɛ́ nɛ́ nə́ b'é ŋwɛ̀nɛ́ nə́ yí bù-cǔ w ni sə nə́ gakó lú.
44028001	Nə́ gə́ lú nə́ zhɛ̀, nə́ zɛ̃̀ nə́ lwar bə̀ cɔ w ò ŋwɛ́nɛ́ nə̀-fɔ̀lɔ̀ w cəcəl w mó yíl Maltɛ.
44028002	Sə ò lyì bí zɔ nə́ba náàcɛ̀nɛ́. Dwà y'à n'ê nywɛ̀. Rə̀myɛ́ ce wàr rɛ́ y'à ŋwɛ́nɛ́. Bə zɛ̃̀ bə jéé myǐn tɛ̃́, bə byẽ̀ nə́ba, nə́myɛ̌ ǹdə́ bə̀myɛ́ ga kə́kɛ́lɛ́ mɔ nə́ r'é ywə̀lə̀.
44028003	Pwəə zɛ̃̀ n pwà də̀-bwàálɛ ń la myǐn mú w co, sə́ nyǐ kùwə̀ y'à ŋwɛ́nɛ́ də̀-bwàálɛ́ wa. Myǐn mú lumi rí gə́ kwə̀l yə̀, e já shə́r e byə́byɛ́lɛ́ ń jɛ̃̀ nɛ̀.
44028004	Cɔ w lyì bí gə́ nɔ kùwə̀ y è byə́byɛ́lɛ́ ń jɛ̃̀ y nɛ, bə zɛ̃̀ bə̀ n'ê zɔ̀m ǹdə́ dwã bə̀ zhe: "Dǒ dǒ myɛ bal mɔ́ mɔ̀bɔ́ mà n yə̀ lyì-gurnə. Ń lú nə̀-fɔ̀lɔ̀ w wa, sə ǹdə́ rə̀myɛ́ ga, Yi gə́ wɔ́ cángá mɔ́ ce, rə̀ t'â yǎl bə̀ ń yál nɛ́ yé."
44028005	Pwəə zhɛ́rhɛ́ kùwə̀ y n ji myǐn mú wə, sə è yə̀ mɔ kaka wɛ̀rhɛ́ yé.
44028006	Bə̀ gakó y'à n'ê bùl bə̀ ń mà n nyə̀lɛ̀, ráá ń mà n tu tɛ̃́ n já n cì. Sə bə̀ dɛ̃̀ dɛ̃̀ rə̀myɛ́ bə ga, kɔn dɛnɛ, bə pwírí kaka yə̀ mɔ̀ wɛ̀rhɛ́ yé. Bə̀ bùlə̀ né ká zhízhílí, bə zɛ̃̀ bə wɔ̀ bə̀ ń wɔ́ yi.
44028007	Cɔ w lò mó mɔ̀bɔ́ ń yà ń wɔ́ lyì-fɔ̀lɔ̀ du lyì bí gakó mó yà ń zhe jàà bwə́lbwə́l gàà. Lò mó ńmyɛ̌ mɔ́ yà ń yíl Pubyiliyuusi. Ńmyɛ̌ mɔ́ ce nə́ bə̀ ń sõ kɛ̀lɛ́ wa, nə́ wɛ̀rhɛ́ dwã nə̀tɔ̀, sə ń zɔ nə́ba cɛ̀nɛ̀ ǹdə ń dɔwabá ta.
44028008	Ń da jà ń yà ń bə jàn zhe yé. Pɔ̃̀ɔ̃́ ǹdə́ sábá y'à zhe mo ń pyě tɛ̃́. Pwəə vò n nə mɔ, n cĩ́ jɛ̀rh ń yó, n lwə̀l Yi ń yilə, n wárh.
44028009	Rə̀myɛ́ yó, cɔ w nə̀bwànà dwã nánzhəzhɔ̌ y'à n'ê twí Pwəə sõ, ń wárh bɛ.
44028010	Sə rə̀myɛ́ ce lyì bí y'à n'ê nyàm nə́ba. Nə́ gə́ tú nə́ r'é zhìrə́, bə pə nə́ba kɔn dɛ̀bɛ́ gakó nə́ zhe rə̀ tum sɔ́má y kǒ yilə.
44028011	Nə́ wɛ̀rhɛ́ cànsɛ̀ sə̀tɔ̀ Maltɛ nɛ́, nə́ zɛ̃̀ nə́ zhǐr. Bǔ-bwəl rə̀dù y'à shí Alɛsãdəri, sə è gə́ y'à wɔ́ wàr yi mú ce rə̀ y'à mɛ̃ Maltɛ nɛ́. Wɔ́ rə̀myɛ́ nə́ j'á zù. Bə̀ y'à n'ê byẽ̀ dè bə̀ "Kasətɔɔrɛ", bə j'à n'ê byẽ̀ dè bə̀ "Poluusi" myɛ.
44028012	Nə́ gə́ yú Sərəcuusi, nə́ mɛ̃ gàà nə́ wɛ̀rhɛ́ dwã nə̀tɔ̀.
44028013	Nə́ zhì gàà nə́ k'é zù bǔ-bwəl lé nə́ tó bù-cǔ w vɔ̃̀ nɛ̀, nə́ lyɛ̃ nə́ vò Erəjo. È zɛ̃̀ nəkɔkɔ́lɛ́ y yùwə̀, zho w já shí nə́ kwã ò n'ô cìrh nə́ba, nə́ j'á yí Puzoole nə́ dwã nə̀lyè yùwə̀.
44028014	Sə nə́ nɔ Kristə-lyì cɔ w òmyɛ́ wẽ́. Bə lwə̀l nə́ba bə̀ nə́ mɛ̃ bə̀ sõ nə́ wɛ̀rhɛ́ dwã nyàlpyɛ̀. Wɔ́ èta nə́ Orɔm y zhəl mó tó né.
44028015	Cɛmɛ nə̀lyè y'à ŋwɛ́nɛ́ sɔ́má y yó; òdù w zhe ya, bə̀ n'ê byẽ̀ bə̀ Apyuusi-ya; ò dõ mó yíl Zulə́-jààsɛ̀-sə̀tɔ̀. Sə Orɔm Kristə-lyì bí gə́ nyɛ̀ɛ̀ bə̀ nə́ bànà, bə bé jəl nə́ba jààsɛ́ sə̀myɛ́ wẽ́. Pwəə gə́ nɔ bɛ, n ce Yi nə̀báná, sə ń wu ká za.
44028016	Nə́ gə́ yú Orɔm, bə pə jàà Pwəə ne ń dúdú, ǹdə́ shə̀dáá èdù è la mɔ yìlù.
44028017	Pwəə gə́ yú Orɔm n zhɛ̀, ń dwã nə̀tɔ̀ yù w n zɛ̃̀ n byẽ̀ Zhwifubá byɛ̀bɛ́ bə̀ ŋwɛ́nɛ́ Orɔm nɛ́ mɔ́ yé né cìnə́ bé bə bə̀ ń sõ. Bə̀ gə́ tú bə nə dwã ń sõ bə zhɛ̀, n zɛ̃̀ n wɔ̀ bɛ: "À yə̀ nə́ dwí rí gwar, a j'à yə̀ nə́ nàmbala bɛ́ lùl-e-pwírí y myɛ nə dwé yé. E jà ǹdə́ rə̀myɛ́ ga, bə̀ zɔ nɛ Zhərəzalɛm nɛ́ bə pə Orɔm lyì bí ni.
44028018	Orɔm lyì bí zɛ̃̀ bə bwə̀rh nè kɔn gə́ tó né, bə pwírí à yə̀ kaka wɛ̀rhɛ́ rə̀ n'ê byili b'à mə̌ ǹdə́ gu yé. Bə zɛ̃̀ bə̀ k'â n'ê yǎl bə dwĩ̀ nì.
44028019	Zhwifubá zɛ̃̀ bə̀ t'â yǎl bə̀ bə̀ dwĩ̀ nì yé. Wɔ́ rə̀myɛ́ è ce a zɛ̃̀ a byili bə̀ wɔ́ Orɔm pyɔ̌ mɔ́ à n'â yǎl bə̀ ń bǔr à bùrsí, sə à yə̀ shɛ̀nɛ́ a tə̀ rə̀myɛ́ yil a cĩ́ yò à dwí rí yó w yé.
44028020	Wɔ́ rə̀myɛ́ yil à n'â yǎl sə nə́ nə dwã, a byili ába bə̀ wɔ́ à gə́ zhí mɔ̀bɔ́ Esərayɛl lyì bí n'ê dɛ̃̀ mɔ́ ni mú è ce bə zə nɛ bə lyẽ ǹdə́ nyáná nɛ́."
44028021	Bə zɛ̃̀ bə wɔ̀ mɔ̀: "Bə̀ yə̀ sɛ́bɛ́ rə̀dù ga kɛ̃ rə shí Zhide rə bə̀ nə́ sõ nyɔ̀nɔ̀ rə zɔ̀m ǹ yò yé. Nə́ dwí rí lò mə̀dù ga myɛ kə́ ń yə̀ twí n wɔ̀ nə́ba kaka, ráá n zɔ̀m ǹ yil námməlwɛ̀lɛ́ yé.
44028022	Nə́ yě bə̀ jààsɛ́ gakó lyì bí bə sɔ́má y kɛ̀bɛ́ ǹ zù mú só yé. Rə̀myɛ́ ce, nə́ r'é yǎl sə ǹmyɛ́ cìcì mú byili nə́ba kɔn dɛ̀bɛ́ ǹ nə́ ǹ bùlə̀."
44028023	Bə̀myɛ́ ǹdə́ Pwəə ga zɛ̃̀ bə pə dɛ̃ bə̀ la ké mé nə dwã. Dɛ̃ rɛ́ rə̀myɛ́ yù w Zhwifubá bə̀ Pwəə sõ nánzhəzhɔ̌ dwini shãã ga mɔ́. Pwəə byili zɔ̀mà nánzhəzhɔ̌; ń yà ń nə́ ń zɔ̀m Yezu yò ń byili bi, sə ń yà ń nə́ ń wɛ̀rhɛ́ ń gə́ wɔ̌ nɛ́, ń tó Muyiisi nyə́ né ǹdə́ Yi nyì-zwennə bé sábá nɛ́ dɛnnɛ ń byili bi, mùnì ga bə zwẽ nyí bə zù Yezu Kristə. Sə bə̀ jòm bə cili zɔ̀mà nɛ́ nə̀myɛ́ nəkɔkɔ́lɛ́ kɔn mé yí də̀dɛ̀nɛ́.
44028024	Lyì jàlà shɛ̀nɛ́ bə zwẽ kɔn dɛ̀bɛ́ Pwəə byili mú nyí, sə jàlà yə̀ nyí zwẽ yé.
44028025	Bə zɛ̃̀ bə k'â la jè ǹdə́ bə̀ bə dwã zɔ̀mà kùr nyɛ̌ yé. Pwəə zɛ̃̀ n wɔ̀ bɛ: "Eshirhə náàcɛ̀nɛ́ gə́ tó Yi nyì-zwennə Ezəyi dɛnnɛ e zɔ̀m ǹdə́ nə́ nàmbala bɛ́ mɔ́, è yá zhe bwìrì.
44028026	È tó ń dɛnnɛ e wɔ̀: 'Zhəl ń wɔ̀ dwí rí tɛ̀bɛ́ èta mɔ́ nɛ: Á m'ǎ cili náàcɛ̀nɛ́, sə á t'á la nə̀ kùrə̀ nyɔ̀ɔ̀ yé. Á m'ǎ nyǐ náàcɛ̀nɛ́, sə á yírhə́ t'â la kaka nɔ yé.
44028027	Bə̀ dwí rí tɛ̀bɛ́ lyì bí jǐrh yó-kùùlì cìnə́. Bə̀ shĩ bə̀ zhã̌ nɛ́, bə pyi bə̀ yírhə́ né, mùnì ga bə̀ yírhə́ bə̀ká na, sə bə̀ zhã̌ bə̀ká nyɛ̀ɛ̀, sə bə̀ surhə né myɛ bə̀ká pul, bə pyìrhí bə̀ wun bə ká b'à sõ yé. Wɔ́ rə̀myɛ́ è ce à yə̀ ŋwɛ̀nɛ́ a wárh bɛ yé.' "
44028028	Pwəə súlí n wɔ̀: "Lwarna bə̀ Yi ce bə̀ n'ê byili rə̀ vwǎrh mɔ́ yò w lyì bí byɛ̀bɛ́ bə̀ də̀ Zhwifubá mó ne, sə lyì bí bə̀myɛ́ má cili."
44028029	((Pwəə gə́ zɔ̀m n zhɛ̀, Zhwifubá zɛ̃̀ bə̀ n'ê ce sɔ̀ dɛ̃́dɛ̃́ ǹdə́ dwã bə̀ m'ê la jè.))
44028030	Pwəə wɛ̀rhɛ́ byinə nə̀lyè púlə́púlə́ ń jàà y kɛ̀bɛ́ ń yà ń zwẽ ń ŋwɛ́nɛ́ è wẽ́ mó wə. Sə ń yà ń nə́ ń zwẽ lyì bí byɛ̀bɛ́ gakó bə̀ y'à n'ê twí ń sõ mó.
44028031	Ń yà ń nə́ ń bwə̀l Yi pyɛ̀lɛ̀ rɛ́ yò ń byili, sə ń yà ń nə́ ń byili kɔn dɛ̀bɛ́ rə̀ ŋwɛ́nɛ́ Cinu Yezu Kristə shò-kwã nɛ mɔ́ ǹdə́ wu-jɔ̀, sə lò lò yə̀ mɔ̀ cə̀r yé.
45001001	Wɔ́ àmyɛ́ Pwəə à n'â kɛ̃ sɛ́bɛ́ rɛ́ tɛ̀bɛ́ à la ába pɔ. À wɔ́ Yezu Kristə tùntùnnə̀. Yi byẽ̀ nè b'à yál ń tùntúm, rə̀ cír ne rə̀ yò-ècɔ̀nɔ̀ nyí rí bwə̌l yilə.
45001002	Rə̀ tó rə̀ nyì-zwennə bé dɛnnɛ rə bwəl yò-ècɔ̀nɔ̀ nyí rí rə̀myɛ́ mɔ́ nyí shãã shãã ga rə̀ zɔ̀mɛ̀ rɛ́ sɛ́bɛ́ rɛ́ wẽ́.
45001003	Yi zɔ̀mɛ̀ rɛ́ n'ê zɔ̀m Yi Byǐ nə́ Cinu Yezu Kristə yò. Ń kwè numbyíní yala, bə lù mù Dəvyidi dwí rí wẽ́.
45001004	Sə ń gə́ bwìrhì Eshirhə náàcɛ̀nɛ́ jàn yil mó n'ê byili bə̀ ń wɔ́ Yi Byǐ ń zhe jàn nánfɔ̀lɔ̀.
45001005	Yi sɛ̃ nɛ, rə ce a jǐrh rə̀ tùntúm, Yezu Kristə jàn yilə, mùnì ga tənə̀rh dwí gakó lyì ŋwɛ̀nɛ́ bə zwẽ nyí bə zù mù, sə bə wɛ̀rhɛ́ ń pùbùlə̀, ń yil lé còrhó yilə.
45001006	Yi gə́ byẽ̀ ámyɛ á jǐrh Yezu Kristə lyì mú ce, á ŋwɛ́nɛ́ lyì bí bə̀myɛ́ wẽ́.
45001007	Ámyɛ̌ byɛ̀bɛ́ gakó á ŋwɛ́nɛ́ Orɔm nɛ́ mɔ́, Yi só ába, rə byẽ̀ ába á jǐrh rə̀ lyì. Nə́ Da Yi ǹdə́ Cinu Yezu Kristə bá cĩ́ bwəl á yó, sə bə pə ába yə̀-zùlə́!
45001008	À bá jɛ̀rɛ̀ a tó Yezu Kristə dɛnnɛ a ce à Yi rí nə̀bán á gakó yilə, bə̀ lyì bí n'ê zɔ̀m á Yi-ni-zhú mú yò lũ w púlə́púlə́ wẽ́.
45001009	À n'â bwə̀l yò-ècɔ̀nɔ̀ nyí rí à m'â twĩ̀ Yi tum dí ǹdə́ à wu gakó. À gə n'â lwə̀l lè gakó, à t'â swě á yò yé, sə Yi cìcì yě bə̀ wɔ́ zhə̀n à n'â zɔ̀mà.
45001010	À n'â lwə̀l lè twéé twéé, ǹdə́ kɔn gə wɔ́ rə̀myɛ́ pùbùlə̀, sá ŋwɛ̀nɛ́ a bə̀ á sono.
45001011	À n'â yǎl ǹdə́ à wu gakó a bà, mùnì ga Eshirhə náàcɛ̀nɛ́ tó à dɛnnɛ e pə ába è pansɛ́, mùnì á ŋwɛ̀nɛ́ á zhí Yi ni kẽkẽ.
45001012	Kɔn du, à yě bə̀ à gə tú á sono, á Yi-ni-zhú mú bá pɛ̃ wu-jɔ̀, sə àmyɛ nyǎn mɔ́ bá pə wu-jɔ̀ ámyɛ nɛ.
45001013	Da-byǎ, à n'â yǎl b'ǎ lwar bə̀ twər nánzhəzhɔ̌ à y'à n'â yǎl a bə̀ á sõ, sə wɔ́ kɔn rə̀ cə̀r nè; wɔ́ rə̀myɛ́ è ce à gwẽ̌ yə̀ ŋwɛ̀nɛ́ a bə̀ yé. À y'à n'â yǎl b'à tum dí zə kùr á sõ ǹdə cɛmɛ nɛ́ dwã bɛ́ wẽ́ mó ta.
45001014	Kɔn wɔ́ nyɔ́ɔ́ ǹdə́ nɛ b'à twĩ̌ byɛ̀bɛ́ bə̀ yírhə́ púr bə̀ yě sɛ́bɛ́ mɔ́, ǹdə́ byɛ̀bɛ́ bə̀ yírhə́ yə̀ púr bə̀ yə̀l sɛ́bɛ́ mɔ́ ga yilə.
45001015	Wɔ́ rə̀myɛ́ è ce, à n'â yǎl a bə̀ a bwə̀l yò-ècɔ̀nɔ̀ nyí rí a byili ámyɛ̌ byɛ̀bɛ́ á ŋwɛ́nɛ́ Orɔm nɛ́ mɔ́ myɛ nɛ.
45001016	À t'â dùr cìzhìl ǹdə́ yò-ècɔ̀nɔ̀ nyí rí bwə̌l yé, bə̀ rə̀ wɔ́ Yi jàn rə̀ m'ê vwǎrh lò mɔ̀bɔ́ gakó ǹ zhí Yi ni, e ji kùr ǹdə́ Zhwifubá e mé yí byɛ̀bɛ́ bə̀ də̀ Zhwifubá mó.
45001017	Yò-ècɔ̀nɔ̀ nyí rí n'ê byili bə̀ lò gə zhí Yi ni, rə̀ n'ê vùr ǹ dwə́ə́ré, bə̀ kɔn gakó wɔ́ ǹdə́ Yi-ni-zhú mú jàn. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ zhí Yi ni, ǹ kə́ ǹ bə dóó zhe yé. Ǹ b'ǎ zə nyǔ."
45001018	Yi zhǐ Arəzana w rə̀ lyim n'ê yì lyì bí yə̀-bəlwàálɛ́ ǹdə́ lwɛlɛ tɛ̀bɛ́ gakó bə̀ n'ê wɛ̀rhɛ́ mɔ́, ǹdə́ bə̀ tùntùm-bəywààlɛ́ rə̀ n'ê cə̀r zhə̀n dɛ́ yé ne mó yilə.
45001019	Lò gə́ wɔ̌ ń mà n tó né n lwar Yi gə́ wɔ́ nɛ́ mɔ́ wɔ́ pamparɛ̃ɛ̃ ǹdə́ bɛ, bə̀ rə̀ cìcì mú byili ri bi.
45001020	Rə̀ jàn dɛ́ rə̀ bə swɛ̃́ zhe mó ǹdə́ rə̀ gə́ wɔ́ nɛ́ mɔ́ y'à shèè, sə lũ w kùr-ju yi ní ga, lyì bí wɔ̌ bə tó wẽ̀ dé tɛ̀bɛ́ rə̀ wɛ̀rhɛ́ mɔ́ dɛnnɛ bə nə tɛ̀bɛ́ rə̀ y'à shèè mó ǹdə́ bə̀ surhə. Rə̀myɛ́ ce, lò ǹ gə zɛ̃̀ ǹ wò bə̀ ǹ bə rə̀myɛ́ nɛ, wɔ́ ǹmyɛ́ yò.
45001021	Lyì bí yě Yi párá, sə ǹdə́ rə̀myɛ́ ga, bə̀ t'â cèrhé re, bə̀ j'à t'â ce rə̀ nə̀bán ǹdə bə̀ gə́ y'à mə̌ sə bə wɛ̀rhɛ́ nɛ́ yé. Bə̀ surhə né gə́ yə̀ pul, kɔn dɛ́ dɛ̀bɛ́ bə̀ n'ê bùl bə̀ wẽ́ mó myɛ j'à bə kùr zhe mó ce, bə̀ ŋwɛ́nɛ́ cə-byṹ wẽ́.
45001022	Bə̀ zhe bə̀ bə̀myɛ́ lɔ́wá, bə j'à yə̀ lɛ́ yé.
45001023	Bə̀ t'â cèrhé Yi rí tɛ̀bɛ́ rə̀ də̀ cu kɔn gaga mɔ́ ǹdə bə̀ gə́ y'à mə̌ sə bə cèrhé re né yé. Bə̀ k'â n'ê wɛ̀rhɛ́ wẽ̀ rə̀ nyɛrhɛ numbyíní y è t'â mɛ̃ nɛ́ mɔ́, bə̀ wɛ̀rhɛ́ wẽ̀ rə̀ nyɛrhɛ kúmsi myɛ, rə̀ tɛ̀ nyɛrhɛ nə̀rh sə̀na wẽ̀, rə̀ tɛ̀ nyɛrhɛ dɔma, bə̀ n'ê cèrhé.
45001024	Wɔ́ rə̀myɛ́ è ce, Yi yẽ̌ be bə j'â n'ê twĩ̀ tùntùm-bəywààlɛ́ ǹdə bə̀ gə́ n'ê yǎl nɛ́, bə̀ m'ê cɔ̀ bə̀ yala nɛ́ bə̀ cìcì nì ǹdə́ bə̀ cìzhìl tumə né.
45001025	Bə̀ kwè zhə̀n dɛ́ bə mé lyə́r kɔma, bə̀ k'â n'ê wùlì tɛ̃́ bə̀ cèrhé wẽ̀ tɛ̀bɛ́ Yi wɛ̀rhɛ́ mɔ́, bə yẽ̌ rə̀ Wǎrhna mɔ́ cìcì mú ni. E jà wɔ́ ńmyɛ̌ ń mə̌ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
45001026	Wɔ́ rə̀myɛ́ è ce, Yi yẽ̌ be bə̀ cìzhìl tùntwə̃̀ə̃̀ né shilə né wẽ́. Bə̀ kana bɛ́ yẽ̌ bə̀ gə́ y'à mə̌ sə bə pyẽ̀ né ǹdə́ bə̀ byə́nə́ bé mó ne, bə̀ k'â n'ê zə dwã bə̀ pyẽ̀. Numbyíní j'à bə mə̌ sé wɛ̀rhɛ́ èta yé.
45001027	Bə̀ bala bɛ́ myɛ yẽ̌ kana bɛ́ nɛ, k'â wɔ́ bə̀ dwã bala bɛ́ shil rə̀ zù bì, bə̀ n'ê zə dwã bə̀ pyẽ̀. Bə̀ n'ê twĩ̀ tùm-bəywààlɛ̀ ǹdə́ dwã, e jà numbyíní bə mə̌ sé wɛ̀rhɛ́ èta yé. Sə bə̀ cìcì tùm-bəywààlɛ́ ce bə̀ n'ê nɛ còrhò-tum.
45001028	Bə̀ gə́ yə̀ shɛ̀nɛ́ bə tó Yi ni mú ce, Yi yẽ̌ be bə tó bə̀ surhə né námbəjə́ə́lé kùrə̀, bə̀ n'ê wɛ̀rhɛ́ kɔn dɛ̀bɛ́ bə̀ bə mə̌ sə bə wɛ̀rhɛ́.
45001029	Bə̀ wun ní sú ǹdə́ tùntùm-bəjə́ə́le dwí gakó. Bə̀ n'ê twĩ̀ lwɛlɛ; bə̀ wɔ́ sə̀cír-nyəla; bə̀ n'ê dùr bə̀ dwã bɛ́ bwɛ̃̌. Bə̀ wun nyɛ̌ bárhɛ́; bə̀ wɔ́ lyì-gurnə; bə̀ wɔ́ búlə́ cìnə́; bə̀ n'ê myìnì bə̀ dwã bɛ́; bə̀ n'ê wɛ̀rhɛ́ yààyàà.
45001030	Bə̀ n'ê shèè bə̀ dwã bɛ́, bə̀ m'ê zɔ̀m bə̀ sõ. Bə̀ wɔ́ Yi zwə̀. Bə̀ n'ê fulsi bə̀ dwã bɛ́; bə̀ zhe cìn-còrhó; bə̀ n'ê zhẽ̌ bə̀ cìn dɛ̃̌. Bə̀ wɔ́ surhə námməlwǎlsɛ cìnə́; bə̀ t'â zwẽ bə̀ dabá ǹdə́ bə̀ nábá nyí ni yé.
45001031	Bə̀ wɔ́ bə-surhə-zhe cìnə́; bə̀ t'â pyìrh bə̀ nyì-bwelé yé. Bə̀ wɔ́ bə-wun-zhe cìnə́; bə̀ wɔ́ wu-kùùlì cìnə́.
45001032	Ǹdə́ bə̀ yě bə̀ nyǐ Yi bá kə́ lyì bí byɛ̀bɛ́ bə̀ n'ê wɛ̀rhɛ́ èta mɔ́ bùrsì ǹdə́ cu ga, bə̀myɛ́ cìcì mú n'ê wɛ̀rhɛ́ èta, bə j'à só lyì bí dwã bɛ́ byɛ̀bɛ́ bə̀myɛ n'ê wɛ̀rhɛ́ èta mɔ́.
45002001	Ǹmyɛ́ mɔ̀bɔ́ ǹ nə́ ǹ kɛ́ ǹ dwã bɛ́ bùrsì bə̀ bə̀ dó mó, wɔ́ ǹ cìcì nyɛ̌sɛ́ ǹ nə́ ǹ kɛ́. Bá ǹ gə wɔ́ nɛ́ yil myɛ, ǹ gə nə́ ǹ kɛ́ ǹ dwã bɛ́ bùrsì, ǹmyɛ́ ǹdə́ bə̀myɛ́ ga tùntwə̃̀ə̃̀ né j'à wɔ́ rə̀dù mú ce, ǹ tá ǹ la bwìrì nɔ yé.
45002002	Nə́ yě bə̀ Yi n'ê bùr lyì bí byɛ̀bɛ́ bə̀ n'ê wɛ̀rhɛ́ èta mɔ́ bùrsí ǹdə́ zhə̀nà.
45002003	Ǹ nə́ ǹ bùl bə̀ ǹ gə nə́ ǹ kɛ́ ǹ dwã bɛ́ byɛ̀bɛ́ bə̀ n'ê wɛ̀rhɛ́ èta mɔ́ bùrsì, ǹmyɛ́ ǹdə́ bə̀myɛ́ ga tùntwə̃̀ə̃̀ né j'à wɔ́ rə̀dù, ǹ b'ǎ lú Yi bùrsí yé né?
45002004	Yi wɔ́ wu-bɔ̀nɔ̀ cí, rə̀ t'â pɔpwɛrɛ ǹdə́ yò yé. Sə ǹ nə bə̀ká tə̀ rə̀myɛ́ yil ń fulsi ri yé. Lwar bə̀ rə̀ gə́ n'ê wɛ̀rhɛ́ wu-bɔ̀nɔ̀ èta mɔ́, wɔ́ yál rə̀ n'ê yǎl bə̀ ǹ pyìrhí ǹ wu.
45002005	Sə ǹ nə́ ǹ wɛ̀rhɛ́ yó-kùlù, ǹ bə shɛ̀ ǹ wu pyìrhú yé. Wɔ́ rə̀myɛ́ è ce, Yi lyim bá zɛ̃̀ ǹdə́ mɔ́ dɛ̃ rɛ́ tɛ̀bɛ́ rə̀ la bùrsí kɔ́ ǹdə́ zhə̀n mɔ́ yùwə̀.
45002006	Rə̀ bá kwɛ̃̌ lò gakó kɔn mɛrhɛ ǹdə́ ǹ tùntwə̃̀ə̃̀ né.
45002007	Rə̀ bá pə nyǔ mə̀ t'â la zhɔ̌ byɛ̀bɛ́ bə̀ n'ê ce jàn nɛ́ ǹdə́ cɛ̀nɛ̀ wɔ̀rhɔ́, bə̀ m'ê pyà zùwə́ ǹdə́ còrhó ǹdə́ nyǔ mə̀ t'â la zhɔ̌.
45002008	Sə rə̀ lyim bá cààsɛ̀ ǹdə́ byɛ̀bɛ́ bə̀ t'â shɛ̀nɛ́ rə̀ nyí ni, bə j'à bə shɛ̀ zhə̀n dɛ́ yò mó, bə̀ gə́ n'ê yẽ̌ bə̀ cìn nì bə̀ pɛ lwɛlɛ rɛ́ nɛ mɔ́ yilə.
45002009	Lò mɔ̀bɔ́ gakó ǹ nə́ ǹ twĩ̀ lwɛlɛ, zwini ǹdə́ wu-zhìlù bá zə mɔ́, sə wɔ́ Zhwifubá bə̀ má yə̀ nã́yə́ə́ bé, lyì bí dwã bɛ́ zɛ̃̀ bə pú.
45002010	Sə Yi bá pə zùwə́ ǹdə́ còrhó ǹdə́ yə̀-zùlə́ byɛ̀bɛ́ bə̀ n'ê wɛ̀rhɛ́ cɛ̀nɛ̀ mɔ́ mə̀dù mə̀dù gakó ne, sə wɔ́ Zhwifubá bə̀ má ké yə̀ nã́yə́ə́ bé, lyì bí dwã bɛ́ zɛ̃̀ bə pú.
45002011	Zhə̀nà, bə̀myɛ́ ga wɔ́ kɔn rə̀dù Yi yé né.
45002012	Byɛ̀bɛ́ gakó bə̀ n'ê wɛ̀rhɛ́ yə̀-bəlwàálɛ ǹdə́ bə̀ yə̀l Muyiisi nyə́ né ga mɔ́ myɛ bá cì, ǹdə́ nyə́ né yə̀ bə̀ bùrsì kɛ́ yé. Sə byɛ̀bɛ́ bə̀ yě ne, bə j'à n'ê wɛ̀rhɛ́ yə̀-bəlwàálɛ mɔ́, Yi bá kə́ bə̀ bùrsì ǹdə nyə́ né gə́ n'ê byili ní.
45002013	È də̀ byɛ̀bɛ́ bə̀ só Muyiisi nyə́ né cilu mú bə̀ k'ê bə dóó zhe yé. Wɔ́ byɛ̀bɛ́ bə̀ n'ê cili ni, bə zɛ̃̀ bə̀ n'ê wɛ̀rhɛ́ ǹdə nə̀ gə́ n'ê byili ní mú bə̀ bə dóó zhe yé.
45002014	Byɛ̀bɛ́ bə̀ də̀ Zhwifubá, bə̀ yə̀l Muyiisi nyə́ né, bə̀ j'à n'ê wɛ̀rhɛ́ ǹdə nə̀ gə́ n'ê byili ní mú, ǹdə́ bə̀ yə̀l nè ga, wɔ́ bə̀ cìcì mú bə̀ j'â wɔ́ nɛ.
45002015	Sə bə̀ n'ê tó bə̀ tùntwə̃̀ə̃̀ né nə̀myɛ́ dɛnnɛ bə̀ byili bə̀ Yi nyə́ né kɛ̃ bə̀ wun ní wẽ́. Bə̀ yě rə̀myɛ́ bə̀ wẽ́ pamparɛ̃ɛ̃. Bə̀ zhe surhə né nyɛ̀bɛ́ nə̀ ce, bə̀ gə dó myɛ, bə̀ yě, bə̀ gə yə̀ dwé myɛ, bə̀ yě. Rə̀myɛ́ cìcì n'ê byili bə̀ nyə́ né kɛ̃ bə̀ wẽ́.
45002016	Rə̀myɛ́ gakó bá yə̀ pamparɛ̃ɛ̃ dɛ̃ rɛ́ tɛ̀bɛ́ Yi la tó Yezu Kristə dɛnnɛ rə kə́ kɔn dɛ̀bɛ́ rə̀ shèè numbyíní wu w wẽ́ mó bùrsí mú, ǹdə yò-ècɔ̀nɔ̀ nyí rí à n'â bwə̀l mó gə́ n'ê byili ní.
45002017	Ǹmyɛ́ mɔ̀bɔ́ ǹ nə́ ǹ wə̀l bə̀ ǹ wɔ́ Zhwifu, ǹ zhí Muyiisi nyə́ né ne, ǹ nə́ ǹ zhẽ̌ ǹ cìn dɛ̃̌ bə̀ ǹ wɔ́ Yi lò,
45002018	ǹ yě rə̀ pùbùlə̀ né, ǹ nə́ ǹ tó kɔn dɛ̀bɛ́ nyə́ né n'ê byili mú dɛnnɛ ǹ cír tɛ̀bɛ́ rə̀ mǎ.
45002019	Ǹ nə́ ǹ bùl bə̀ ǹ wɔ́ lyìlyə̌r vwanna, bə̀ ǹ wɔ́ pwẽ̀ lyì bí byɛ̀bɛ́ bə̀ ŋwɛ́nɛ́ cə-byín wẽ́ mó yilə,
45002020	bə̀ ǹ nə́ ǹ pul yə̀l-nə̀-kùrə̀ cìnə́ surhə, bə̀ ǹ wɔ́ byɛ̀bɛ́ bə̀ wɔ́ ǹdə bə̀sɔ́ná ta mɔ́ cə̀rhnə̀. Ǹ nə́ ǹ bùl ǹdə́ ǹ wu gakó bə̀ nyə́ né pul zhə̀n ǹdə́ kɔn gakó lwar sɔ́má nə pɔ̃́.
45002021	Ǹmyɛ́ yě ǹ dwã bɛ́ còrhò, byè yil ǹ nə zɛ̃̀ ǹ wàr ǹ cìn ǹ nə́ ǹ cèrhè? Ǹ zhe bə̀ lò bə̀ká n ŋwɔ̀ yé, ǹmyɛ́ cìcì mú jà ǹ nə́ ǹ ŋwɔ̀là.
45002022	Ǹ nə́ ǹ byili bə̀ lò bə̀ká n fwə̌l yé, ǹmyɛ́ cìcì mú jà ǹ nə́ ǹ fwə̀lə́. Wẽ̀ tɛ̀bɛ́ rə̀ də̀ Yi mú zwə́l wɔ́ súsúlú ǹ sõ, ń jà ǹ nə́ ǹ ŋwɔ̀l wẽ̀ tɛ̀bɛ́ rə̀ ŋwɛ́nɛ́ wẽ̀ dé rə̀myɛ́ mɔ́ jìsí wẽ́ mó ǹ yè.
45002023	Ǹ nə́ ǹ zhẽ̌ ǹ cìn dɛ̃̌ bə̀ ǹ yě nyə́ né, ń jà ǹ tá ǹ wɛ̀rhɛ́ ǹdə nə̀ gə́ n'ê byili ní yé. Lwar bə̀ èta mɔ́ wɔ́ Yi ǹ nə́ ǹ fulsi.
45002024	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Wɔ́ ámyɛ̌ Zhwifubá á ce byɛ̀bɛ́ bə̀ də̀ Zhwifubá mó n'ê tùrh Yi."
45002025	Ǹ gə nə́ ǹ wɛ̀rhɛ́ ǹdə nyə́ né gə́ n'ê byili ní, ǹ góm mó zhe kùrə̀, sə ǹ gə tá ǹ wɛ̀rhɛ́ ǹdə nə̀ gə́ n'ê byili ní, ǹmyɛ́ ǹdə́ lò mɔ̀bɔ́ ń yə̀ gòm ga wɔ́ kɔn rə̀dù.
45002026	Lò mɔ̀bɔ́ ń yə̀ gòm, n jà ń nə́ ń wɛ̀rhɛ́ ǹdə nyə́ né gə́ n'ê byili ní, Yi t'â la mɔ nyǔ ǹdə lò mɔ̀bɔ́ ń gòm ta?
45002027	Mɔ̀bɔ́ ń yə̀ gòm, n jà ń nə́ ń wɛ̀rhɛ́ ǹdə nyə́ né gə́ n'ê byili ní mú, ń mà n byili ǹmyɛ́ mɔ̀bɔ́ ǹ tá ǹ wɛ̀rhɛ́ ǹdə nyə́ né gə́ n'ê byili ní mú ni bə̀ ǹ dówə́, ń j'ǎ gõ̀, ǹ zhe nyə́ né sɛ́bɛ́ rɛ́.
45002028	È də̀ lò mɔ̀bɔ́ ń tùntwə̃̀ə̃̀ né wɔ́ ǹdə Zhwifu ta lyì bí yírhə́ w mó ń wɔ́ Zhwifu páá yé. È də̀ góm mó mɔ̀bɔ́ lyì bí yírhə́ nə mɔ́ mə̀ wɔ́ góm mó páá mɔ́ yé.
45002029	Zhwifu páá mɔ́, wɔ́ mɔ̀bɔ́ ń wɔ́ Zhwifu ń wu w wẽ́ mó. Góm mó páá mɔ́ myɛ wɔ́ mɔ̀bɔ́ mə̀ ŋwɛ́nɛ́ ǹ wu w wẽ́, mə̀ n'ê shí Eshirhə náàcɛ̀nɛ́ sõ mó, sə è də̀ mɔ̀bɔ́ bə̀ wɛ̀rhɛ́ ǹdə bə̀ gə́ kɛ̃ nyə́ né sɛ́bɛ́ rɛ́ wẽ́ mó ta mɔ́ yé. Zhwifu páá tá ń pyà còrhó numbyínsí sõ yé. Wɔ́ Yi sõ ń nə́ ń nɛ còrhó né.
45003001	È gə wɔ́ èta, wɔ́ bə̀kɔ́n ǹdə́ rə̀ dõ Zhwifubá myɛ̌ m'ê du lyì bí dwã bɛ́? Nà góm mó myɛ̌ zhe kùrə̀?
45003002	Zhə̀nà, rə̀ zhe kùr wẽ̀ nánzhəzhɔ̌ wẽ́. Nã́yéé ré, wɔ́ Zhwifubá ne Yi jɛ̀rɛ̀ rə pə rə̀ nyə́ né, mùnì ga nə yə̀ bə̀ sõ.
45003003	Sə bə̀ jàlà gə zɛ̃̀ bə̀ yə̀ nyí zwẽ, rə̀myɛ́ nə wɔ̌ rə̀ bá ce Yi zhɛ́rhɛ́ rə̀ nyì-bwelé yə́?
45003004	Kɔn wàr yé. Lwarna bə̀ numbyínsí gə n'ê gòm kɔma myɛ, Yi t'â gòm kɔma gaga yé. Bə̀ kɛ̃ rə̀ zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Bə̀ n'ê tó ǹ zɔ̀mà nɛ́ dɛnnɛ bə lwar bə̀ ǹ bə dóó zhe yé. Ǹ gə yú bùrsì jàà wà, ǹ nə́ ǹ jí bwìrì."
45003005	Nə́myɛ̌ lwɛlɛ rɛ́ gə n'ê ce bə̀ lwar bə̀ Yi wɔ́ cángá cí, wɔ́ bə̀kɔ́n nə́ b'ǎ wɔ̀? Nə́ wɔ̌ nə́ b'ǎ wɔ̀ bə̀ rə̀ tumə né də̀ cángá, rə̀ lyim gə́ n'ê zɛ̃̀ nə́ yó w mó yilə? À zɔ̀mà nɛ́ nyɔ̀nɔ̀ mɔ́ wɔ́ numbyíní zɔ̀mà.
45003006	Zhə̀nà, Yi wɔ́ cángá cí. È gə y'à də̀ rə̀myɛ́, etər rə̀ y'à bá tó né rə bùr lũ w bùrsì?
45003007	Àmyɛ́ kɔma bɛ́ gə ce lyì bí lwar pamparɛ̃ɛ̃ bə̀ Yi wɔ́ zhə̀n cí, rə̀ còrhó yilə, bə̀kɔ́n yil à bùrsì nə bá ké kə́ ǹdə yə̀-bəlwàálɛ cí ta?
45003008	Lyì jàlà n'ê gòm kɔma bə̀ ce nə́ nyí ni bə̀ nə́ r'é wə̀lə̀: "Wɛ̀rhɛ́na nə́ wɛ̀rhɛ́ lwɛlɛ, mùnì ga cɛ̀nɛ̀ tó rə̀ dɛnnɛ rə yə̀ nɛ́." È nə gə y'à wɔ́ zhə̀nà, bə̀kɔ́n yil nə́myɛ̌ cìcì mú nə t'á wɛ̀rhɛ́ lwɛlɛ? Lyì bí byɛ̀bɛ́ bə̀ n'ê zɔ̀m èta mɔ́ mə̌ dwã ǹdə́ còrhò-tum.
45003009	À nə má wɔ̀ bə̀ byè? Nə́myɛ̌ Zhwifubá nə du lyì bí dwã bɛ́? Gaga! À jɛ̀rɛ̀ a byili bə̀ nyǐ Zhwifubá ǹdə́ lyì bí dwã bɛ́ gakó wɔ́ lwɛlɛ yómə́.
45003010	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mə̀dù ga tɛ̀nɛ́ ń wɔ́ cángá yé.
45003011	Lò mə̀dù ga myɛ tɛ̀nɛ́ ń zhe surhə yé. Lò tɛ̀nɛ́ ń nə́ ń pyà Yi ǹdə́ ń wu gakó yé.
45003012	Bə̀ gakó mù dwã nɛ bə ywə̀r bə yẽ̌ sɔ́má y kɛ̀bɛ́ è càn mɔ́ nɛ bə jé bə tu pɔ̀rɔ́ wa. Mə̀dù ga tá ń wɛ̀rhɛ́ cɛ̀nɛ̀ yé.
45003013	Bə̀ byã-mə́gɔ̀ɔ́lɛ́ nyɛ̌ ǹdə lú-bɔ̀là byɛ̀bɛ́ bə̀ nyə́ yə̀ pyi ta. Bə̀ n'ê zə bə̀ mə̀jə̀ə̀lé bə̀ yǔr lyì bí. Bə̀ nyì-zɔ̀mà nɛ́ nə̀ n'ê dwi bə̀ nyǔ w mú, wɔ́ ǹdə kùwə̀ swã̀ ta.
45003014	Bə̀ nyə́ né sú ǹdə́ zɔ̀m-yàr ǹdə́ bwəlse dúdú.
45003015	Bə̀ nə̀rh lum ǹdə́ e vò e ló jal tɛ̃́.
45003016	Bə̀ gə tó mə̀gã̌ gakó, wɔ́ cɛ cɔ̌ ǹdə́ zúzúnú dúdú.
45003017	Bə̀ yə̀l yə̀-zùlə́ sɔ́má y shò yé.
45003018	Bə̀ t'â dùr Yi yé."
45003019	E jà nə́myɛ̌ yě bə̀ kɔn dɛ̀bɛ́ gakó nyə́ né n'ê byili mú, wɔ́ byɛ̀bɛ́ nə̀ cǐ mú yilə. Èta, numbyíní èdù ga wàr e bá púr è nyí e jí bwìrì yé, bə̀ è gə wɔ́ Yi yilə, lyì bí gakó zhe dwə́ə́re.
45003020	Lò tɛ̀nɛ́ ń wɔ̌ ń mà n zhì Yi yé né n jí bwìrì ń gə́ nə́ ń zwẽ rə̀ nyə́ né yil yé, bə̀ nyə́ né tum dí wɔ́ nə ce numbyíní lwar bə̀ è wɔ́ yə̀-bəlɔ̀lɔ́ cí.
45003021	Èlǎsɛ̃́, Yi byili rə̀ gə́ n'ê tó né rə ce nə́ k'é bə dwə́ə́re zhe mó, sə rə̀myɛ́ də̀ nyə́ né jàn yil yé. Nyə́ né cìcì mú ǹdə́ Yi nyì-zwennə bé ga jɛ̀rɛ̀ bə ji rə̀ yə̀-bya.
45003022	Lyì bí byɛ̀bɛ́ gakó bə̀ zhí Yezu Kristə ne mó, Yi ce bə̀ k'ê bə dwə́ə́re zhe yé. Wɔ́ èta rə̀ n'ê wɛ̀rhɛ́ nɛ́ ǹdə́ lyì bí byɛ̀bɛ́ gakó bə̀ zhí mu mú, bə̀ lyì bí gakó wɔ́ kɔn rə̀dù:
45003023	lyì bí gakó wɛ̀rhɛ́ yə̀-bəlwàálɛ, ce bə̀ twə́r k'ê tɛ̀nɛ́ Yi zùwə́ y wẽ́ yé.
45003024	Sə Yi pɔ bɛ rə̀ pɛnɛ́ y nánfò. Rə̀ ce bə̀ k'ê bə dwə́ə́re zhe rə̀ wu-bɔ̀nɔ̀ w jàn yilə, bə̀ wɔ́ Yezu Kristə ń vùr bè lwɛlɛ rɛ́ wẽ́.
45003025	Wɔ́ Yezu Kristə Yi cír n yə̀ vwĩ̀-kɔna, ń jal mɔ́ ló tɛ̃́ byɛ̀bɛ́ bə̀ zù mù mú yə̀-bəlwàálɛ sǔbri nɔ yilə. Yi tó vwĩ̀ rí rə̀myɛ́ mɔ́ dɛnnɛ rə byili bə̀ rə̀ wɔ́ cángá cí. Shãã ga, rə̀ zhìlì rə̀ yala nɛ, rə̀ yə̀ lyì bí còrhò-tum pɛ bə̀ dwə́ə́ré yil yé. Sə rə̀ gwẽ̌ n'ê yǎl rə byili èlǎsɛ̃́ bə̀ rə̀ wɔ́ cángá cí, rə̀ ce lò mɔ̀bɔ́ ǹ zù Yezu kə́ ǹ bə dóó zhe yé.
45003027	È nə gə wɔ́ èta, lò kə́ ń wɔ̌ ń mà n zhẽ̌ ń cìn dɛ̃̌? Ɔ̃́ɔ̃́, kɔn wàr yé. Sə wɔ́ byè yilə? È də̀ nyə́ né zõ mó è n'ê jí yé. Wɔ́ Kristə ne zhú mú.
45003028	Nə́ yě bə̀ lò gə zhí Kristə ne, Yi n'ê ce rə̀-ná-cí kə́ ń bə dóó zhe yé, sə è də̀ nyə́ né zõ yil yé.
45003029	Yi rí wɔ́ Zhwifubá dúdú yil rə̀ ŋwɛ́nɛ́ nà? Rə̀ tɛ̀nɛ́ lyì bí dwã bɛ́ myɛ yil nà? Lwarna zhə̀n zhə̀nà, bə̀ rə̀ ŋwɛ́nɛ́ lyì bí dwã bɛ́ myɛ yilə,
45003030	bə̀ Yi rí wɔ́ rə̀dù sá. Wɔ́ rə̀myɛ́ rə̀ n'ê ce Zhwifubá k'ê bə dwə́ə́re zhe, bə̀ gə́ zhí Kristə ne mó yilə, e j'à wɔ́ rə̀myɛ́ rə̀ n'ê ce lyì bí dwã bɛ́ myɛ k'ê bə dwə́ə́re zhe, bə̀ gə́ zhí mu mú yilə.
45003031	Nə́myɛ̌ gə́ zhí Kristə ne mó, wɔ́ rə̀myɛ́ rə̀ nə bá zɛ̃̀ rə ce nə́ wɔ̀ bə̀ nyə́ né k'ê bə kùr zhe? È də̀ èta yé. Nə́myɛ̌ gaga mɔ́ n'é byili pamparɛ̃ɛ̃ bə̀ nə̀ wɔ́ zhə̀nà.
45004001	Abəraham wɔ́ nə́myɛ̌ Zhwifubá nàmbal. Bə̀kɔ́n nə́ b'ǎ zɔ̀m ń shò-kwã nɛ́? Wɔ́ bə̀kɔ́n ń nɔwa?
45004002	È gə y'à wɔ́ ń tùm-ècɛ̀nà nɛ́ yil Yi nyǐ mu ǹdə ń bə dóó zhe ta, ń yà ń wɔ̌ ń mà n zhẽ̌ ń cìn dɛ̃̌. Sə è də̀ Yi yé né ń mà n zhẽ̌ ń cìn ní yé.
45004003	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Abəraham zɔ Yi zhə̀nà. Rə zɛ̃̀ rə nyǐ mu ǹdə ń bə dóó zhe ta, ń gə́ zhí ri mú yilə."
45004004	Lò gə twĩ̀ tum, bə zɛ̃̀ bə kwɛ̃̌ mɔ, è də̀ kɔn bə̀ pɔ mɔ nánfò yé. Wɔ́ ń tum dí kwǎndɛ.
45004005	E jà lò mɔ̀bɔ́ ń yə̀ tùm-ècɛ̀nà wɛ̀rhɛ́, n zɛ̃̀ n zhí Yi rí tɛ̀bɛ́ rə̀ n'ê ce yə̀-bəlwàálɛ cìnə́ k'ê bə dwə́ə́re zhe mó ne, rə̀ bá nyǐ rə̀-ná-cí ǹdə ń bə dóó zhe ta.
45004006	Dəvyidi myɛ byili bə̀ lò mɔ̀bɔ́ Yi nyǐ mu ǹdə ń bə dóó zhe ta, rə̀-ná-cí wɔ́ wu-nyɔ̃̀ cí, sə è də̀ ń tùm-ècɛ̀nà yil yé.
45004007	Dəvyidi wòwə̀: "Wu-nyɔ̃̀ cìnə́ wɔ́ lyì byɛ̀bɛ́ Yi pɔ bɛ bə̀ dwə́ə́ré sǔbri, rə vùr bə̀ yə̀-bəlwàálɛ́.
45004008	Wu-nyɔ̃̀ cí wɔ́ lò mɔ̀bɔ́ Cinu yə̀ ń dwə́ə́ré yó bwə̀rh."
45004009	Wɔ́ byɛ̀bɛ́ bə̀ gòm mó dúdú yil wu-nyɔ̃̀ w òmyɛ́ ŋwɛ́nɛ́, ráá wɔ́ ǹdə́ byɛ̀bɛ́ bə̀ yə̀ gòm mó ga yilə? Nə́ jɛ̀rɛ̀ nə́ byili bə̀ Abəraham yà ń zhí Yi ni. Wɔ́ rə̀myɛ́ yil Yi nyǐ mu ǹdə ń bə dóó zhe ta.
45004010	Sə wɔ́ dǒ yi ní Yi nyǐ mu ǹdə ń bə dóó zhe ta? Wɔ́ ń gə́ gòm mó kwã nɛ́, ráá ǹdə́ ń gwẽ̌ yə̀ gòm? Wɔ́ ǹdə́ ń gwẽ̌ yə̀ gòm yé.
45004011	Abəraham yà ń zhí Yi ni. Rə̀myɛ́ yil Yi nyǐ mu ǹdə ń bə dóó zhe ta. Wɔ́ rə̀myɛ́ kwã nɛ́, ń zɛ̃̀ n gõ̀ né. Sə góm mó mə̀myɛ́ wɔ́ myɔrhɔ ò n'ô byili bə̀ Yi jɛ̀rɛ̀ rə nyǐ mu ǹdə ń bə dóó zhe ta, ń gə́ zhí ri mú yilə. Rə̀myɛ́ zɛ̃̀ rə ce n jǐrh byɛ̀bɛ́ bə̀ yə̀ gòm bə j'à zhí Yi ni mú gakó da, bə̀ wɔ́ rə̀myɛ́ yil Yi nyǐ bi ǹdə bə̀ bə dwə́ə́re zhe ta.
45004012	Abəraham jǐrh byɛ̀bɛ́ bə̀ gòm mó myɛ da, sə è də̀ bə̀ góm mó yil yé. Wɔ́ bə̀ gə́ zhí Yi ni ǹdə ń ta mɔ́ yilə, bə̀ ńmyɛ̌ cìcì mú ju kùr n zhí Yi ni fòró n zɛ̃̀ n gõ̀.
45004013	È də̀ Abəraham gə́ wɛ̀rhɛ́ ǹdə nyə́ né gə́ n'ê byili ní mú è ce Yi bwəl nyí bə̀ ńmyɛ̌ ǹdə́ ń nɛ̀mɛ́ nɛ́ bá cìní lũ w yé. Wɔ́ ń gə́ zhí Yi ni rə zɛ̃̀ rə nyǐ mu ǹdə ń bə dóó zhe ta mɔ́ yilə.
45004014	È gə y'à wɔ́ byɛ̀bɛ́ Yi pɔ bɛ rə̀ nyə́ né mó bə̀ má cìní kɔn dɛ́ dɛ̀bɛ́ Yi bwəl rə̀ nyí mú, sə́ nyǐ Yi-ni-zhú mú y'à wɔ́ nánfò, rə̀ nyì-bwelé y myɛ y'à bə kùr zhe yé,
45004015	bə̀ wɔ́ nyə́ né nə̀ n'ê ce Yi lyim zɛ̃̀. Sə nyə́ gə́ tɛ̀nɛ́ mə̀gã̌, lò myɛ tá ń la nɛ cõ yé.
45004016	Wɔ́ rə̀myɛ́ è ce, Yi bwəl rə̀ nyí rí byɛ̀bɛ́ bə̀ zhí ri mú ni. Sə rə̀myɛ́ wɔ́ pɛnɛ́ Yi pɔ bɛ, mùnì rə̀ nyì-bwelé y zə kùr Abəraham nɛ̀mɛ́ nɛ́ gakó yilə. È də̀ byɛ̀bɛ́ Yi pɔ bɛ rə̀ nyə́ né mó dúdú yil yé. Wɔ́ ǹdə́ byɛ̀bɛ́ bə̀ zhí ri ǹdə Abəraham ta mɔ́ ga yilə. Abəraham wɔ́ nə́ gakó da.
45004017	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "À ce ń jǐrh dwə́ nánzhəzhɔ̌ da." Wɔ́ Abəraham gə́ zhí Yi ni mú è ce n jǐrh nə́ da. Wɔ́ Yi rə̀ n'ê pɛ nyǔ cùùrì nì, rə ce kɔn dɛ̀bɛ́ rə̀ y'à tɛ̀nɛ́ yə̀ nɛ́.
45004018	Abəraham zhí Yi ni, n shɛ̀nɛ́ n dɛ̃̀ kɔn dɛ̀bɛ́ ń yà ń kə́ ń yə̀l rə̀ nyí ni mú. Rə̀myɛ́ ce, ń jǐrh dwə́ nánzhəzhɔ̌ da. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ǹ b'ǎ lù byǎ nánzhəzhɔ̌."
45004019	Abəraham yà ń yú byinə zɔ̌m. Ń yà ń yě bə̀ nyǐ ń cɛ n bwəlse cu, Sara myɛ yà ń kə́ ń wàr ń la lúl yé. Sə ǹdə́ rə̀myɛ́ ga, ń yà ń zhí Yi ni kẽkẽ.
45004020	Ń yə̀ Yi nyì-bwelé y tə́tɔ̀ná ce rə̀myɛ́ gakó wẽ́ yé. Ń Yi-ni-zhú mú gaga kwɛrhɛ e súlí ń jàn n cèrhé re.
45004021	Ń yà ń yě náàcɛ̀nɛ́ bə̀ Yi wɔ́ jàn cə́bal, rə̀ wɔ̌ rə̀ bá pyìrh rə̀ nyì-bwelé yə́.
45004022	Wɔ́ rə̀myɛ́ yil Yi nyǐ mu ǹdə ń bə dóó zhe ta.
45004023	Bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀ bə̀ "Yi nyǐ mu ǹdə ń bə dóó zhe ta" mɔ́, rə̀myɛ́ də̀ Abəraham dúdú yò bə̀ zɔ̀m yé.
45004024	Wɔ́ ǹdə́ nə́myɛ̌ ga yò bə̀ zɔ̀m. Wɔ́ nə́ Yi-ni-zhú mú Yi n'ê nyǐ, bə̀ nə́ zhí rə̀myɛ́ tɛ̀bɛ́ rə̀ bwìrhì nə́ Cinu Yezu mú ni.
45004025	Wɔ́ nə́myɛ̌ dwə́ə́ré yil bə̀ zɔ Yezu bə pə bə gu, sə Yi bwìrhì mù rə bé ce nə́ k'é bə dwə́ə́re zhe yé.
45005001	Nə́ gə́ zhí Yi ni mú ce nə́ k'é bə dwə́ə́re zhe yé. Èlǎsɛ̃́, yə̀-zùlə́ ŋwɛ́nɛ́ nə́myɛ̌ ǹdə́ rə̀myɛ́ bwə̌l wə, nə́ Cinu Yezu Kristə jàn yilə.
45005002	Ń ce nə́ tó nə́ Yi-ni-zhú mú dɛnnɛ nə́ ŋwɛ̀nɛ́ nə́ lwar rə̀ sónó w gə́ nyɛ̌ nɛ́. Èta, nə́ zhǐ ò wẽ́ kẽkẽ. Nə́ wun j'à nyɛ̀, bə̀ nə́ yě bə̀ nə́ b'ǎ nə cəl rə̀ zùwə́ y wẽ́.
45005003	Sə kɔn du, nə́ wun gə́ nyɛ̀ mɔ́, wɔ́ nə́ gə́ yě bə̀ nə́ gə n'é nwɛ̀nɛ̀ myɛ, nɔ̀nɔ̀ w òmyɛ́ bá ce nə́ pyɛ́nɛ́ nə́ zhì kẽkẽ.
45005004	Sə cìn-pyɔ́nɔ́ mɔ́ mə̀myɛ́ bá ce, nə́ zhì nə́ nà yó yò-còlò yi ní. Èta, nə́ gə pyɛ́nɛ́ nə́ zhì nə́ nà y yó, nə́ b'ǎ ŋwɛ̀nɛ́ nə́ dɛ̃̀ Yi nyì-bwelé y pyǐrh mó.
45005005	E jà rə̀ nyì-bwelé y nə́ r'é dɛ̃̀ è pyǐrh mó də̀ jə́jɔ̀rɔ́ kɔn yé, bə̀ Yi ce rə̀ sónó w sú nə́ wun ní, rə̀ Eshirhə y rə̀ pɔ nə́ba mɔ́ jàn yilə.
45005006	Zhə̀nà, yi rí tɛ̀bɛ́ Yi y'à cír mó gə́ tú e yí, ǹdə́ nə́ y'ǎ gwẽ̌ wɔ́ bə-jàn-zhəəre cìnə́, Kristə cù lyì-bəlwǎlsɛ yilə.
45005007	Kɔn zum ǹdə́ lò la shɛ̀nɛ́ n cì wu-cángá cí yilə, sə dɛ̀ga, lò wɔ̌ ń mà n shɛ̀nɛ́ n cì lyì-twə̌ yilə.
45005008	Sə ǹdə́ nə́ gə́ y'ǎ gwẽ̌ wɔ́ yə̀-bəlwàálɛ cìnə́ yi ní, Kristə cù nə́ yilə. Wɔ́ èta Yi tó né rə byili nə́ba rə̀ sónó wə́.
45005009	Ń jal mɔ́ mə̀ ló tɛ̃́ mɔ́ ce nə́ k'é bə dwə́ə́re zhe yé; sə kɔn du, nə́ yě pamparɛ̃ɛ̃ bə̀ ń bà n zwẽ nə́ba nə́ lú Yi lyim dí yé né.
45005010	Nə́ y'ǎ wɔ́ Yi zwə̀, sə rə̀ tó rə̀ Byǐ mú cu mú dɛnnɛ rə kwɛrhɛ nə́ yò ǹdə́ rə̀ cìcì. Sə kɔn du èlǎsɛ̃́, nə́ yò gə́ kwɛrhɛ ǹdə́ rɛ mɔ́ ce, rə̀ bá tó rə̀ Byǐ mú bùrhù mú dɛnnɛ rə vwǎrh nə́ba.
45005011	Sə è də̀ rə̀myɛ́ dúdú yé. Nə́ wun nyɛ̀ ǹdə́ Yi, nə́ Cinu Yezu Kristə jàn yilə, bə̀ wɔ́ ńmyɛ̌ jàn yil nə́ yò kwɛrhɛ ǹdə́ Yi.
45005012	Wɔ́ lò mə̀dù sásá dɛnnɛ yə̀-bəlɔ̀lɔ́ tó né o zù lũ w wẽ́. Lò mó ńmyɛ̌ mɔ́ wɔ́ Adəma. Sə wɔ́ yə̀-bəlɔ̀lɔ́ ò zə cu o bà. Wɔ́ rə̀myɛ́ è ce lyì bí gakó n'ê cì, bə̀ bə̀ gakó wɛ̀rhɛ́ yə̀-bəlwàálɛ.
45005013	Yi gə́ pɔ rə̀ nyə́ né Muyiisi ni mú, ǹdə́ yə̀-bəlɔ̀lɔ́ y'à jɛ̀rɛ̀ ò ŋwɛ́nɛ́ lũ w wə. Sə nyə́ gə́ y'à tɛ̀nɛ́ mɔ́ ce, Yi y'à t'â nyǐ rə̀myɛ́ ǹdə yò ta yé.
45005014	E jà kɔn zhí Adəma e bé yí Muyiisi yi ní, cu mú zɔ jàn. Adəma cẽ Yi nyí ni. Bá lyì byɛ̀bɛ́ bə̀ y'à yə̀ yə̀-bəlɔ̀lɔ́ wɛ̀rhɛ́ ǹdə ń ta mɔ́ myɛ cìcì y'à n'ê cì. Adəma yà ń wɔ́ mɔ̀bɔ́ ń yà ń mə̌ sə n bə̀ mɔ́ nyɔrhɔ.
45005015	Sə Yi pɛnɛ́ y ǹdə́ Adəma yə̀-bəlɔ̀lɔ́ w bə dwã mə̌ yé. Zhə̀nà, lò mə̀dù sásá dóó ce lyì nánzhəzhɔ̌ n'ê cì, sə Yi pɛnɛ́ y zhe kùr dɛ̃́dɛ̃́ du. Wɔ́ Yezu Kristə jàn yil Yi wɛ̀rhɛ́ cɛ̀nɛ̀ dɛ̃́dɛ̃́ ǹdə́ lyì nánzhəzhɔ̌.
45005016	Kɔn dɛ́ dɛ̀bɛ́ Yi n'ê pɛ mɔ́ ǹdə́ yə̀-bəlɔ̀lɔ́ w lò mə̀dù mə n bə̀ mɔ́ nyǎn dɛ́ də̀ rə̀dù yé. Yə̀-bəlɔ̀lɔ́ w lò mə̀dù mə n bə̀ mɔ́ ce Yi kə́ lyì bí bùrsì, rə pə bɛ còrhò-tum. Zhə̀nà, lyì bí wɛ̀rhɛ́ yə̀-bəlwàálɛ nánzhəzhɔ̌, sə Yi ce bə̀ k'ê bə dwə́ə́re zhe, rə̀ gə́ pɔ bɛ rə̀ pɛnɛ́ y mɔ́ yilə.
45005017	Lò mə̀dù sásá dóó yilə, cu mú zɔ jàn, sə Yi tó Yezu Kristə dúdú sá dɛnnɛ rə̀ n'ê pɛ pansɛ nánzhəzhɔ̌ numbyínə́ bé ne. Yi n'ê wɛ̀rhɛ́ bɛ cɛ̀nɛ̀, rə ce bə̀ k'ê bə dwə́ə́re zhe yé, sə bə̀ má nə nyǔ bə tó bə jí pyɛ̀lɛ̀ Kristə jàn yilə.
45005018	Lò mə̀dù sásá dóó ce lyì bí gakó nə còrhò-tum. Èta myɛ, lò mə̀dù sásá cángá tumə ce bə̀ k'ê bə dwə́ə́re zhe yé, sə bə̀ zhe nyǔ myɛ ń jàn yilə.
45005019	Shãã ga, wɔ́ lò mə̀dù sásá ń yà ń cẽ Yi nyí ni, lyì nánzhəzhɔ̌ zɛ̃̀ bə jǐrh yə̀-bəlwàálɛ cìnə́. Èta myɛ, wɔ́ lò mə̀dù sásá ń shɛ̀nɛ́ Yi nyí ni, lyì nánzhəzhɔ̌ zɛ̃̀ bə jǐrh lyì byɛ̀bɛ́ bə̀ bə dwə́ə́re zhe.
45005020	Yi nyə́ né túwə́, dwə́ə́ré já zɛ̃̀ rə̀ n'ê súlí, rə jǐrh nánzhəzhɔ̌. Sə yə̀-bəlwàálɛ́ gə́ súlí dɛ̃́dɛ̃́ mə̀gã̌, Yi yò-ècɛ̀nà nɛ́ súlí dɛ̃́dɛ̃́ du.
45005021	Yə̀-bəlɔ̀lɔ́ w y'à zhe ŋwɔ̀nɔ́ ò n'ô gwi lyì bí. Èta myɛ, Yi yò-ècɔ̀nɔ̀ w zhe ŋwɔ̀nɔ́ ò n'ô ce nə́ k'é bə dwə́ə́re zhe, nə́ zɛ̃̀ nə́ zhe nyǔ mə̀ t'â la zhɔ̌ nə́ Cinu Yezu Kristə jàn yilə.
45006001	Sə wɔ́ bə̀kɔ́n nə́ b'ǎ wɔ̀? Nə́ b'ǎ tə̀ rə̀myɛ́ yil nə́ j'á n'é wɛ̀rhɛ́ yə̀-bəlwàálɛ, sə Yi yò-ècɛ̀nà nɛ́ mé súlí dɛ̃́dɛ̃́?
45006002	Ɔ̃́ɔ̃́, nə́ wàr nə́ b'ǎ wɛ̀rhɛ́ èta yé. Nə́myɛ̌ nyɛ̌ ǹdə nə́ cù nə́ k'á shə́r yə̀-bəlɔ̀lɔ́ w wẽ́ ta. Bə̀kɔ́n yil nə́ gwẽ̌ b'ǎ cə̀ə̀lè nə́ n'é wɛ̀rhɛ́ wa?
45006003	Á yě bə̀ nə́myɛ̌ byɛ̀bɛ́ gakó nə́ zwẽ nɛ̃̌-shɔ Yezu Kristə wẽ́ mó, nə́ mù dwã nɛ ǹdə́ mɔ ń cu mú wẽ́.
45006004	Bə̀ tó nɛ̃̌-shɔ mɔ́ dɛnnɛ bə mù nə́ba dwã nɛ ǹdə́ Kristə, ń cu mú wẽ́, bə ce nə́ba ń lú-bɔ̀l mɔ́ wa. Sə Kristə bwìrhì ǹdə́ ń Da zùwə́ y nánfɔ̀lɔ̀ w jàn dɛ́, mùnì ga nə́myɛ bwìrhì, nə́ tùntwĩ̀ĩ̀ rí jǐrh nándùl.
45006005	Zhə̀nà, nə́ gə́ mù dwã nɛ ǹdə́ mɔ nə́ cì ń cu mú dwí rí mú ce, nə́myɛ m'ǎ bwìrhì ǹdə ń ta.
45006006	Nə́ mə̌ sə nə́ lwar kɔn rə̀dù: bə̀ mù nə́ shãã ga tùntwĩ̀ĩ̀ rí Kristə ne, bə súlí bə pəpa də̀-jɔrhɔ́ yó, mùnì yə̀-bəlɔ̀lɔ́ w swã̀ y cì, sə nə́ bə̀k'á k'é yə̀ ò yómə́ yé.
45006007	Nə́ yě bə̀ lò mɔ̀bɔ́ ǹ cùwə̀, ǹ kə́ ǹ də̀ yə̀-bəlɔ̀lɔ́ w yóm yé.
45006008	Nə́ gə́ tó Kristə ne nə́ cì mú ce, nə́ zwẽ nyí bə̀ nə́ b'ǎ tó mo nə́ nə nyǔ myɛ.
45006009	Nə́ j'ǎ yě bə̀ Kristə gə́ bwìrhì mú, ń kə́ ń tá ń la cú yé, cu k'ê bə ń yàlà zhe yé.
45006010	Wɔ́ yə̀-bəlwàálɛ́ vǔr yil ń cù twər rə̀dù sá. Sə èlǎsɛ̃́, ń bwìrhì ń ŋwɛ́nɛ́ Yi yil námpúm.
45006011	Ámyɛ wɔ́ èta. Lwarna b'ǎ nyɛ̌ ǹdə á cù á shə́r yə̀-bəlɔ̀lɔ́ w wẽ́ ta, á zɛ̃̀ á tó Yezu Kristə dɛnnɛ á bwìrhì á jǐrh Yi lyì.
45006012	Rə̀myɛ́ ce, á bə̀k'á k'á yẽ̌ yə̀-bəlɔ̀lɔ́ cìní á yala nɛ́ yé, b'ǎ la cú; s'á bə̀k'á shɛ̀nɛ́ á shilə námməlwǎlsɛ́ yò yé.
45006013	Á bə̀k'á shɛ̀nɛ́ á zə á yala nɛ́ kə̀kàlsɛ́ á m'á wɛ̀rhɛ́ lwɛlɛ yé. Á gaga mɔ́ mə̌ s'á ce á cìn Yi jɔ̃̀ w ǹdə lyì byɛ̀bɛ́ bə̀ cu bə ká bwìrhì ta. Èlǎsɛ̃́, zəna á yala nɛ́ á twĩ̀ cángá tumə.
45006014	È k'ê də̀ nyə́ né nə̀ cǐ ába yé. Wɔ́ Yi sónó ò cǐ ába. Rə̀myɛ́ ce, yə̀-bəlɔ̀lɔ́ k'ô bə á yàlà zhe yé.
45006015	È k'ê də̀ nyə́ né nə̀ cǐ nə́ba yé. Wɔ́ Yi sónó w ò cǐ nə́ba. Nə́ nə b'ǎ tə̀ rə̀myɛ́ yil nə́ zɛ̃̀ nə́ n'é wɛ̀rhɛ́ lwɛlɛ? Ɔ̃́ɔ̃́, nə́ wàr nə́ b'ǎ wɛ̀rhɛ́ èta yé.
45006016	Lwarna bə̀ lò gə zwẽ nyí ń ce ǹ cìn lò jɔ̃̀ w ǹ nə́ ǹ twĩ̀ ǹ pɛ mɔ, ǹ jǐrh rə̀-ná-cí yóm. Èta myɛ, á gə zwẽ nyí á tó yə̀-bəlɔ̀lɔ́ nɛ, wɔ́ cu jàà w ò zə ába ò la nɛ́; sə á gə n'á tó Yi ni, á k'á t'á la dwə́ə́re zal yé.
45006017	Cenə nə́ ce Yi nə̀báná! Á y'ǎ wɔ́ yə̀-bəlɔ̀lɔ́ yómə́ shãã ga, sə èlǎsɛ̃́, á shɛ̀nɛ́ á zwẽ kɔn dɛ́ dɛ̀bɛ́ bə̀ cèrhè ába mó ǹd'á wun gakó.
45006018	Yi zwẽ ába yə̀-bəlɔ̀lɔ́ yómdé wẽ́, á zɛ̃̀ á n'á twĩ̀ cángá tumə.
45006019	Á gə́ wàr á n'á nyɛ̀ɛ̀ zɔ̀mà kùr nàná mɔ́ ce, à n'â zɔ̀m ǹd'ába ǹdə́ zɔ̀mà nyɛ̀bɛ́ numbyíní wɔ̌ è bá nyɛ̀ɛ̀ nə̀ kùrə̀. Shãã ga, á y'ǎ shɛ̀nɛ́ á jǐrh yə̀-bəlɔ̀lɔ́ yómə́ námpúm á m'á twĩ̀ pwarha tumə, á tùntwə̃̀ə̃̀ né gakó jǐrh yààyàà. Sə èlǎsɛ̃́, zəna á cìn námpúm á yə̀ Yi yómə́ á twĩ̀ cángá tumə. Èta, á m'ǎ yə̀ lyì byɛ̀bɛ́ bə̀ sú Yi yírhə́.
45006020	Á gə́ y'ǎ wɔ́ yə̀-bəlɔ̀lɔ́ yómə́ yi ní, cángá tùntwə̃̀ə̃̀ né y'à də̀ á yé yé,
45006021	sə wɔ́ bə̀kɔ́n tùntwə̃̀ə̃̀ né nə̀myɛ́ mɔ́ pɔ ába? Zà mɔ́, nə̀ cìzhìl zhe ába, bə̀ nə̀ yó-gurə́ y wɔ́ cu.
45006022	Sə èlǎsɛ̃́, Yi zwẽ ába yə̀-bəlɔ̀lɔ́ yómdé wẽ́, á zɛ̃̀ á n'á twĩ̀ tùntwə̃̀ə̃̀ nyɛ̀bɛ́ nə̀ sú Yi yírhə́, sə nə̀ yó-gurə́ y wɔ́ nyǔ mə̀ t'â la zhɔ̌.
45006023	Zhə̀nà, yə̀-bəlɔ̀lɔ́ kwǎndɛ́ wɔ́ cu, sə pɛnɛ́ y Yi n'ê pɛ nánfò mó, wɔ́ nyǔ mə̀ t'â la zhɔ̌, nə́ Cinu Yezu Kristə jàn yilə.
45007001	Da-byǎ, á yě nyə́ né. Rə̀myɛ́ ce, à n'â bùl b'ǎ yě kɔn dɛ́ dɛ̀bɛ́ à n'â yǎl a byili ába mó: lò gə gwẽ̌ yə̀ cì, nyə́ né cǐ mu.
45007002	À má byili ába myɔrhɔ òdù: kɛ̃ gə jú byal, byal mɔ́ gə gwẽ̌ yə̀ cì, nyə́ né ce ń bə mə̌ sə n kə́ n jí byal dõ yé. Sə byal mɔ́ gə tú ń cùwə̀, kɛ̃ mɔ́ zɛ̃̀ ń cǐ ń cìnə̀. Nyə́ né k'ê t'â cə̀r ń yé ne yé.
45007003	Ń gə jú byal dõ, ǹdə́ ń byal mɔ́ cìcì mú gwẽ̌ ŋwɛ́nɛ́, bə̀ yá byẽ̀ kɛ̃ mɔ́ ńmyɛ̌ mɔ́ bə̀ kə-nə̀fòló. Sə byal mɔ́ gə cùwə̀, nyə́ né k'ê t'â cə̀r rə̀myɛ́ yé. N zɛ̃̀ ń cǐ ń cìnə̀. Ń wɔ̌ n jí byal dõ, bə̀ rə̀myɛ́ də̀ fwə̌l yé.
45007004	Da-byǎ, kɔn wɔ́ èta ǹd'ámyɛ. Á mù dwã nɛ Kristə yala nɛ́ wẽ́, e jǐrh ǹdə wɔ́ cú á cù ta, á du nyə́ né wẽ́, á jǐrh ń lyì, ńmyɛ̌ mɔ̀bɔ́ ń cù n ká n bwìrhì mú, mùnì ga nə́ ŋwɛ̀nɛ́ nə́ twĩ̀ tumə nyɛ̀bɛ́ nə̀ sú Yi yírhə́.
45007005	Zhə̀nà, shãã ga, nə́ gə́ y'ǎ gwẽ̌ n'ê twĩ̀ nə́ yala nɛ́ pùbùlə̀ yi ní, nyə́ né y'à ce shilə námməlwǎlsɛ ŋwɛ́nɛ́ nə́ wẽ́. Sə rə̀myɛ́ yó-gurə́ y y'à wɔ́ cu.
45007006	Sə èlǎsɛ̃́, nə́ cǐ nə́ cìnə̀, nyə́ né k'ê bə nə́ba cǐ yé, bə̀ è nyɛ̌ ǹdə wɔ́ cú nə́ cù ta, nə́ du kɔn dɛ́ dɛ̀bɛ́ rə̀ y'à ce nə́ wɔ́ ǹdə yómə́ ta mɔ́ wẽ́. Èlǎsɛ̃́, nə́ yẽ̌ kɔn dɛ́ dɛ̀bɛ́ rə̀ y'à kɛ̃ nyə́ né sɛ́bɛ́ rɛ́ wẽ́ shãã ga mɔ́ nɛ, nə́ zɛ̃̀ nə́ ji kùr nə́ r'é twĩ̀ Yi pùbùlə̀ ǹdə́ Eshirhə náàcɛ̀nɛ́ jàn.
45007007	Sə rə̀myɛ́ nə n'ê yǎl e wɔ̀ bə̀ byè? Nyə́ né wɔ́ kɔ̀-bəlwɛ̀lɛ́? Gaga! Wɔ́ nyə́ né nə̀ ce a lwar yə̀-bəlɔ̀lɔ́ yò. Nyə́ né gə y'à yə̀ bwɛ̃̌-dǔr mó yò zɔ̀m, à y'à t'â la lwar bə̀ mə̀ ŋwɛ́nɛ́ yé. Nyə́ né wòwə̀: "Bə̀ká yǎl ǹ dõ kɔn ǹdə́ bwɛ̃̌-dǔr yé."
45007008	Yə̀-bəlɔ̀lɔ́ já tó rə̀myɛ́ dɛnnɛ o ce bwɛ̃̌-dǔr dwí gakó à wẽ́. Nyə́ né gə y'à tɛ̀nɛ́, yə̀-bəlɔ̀lɔ́ y'à nyɛ̌ ǹdə kɔn dɛ̀bɛ́ rə̀ cù ta.
45007009	Shãã ga, nyə́ né gə́ y'à tɛ̀nɛ́ mɔ́, à y'à ŋwɛ́nɛ́. À wu t'â zɛ̃̀ yé. Sə nyə́ né gə́ tú kwã nɛ́, yə̀-bəlɔ̀lɔ́ zɛ̃̀ ò ŋwɛ́nɛ́ à wẽ́.
45007010	A zɛ̃̀ a jǐrh ǹdə cùù ta. Nyə́ né nyɛ̀bɛ́ nə̀ y'à tú ni nyǔ pɔ mɔ́, k'â wɔ́ cu nə̀ pɔ nɛ.
45007011	Yə̀-bəlɔ̀lɔ́ tó kɔn dɛ́ dɛ̀bɛ́ nyə́ né n'ê byili bə̀ rə̀ súl mó dɛnnɛ o swèlè nè o ce a jǐrh ǹdə cùù ta.
45007012	È jà nyə́ né cìcì mú wɔ́ kɔn dɛ̀bɛ́ rə̀ càn; kɔn dɛ̀bɛ́ gakó nə̀ n'ê byili mú càn, rə̀ wɔ́ cángá, rə̀ mǎ.
45007013	Sə kɔn dɛ̀bɛ́ rə̀ càn wɔ̌ rə̀ bá ce àmyɛ́ jǐrh ǹdə wɔ́ cú à cù ta? Gaga! Wɔ́ yə̀-bəlɔ̀lɔ́ ò tó kɔn dɛ̀bɛ́ rə̀ càn dɛnnɛ o ce a jǐrh ǹdə wɔ́ cú à cù ta. Ò tó nyə́ né dɛnnɛ o byili ni ò lwɛlɛ rɛ́ jàn dɛ́ gə́ wɔ́ nɛ́.
45007014	Zhə̀nà, nə́ yě bə̀ nyə́ né wɔ́ Yi sõ nə̀ shí ní. Sə àmyɛ́ wɔ́ numbyíní, à jàn yə̀ yí yé, à wɔ́ yə̀-bəlɔ̀lɔ́ yóm.
45007015	À yə̀l kɔn dɛ́ dɛ̀bɛ́ à n'â wɛ̀rhɛ́ mɔ́ kùr yé. À t'â wɛ̀rhɛ́ kɔn dɛ́ dɛ̀bɛ́ à n'â yǎl mɔ́ yé. Wɔ́ tɛ̀bɛ́ à t'â yǎl mɔ́ à n'â wɛ̀rhɛ́.
45007016	Sə è gə wɔ́ tɛ̀bɛ́ à t'â yǎl mɔ́ à n'â wɛ̀rhɛ́, sə́ nyǐ à n'â tó rə̀myɛ́ dɛnnɛ à byili bə̀ nyə́ né càn.
45007017	Sə è gə wɔ́ zhə̀n yilə, rə̀myɛ́ də̀ àmyɛ́ ǹdə́ à sə̀pwà à n'â twĩ̀ rə̀myɛ́ yé. Wɔ́ yə̀-bəlɔ̀lɔ́ w ò ŋwɛ́nɛ́ à wẽ́ mó ò n'ô twĩ̀.
45007018	À yě b'à jàn dɛ́ gə́ yə̀ yí mú ce, kɔ̀-ècɛ̀nɛ́ də́-byǐ tɛ̀nɛ́ à wẽ́ yé. À n'â yǎl cɛ̀nɛ̀ rɛ́ a twĩ̀, sə à wàr yé,
45007019	b'à t'â wɛ̀rhɛ́ cɛ̀nɛ̀ rɛ́ à n'â yǎl mɔ́ yé. Wɔ́ lwɛlɛ rɛ́ à t'â yǎl mɔ́ à n'â wɛ̀rhɛ́.
45007020	Sə è gə wɔ́ tɛ̀bɛ́ à t'â yǎl mɔ́ à n'â wɛ̀rhɛ́, rə̀myɛ́ də̀ àmyɛ́ ǹdə́ à sə̀pwà à n'â twĩ̀ yé. Wɔ́ yə̀-bəlɔ̀lɔ́ w ò ŋwɛ́nɛ́ à wẽ́ mó ò n'ô twĩ̀ ǹdə́ nɛ.
45007021	Èta, à pwírí kɔn rə̀dù ŋwɛ́nɛ́ ǹdə́ nɛ: rə̀myɛ́ ce, à gə n'â yǎl cɛ̀nɛ̀ a twĩ̀ gakó, k'â wɔ́ lwɛlɛ rɛ́ rə̀ n'ê twĩ̀.
45007022	À só Yi nyə́ né à wu w wẽ́ dɛ̃́dɛ̃́,
45007023	sə à pwírí kɔn dõ ŋwɛ́nɛ́ à wẽ́. Kɔn dɛ́ rə̀myɛ́ mɔ́ ce a jǐrh yə̀-bəlɔ̀lɔ́ w rə̀ ŋwɛ́nɛ́ à wẽ́ mó yóm. E jà kɔn dɛ́ rə̀myɛ́ mɔ́ bə shɛ̀ tɛ̀bɛ́ à yě à surhə né wẽ́ bə̀ rə̀ wɔ́ zhə̀n mɔ́ yò yé.
45007024	Zwini zhe ne! À yala nɛ́ wɔ́ numbyíní yala nə̀ la cú. Wɔ́ mɔ̌ ń mà n zwẽ ne?
45007025	Bànà nə́ tó nə́ Cinu Yezu Kristə dɛnnɛ nə́ ce Yi nə̀báná! Sə rə̀myɛ́ gakó n'ê yǎl rə byili b'à surhə né wẽ́, à n'â shɛ̀nɛ́ Yi nyə́ né yò. Sə à gə́ wɔ́ numbyíní mú ce, à n'â shɛ̀nɛ́ yə̀-bəlɔ̀lɔ́ w nyí ni.
45008001	Èlǎsɛ̃́, Yi k'ê t'â la byɛ̀bɛ́ bə̀ zù Yezu Kristə mó bùrsì kɔ́ rə pə bɛ còrhò-tum yé,
45008002	bə̀ lò gə zù Yezu Kristə, Eshirhə náàcɛ̀nɛ́ jàn dɛ́ rə̀ n'ê pɛ nyǔ mú zwẽ mó yə̀-bəlɔ̀lɔ́ w ǹdə́ cu mú jɔ̃̀ wà.
45008003	Muyiisi nyə́ né yə̀ ŋwɛ̀nɛ́ nə zwẽ numbyíní y è wɔ́ bə-jàn-zhəəre cí mú yə̀-bəlɔ̀lɔ́ ǹdə́ cu jɔ̃̀ w yé. Sə Yi twĩ̀ rə̀ cìcì Byǐ mú n bə̀ ǹdə́ yala nyɛ̀bɛ́ nə̀ nyɛ̌ ǹdə numbyíní y è wɔ́ yə̀-bəlwàálɛ cí mú nyə̀ná nɛ́ ta, n mə n zhìlì yə̀-bəlɔ̀lɔ́ w ò ŋwɛ́nɛ́ numbyíní yala nɛ́ wẽ́ mó yò.
45008004	Rə̀ wɛ̀rhɛ́ èta, mùnì ga nə́ ŋwɛ̀nɛ́ nə́ twĩ̀ ǹdə nyə́ né gə́ n'ê byili ní, bə̀ nə́ yẽ̌ nə́ yala nɛ́ pùbùlə̀ né wɔ̀rhɔ́ nɛ, nə́ zɛ̃̀ nə́ r'é tó Eshirhə y pùbùlə̀ né ne.
45008005	Sə byɛ̀bɛ́ bə̀ n'ê twĩ̀ ǹdə bə̀ yala nɛ́ gə́ n'ê yǎl nɛ́ mɔ́, wɔ́ bə̀ yala nɛ́ pùbùlə̀ né tũ̌ yò ò zù bì. Byɛ̀bɛ́ myɛ bə̀ n'ê twĩ̀ ǹdə Eshirhə y gə́ n'ê yǎl nɛ́ mɔ́, wɔ́ Eshirhə y pùbùlə̀ né tũ̌ yò ò zù bì.
45008006	Ǹ gə nə́ ǹ twĩ̀ ǹ yala nɛ́ pùbùlə̀, wɔ́ cu sɔ́má yó ǹ ŋwɛ́nɛ́. Sə ǹ gə nə́ ǹ twĩ̀ Eshirhə y pùbùlə̀, wɔ́ nyǔ mə̀ t'â la zhɔ̌ ǹdə́ yə̀-zùlə́ sɔ́má yó ǹ ŋwɛ́nɛ́.
45008007	Èta myɛ, byɛ̀bɛ́ bə̀ n'ê twĩ̀ bə̀ yala nɛ́ pùbùlə̀ né mó wɔ́ Yi zwə̀; bə̀ t'â zwẽ Yi nyə́ né yé; bə̀ wàr nɛ̀ bə̀ la zõ myɛ yé.
45008008	Byɛ̀bɛ́ bə̀ n'ê twĩ̀ bə̀ yala pùbùlə̀ tùntwə̃̀ə̃̀ né mó wàr bə̀ má sú Yi yírh yé.
45008009	Sə ámyɛ̌ k'á t'á twĩ̀ á yala nɛ́ pùbùlə̀ yé. Wɔ́ Yi Eshirhə y pùbùlə̀ á n'á twĩ̀, bə̀ è ŋwɛ́nɛ́ á wẽ́. Lò mɔ̀bɔ́ Kristə Eshirhə y tɛ̀nɛ́ ǹ wẽ́, Kristə bə mɔ́ cǐ yé.
45008010	Kristə gə́ ŋwɛ́nɛ́ á wẽ́ mó ce, bá yə̀-bəlɔ̀lɔ́ gə ce á yala nɛ́ la cu myɛ, á gə́ wɔ́ lyì byɛ̀bɛ́ bə̀ k'ê bə dwə́ə́re zhe mó ce, Eshirhə y n'ê pɛ ába nyǔ.
45008011	Yi bwìrhì Yezu n du cùùrì wẽ́. Rə̀ Eshirhə y gə ŋwɛ́nɛ́ á wẽ́, rə̀ má bwìrhì á yala nɛ́ náncùùrí rə pə ába nyǔ, rə̀ Eshirhə y è ŋwɛ́nɛ́ á wẽ́ mó jàn yilə, ǹdə rə̀ gə́ bwìrhì Kristə né.
45008012	Èta myɛ, da-byǎ, kɔn wɔ́ nyɔ́ɔ́ bə̀ nə́ twĩ̌ Eshirhə náàcɛ̀nɛ́ pùbùlə̀, sə nə́ bə̀k'á twĩ̀ nə́ yala nɛ́ pùbùlə̀ yé.
45008013	Á gə twĩ̀ á yala nɛ́ pùbùlə̀, á b'ǎ cì. Sə á gə gu á yala nɛ́ tùntwə̃̀ə̃̀ né ǹdə́ Eshirhə y jàn, á b'ǎ zə nyǔ.
45008014	Lyì bí byɛ̀bɛ́ gakó bə̀ n'ê shɛ̀nɛ́ bə̀ tó kɔn dɛ̀bɛ́ Yi Eshirhə y n'ê byili bi mú, bə̀ wɔ́ Yi byǎ.
45008015	Eshirhə y kɛ̀bɛ́ è só á yó w mó də̀ yómde éshìrhə́ è la ce á j'á gwẽ̌ n'á dùr ywẽ ǹdə shãã ga mɔ́ ta yé. È ce á jǐrh Yi byǎ; e zɛ̃̀ è n'ê sɛ̃ nə́ba nə́ zhẽ̌ nə́ cələ dɛ̃̌ nə́ byẽ̀ Yi bə̀ "Aba", rə̀ kùr wɔ́: "À Da".
45008016	Yi Eshirhə y cìcì n'ê byili nə́ wun ní wẽ́ pamparɛ̃ɛ̃ bə̀ nə́ wɔ́ Yi byǎ.
45008017	Nə́ gə́ wɔ́ Yi byǎ mɔ́ ce, nə́ b'ǎ tó Kristə ne nə́ nə cəl cɛ̀nɛ̀ rɛ́ tɛ̀bɛ́ Yi bwəl rə̀ nyí rə̀ lyì bí ni mú wẽ́. Zhə̀nà, nə́ gə tó Kristə ne nə́ nwɛ̀nɛ̀, nə́ b'ǎ tó mo nə́ zù ń zùwə́ y myɛ wẽ́.
45008018	À n'â bùl bə̀ zùwə́ y kɛ̀bɛ́ Yi la ce e du nə́ yírhə́ nə mɔ́ zhe kùr dɛ̃́dɛ̃́ nə́ yilə, b'è du nɔ̀nɔ̀ w kɔ̀bɔ́ nə́ r'é nwɛ̀nɛ̀ èlǎsɛ̃́ mɔ́.
45008019	Kɔn dɛ̀bɛ́ gakó Yi wɛ̀rhɛ́ mɔ́ n'ê dɛ̃̀ dɛ̃ rɛ́ tɛ̀bɛ́ Yi la ce rə̀ byǎ bɛ́ zùwə́ y du mú. Sə wẽ̀ dé rə̀myɛ́ n'ê yǎl sə dɛ̃ rɛ́ yí làlà.
45008020	Lũ w ŋwɛ́nɛ́ kɔn dɛ̀bɛ́ rə̀ bə kùr zhe jɔ̃̀ wà, sə rə̀myɛ́ yə̀ ò cìcì sõ shí yé. Wɔ́ Yi sõ rə̀ shí ní. Sə ǹdə́ rə̀myɛ́ ga, dɛ̃ bànà Yi la w vwǎrh.
45008021	Dɛ̃ rɛ́ rə̀myɛ́ yùwə̀, Yi bá vwǎrh lũ w kɔn dɛ́ dɛ̀bɛ́ rə̀ bə kùr zhe mó jɔ̃̀ wà, o tó Yi byǎ bɛ́ nɛ o nə ò cìn Yi zùwə́ y wə.
45008022	Nə́ yě bə̀, shãã ga kɔn mé yí zà, zwini zhe lũ w wẽ̀ dé púlə́púlə́, rə̀ n'ê nwɛ̀nɛ̀ ǹdə kɛ̃ pwǐ gə́ yá yì ní.
45008023	È də̀ wẽ̀ dé rə̀myɛ́ dúdú rə̀ n'ê nwɛ̀nɛ̀ yé. Nə́myɛ̌ byɛ̀bɛ́ Yi pɔ nə́ba rə̀ Eshirhə y è wɔ́ rə̀ nyì-bwelé y kɔn nã́yéé ré mó myɛ n'é nwɛ̀nɛ̀. Sə wɔ́ nə́ wun ní wẽ́ nə́ r'é nwɛ̀nɛ̀ nɛ́, nə́ m'é dɛ̃̀ dɛ̃ rɛ́ tɛ̀bɛ́ Yi la ce nə́ jǐrh rə̀ byǎ, sə rə ce nə́ nə nə́ cìn páá mɔ́.
45008024	Zhə̀nà, nə́ nɔ vwǎrh, sə rə̀ wɔ́ kɔn dɛ̀bɛ́ nə́ gwẽ̌ n'é dɛ̃̀ rə̀ bànà. Lò yírh gə jòm kɔn dɛ̀bɛ́ ǹ nə́ ǹ dɛ̃̀ yó ǹ zhɛ̀, rə̀ k'ê də̀ kɔn dɛ̀bɛ́ ǹ nə́ ǹ dɛ̃̀ yé. Lò tá ǹ dɛ̃̀ kɔn dɛ̀bɛ́ ǹ yírhə́ nə yé.
45008025	Wɔ́ rə̀myɛ́ è ce nə́ r'é pyɛ́nɛ́ nə́ cìn nə́ zhì, nə́ dɛ̃̀ kɔn dɛ́ dɛ̀bɛ́ nə́ yírhə́ bə nɛ mɔ́.
45008026	Nə́ wɔ́ numbyínsi, nə́ wɔ́ bə-jàn-zhəəre cìnə́. Nə́ yə̀l kɔn dɛ́ dɛ̀bɛ́ nə́ b'ǎ lwə̀l nə́ Yi-co wẽ́ sə kɔn tó rə̀ sɔ́má y yé. Wɔ́ Eshirhə náàcɛ̀nɛ́ è n'ê twí è sɛ̃ nə́ba nə́ Yi-co wẽ́. Eshirhə y n'ê zal Yi cã̌ nɛ nə́ yilə, sə lò wàr ń mà n byili kɔn dɛ̀bɛ́ Eshirhə y n'ê lwə̀l Yi ni mú ǹdə́ ń nyì-zɔ̀mà yé.
45008027	Yi gə́ nə numbyíní wu w mú ce, rə̀ yě kɔn dɛ̀bɛ́ Eshirhə y n'ê yàlá. È n'ê zal rə̀ cã̌ nɛ, byɛ̀bɛ́ bə̀ wɔ́ rə̀ lyì bí mú yilə, kɔn yí rə̀ bùlə̀.
45008028	Nə́ yě bə̀ Yi n'ê twĩ̀ kɔn gakó wẽ́ byɛ̀bɛ́ bə̀ só re mó cɛ̀nɛ̀ yilə. Wɔ́ bə̀myɛ́ rə̀ byẽ̀ ǹdə rə̀ gə́ y'à gu rə̀ wẽ́ rə cĩ́ ní.
45008029	Zhə̀nà, byɛ̀bɛ́ Yi dámǎ rə cír mó, rə̀ dámǎ rə gu rə̀ wẽ́ bə̀ rə̀ bá ce bə nyɛrhɛ rə̀ Byǐ mú, mùnì ga dwí nánzhəzhɔ̌ jǐrh ń da-byǎ, n yə̀ bə̀ náncɛ.
45008030	Byɛ̀bɛ́ rə̀ dámǎ rə cír èta mɔ́, rə̀ byẽ̀ bè. Sə bə̀myɛ́ byɛ̀bɛ́ rə̀ byẽ̀ mó, rə̀ ce bə̀ k'ê bə dwə́ə́re zhe yé. Bə̀myɛ́ byɛ̀bɛ́ rə̀ ce bə̀ k'ê bə dwə́ə́re zhe mó, rə̀ ce bə zù rə̀ zùwə́ y wẽ́.
45008031	Nə́ wál bə̀ byè kə́dò? Yi gə ŋwɛ́nɛ́ ǹdə́ nə́ba, mɔ̌ lò ń zhe nə́ yàlà?
45008032	Rə̀ yə̀ nə́ba rə̀ cìcì Byǐ mú vòm yé. Rə̀ shɛ̀nɛ́ lyì zə mɔ bə gu nə́ gakó yilə. Wɔ́ bə̀kɔ́n yil rə̀ nə bá cẽ nə́ba kɔn gakó pɔ rə̀ Byǐ mú ńmyɛ̌ jàn yilə?
45008033	Mɔ̌ lò ń wɔ̌ ń mà n cĩ́ yò byɛ̀bɛ́ Yi cír mó yó wə? Wɔ́ Yi cìcì rə̀ ce bə̀ k'ê bə dwə́ə́re zhe yé.
45008034	Mɔ̌ ń nə wɔ̌ ń mà n kə́ bə̀ bùrsì n pə bɛ còrhò-tum? Yezu Kristə cùwə̀; sə kɔn du, ń ká n bwìrhì, ń jě Yi jə̀jĩ́ ni, ń nə́ ń zal rə̀ cã̌ nɛ nə́ yilə.
45008035	Bə̀kɔ́n rə̀ wɔ̌ rə̀ bá cə̀r Kristə ǹdə́ nə́ba sónó? Zwini ráá wu-zɛ̃̀ɛ̃́ ráá nɔ̀nɔ̀? Nɔrh ráá nə̀mɔ̀ɔ̀rɛ̀? Yò-cə̀ə̀lè ráá cu?
45008036	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Nə́ zhǐ cu nyí ni dɛ̃ gakó ǹmyɛ́ yilə. Bə̀ n'ê wɛ̀rhɛ́ nə́ba ǹdə pyììsì shɛ̀bɛ́ bə̀ m'ê la gu jàà w ta."
45008037	Ǹdə́ rə̀myɛ́ ga, nə́ jú bɛlɛ rə̀myɛ́ gakó yó, mɔ̀bɔ́ ń só nə́ba mó jàn yilə.
45008038	Zhə̀nà, à yě bə̀ nə́ gə cùwə̀, ráá nə́ gə ŋwɛ́nɛ́ myɛ, màlɛ́kabá ǹdə́ dɛ̃̌ Arəzana jàn cìnə́ bé, ráá ŋwɔ̀nɔ́ cìnə́ byɛ̃̌byɛ̃̌, kɔn dɛ̀bɛ́ rə̀ ŋwɛ́nɛ́ èlǎsɛ̃́, ǹdə́ dɛ̀bɛ́ rə̀ gwẽ̌ bàn ga,
45008039	dɛ̃̌ jàn cìnə́ bé, ǹdə́ cɛ y kùr w jàn cìnə́ bé, ǹdə́ wẽ̀ dwã tɛ̀bɛ́ gakó Yi wɛ̀rhɛ́ mɔ́; rə̀dù ga wàr rə̀ bá cə̀r sónó w kɔ̀bɔ́ Yi tó nə́ Cinu Yezu Kristə dɛnnɛ rə byili nə́ba mɔ́ yé.
45009001	Kristə wɔ́ à zhə̀nà. Rə̀myɛ́ ce kɔn dɛ́ dɛ̀bɛ́ à la byilu mú wɔ́ zhə̀nà; à t'â la kɔma góm yé. Eshirhə náàcɛ̀nɛ́ myɛ n'ê byili rə̀myɛ́ à wẽ́ bə̀ wɔ́ zhə̀nà:
45009002	wu-zhìlù nánfɔ̀lɔ̀ zhe ne, ò n'ô nwɛ̀nɛ̀ nɛ̀ twéé gakó.
45009003	À y'à só sə Yi zhìlì àmyɛ́ yò, a pɔr Kristə kwã nɛ́, à da-byǎ Zhwifubá vwǎrh yilə. Àmyɛ́ ǹdə́ bə̀myɛ́ ga wɔ́ dwí rə̀dù.
45009004	Bə̀ wɔ́ Esərayɛl lyì; Yi ce bə jǐrh rə̀ byǎ; rə̀ byili bi rə̀ zùwə́ yə́; rə zə dɔbrɛ ǹdə́ bɛ; rə pə bɛ rə̀ nyə́ né; rə byili bi bə̀ gə́ má cèrhé re né; rə bwəl be nyə́.
45009005	Bə̀ wɔ́ nə́ dwí rí nàmbala bɛ́ náncɛsɛ́ nɛ̀mɛ́. Wɔ́ dwí rí rə̀myɛ́ wẽ́ bə̀ lùl Kristə mó né. Ń wɔ́ Yi, ń du kɔn gakó. Wɔ́ ńmyɛ̌ ń mə̌ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
45009006	Sə rə̀myɛ́ gakó t'â yǎl e wɔ̀ bə̀ Yi nyì-bwelé y yə̀ pyìrh yé. Lwarna bə̀ è də̀ byɛ̀bɛ́ bə̀ wɔ́ Esərayɛl nɛ̀mɛ́ nɛ́ mɔ́ gakó bə̀ wɔ́ Esərayɛl lyì páá yé.
45009007	È də̀ byɛ̀bɛ́ bə̀ wɔ́ Abəraham myɛ nɛ̀mɛ́ nɛ́ mɔ́ gakó bə̀ wɔ́ ń byǎ páá yé. Wɔ́ rə̀myɛ́ yil Yi zɔ̀m ǹdə́ Abəraham rə wɔ̀: "Byǎ bɛ́ byɛ̀bɛ́ à bwəl mó bə̀ nyí mú, wɔ́ Yəzakɛ ń la bɛ lúl."
45009008	Rə̀myɛ́ n'ê byili bə̀ è də̀ byǎ bɛ́ byɛ̀bɛ́ bal ǹdə́ kɛ̃ lùl mó gakó bə̀ wɔ́ Yi byǎ yé. Wɔ́ byɛ̀bɛ́ bə̀ lul lé tó ǹdə́ Yi nyì-bwelé y mó bə̀ wɔ́ rə̀ byǎ.
45009009	Yi bwəl nyí rə wɔ̀: "Byin ní èta yi, à má k'â bàn ǹdə́ Sara lùl byǐ."
45009010	Kɔn gwẽ̌ yə̀ zhɛ̀ yé. Arəbəka yà ń lùl byǎ bə̀lyè. Bə̀myɛ́ bə̀lyè y ga y'à wɔ́ nə́ nàmbal Yəzakɛ nyə̀ná.
45009011	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "À swéné Zhakɔɔbɛ a yẽ̌ Ezəyu ni." Rə̀myɛ́ yi ní ǹdə́ bə̀ gwẽ̌ yə̀ bə̀sɔ́ná bɛ́ gaga mɔ́ lùl, sé mé zɔ̀m bə̀ má wɛ̀rhɛ́ cɛ̀nɛ̀ ráá lwɛlɛ yò yé. E jà ǹdə́ rə̀myɛ́ ga, Yi byili Yəzakɛ nɛ bə̀ zhə̀m-bal mɔ́ bà n yə̀ nyɛ̃́ mɔ́ tùntùnnə̀. Sə kɔn yàl èta mùnì ga kɔn dɛ́ dɛ̀bɛ́ Yi y'à gu rə̀ wẽ́ rə cĩ́ mú pyìrh. Bə̀ rə̀ t'â nyǐ numbyíní tùntwĩ̀ĩ̀ yé. Rə̀ n'ê cír y ǹdə rə̀ gə́ n'ê yǎl nɛ́.
45009014	Rə̀myɛ́ nə n'ê yǎl e wɔ̀ bə̀ byè? È n'ê yǎl e byili bə̀ Yi də̀ cángá? È də̀ èta yé.
45009015	Zhə̀nà, Yi zɔ̀m ǹdə́ Muyiisi rə wɔ̀: "Lò mɔ̀bɔ́ à n'â yǎl a dùr ń nɔ̀nɔ̀, wɔ́ ńmyɛ̌ nɔ̀nɔ̀ à má dùr. Lò mɔ̀bɔ́ à n'â yǎl a dùr ń yə́-zhìl, wɔ́ ńmyɛ̌ yə́-zhìl à má dùr."
45009016	Yi gə la lò nɔ̀nɔ̀ dǔr, kɔn t'â tó ǹdə́ rə̀-ná-cí pùbùlə̀, ráá ń tùntwə̃̀ə̃̀ yé. Kɔn n'ê tó ǹdə́ rə̀myɛ́ cìcì nɔ̀nɔ̀-dǔr mó.
45009017	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wò Ezhibti lyì pyɔ̌ mɔ́ nɛ: "À ce ń jǐrh pyɔ̌, mùnì ga a tó ǹ dɛnnɛ a byili à jàn dɛ́, sə à yil lé du lũ w cə-yala gakó wə."
45009018	Rə̀myɛ́ n'ê byili bə̀ wɔ́ lò mɔ̀bɔ́ Yi n'ê yǎl rə dùr ń nɔ̀nɔ̀ mɔ́, wɔ́ ńmyɛ̌ nɔ̀nɔ̀ rə̀ n'ê dùrə̀. Lò mɔ̀bɔ́ myɛ rə̀ n'ê yǎl rə kù ń wu wə́, wɔ́ ńmyɛ̌ wu w rə̀ n'ê kùlə̀.
45009019	Sə lò gə bwə̀rh nè bə̀ è nə wɔ́ byè yil Yi k'ê n'ê ji lyì bí búlə́, bə̀ lò tɛ̀nɛ́ ń wɔ̌ ń mà n cẽ rə̀ pùbùlə̀ né,
45009020	sə wɔ́ yẽ̀ lò ǹdə́ ǹmyɛ́ ǹ la mə́ mà nyə̀-pɔ̌ ǹdə́ Yi? Nə̀zhĩ̌ má bwə̀rh lò mó mɔ̀bɔ́ ń mɔ y mɔ́ bə̀ wɔ́ byè yil ń mɔ y èta?
45009021	Də-mɔrna wàr ń wɛ̀rhɛ́ ń gə́ ń nə́ ń yǎl nɛ́ ǹdə́ ń dɔ wá? Ń wàr ń mà n zə òmyɛ́ cìcì n mɔ nə̀zhĩ̌ kɛ̀bɛ́ è càn n cĩ́ dɛ̃̌, n jà n zə w n mɔ nə̀zhĩ̌ nánfò n cĩ́ tɛ̃́ náá təra?
45009022	Yi y'à n'ê yǎl rə byili bə̀ nyǐ rə̀ lyim n'ê yì, sə rə ce lyì bí lwar rə̀ jàn dɛ́ gə́ wɔ́ nɛ́ mɔ́. Sə rə̀ zɛ̃̀ rə ká zhìlì rə̀ yala nɛ dɛ̃́dɛ̃́ ǹdə́ lyì bí byɛ̀bɛ́ rə̀ lyim y'à n'ê yì mú, bə j'à y'à mə̌ ǹdə́ còrhò-tum pɔ,
45009023	rə zɛ̃̀ rə̀ n'ê yǎl rə byili rə̀ zùwə́ y nánfɔ̀lɔ̀ w byɛ̀bɛ́ rə̀ n'ê dùr bə̀ nɔ̀nɔ̀ mɔ́ yilə. Rə̀ y'à dámǎ rə tɛnɛ lyì bí bə̀myɛ́ mɔ́ rə̀ zùwə́ y èmyɛ́ nɔ yilə.
45009024	Wɔ́ nə́myɛ̌ nə́ wɔ́ lyì bí byɛ̀bɛ́ Yi n'ê dùr bə̀ nɔ̀nɔ̀ mɔ́, sə è də̀ Zhwifubá dúdú wẽ́ rə̀ byẽ̀ nə́ba nɛ́ yé. Rə̀ byẽ̀ nə́ba byɛ̀bɛ́ bə̀ də̀ Zhwifubá mó myɛ wẽ́.
45009025	Yi zɔ̀m rə̀myɛ́ yò rə̀ nyì-zwennə Oze sɛ́bɛ́ rɛ́ wẽ́ rə wɔ̀: "Lyì bí byɛ̀bɛ́ bə̀ y'à də̀ à lyì mú, wɔ́ bə̀myɛ́ à la byõ̌ b'à lyì. Tənà y kɛ̀bɛ́ à y'à bə só mó, wɔ́ èmyɛ́ à la byõ̌ bə̀ tənà à só.
45009026	Bə̀ gə́ y'à byili bi bə̀ bə̀ də̀ àmyɛ́ lyì mə̀gã̌ mɔ́, wɔ́ gàà cìcì bə̀ má byẽ̀ bè né bə̀ Yi nã́nyì byǎ."
45009027	Ezəyi myɛ bwə̀l Esərayɛl lyì bí shò-kwã nɛ́ n wɔ̀: "Bá Esərayɛl lyì bí gə pùl bə jǐrh nánzhəzhɔ̌ ǹdə nə̀-fɔ̀lɔ̀ w nyɔ̀rhɔ́ w ta myɛ, wɔ́ bə̀ kə̀kàlà bə̀ má nə vwǎrh.
45009028	Zhə̀nà, kɔn dɛ́ dɛ̀bɛ́ Cinu byili bə̀ ń la wɔ̀rhɔ́ mɔ́, t'â la jíjírhú yé. Ń mà n wɛ̀rhɛ́ rə̀ gakó làlà cɛ yó."
45009029	Ezəyi yà ń jɛ̀rɛ̀ n wɔ̀: "Cinu jàn-bə-swɛ̃́-zhe cə́bal ce nə́ dwí rí kə̀kàlà dàl. È gə də̀ rə̀myɛ́, nə́myɛ y'ǎ b'ǎ jǐrh ǹdə Sɔdɔm ǹdə́ Gɔmɔɔrɛ ta."
45009030	Rə̀myɛ́ nə n'ê yǎl e wɔ̀ bə̀ byè? Wɔ́ lyì bí byɛ̀bɛ́ bə̀ də̀ Zhwifubá mó Yi ce bə̀ k'ê bə dwə́ə́re zhe, bə̀ gə́ zhí ri mú yilə, e jà bə̀ y'à t'â pyà rə̀myɛ́ yé.
45009031	Esərayɛl lyì bí y'à n'ê pyà nyə́ nyɛ̀bɛ́ nə̀ bá ce bə̀ bə̀ká ké zə dwə́ə́re mó, sə bə̀ yə̀ ŋwɛ̀nɛ́ bə wɛ̀rhɛ́ ǹdə nə̀ gə́ n'ê byili ní yé.
45009032	Wɔ́ bə̀kɔ́n yil bə̀ yə̀ ŋwɛ̀nɛ́? Bə̀ yə̀ lwar bə̀ wɔ́ Yi ni bə̀ gə zhí fòró Yi ce bə̀ k'ê bə dwə́ə́re zhe yé. Bə̀ y'à n'ê bùl bə̀ wɔ́ nyə́ né zõ mó è má ce bə̀ k'ê t'â la dwə́ə́re zal yé. Wɔ́ rə̀myɛ́ è ce, bə̀ mà bə̀ nə̀rh nə́kulu w ò n'ô ce lyì bí lwé tɛ̃́ mɔ́ nɛ.
45009033	Bə̀ zɔ̀m nə́kulu w òmyɛ́ mɔ́ yò Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "À n'â cĩ́ nə́kulu Səyɔ̃ nɛ́ ò n'ô lwé lyì tɛ̃́, sə lò mɔ̀bɔ́ ǹ zhí wə, cìzhìl t'â la mɔ́ jú yé."
45010001	Da-byǎ, à n'â yǎl ǹdə́ à wu gakó bə̀ Zhwifubá nə vwǎrh. Wɔ́ rə̀myɛ́ à n'â lwə̀l Yi ni bə̀ yilə.
45010002	Zhə̀nà, à yě bə̀ bə̀ zhe Yi-ni-tó mó yə̀wǎl dɛ̃́dɛ̃́. Sə ǹdə́ bə̀ yə̀wǎl lɛ́ ga, bə̀ yə̀ zhə̀n dɛ́ pár lwar pamparɛ̃ɛ̃ yé.
45010003	Bə̀ yə̀ Yi gə́ n'ê tó né rə̀ ce numbyíní k'ê bə dóó zhe mó kùr swí yé. Rə̀myɛ́ ce, bə̀ y'à zɛ̃̀ bə̀ n'ê pyà ǹdə́ bə̀ sə̀pwà jàn sə bə̀ bə̀ká ké zə dwə́ə́re yé. Wɔ́ rə̀myɛ́ è ce bə yẽ̌ sɔ́má y kɛ̀bɛ́ Yi n'ê tó rə̀ b'ê ce numbyíní k'ê bə dóó zhe mó ne.
45010004	Wɔ́ Kristə dɛnnɛ Muyiisi nyə́ né tó né nə pyìrh, mùnì lò mɔ̀bɔ́ gakó ǹ zhí Kristə ne, sə Yi ce ǹ bə̀ká kə́ zə dóó yé.
45010005	È gə wɔ́ numbyíní gə́ bá tó nyə́ né zõ dɛnnɛ è bə̀ká ké zə dóó mó yilə, Muyiisi kɛ̃ n wɔ̀: "Lò mɔ̀bɔ́ ǹ wɛ̀rhɛ́ kɔn dɛ̀bɛ́ gakó nyə́ né byili mú, ǹ b'ǎ zə nyǔ nyə́ né jàn yilə."
45010006	Ń zɔ̀m Yi gə́ má ce numbyíní k'ê t'â la dóó zal è gə́ zhí ri jàn yil mó yò. Ń wòwə̀: "Bə̀ká zɔ̀m ǹ wẽ́ ń wɔ̀: wɔ́ mɔ̌ lò ń mà n zɛ̃̀ n vò dɛ̃̌ Arəzana wa?" (Sə rə̀myɛ́ n'ê yǎl e wɔ̀ bə̀ wɔ́ mɔ̌ ń mà n zə Kristə n ká n mə n bə̀ cɛ yó?)
45010007	"Sə ǹ bə̀ká zɔ̀m ǹ wẽ́ ń wɔ̀: wɔ́ mɔ̌ lò ń mà n zù tɛ̃́ cɛ y kùr wə?" (Sə rə̀myɛ́ n'ê yǎl e wɔ̀ bə̀ wɔ́ mɔ̌ ń mà n vùr Kristə cùùrì wẽ́ n du pwẽ̀ nè?)
45010008	Wɔ́ bə̀kɔ́n bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə byili rə̀myɛ́ yilə? Bə̀ wòwə̀: "Yi zɔ̀mɛ̀ rɛ́ bə̀ bwə̀l mó ŋwɛ́nɛ́ ǹ nyú wə, ǹdə́ ǹ wu w wẽ́." Wɔ́ zɔ̀mɛ̀ rɛ́ tɛ̀bɛ́ nə́ r'é bwə̀l nə́ byili Yi-ni-zhú mú shò-kwã nɛ́ mɔ́.
45010009	Ǹ gə púr ǹ nyí ǹ byili bə̀ Yezu wɔ́ Cinu, ǹ gə zwẽ nyí ǹ wu w wẽ́ bə̀ Yi bwìrhì mu, ǹ b'ǎ nə vwǎrh.
45010010	Zhə̀nà, numbyíní gə zhí Yi ni è wẽ́, rə̀ n'ê ce è k'ê bə dóó zhe yé. È gə púr è nyí è byili bə̀ Yezu wɔ́ Cinu, Yi n'ê vwǎrh ya.
45010011	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ zhí Yi ni, cìzhìl t'â la mɔ́ jú gaga yé."
45010012	Rə̀myɛ́ ce, Zhwifubá ǹdə́ byɛ̀bɛ́ bə̀ də̀ Zhwifubá ga jǐrh kɔn rə̀dù. Wɔ́ Cinu mú ńmyɛ̌ mə̀dù y ń cǐ bə̀ gakó, ń nə́ ń pɛ ń nə̀cɛ̀ndɛ́ byɛ̀bɛ́ bə̀ n'ê lwə̀l mò mó ne.
45010013	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ wẽ́ bə wɔ̀: "Lò mɔ̀bɔ́ gakó ǹ lwə̀l Cinu sãɔ̃, ń mà n vwǎrh mɔ́."
45010014	Sə lò nə gə yə̀ Cinu zwì, wɔ́ etər ǹ b'ǎ tó né ń lwə̀l ń sãɔ̃? Bə̀ gə yə̀ ń yò zɔ̀m ǹdə́ mɔ́, wɔ́ etər ǹ b'ǎ tó né ń zù mù? Sə bə̀ gə yə̀ ń yò bwə̀l bə byili, wɔ́ etər lò mà n tó né n nyɛ̀ɛ̀ ń yò wə́?
45010015	Sə bə̀ gə yə̀ lò twĩ̀ ń yò bwə̌l e byili yilə, wɔ́ etər ò bá tó né o bwə̀l? Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ǹ gə nɔ byɛ̀bɛ́ bə̀ n'ê bwə̀l yò-ècɔ̀nɔ̀ nyí rí mú bə̀ n'ê zhə̀l bə̀ bànà, ǹ já ǹ só."
45010016	Ǹdə́ rə̀myɛ́ ga, lyì bí gakó yə̀ yò-ècɔ̀nɔ̀ nyí rí zwẽ yé. Zhə̀nà, Ezəyi bwə̀l n wɔ̀: "Cinu, wɔ́ mɔ̌ ń zwẽ nyí rí nə́ byili mú?"
45010017	Lwarna bə̀ wɔ́ Kristə zɔ̀mɛ̀ rɛ́ bwə̌l e byili mú lò ya n cili, n zɛ̃̀ n zhí Yi ni rə̀myɛ́ jàn yilə.
45010018	Sə è gə wɔ́ èta, à n'â yǎl a bwə̀rh a nyǐ Zhwifubá yə̀ zɔ̀mɛ̀ rɛ́ rə̀myɛ́ mɔ́ nyɛ̀ɛ̀ nà? Zhə̀nà, bə̀ nyɛ̀ɛ̀ rɛ̀. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Bə̀ nyɛ̀ɛ̀ zɔ̀mɛ̀ rɛ́ bwə̀lnə̀ bé cələ bə̀ bwə̀l le rə yí lũ w cə-yala gakó."
45010019	Zɔ̀mɛ̀ dõ ŋwɛ́nɛ́ à n'â yǎl a bwə̀rh kə́dò: Esərayɛl lyì bí yə̀ rə̀myɛ́ kùr nyɛ̀ɛ̀ nà? Yi tə̀ rə̀myɛ́ yil rə tó Muyiisi dɛnnɛ rə zɔ̀m ǹdə́ bɛ rə wɔ̀: "À má ce á yírh zù lyì bí byɛ̀bɛ́ bə̀ də̀ à lyì mú. À má ce á lyimə zɛ̃̀ bə̀ yó, bə j'à wɔ́ lyì byɛ̀bɛ́ bə̀ yə̀l nə̀ kùrə̀ yé."
45010020	Ezəyi gaga mɔ́ kwɛrhɛ n bwə̀l n byili bə̀ Yi wòwə̀: "Wɔ́ lyì bí byɛ̀bɛ́ bə̀ y'à t'â pyà nɛ̀ mɔ́, wɔ́ bə̀myɛ́ bə̀ nɔ nɛ. À byili à cìn byɛ̀bɛ́ bə̀ y'à t'â lwə̀l nè kaka mɔ́ nɛ."
45010021	Ń zɔ̀m Esərayɛl lyì bí yò gwẽ̌, n wɔ̀ bə̀ Yi wòwə̀: "Cɛ gə lɔ́ gakó, à y'à cèlè à jɛ̀rh a byẽ̀ byẽ̀ lyì byɛ̀bɛ́ bə̀ wɔ́ yó-kùùlì cìnə́ mó yi rí vò rə zù, sə bə̀ bə shɛ̀ nyí zõ yé."
45011001	A zɛ̃̀ à n'â yǎl a bwə̀rh a nyìwé: Yi nə zɛ̃̀ wɔ́ zhɔ̃́ rə̀ zhɔ̃̀ rə̀ lyì bí? Gaga! Àmyɛ́ cìcì mú də̀ Esərayɛl lò nà? Wɔ́ Abəraham nɔ̃̌ Bɛ̃zhamɛ kwálá y wẽ́ bə̀ lùl nè né.
45011002	Yi yə̀ rə̀ lyì bí rə̀ dámǎ rə cír mó zhɛ̃̀ yé. Lyǐrhnə kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə mé zɔ̀m Elyi yò, ń gə́ yà ń nə́ ń zhərh ǹdə́ Yi Esərayɛl lyì bí shò-kwã nɛ́ ǹdə́ wu-zhìlù mú yò.
45011003	Ń wòwə̀: "Cinu, bə̀ gu ǹ nyì-zwennə bé gakó, bə wǔr ǹ vwĩ̀-jùúlí. Wɔ́ àmyɛ́ dúdú à dàl. Sə bə̀ n'ê pyà àmyɛ bə̀ la gu."
45011004	Wɔ́ bə̀kɔ́n Yi zɛ̃̀ rə byili? Rə̀ wòwə̀: "Lyì bí byɛ̀bɛ́ bə̀ yə̀ shɛ̀nɛ́ bə wùlì yi rí tɛ̀bɛ́ bə̀ n'ê byẽ̀ bə̀ Baalɛ yé né mó wɔ́ nunə mɔ̀ɔ̀rhɛ̀ tàlpyɛ̀. Wɔ́ bə̀myɛ́ à cír à cìcì yilə."
45011005	Zà zà myɛ gwẽ̌ wɔ́ èta. Lyì màngɛlɛ́ gwẽ̌ dàl, sə wɔ́ Yi sónó w ò ce rə cír be.
45011006	È də̀ bə̀ tùm-ècɛ̀nà yil rə̀ cír be yé. Wɔ́ rə̀ gə́ só be mó dúdú yilə. È gə y'à wɔ́ bə̀ tùntwə̃̀ə̃̀ yilə, sə́ nyǐ rə̀ sónó w y'à də̀ sónó páá yé.
45011007	Wɔ́ bə̀kɔ́n nə́ nə b'ǎ wɔ̀? Esərayɛl lyì bí yə̀ tɛ̀bɛ́ bə̀ y'à n'ê pyà mɔ́ nɛ yé. Wɔ́ byɛ̀bɛ́ Yi cír mó dúdú bə̀ nɔ rɛ, sə byɛ̀bɛ́ bə̀ dàl mɔ́ y'à t'â yǎl bə sú rə̀ kùr yé.
45011008	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Rə̀myɛ́ yi ní ga, Yi pyi bə̀ surhə, rə pyi bə̀ yírhə́, rə shĩ bə̀ zhã̌, kɔn mé yí zà."
45011009	Dəvyidi myɛ wòwə̀: "Kùjú kɔ̀bɔ́ bə̀ la jú bá yə̀ zhẽ́ bə̀ la bé zhẽ̀ bè; ò yə̀ gɔ́rɔ́ bə tu ò wẽ́, bə nə còrhò-tum.
45011010	Bə̀ yírhə́ bá pyi, bə jǐrh lyìlyə̌r, sə də̀-kúrhú bá kə́ bɛ, bə̀ k'ê wàr bə kwẽ̌ yé."
45011011	È gə wɔ́ èta, à n'â yǎl a bwə̀rh gwẽ̌: Zhwifubá tu tɛ̃́. Sə rə̀myɛ́ n'ê byili bə̀ bə̀ k'ê wàr bə̀ la zã̀ɔ̃̀ gaga nà? Ɔ̃́ɔ̃́, è də̀ èta yé. Zhə̀nà, bə̀ dówə́; byɛ̀bɛ́ bə̀ də̀ Zhwifubá mɔ́ zɛ̃̀ bə tó rə̀myɛ́ dɛnnɛ bə nə vwǎrh. Zhwifubá tə̀ rə̀myɛ́ yil bə̀ n'ê dùr bwɛ̃̌.
45011012	Zhwifubá dóó w ce lũ w lyì bí dwã bɛ́ nə cɛ̀nɛ̀. Bə̀ gə́ tu tɛ̃́ mɔ́ myɛ ce byɛ̀bɛ́ bə̀ də̀ Zhwifubá mó nə cɛ̀nɛ̀. È gə wɔ́ èta, sə́ nyǐ Zhwifubá púlə́púlə́ gə ká tú bə̀ zù Yi, rə̀ bá pə bɛ cɛ̀nɛ̀ rɛ́ kɔn lyɛ̃ cɛ nɛ.
45011013	Èlǎsɛ̃́, wɔ́ ámyɛ̌ byɛ̀bɛ́ á də̀ Zhwifubá mó à ba. Wɔ́ ámyɛ̌ yil à wɔ́ Yezu Kristə tùntúm. Sə tum dí rə̀myɛ́ ń pɔ nɛ mɔ́ zhe kùr à yilə.
45011014	Sə à n'â bùl bə̀ à dwí lyì bí bá tə̀ rə̀myɛ́ yil bə zɛ̃̀ bə̀ n'ê dùr bwɛ̃̌. Èta, bə̀ jàlà bá tó rə̀myɛ́ dɛnnɛ bə nə vwǎrh.
45011015	Zhə̀nà, Yi y'à yẽ̌ Zhwifubá ne rə mé kwɛrhɛ lũ w lyì bí dwã bɛ́ yò ǹdə́ rə̀ cìcì. Sə rə̀ gə k'â tú rə̀ zwẽ be, etər kɔn bá yə̀ nɛ́? Kɔn má yə̀ ǹdə lò gə́ ya n cì, n zɛ̃̀ n ká n bwìrhì ní!
45011016	Bə̀ gə fɔ́n búrú kə̀kàlà bə̀ pɔ Yi ni, ò kùr ré rə̀ dàl mɔ́ gakó wɔ́ rə̀myɛ́ rə̀ cǐ. Bə̀ gə pɔ cǒ nə̀rh Yi ni, sə́ lwar bə̀ rə̀ j'â cǐ ǹdə́ ò jɛ̀sɛ́ myɛ ga.
45011017	Esərayɛl lyì bí nyɛ̌ ǹdə cǒ bə̀ zhele ta. Bə zɛ̃̀ bə gõ̀ ò jɛ̀sɛ́ jàlà. Ǹmyɛ́ mɔ̀bɔ́ ǹ də̀ Zhwifu mú nyɛ̌ ǹdə cǒ kɔ̀bɔ́ ò lyĩ tɛ̃́ nánfò jɛ̃̀ ta, bə̀ gòm bə mé lyə́r kɔ̀bɔ́ ò zhele mó jɛ̀sɛ́ sə̀ gòm mó. Èlǎsɛ̃́, ǹmyɛ zɛ̃̀ ǹ nə́ ǹ tó ǹ jí kɔn dɛ̀bɛ́ gakó rə̀ n'ê shí cǒ w bə̀ zhele mó nèsé wẽ́ mó.
45011018	Rə̀myɛ́ ce, ǹ bə mə̌ sə́ zhẽ̌ ǹ cìn cǒ w jɛ̀sɛ́ bə̀ gòm mó sono yé. Ǹmyɛ́ zɛ̃̀ ǹ nə́ ǹ yǎl ń zhẽ̌ ǹ cìnə̀, lwar b'è də̀ ǹmyɛ́ ǹ zə cǒ w nèsé ǹ zhǐ yé. Wɔ́ sə̀myɛ́ sə̀ zə mɔ́ sə̀ zhǐ.
45011019	Dɛ̀ga, ǹ b'ǎ wɔ̀: "Bə̀ gòm cǒ w jɛ̀sɛ́ mùnì ga bə kwè àmyɛ́ bə mé lyə́r se."
45011020	Ǹ gə byili èta, rə̀ wɔ́ zhə̀nà. Wɔ́ cǒ w jɛ̀sɛ́ gə́ yə̀ Yi ni zhí yil bə̀ gòm sè, ǹmyɛ́ zɛ̃̀ ǹ zhǐ sə̀ jàà w ǹ gə́ zhí Yi ni mú yilə. Sə bə̀ká zhẽ̌ ǹ cìn dɛ̃̌ yé. Ǹ gaga mɔ́ mə̌ sə́ ce ywẽ zə mɔ́.
45011021	Zhə̀nà, Yi gə gòm cǒ w kɔ̀bɔ́ ò zhele mó jɛ̀sɛ́, sə́ lwar bə̀ rə̀ t'â la ǹmyɛ nɛ yõ̌ yé.
45011022	Lwar bə̀ Yi wɔ́ wu-bɔ̀nɔ̀ cə́bal, rə j'à zum myɛ. Rə̀ n'ê gwirhi rə̀ yé ǹdə́ byɛ̀bɛ́ bə̀ tu tɛ̃́ mɔ́. Sə è gə wɔ́ ǹmyɛ́ yilə, rə̀ zhe wu-bɔ̀nɔ̀ ǹdə́ mɔ́. Ǹ mə̌ sə́ já ǹ ŋwɛ́nɛ́ rə̀ wu-bɔ̀nɔ̀ w wẽ́. È gə də̀ rə̀myɛ́, rə̀ bá gõ̀ ǹmyɛ ǹdə cǒ jɛ̃̀ ta rə ji tɛ̃́.
45011023	Sə è gə wɔ́ Zhwifubá yilə, bə̀ gə tú bə̀ k'â shɛ̀nɛ́ bə̀ zwẽ nyí bə zhí Yi ni, rə̀myɛ́ yi ní, bə̀ má lyə́r be cǒ w ne bə zhì ǹdə shãã ga mɔ́ ta; bə̀ Yi zhe jàn, rə̀ wɔ̌ rə̀ bá ká lyə́r be cǒ w ne kə́dò.
45011024	Zhə̀nà, ǹmyɛ́ mɔ̀bɔ́ ǹ də̀ Zhwifu, ǹ wɔ́ cǒ kɔ̀bɔ́ ò lyĩ tɛ̃́ nánfò jɛ̃̀ bə̀ gòm bə mé lyə́r kɔ̀bɔ́ bə̀ zhele mó, e j'à də̀ èta kɔn mə̌ sə rə tó né yé. Sə è gə wɔ́ Zhwifubá yilə, bə̀myɛ́ wɔ́ cǒ w kɔ̀bɔ́ bə̀ zhele mó jɛ̀rh. Rə̀myɛ́ ce, Yi má lyə́r be cǒ w bə̀ y'à jɛ̀rɛ̀ bə̀ zhǐ ò yó mó ne nàná.
45011025	Da-byǎ, nyǐnə kɔn dɛ̀bɛ́ rə̀ y'à shèè. Wɔ́ rə̀myɛ́ à n'â yǎl a ce á lwar, mùnì ga á bə̀k'á wɔ̀ b'ǎ zhe surhə á yě kɔn gakó yé. Yi ce Esərayɛl lyì bí kə̀kàlà yə̀ ŋwɛ̀nɛ́ bə sú rə̀ kùr yé, kɔn la mé yí lũ w lyì bí dwã bɛ́ gakó ŋwɛ̀nɛ́ bə nə vwǎrh mɔ́.
45011026	Rə̀myɛ́ yi ní, Esərayɛl lyì bí púlə́púlə́ bá zɛ̃̀ bə nə vwǎrh. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "Zwennə mó mà n shí Səyɔ̃, sə ń mà n vùr Zhakɔɔbɛ kwálá y lyì bí yó-kùùlí.
45011027	Wɔ́ rə̀myɛ́ rə̀ wɔ́ dɔbrɛ́ à la zal ǹdə́ bɛ mɔ́, à gə tú à vùr bə̀ yə̀-bəlwàálɛ́ yi ní."
45011028	Bə̀ yə̀ shɛ̀nɛ́ bə zwẽ yò-ècɔ̀nɔ̀ nyí rí yé, bə jǐrh Yi zwə̀, sə rə̀myɛ́ yàl kɔn dɛ̀bɛ́ rə̀ sɛ̃ ámyɛ̌ byɛ̀bɛ́ á də̀ Zhwifubá mó ne. E jà wɔ́ bə̀myɛ́ Yi tə̀ bə̀ nàmbala bɛ́ yil rə cír bə̀ wɔ́ rə̀ lyì rə̀ só.
45011029	Bə̀ Yi t'â pɛ rə̀ k'â zwẽ yé. Lyì byɛ̀bɛ́ rə̀ byẽ̀, rə̀ k'ê t'â zhɛ̃̀ bɛ̀ yé.
45011030	Shãã ga, á y'ǎ cẽ Yi nyí ni. Sə zà zà, Zhwifubá gə́ yə̀ rə̀ nyí ni zwẽ mó yilə, rə̀ dùr á nɔ̀nɔ̀.
45011031	Bə̀ cẽ Yi nyí ni, rə̀ m'ê dùr á nɔ̀nɔ̀ èlǎsɛ̃́, sə rə dùr bə̀myɛ nɔ̀nɔ̀.
45011032	Yi ce numbyínə́ bé gakó cẽ rə̀ nyí ni, mùnì rə dùr bə̀ gakó nɔ̀nɔ̀.
45011033	Nyǐnə Yi cǐ kɔn gakó námpúm! Rə̀ surhə né ǹdə́ rə̀ lwar mɔ́ bə swɛ̃́ zhe yé. Mɔ̌ lò ń wɔ̌ ń mà n lwar kɔn dɛ̀bɛ́ Yi kɔ́ rə cĩ́ rə̀ surhə wẽ́? Mɔ̌ lò ń wɔ̌ ń mà n lwar rə̀ gə́ n'ê wɛ̀rhɛ́ nɛ́ yé-shò?
45011034	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Mɔ̌ ń wɔ̌ ń mà n lwar kɔn dɛ̀bɛ́ Cinu nə́ ń bùlə̀? Mɔ̌ lò ń wɔ̌ ń mà n yə̀ ń cícírnə?
45011035	Mɔ̌ lò ń jɛ̀rɛ̀ n pə kɔn Yi ni, sə rə̀myɛ́ zɛ̃̀ rə ká mé càrh mɔ̀?"
45011036	Kɔn gakó wɔ́ Yi sõ rə̀ n'ê shí ní; wɔ́ Yi rə̀ ce kɔn gakó ŋwɛ́nɛ́, e j'à wɔ́ rə̀myɛ́ yil kɔn gakó ŋwɛ́nɛ́. Yi mə̌ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
45012001	Da-byǎ, Yi zhe wu-bɔ̀nɔ̀ ǹdə́ nə́ba dɛ̃́dɛ̃́. Rə̀myɛ́ ce, à n'â lwə̀l ába: zəna á cìn á yə̀ vwĩ̀-kɔn dɛ̀bɛ́ Yi cǐ, rə já yí rə̀ pùbùlə̀, á pə rɛ. Wɔ́ èta á mə̌ s'á cèrhé re né zhə̀n zhə̀nà.
45012002	Á tùntwə̃̀ə̃̀ né bə̀ká yə̀ ǹdə lũ w kɔ̀bɔ́ nə́ ŋwɛ́nɛ́ ò wẽ́ mó tùntwə̃̀ə̃̀ né ta yé. Yẽ̌nə Yi pyìrhí á surhə né námpúm, mùnì ga á ŋwɛ̀nɛ́ á lwar kɔn dɛ̀bɛ́ rə̀ n'ê yàlá: tɛ̀bɛ́ rə̀ càn, rə̀ só, e jà rə̀ yú rə̀ pùbùlə̀.
45012003	Yi wu-bɔ̀nɔ̀ w ce rə̀ pɔ nɛ rə̀ pɛnɛ́ y nánfò. Rə̀myɛ́ yilə, à n'â byili ába: á mə̀dù ga bə̀ká n cĩ́ ń cìn jàà kɛ̀bɛ́ è du mu wẽ́ yé. Lò gakó sə́ cĩ́ ǹ cìn jàà y kɛ̀bɛ́ è mə̌ ǹdə́ mɔ́ wẽ́, ǹdə Yi gə́ ce ǹmyɛ zhí ri ní mú.
45012004	Zhə̀nà, nə́ yala nɛ́ kə̀kàlsɛ̀ já, sə kə̀kàlà èdù gakó zhe è tum.
45012005	Wɔ́ èta, ǹdə́ nə́myɛ já ga, nə́ mù dwã nɛ Kristə wẽ́ nə́ jǐrh kɔn rə̀dù. Lò gakó zhǐ ń jàà wà, ǹdə numbyíní yala nɛ́ kə̀kàlsɛ́ ta.
45012006	Yi pɔ rə̀ pansɛ dúdúmə́ dúdúmə́ nə́ mə̀dù mə̀dù gakó ne, rə̀ gə́ só nə́ba yilə. Rə̀myɛ́ ce, lò mɔ̀bɔ́ ǹ nɔ Yi nyì-zwennə pɛnɛ́, sə́ twĩ̀ kɔn mɛrhɛ ǹdə́ ǹ Yi-ni-zhú mú.
45012007	Lò mɔ̀bɔ́ ǹ nɔ sãɔ̃ pɛnɛ́, sə́ sɛ̃ ǹ dwã bɛ́ nɛ. Lò mɔ̀bɔ́ ǹ nɔ Yi zɔ̀mɛ̀ rɛ́ còrhò pɛnɛ́, sə́ cèrhè rè ǹ dwã bɛ́ nɛ.
45012008	Lò mɔ̀bɔ́ ǹ nɔ cícú pɛnɛ́, sə́ cící ǹ dwã bɛ́. Lò mɔ̀bɔ́ ǹ nə́ ǹ pɛ ǹ kɔna, sə́ pwèlè ǹ wu ń pa. Lò mɔ̀bɔ́ ǹ wɔ́ Kristə-lyì gùlú w yé né cə́bal, sə́ twĩ̀ ǹ tum dí ǹdə́ yə̀wǎl. Lò mɔ̀bɔ́ ǹ nə́ ǹ sɛ̃ nə̀mwà nɛ̀, sə́ sɛ̃ bɛ ǹdə́ wu-nyɔ̃̀.
45012009	Á mə̌ s'á swéné dwã ǹdə́ wu-põ̀. Bə̀k'á shɛ̀nɛ́ lwɛlɛ wɔ̀rhɔ́ yò gaga yé. Wɛ̀rhɛ́na cɛ̀nɛ̀ twéé twéé.
45012010	Swénénə dwã ǹd'á wun gakó ǹdə da-byǎ ta. Cenə yə̀wǎl nɛ́, á nyɛ̀ dwã.
45012011	Twĩ̌nə wárhɛ́ wárhɛ́; bə̀k'á cĩ́ nə̀wàcɔ̀rɔ̀ yé. Twĩ̌nə Cinu tum dí náàcɛ̀nɛ́ ǹdə́ yə̀wǎl.
45012012	Cenə á wun yə̀ nyɛ̀n á gə́ n'á dɛ̃̀ Cinu nyì-bwelé y pyǐrh mó yilə. Nɔ̀nɔ̀ gə tú myɛ, s'á pyɛ́nɛ́ á zhì kẽkẽ. Lwə̌lnə Yi twéé twéé, á wun bə̀ká gə yé.
45012013	Á gə pwírí á da-byǎ Kristə-lyì jàlà zhe á sɛ̃ɛ̃́ tum, s'á sɛ̃ bɛ. Lò gə tú á sõ, s'á zwẽ ń zhəəlé cɛ̀nɛ̀.
45012014	Lwə̌lnə Yi bə̀ rə̀ cĩ́ bwəl byɛ̀bɛ́ bə̀ n'ê nwɛ̀nɛ̀ ába mɔ́ yó, sə rə̀ bə̀ká zhìlì bə̀ yò yé.
45012015	Lyì byɛ̀bɛ́ bə̀ zhe wu-nyɔ̃̀, s'á tó be á ce á wun yə̀ nyɛ̀n. Lyì byɛ̀bɛ́ bə̀ n'ê kúrhə́, s'á tó be á kúrh.
45012016	Cenə á nyí yə̀ rə̀dù, s'á bə̀k'á zhẽ̌ á cìn dɛ̃̌ yé. Lwəlnə á cìn tɛ̃́; á bə̀k'á nyǐ á cìn ǹdə surhə cìnə́ ta yé.
45012017	Lò gə wɛ̀rhɛ́ ába lwɛlɛ, s'á bə̀k'á càrh mɔ̀ lwɛlɛ yé. Cenə jàn nɛ́ á wɛ̀rhɛ́ kɔn dɛ́ dɛ̀bɛ́ rə̀ càn lyì bí gakó yírh w mó.
45012018	Wɛ̀rhɛ́na á gə́ wɔ̌ nɛ́ á jòm ǹdə́ lyì bí gakó ǹdə́ yə̀-zùlə́.
45012019	À dɔwabá nántwə̌rh, á bə̀k'á pyà á jim cṹ yé. Yẽ̌nə bùrsí sə̀myɛ́ nɛ á ce Yi jɔ̃̀ wà. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Cinu wòwə̀: "Wɔ́ àmyɛ́ à bá kə́ lò gakó bùrsì a pɔ̃ còrhò-tum."
45012020	Bə̀ kɛ̃ rə̀ jàà dõ wẽ́ bə wɔ̀: "Nɔrh gə zhe ǹ zù-bal, sə́ pɔ̃ kùjú n jí. Nə̀nyɛ̀lsɛ̀ gə zhe mo, sə́ pɔ̃ nɛ̃̌ n nyɔ̀. Èta, kɔn nyɛ̌ ǹdə wɔ́ myìn-cala bárhɛ́ ǹ ló ń yó w ta."
45012021	Bə̀ká yẽ̌ ǹ cìn nì lwɛlɛ wɔ̀rhɔ́ wẽ́ yé. Wɛ̀rhɛ́ cɛ̀nɛ̀ ń mə́ cə̀r lwɛlɛ yé ne.
45013001	Lò gakó mə̌ sə́ zwẽ cɔ w yé né cìnə́ bé nyə́ né, bə̀ lò wàr ń mà n jí pyɛ̀lɛ̀ ǹdə́ è də̀ Yi rə̀ pɔ mɔ yé. Pyɛ̀lɛ̀ dwí gakó wɔ́ Yi sõ rə̀ n'ê shí ní.
45013002	Lò mɔ̀bɔ́ ń nə́ ń cẽ cɔ w yé né cìnə́ bé nyə́ né, wɔ́ Yi nyí ni ń nə́ ń cẽ né. Sə lò mɔ̀bɔ́ ǹ cẽ nyí ni, ǹ b'ǎ nə còrhò-tum.
45013003	Lò mɔ̀bɔ́ ǹ nə́ ǹ wɛ̀rhɛ́ cɛ̀nɛ̀, cɔ w yé né cìnə́ bé ywẽ bə mɔ́ zhe yé. Sə ǹ gə nə́ ǹ wɛ̀rhɛ́ lwɛlɛ, bə̀ ywẽ zhe mó. Ǹ gə tá ǹ yǎl bə̀ bə̀ ywẽ zə mɔ́, sə́ twĩ̀ cɛ̀nɛ̀. Èta, bə̀ má cèrhé mó.
45013004	Zhə̀nà, wɔ́ Yi rə̀ cĩ́ bi ní bə̀ n'ê twĩ̀, mùnì bə sɛ̃ mɔ́ ǹmyɛ twĩ̀ cɛ̀nɛ̀. Ǹ gə zɛ̃̀ ǹ nə́ ǹ wɛ̀rhɛ́ lwɛlɛ, sə bə̀ ywẽ zə mɔ́. È də̀ nánfò yil bə̀ zhe ŋwɔ̀nɔ́ bə̀ n'ê pɛ còrhò-tum lyì bí ni yé. Bə̀ gə pɔ còrhò-tum lò nè, wɔ́ Yi tum bə̀ twĩ̀, mùnì ga bə tó rə̀myɛ́ dɛnnɛ bə byili mu bə̀ Yi lyim n'ê yì mù.
45013005	Wɔ́ rə̀myɛ́ è ce, cɔ w yé né cìnə́ bé nyə́ né zõ n'ê nyɛ́ɛ́ nə́ba. È də̀ nə́ la m'é lú Yi lyim dí yé né dúdú yil yé. Wɔ́ nə́ gə́ yě nə́ wun ní wẽ́ bə̀ wɔ́ èta nə́ mə̌ sə nə́ wɛ̀rhɛ́ nɛ́ mɔ́ myɛ yilə.
45013006	Wɔ́ rə̀myɛ́ cìcì mú è ce á n'á pɛ myə̌l-kwǎndɛ. Lyì bí byɛ̀bɛ́ bə̀ vùr bə cĩ́ ní bə̀ n'ê zwẽ myə̌l-kwǎndɛ́ mɔ́, wɔ́ Yi tum bə̀ n'ê twĩ̀.
45013007	Lò mɔ̀bɔ́ gakó á mə̌ s'á pɔ̃ kɔna, s'á pɔ̃ dɛ. È gə wɔ́ myə̌l-kwǎndɛ́ ǹdə́ lɔrɔ́ w yilə, pana rɛ mɔ̀bɔ́ á mə̌ s'á pɔ̃ rɛ mɔ́ nɛ. È gə wɔ́ byɛ̀bɛ́ á mə̌ s'á zwẽ bə̀ nyə́ né mó yilə, zwẽnə bə̀ nyə́ né, s'á nyɛ̀ bɛ.
45013008	Á bə̀k'á zə lò jim yé. Á gə la lò jim zal, sé yə̀ sónó w á mə̌ s'á swéné dwã mɔ́, bə̀ lò mɔ̀bɔ́ ǹ só ǹ dwã bɛ́, wɔ́ Yi nyə́ né gakó ǹ nə́ ǹ zwẽ.
45013009	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Bə̀ká fwə̌l yé; bə̀ká gu lò yé; bə̀ká ŋwɔ̀ yé; bə̀ká yǎl ǹ dõ kɔn ǹdə́ bwɛ̃̌-dǔr yé." Nyə́ né nə̀myɛ́ ǹdə́ nyɛ̀bɛ́ nə̀ dàl mɔ́ kùr wɔ́: "Swéné ǹ dõ ǹdə ǹ cìcì ta."
45013010	Lò mɔ̀bɔ́ ǹ só ǹ dõ, ǹ tá ǹ wɛ̀rhɛ́ mɔ lwɛlɛ yé. Ǹ gə só ǹ dõ, wɔ́ Yi nyə́ né gakó ǹ nə́ ǹ zwẽ.
45013011	Á yě yi rí tɛ̀bɛ́ nə́ ŋwɛ́nɛ́ rə̀ wẽ́ èlǎsɛ̃́ mɔ́. Kɔn yú b'ǎ zɛ̃̀ á jan dɛ́ wa, bə̀ yi rí tɛ̀bɛ́ Yi la lyì bí vwǎrh mɔ́ bwəlse du nə́ gə́ ju kùr nə́ zù Yezu Kristə yi ní mú.
45013012	Cəcɛ̃ y n'ê lyɛ̃, cɛ y bwə́l lɔ́. Rə̀myɛ́ ce, bànà nə́ yẽ̌ cə-byín tumə né ne, sə nə́ pwà búlə́ wẽ̀ dé nə́ lyɛ̃̀ nə́ m'é bú pwẽ̀ dé wẽ́.
45013013	Bànà nə́ zə nə́ cìn náàcɛ̀nɛ́ ǹdə nə́ gə́ n'é zal nə́ cìn nə̀nyɔ́nɔ́ nɛ nɛ́, sə nə́ bə̀k'á yə̀ lyì byɛ̀bɛ́ bə̀ n'ê jí dɛ̃́dɛ̃́ kɔn lyɛ̃ cɛ nɛ yé. Nə́ bə̀k'á nyɔ̀ sɛ̃́ dɛ̃́dɛ̃́ kɔn lyɛ̃ cɛ nɛ yé. Nə́ yẽ̌ fwə̌l ǹdə́ dədalsɛ námməlwǎlsɛ dwí gakó ne, sə nə́ yẽ̌ búlə́ ǹdə́ bwɛ̃̌-dǔr ne.
45013014	Zwínə Cinu Yezu Kristə ǹdə kàmə̀-zwǐ ta, s'á bə̀k'á yẽ̌ shilə námməlwǎlsɛ́ yò zù ába yé.
45014001	Zwẽnə lò mɔ̀bɔ́ ń Yi-ni-zhú mú gwẽ̌ də̀ kẽkẽ mó cɛ̀nɛ̀, s'á bə̀k'á wɔ̀ bə̀ kɔn dɛ̀bɛ́ ń nə́ ń bùl mó bə̀ càn yé.
45014002	Dɛ̀ga mɔ̃̌ ŋwɛ́nɛ́ ń nə́ ń bùl bə̀ ń wɔ̌ ń jí kùjú dwí gakó, sə mɔ̀bɔ́ ń Yi-ni-zhú mú gwẽ̌ də̀ kẽkẽ mó bə shɛ̀ nàmá yò yé; wɔ́ də̀-vɔr ń nə́ ń jí.
45014003	Mɔ̀bɔ́ ń nə́ ń jí kùjú dwí gakó mó bə mə̌ sə n fulsi mɔ̀bɔ́ ń tá ń jí kùjú dwí gakó mó yé, sə lò mɔ̀bɔ́ ń tá ń jí kùjú dwí gakó bə mə̌ sə n kə́ mɔ̀bɔ́ ń nə́ ń jí kùjú dwí gakó mó bùrsì yé, bə̀ Yi shɛ̀nɛ́ n zù rì.
45014004	Ǹmyɛ́ wɔ́ mɔ̌ ǹd'ám, ǹ mə́ ǹ kɛ́ lò dõ tùntùnnə̀ bùrsì? Ń gə zhǐ kẽkẽ, ń gə bə zhǐ kẽkẽ myɛ, wɔ́ ń yó-cə́bal mɔ́ rə̀ cə̀l. E jà ń mà n zhì kẽkẽ, bə̀ Cinu zhe jàn ń wɔ̌ ń mà n sɛ̃ mɔ.
45014005	Lò mwə̀lbə́ ŋwɛ́nɛ́ ń nə́ ń bùl bə̀ dwã ŋwɛ́nɛ́ nə̀ du nə̀ dwã bɛ́, ń dõ myɛ zɛ̃̀ ń ŋwɛ́nɛ́ ń nə́ ń bùl bə̀ dwã nɛ́ gakó wɔ́ kɔn rə̀dù. Rə̀myɛ́ ce, kɔn dɛ̀bɛ́ lò gakó nə́ ń bùl mó, sé yə̀ ǹdə́ ń wu gakó.
45014006	Lò mɔ̀bɔ́ ń nə́ ń bùl bə̀ dwã ŋwɛ́nɛ́ nə̀ du nə̀ dwã bɛ́, wɔ́ Cinu yil ń nə́ ń bùl èta. Lò mɔ̀bɔ́ ń nə́ ń jí kùjú dwí gakó, ńmyɛ wɔ́ Cinu yil ń nə́ ń jí èta, bə̀ wɔ́ Yi ń nə́ ń ce ń mə́ ń jí. Lò mɔ̀bɔ́ ńmyɛ tá ń jí wẽ̀ dwí gakó, wɔ́ Cinu yil ńmyɛ nə́ ń wɛ̀rhɛ́ èta, bə̀ ńmyɛ nə́ ń ce Yi nə̀bán rə̀myɛ́ yilə.
45014007	Nə́ mə̀dù ga tɛ̀nɛ́ ń cìn yil yé. Èta myɛ, nə́ mə̀dù ga tá ń la cú ń cìn yil yé.
45014008	Nə́ gə ŋwɛ́nɛ́ myɛ, wɔ́ Cinu yil nə́ ŋwɛ́nɛ́; nə́ gə k'é cù myɛ, wɔ́ Cinu yil nə́ cùwə̀. Rə̀myɛ́ ce, nə́ gə ŋwɛ́nɛ́ ráá nə́ gə cù myɛ, wɔ́ Cinu ń cǐ nə́ba,
45014009	bə̀ Kristə gə́ cù n ká n bwìrhì mú, wɔ́ mùnì ga n cìní cùùrí ǹdə́ lyì-nyìsí ga.
45014010	Sə ǹmyɛ́, wɔ́ byè yil ǹ nə́ ǹ cĩ́ dóó ǹ da-byǐ mú yó wə? Sə ǹmyɛ́, wɔ́ byè yil ǹ nə́ ǹ fulsi ǹ da-byǐ mú? Nə́ gakó b'ǎ zhì Yi yé né, rə kə́ lò gakó bùrsì.
45014011	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Cinu wòwə̀: "Wɔ́ àmyɛ́ Cinu, à wɔ́ nã́nyì. À n'â wə̀l bə̀ nunə dwí gakó bá wùlì tɛ̃́ à yé né, bə cèrhé ne."
45014012	Èta, nə́ mə̀dù mə̀dù gakó b'ǎ byili Yi yé né kɔn dɛ̀bɛ́ ǹ cìcì wɛ̀rhɛ́.
45014013	Yẽ̌nə nə́ yẽ̌ dwã bùrsì kɔ́ nɛ. Nyǐnə kɔn dɛ̀bɛ́ á mə̌ dwã s'á wɛ̀rhɛ́: bə̀k'á shɛ̀nɛ́ á wɛ̀rhɛ́ kɔn dɛ̀bɛ́ rə̀ bá ce á da-byǐ mà ń nà n tu lwɛlɛ wẽ́ yé.
45014014	À gə́ zhí Cinu Yezu ni mú ce, à yě kɔn rə̀dù rə̀ wɔ́ pamparɛ̃ɛ̃: bə̀ kɔn tɛ̀nɛ́ rə̀ súl ǹdə́ jú yé. Wɔ́ lò ǹ gə bùl bə̀ kɔn súl ǹdə́ jú, fòró rə zɛ̃̀ rə̀ zhe súsúlú ǹ yilə.
45014015	Ǹ gə nə́ ǹ jí kùjú ǹ da-byǐ tə̀ rə̀myɛ́ yil ń wu zhìlì, sə́ lwar bə̀ rə̀myɛ́ də̀ sónó tum yé. Ǹ bə̀k'á tə̀ kùjú yil ń zhìlì ǹ da-byǐ mú Kristə cù ń yil mó yò yé.
45014016	Kɔn dɛ́ dɛ̀bɛ́ ámyɛ̌ n'á bùl bə̀ rə̀ càn mɔ́ bə̀ká jǐrh kɔn dɛ̀bɛ́ rə̀ bə càn lyì dwã la tó rə̀ dɛnnɛ bə zɔ̀m á yil námməlwɛ̀lɛ́ yé.
45014017	Yi pyɛ̀lɛ̀ rɛ́ də̀ e jí ráá e nyɔ̀ nyə̀ná yé. Rə̀ pyɛ̀lɛ̀ rɛ́ kùr wɔ́: nə́ wɛ̀rhɛ́ ǹdə Yi gə́ n'ê yǎl nɛ́, nə́ yə̀ cángá, nə́ zə yə̀-zùlə́ ǹdə́ wu-nyɔ̃̀ Eshirhə náàcɛ̀nɛ́ jàn yilə.
45014018	Lò mɔ̀bɔ́ ń nə́ ń tó Kristə ne èta, rə̀-ná-cí sú Yi yírh, lyì bí j'à só mo.
45014019	Rə̀myɛ́ ce, pyǎna nə́ pyà kɔn dɛ̀bɛ́ rə̀ bá ce yə̀-zùlə́ yə̀ nɛ́, sə rə já súlí nə́ gùlú w jàn.
45014020	Zhə̀nà, kùjú gakó wɔ̌ ò jí. Sə kùjú kɔ̀bɔ́ lò la jú, ǹ dõ zɛ̃̀ n tó ò dɛnnɛ n tu lwɛlɛ wẽ́ mó, bə càn yé. Rə̀myɛ́ ce, lò bə̀ká tə̀ kùjú yil ń cɔ̀ Yi tum dí yé.
45014021	Ǹ gə pwírí ǹ gə dɔ̀m nàmá, ráá ǹ gə nyɔ̀ sɛ̃́, kɔn dɛ̀bɛ́ gakó ǹ gə la jú, rə̀ wɔ̌ rə̀ bá ce ǹ da-byǐ tu lwɛlɛ wẽ́, sə́ yẽ̌ rə̀ jú ni. Wɔ́ rə̀myɛ́ rə̀ wɔ́ kɔn dɛ̀bɛ́ rə̀ càn.
45014022	Kɔn dɛ́ dɛ̀bɛ́ ǹmyɛ́ dúdú zɛ̃̀ ǹ yě yò w òmyɛ́ shò-kwã nɛ́ mɔ́, sə́ zə rɛ ǹ wẽ́ ǹmyɛ́ ǹdə́ Yi. Lò gə zɛ̃̀ ń nə́ ń wɛ̀rhɛ́ kɔn, rə̀ də̀ dóó ń wẽ́, wu-nyɔ̃̀ ŋwɛ́nɛ́ ǹdə́ rə̀-ná-cí.
45014023	Sə lò gə nə́ ń jí kùjú, n jà n zɛ̃̀ ń nə́ ń bùl bə̀ ń gə́ nə́ ń jí w mú, ń tá ń wɛ̀rhɛ́ cɛ̀nɛ̀, Yi bá pə rə̀-ná-cí dóó, bə̀ ń nə́ ń wɛ̀rhɛ́ kɔn dɛ̀bɛ́ rə̀ t'â tó ǹdə ń Yi-ni-zhú mú gə́ n'ê yǎl nɛ́ yé. E jà lò gə nə́ ń wɛ̀rhɛ́ kɔn dɛ̀bɛ́ rə̀ t'â tó ǹdə ń Yi-ni-zhú mú gə́ n'ê yǎl nɛ́, wɔ́ yə̀-bəlɔ̀lɔ́ ń nə́ ń wɛ̀rhɛ́.
45015001	Nə́myɛ̌ byɛ̀bɛ́ nə́ zhí Yi ni kẽkẽ mó, mə̌ sə nə́ sɛ̃ byɛ̀bɛ́ bə̀ Yi-ni-zhú mú də̀ kẽkẽ mó ne. Nə́ bə mə̌ sə nə́ pyà wu-nyɔ̃̀ nə́ cìn yil yé.
45015002	Nə́ mə̀dù mə̀dù gakó mə̌ sə́ pyà kɔn dɛ̀bɛ́ rə̀ bá pə wu-nyɔ̃̀ ǹ dwã bɛ́ nɛ, bə̀ cìn-zɛlɛ́ y yilə, mùnì ga bə̀ Yi-ni-zhú mú yə̀ kẽkẽ.
45015003	Kristə yə̀ ń cìcì wu-nyɔ̃̀ pyà yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "Lyì bí tùùrhí tɛ̀bɛ́ bə̀ n'ê tùrh mó mó, wɔ́ àmyɛ́ bə̀ ba."
45015004	Kɔn dɛ̀bɛ́ gakó bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ kùr-ju yi ní ga mɔ́, wɔ́ nə́myɛ̌ yil bə̀ kɛ̃ dɛ, mùnì ga rə byili nə́ba sɔ́má kɛ̀bɛ́ è càn. Wɔ́ rə̀myɛ́ rə̀ n'ê pɛ nə́ba cìn-pyɔ́nɔ́ ǹdə́ wu-jɔ̀ nə́ m'é dɛ̃̀ Yi nyì-bwelé y pyǐrh mó.
45015005	Wɔ́ Yi rə̀ n'ê pɛ nə́ba wu-jɔ̀ ǹdə́ cìn-pyɔ́nɔ́. Rə̀ bá ce á zə nyì-dwìì ǹdə́ dwã, á wɛ̀rhɛ́ ǹdə Yezu Kristə ta,
45015006	mùnì ga á mù dwã nɛ á púr á nyí á cèrhé Yi rí rə̀ wɔ́ nə́ Cinu Yezu Kristə Da mɔ́.
45015007	Zwẽnə á dwã bɛ́ cɛ̀nɛ̀, ǹdə Kristə gə́ zwẽ ámyɛ nɛ́, Yi còrhó yilə.
45015008	Zhə̀nà, à n'â wə̀l ába, Kristə jǐrh tùntùnnə̀ Zhwifubá yilə, n mə n pyìrh Yi nyì-bwelé y rə̀ y'à bwəl nə́ nàmbala bɛ́ nɛ mɔ́. Ń tó rə̀myɛ́ dɛnnɛ n byili bə̀ Yi nyì-bwelé y t'â kwàrh yé.
45015009	Kristə tú mùnì ga byɛ̀bɛ́ bə̀ də̀ Zhwifubá mó myɛ cèrhé Yi rə̀ wu-bɔ̀nɔ̀ w yilə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Wɔ́ rə̀myɛ́ yilə, à bá cèrhé mó nunə dwí gakó cəcəl wə; à bá nún a cèrhé ǹ yil lé."
45015010	Bə̀ kɛ̃ rə̀ wẽ́ kə́dò bə wɔ̀: "Ámyɛ̌ tənèsé dwã bɛ́ lyì bí, zɛ̃̀nà á tó Cinu lyì bí ni á fùù ǹdə́ wu-nyɔ̃̀."
45015011	Bə̀ ké kɛ̃ kə́dò bə wɔ̀: "Tənə̀rh gakó lyì, zɛ̃̀nà á cèrhé Cinu. Cɛmɛ gakó lyì, cèrhénə mo."
45015012	Ezəyi myɛ kɛ̃ n wɔ̀: "Bə̀ má lù lò mə̀dù Zhese dwí rí wẽ́, ń mà n zɛ̃̀ n cìní tənèsé dwã bɛ́ lyì bí, sə bə̀ má zhí mu ǹdə́ bə̀ wun gakó, bə mé dɛ̃̀ ń sɛ̃ɛ̃́."
45015013	Á gə́ zhí Yi ni mú ce, rə̀ bá pə ába yə̀-zùlə́ ǹdə́ wu-nyɔ̃̀ námpúm, bə̀ kɔn dɛ́ dɛ̀bɛ́ á n'á dɛ̃̀ mɔ́, wɔ́ Yi sõ rə̀ la nɛ́ shú. Èta, á b'ǎ dɛ̃̀ kɔn dɛ́ dɛ̀bɛ́ Yi bwəl rə̀ nyí mú, Eshirhə náàcɛ̀nɛ́ jàn yilə.
45015014	Da-byǎ, à cìcì mú yě pamparɛ̃ɛ̃ b'ǎ wɔ́ yò-cɔ̀nɔ̀ cìnə́ twéé twéé, á yě wẽ̀ nánzhəzhɔ̌, á j'ǎ wɔ̌ dwã á m'ǎ cící.
45015015	Sə ǹdə́ rə̀myɛ́ ga, à zɔ̀m à sɛ́bɛ́ rɛ́ tɛ̀bɛ́ jààsɛ̀ jàlà wẽ́ pamparɛ̃ɛ̃, à m'ǎ lyǐrh ába kɔn dɛ́ dɛ̀bɛ́ á jɛ̀rɛ̀ á yě mó. Wɔ́ Yi gə́ só ne mó è ce a ŋwɛ̀nɛ́ a zɔ̀m zɔ̀mà nɛ́ nyɛ̀bɛ́ èta mɔ́.
45015016	Rə̀ ce a jǐrh Yezu Kristə tùntùnnə̀ lyì bí byɛ̀bɛ́ bə̀ də̀ Zhwifubá mó yilə. Rə̀ cír ne rə pɛ̃ ŋwɔ̀nɔ́, mùnì a bwə̀l rə̀ yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, mùnì ga bə jǐrh vwĩ̀-kɔn dɛ̀bɛ́ rə̀ sú Yi yírh. Vwĩ̀-kɔn dɛ́ rə̀myɛ́ jǐrh Yi kɔn Eshirhə náàcɛ̀nɛ́ jàn yilə.
45015017	Rə̀myɛ́ ce, à wɔ̌ à bá zhẽ̌ à cìn Yezu Kristə wẽ́ Yi yé né.
45015018	Sə à gə púr à nyí a zɔ̀m zɔ̀mɛ̀, sə́ nyǐ è də̀ kɔn dõ yò à n'â zɔ̀m yé. Wɔ́ tɛ̀bɛ́ Kristə tó à dɛnnɛ n wɛ̀rhɛ́ mɔ́ dúdú. Wɔ́ àmyɛ́ dɛnnɛ ń tó né n ce byɛ̀bɛ́ bə̀ də̀ Zhwifubá mó zù Yi, bə̀ n'ê wɛ̀rhɛ́ rə̀ pùbùlə̀. Sə wɔ́ à zɔ̀mà nɛ́ ǹdə́ à tùntwə̃̀ə̃̀ né,
45015019	ǹdə́ màmyaarhɛ nánfwààlɛ̀, ǹdə́ wò-jààrɛ̀; wɔ́ rə̀myɛ́ gakó dɛnnɛ ń ce a tó né a twĩ̀ èta, ǹdə́ Yi Eshirhə y jàn. Sə kɔn ju kùr Zhərəzalɛm nɛ́ e mé vò Yiliri tənà y wa, à bwə̀l Kristə yò-ècɔ̀nɔ̀ nyí rí námpúm jààsɛ́ sə̀myɛ́ gakó wẽ́.
45015020	Èta, à gə la yò-ècɔ̀nɔ̀ nyí rí bwə̌l gakó, à só sá vò a bwə̀l lè a byili cɛmɛ nɛ́ nyɛ̀bɛ́ bə̀ gwẽ̌ yə̀ Kristə yò zɔ̀m nə̀ wẽ́ mó lyì bí ni, mùnì ga à bə̀ká twĩ̀ a pyɛ̀lɛ́ lò dõ tum yó yé.
45015021	À n'â wɛ̀rhɛ́ ǹdə Yi zɔ̀mɛ̀ rɛ́ sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀: "Lyì bí byɛ̀bɛ́ bə̀ y'à yə̀ ń yò bwə̀l bə byili bi gaga mɔ́, bá nə mɔ ǹdə́ bə̀ yírhə́, sə byɛ̀bɛ́ ń yò yə̀ bə̀ zhɛ̃̌ w twi mú bá nyɛ̀ɛ̀ rə̀ kùrə̀."
45015022	Wɔ́ tum dí rə̀myɛ́ rə̀ cə̀r nè twər nánzhəzhɔ̌, rə ce à yə̀ ŋwɛ̀nɛ́ a bə̀ á sõ yé,
45015023	sə à twĩ̀ à tum dí ga a zhɛ̀ cɛmɛ nɛ́ nə̀myɛ́ wẽ́ èlǎsɛ̃́. Á sõ twírí y yò gə́ zù nì dɛ̃́dɛ̃́ mɔ́ byinə né já.
45015024	À n'â yǎl a vò Esəpanyɛ; sə à gə tú à la gàà yi ní, à bá tó á sõ. Zhə̀nà, à n'â bùl bə̀ à gə tú à la, à bá tó á sõ, a wɛ̀rhɛ́ dwã màngɛlɛ́, mùnì ga á sɛ̃ nɛ a má vò.
45015025	Sə è gə wɔ́ èlǎsɛ̃́-lǎsɛ̃́ mɔ́ yilə, à la Zhərəzalɛm a sɛ̃ Yi lyì bí bə̀ ŋwɛ́nɛ́ gàà mɔ́ nɛ,
45015026	bə̀ Masɛdwanɛ ǹdə́ Akəyi Kristə-lyì bí zɔ̀m nyí rə̀dù bə ji bə̀ jɛ̃̀-kɔn dwã yó bə̀ la Kristə-lyì bí byɛ̀bɛ́ bə̀ wɔ́ nə̀mwà Zhərəzalɛm nɛ́ mɔ́ nɛ pɔ.
45015027	Bə̀ shɛ̀nɛ́ ǹdə́ bə̀ pùbùlə̀ bə̀ la bɛ sãɔ̃; e jà bə̀ gə la nyǔ, bə̀ má pwírí bə̀ mə̌ sə bə sɛ̃ bɛ. Zhwifubá byɛ̀bɛ́ bə̀ jǐrh Kristə-lyì Zhərəzalɛm nɛ́ mɔ́ sɛ̃ byɛ̀bɛ́ bə̀ də̀ Zhwifubá mó ne ǹdə́ Yi nyə̀ná nɛ́, ce byɛ̀bɛ́ bə̀ də̀ Zhwifubá mɔ́ myɛ mə̌ sə bə sɛ̃ Zhwifubá byɛ̀bɛ́ bə̀ jǐrh Kristə-lyì mú ni ǹdə́ bə̀ jɛ̃̀-kɔna.
45015028	À gə kwɛrhɛ yò w òmyɛ́, a pə kɔn dɛ́ dɛ̀bɛ́ bə̀ pɔ nɛ b'à zhəl a pə Zhərəzalɛm Kristə-lyì bí ni mú à zhɛ̀, rə̀myɛ́ kwã nɛ́, à bá zɛ̃̀ a tó á sõ a má lyɛ̃ a vò Esəpanyɛ.
45015029	Sə à yě b'à gə tú á sõ, Kristə bà n tó à dɛnnɛ n pə ába ń pansɛ́ dwí gakó.
45015030	Da-byǎ, á gə n'á lwə̀l Yi à yilə, sə àmyɛ́ ǹdə́ ámyɛ̌ ga wu yə̀ òdù nə́ m'é lwə̀l lè ǹdə́ nə́ wun gakó. À n'â lwə̀l ába rə̀myɛ́, nə́ Cinu Yezu Kristə yil lé yilə, ǹdə́ sónó w kɔ̀bɔ́ ò n'ô shí Eshirhə náàcɛ̀nɛ́ sõ mó jàn yilə.
45015031	Lwə̌lnə Yi à yilə, mùnì ga lyì bí byɛ̀bɛ́ bə̀ ŋwɛ́nɛ́ Zhide né, bə̀ bə shɛ̀ Kristə zɔ̀mɛ̀ rɛ́ zõ mó bə̀ká wɛ̀rhɛ́ nɛ lwɛlɛ yé. Lwə̌lnə Yi á súlí, mùnì ga à gə yú Zhərəzalɛm ǹdə́ sɛ̃ɛ̃́ yá, sə Yi lyì bí pwèlè bə̀ wun bə zwẽ yə.
45015032	Èta, ǹdə́ Yi gə pɔ sɔ́má, à má ŋwɛ̀nɛ́ a yí á sono ǹdə́ wu-nyɔ̃̀, a mɛ̃ á sono a shǐrh námpɔ́lɛ́.
45015033	Wɔ́ Yi rə̀ n'ê pɛ yə̀-zùlə́. Rə̀ má yə̀ nɛ́ ǹdə́ á gakó! Amɛ̀n!
45016001	À n'â yǎl a ce á lwar bə̀ wɔ́ àmyɛ́ cìcì à twĩ̀ nə́ nəkɔ́ Febe á sõ. Ń ŋwɛ́nɛ́ Kristə-lyì gùlú w Shənkəre né mó wẽ́ ń nə́ ń twĩ̀.
45016002	Zwẽnə ń zhəəlé Cinu yil lé yilə, ǹdə Kristə-lyì gə́ mə̌ sə bə wɛ̀rhɛ́ nɛ́. Ń gə zhe kɔn tum á sõ gakó, s'á sɛ̃ mɔ, bə̀ ń sɛ̃ lyì nánzhəzhɔ̌ nɛ, sə ń sɛ̃ àmyɛ́ nɛ kɔn du.
45016003	Cenə Pərshii ǹdə́ Akəlaasɛ á pɛ̃. Bə̀ tó ne bə twĩ̀ Yezu Kristə tum dí.
45016004	Bə̀ zhɔ̃̀ bə̀ myə̀lə́ né bə mé zwẽ à nyǎn dɛ́. È də̀ àmyɛ́ dúdú ni bə̀ wɛ̀rhɛ́ cɛ̀nɛ̀ yé. Bə̀ wɛ̀rhɛ́ cɛ̀nɛ̀ Kristə gùúlí lyì bí bə̀ də̀ Zhwifubá mó gakó myɛ nɛ. Rə̀myɛ́ ce, wɔ́ nə́ gakó nə́ r'é ce bə̀ nə̀báná.
45016005	Cenə Kristə-lyì bí bə̀ n'ê gùlí dwã bə̀ sõ kɛ̀lɛ́ w mɔ́ myɛ á pɛ̃. Cenə à da-byǐ Epənɛɛtɛ. Wɔ́ ńmyɛ̌ ń yàl nã́yə́ə́ mó Azhi tənà y wẽ́ n zù Kristə.
45016006	Cenə Marɛ, bə̀ ń twĩ̀ dɛ̃́dɛ̃́ n pə ába.
45016007	Cenə Andəronikuusi ǹdə́ Zhənyaasɛ. Àmyɛ́ ǹdə́ bə̀myɛ́ wɔ́ dwí. Nə́ tó dwã nə́ twĩ̀ byə̀nə́-jì. Bə̀ jɛ̀rɛ̀ nɛ bə zù Kristə, sə bə̀ jǐrh ń tùntúmə́. Lyì bí n'ê zɔ̀m bə̀ yil náàcɛ̀nɛ́.
45016008	Cenə Ampəlyətuusi. Ń wɔ́ à dɔwa Cinu wẽ́.
45016009	Cenə nə́ tó-dõ Yərəbɛ̃ mɔ́ nə́ ga n'é twĩ̀ Kristə tum dí mú, e súlí nə́ da-byǐ nántwə̌ Sətəciisi.
45016010	Cenə Apɛlɛsɛ. Ń tumə né n'ê byili bə̀ ń zhí Kristə ne zhə̀nà. Cenə Arəsətobuuli kɛ̀lɛ́ y lyì bí.
45016011	Cenə Erɔjɔɔnɛ. Àmyɛ́ ǹdə́ ńmyɛ wɔ́ dwí. Cenə Narshiisi kɛ̀lɛ́ y lyì bí byɛ̀bɛ́ bə̀ zù Cinu mú.
45016012	Cenə Tərəfɛɛnɛ ǹdə́ Tərəfɔɔsɛ. Bə̀ twĩ̀ dɛ̃́dɛ̃́ Cinu yilə. Cenə à nəkɔ́ nántwə̌ Pərshiidi. Ńmyɛ twĩ̀ dɛ̃́dɛ̃́ Cinu yilə.
45016013	Cenə Orofyiisi. Ń wɔ́ Cinu tùntùnnə̀ námpúm. Cenə ń ná mɔ́ myɛ, bə̀ ń ná mɔ́ wɔ́ nə́ ga ná.
45016014	Cenə Asə̃kiriiti ǹdə́ Fələgɔ̃ ǹdə́ Erəmɛɛsɛ ǹdə́ Pətərəbaasɛ ǹdə́ Erəmaasɛ, e súlí nə́ da-byǎ bɛ́ dwã bɛ́ bə̀ ŋwɛ́nɛ́ bə̀ sõ mó.
45016015	Cenə Shələlooge ǹdə́ Zhəli ǹdə́ Nere, e súlí ń nəkɔ́ mɔ́, ǹdə́ Olɛ̃paasɛ, e súlí Kristə-lyì bí dwã bɛ́ bə̀ ŋwɛ́nɛ́ bə̀ sõ mó gakó.
45016016	Cenə dwã, á kwə̀ə̀lè dwã náàcɛ̀nɛ́ ǹdə da-byǎ ta. Kristə gùúlí gakó lyì bí n'ê ce ába.
45016017	Da-byǎ, à n'â lwə̀l ába: dɛ̃̌na á cìn ǹdə́ lyì bí byɛ̀bɛ́ bə̀ n'ê zə pɔrá bə̀ twí mú. Lyì bí bə̀myɛ́ mɔ́ bə shɛ̀ kɔn dɛ́ dɛ̀bɛ́ bə̀ byili ába á zwẽ rə̀ nyí mú yò yé. Èta, bə̀ n'ê dwĩ̀ Kristə-lyì bí. Rə̀myɛ́ ce, á bə̀k'á tó bə̀ kùr yé.
45016018	Lyì bí bə̀myɛ́ mɔ́ dwí rí t'â twĩ̀ nə́ Cinu Kristə yil yé. Wɔ́ bə̀ sə̀pwà sǔlné yil bə̀ n'ê twĩ̀. Bə̀ n'ê jə́jɛ̀rɛ́ lyì bí byɛ̀bɛ́ bə̀ bəbwàl nyí zõ mó ǹdə́ nyì-gwàl ǹdə́ zɔ̀m-fwààlɛ́ tɛ̀bɛ́ lyì bí só cilu mú.
45016019	Lyì bí gakó yě b'ǎ n'á twĩ̀ ǹdə Cinu gə́ byili ní. Rə̀myɛ́ ce, à wu nyɛ̀ á yilə. Sə à n'â yǎl b'ǎ zə surhə á m'á twĩ̀ cɛ̀nɛ̀, s'á dɛ̃̀ á cìn twéé twéé á bə̀k'á zù lwɛlɛ wẽ́ yé.
45016020	Kɔn k'ê t'â la dɔnɔ yé, Yi rí rə̀ n'ê pɛ yə̀-zùlə́ né mó bá zhìlì Shətana yò á nə̀rh kùr wə. Cinu Yezu mà n cĩ́ bwəl á yó!
45016021	Timote mó àmyɛ́ ǹdə́ ńmyɛ̌ n'é twĩ̀ Cinu tum dí mú nə́ ń ce ába. Lushuusi ǹdə́ Zhasɔ̃ ǹdə́ Sɔsəpatɛɛrɛ myɛ n'ê ce ába, b'àmyɛ́ ǹdə́ bə̀myɛ́ wɔ́ dwí.
45016022	Wɔ́ àmyɛ́ Tərəcuusi Pwəə ce a kɛ̃ sɛ́bɛ́ rɛ́ tɛ̀bɛ́, à n'â ce ába Cinu mú ń ce nə́ mù dwã nɛ́ mɔ́ yil lé yilə.
45016023	Gəyuusi nə́ ń ce ába. Wɔ́ ńmyɛ̌ sõ à n'â zwɛ̃̀ nɛ́. Wɔ́ ńmyɛ̌ sõ byɛ̀bɛ́ bə̀ zù Kristə mó myɛ gakó n'ê gùlí dwã nɛ́. Eraasɛ mɔ́ ń nə́ ń nyǐ cɔ w sə̀byǐ mú yò mó ǹdə́ nə́ da-byǐ Kərətuusi n'ê ce ába.
45016024	((Cinu Yezu Kristə mà n cĩ́ bwəl á gakó yó!))
45016025	Cèrhénə nə́ cèrhé Yi. Wɔ́ rə̀myɛ́ rə̀ wɔ̌ rə̀ bá tó Yezu Kristə yò-ècɔ̀nɔ̀ nyí rí à bwə̀l a byili ába mó dɛnnɛ rə ce á zhí mu kẽkẽ. Rə̀ tó yò-ècɔ̀nɔ̀ nyí rí rə̀myɛ́ mɔ́ dɛnnɛ rə byili kɔn dɛ̀bɛ́ rə̀ y'à shèè shãã ga mɔ́.
45016026	Sə èlǎsɛ̃́, Yi nyì-zwennə bé byili kɔn dɛ́ rə̀myɛ́ mɔ́ kùr pamparɛ̃ɛ̃ bə̀ sábá nɛ́ wẽ́, ǹdə Yi rí rə̀ ŋwɛ́nɛ́ twéé twéé mó gə́ pɔ nyí ní, mùnì ga tənə̀rh dwí gakó lyì bí lwar rɛ, sə bə shɛ̀nɛ́ bə zwẽ nyí bə zù mù.
45016027	Yi dúdú rə̀ wɔ́ surhə cə́bal. Bànà nə́ tó Yezu Kristə dɛnnɛ nə́ cèrhé re twéé twéé byinə nə̀ bə zhɔ̌ zhe yilə! Amɛ̀n!
46001001	Àmyɛ́ Pwəə, Yi byẽ̀ nè ǹdə́ rə̀ pùbùlə̀ b'à yál Yezu Kristə tùntúm. Wɔ́ àmyɛ́ ǹdə́ nə́ da-byǐ Sɔsətɛnnɛ nə́ r'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á wɔ́ Yi gùlú w lyì bí, á ŋwɛ́nɛ́ Kɔrɛ̃tɛ nɛ́ mɔ́ nɛ pɔ. Yi byẽ̀ ába b'ǎ yál rə̀ lyì Yezu Kristə jàn yilə, ǹdə́ byɛ̀bɛ́ bə̀ ŋwɛ́nɛ́ jààsɛ́ gakó wẽ́, bə̀ n'ê cèrhé Yezu Kristə mó, ń wɔ́ nə́myɛ̌ ǹdə́ bə̀myɛ́ ga Cinu.
46001003	Nə́ Da Yi ǹdə́ Cinu Yezu Kristə bá cĩ́ bwəl á yó, sə bə pə ába yə̀-zùlə́!
46001004	À n'â ce Yi nə̀bán á yil twéé gakó yò-ècɛ̀nà nɛ́ nyɛ̀bɛ́ rə̀ wɛ̀rhɛ́ ába Yezu Kristə jàn yil mó yilə.
46001005	Zhə̀nà, Yi pɔ ába rə̀ pansɛ nánzhəzhɔ̌ Yezu Kristə yilə. Sə kɔn du, rə̀ pɔ ába rə̀ zɔ̀mɛ̀ rɛ́ bwə̌l mó, rə já pə ába lárma.
46001006	Bə̀ bwə̀l Kristə yò w bə byili ába, sə á zwẽ ò nyí zhə̀nà.
46001007	Rə̀myɛ́ ce, Yi pɛnɛ́ èdù ga yə̀ ámyɛ̌ byɛ̀bɛ́ á n'á dɛ̃̀ nə́ Cinu Yezu Kristə twírí y mú mwìrì yé.
46001008	Wɔ́ Yi rə̀ bá ce á zhì kẽkẽ kɔn mé yí dɛ̃ rɛ́ tɛ̀bɛ́ nə́ Cinu Yezu Kristə mà n ká n bə̀ mɔ́, sə yò t'â la á yó w yál ń twírí y yù w yé.
46001009	Yi wɔ́ zhə̀n-cí. Wɔ́ rə̀myɛ́ rə̀ byẽ̀ ába b'ǎ mú rə̀ Byǐ nə́ Cinu Yezu Kristə ne mó.
46001010	Da-byǎ, à n'â lwə̀l ába nə́ Cinu Yezu Kristə yil lé yilə: nyɛ̀ɛ̀nà dwã zɔ̀mà kùrə̀; pɔrá bə̀ká yə̀ á bwə̌l w yé; cenə á nyí yə̀ rə̀dù námpúm; cenə á pùbùlə̀ né yə̀ rə̀dù, sə á surhə né myɛ yə̀ rə̀dù.
46001011	Zhə̀nà, da-byǎ, lyì shí Kolowe dǒ sõ bə bé byili ni b'ǎ nyí bə dwã mə̌ yé.
46001012	Kɔn dɛ̀bɛ́ à n'â yǎl a wɔ̀ mɔ́, wɔ́: á jàlà n'ê wə̀l bə̀ bə̀myɛ́ wɔ́ Pwəə kwã-lyì, jàlà wɔ̀ bə̀ bə̀myɛ́ wɔ́ Apɔlɔɔsɛ kwã-lyì, jàlà myɛ wɔ̀ bə̀ bə̀myɛ́ wɔ́ Kəfaasɛ kwã-lyì, jàlà wɔ̀ bə̀ bə̀myɛ́ wɔ́ Kristə kwã-lyì.
46001013	Kristə bɔ̀n dwã w kə̀kàlsɛ̀ nánzhəzhɔ̌ nà? Wɔ́ Pwəə bə̀ pəpa də̀-jɔrhɔ́ w yó á yil nà? Nà wɔ́ Pwəə yil lé yil á zwẽ nɛ̃̌-shɔ wá?
46001014	À n'â ce Yi nə̀báná à gə́ yə̀ nɛ̃̌-shɔ á mə̀dù ga nɛ pɛ mɔ́ yilə. Wɔ́ Kərsəpuusi ǹdə́ Gəyuusi dúdú ni àmyɛ́ pɔ nɛ̃̌-shɔ.
46001015	Èta, lò lò wàr ń mà n wɔ̀ bə̀ wɔ́ àmyɛ́ yil lé yil ń zwẽ nɛ̃̌-shɔ yé.
46001016	Zhə̀nà, à pɔ nɛ̃̌-shɔ Sətəfanaasɛ kɛ̀lɛ́ y lyì bí ni, sə à t'â bùl b'à pɔ nɛ̃̌-shɔ lò dõ ne yé.
46001017	Kristə yə̀ nɛ̀ twĩ̀ b'à pə nɛ̃̌-shɔ yé. Ń twĩ̀ nì b'à bwə̌l yò-ècɔ̀nɔ̀ nyí rí, sə à bə̀ká bwə̀l lè ǹdə́ numbyínsi lárma zɔ̀mà yé. Èta, ń cu mú də̀-jɔrhɔ́ w yó mó t'â la nánfò yál yé.
46001018	Bə̀ gə́ n'ê bwə̀l bə̀ Kristə cù də̀-jɔrhɔ́ w yó mó, zɔ̀mà nɛ́ nə̀myɛ́ nyɛ̌ ǹdə nyə̀nyààrɛ̀ ta byɛ̀bɛ́ bə̀ yò n'ô yǎl o zhìlì mú yilə. Sə è gə wɔ́ nə́myɛ̌ byɛ̀bɛ́ nə́ ŋwɛ́nɛ́ vwǎrh mɔ́ sɔ́má y yó mó yilə, nə̀ wɔ́ Yi jàn.
46001019	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "À bá cɔ̀ surhə cìnə́ bé surhə né; a ce lárma cìnə́ bé lárma mɔ́ jǐrh nánfò."
46001020	Surhə cə́bal nə kə́ ń zhe kùrə̀? Byɛ̀bɛ́ bə̀ n'ê byili nyə́ né bə̀ dwã bɛ́ nɛ mɔ́, ǹdə́ byɛ̀bɛ́ bə̀ yě lũ w kɔ̀bɔ́ zɔ̀mà nɛ́ zɔ̌m mɔ́, bə̀myɛ nə k'ê zhe kùrə̀? Nyǐnə Yi ce lũ w surhə né jǐrh nyə̀nyààrɛ̀ kɔna.
46001021	Lũ w lyì bí nɔ Yi surhə né, sə bə̀ yə̀ ŋwɛ̀nɛ́ bə lwar Yi pár ǹdə́ bə̀ cìcì surhə né yé. Wɔ́ rə̀myɛ́ è ce, rə̀ zɔ̀mɛ̀ rɛ́ rə̀ nyɛ̌ ǹdə nyə̀nyààrɛ̀ kɔn ta mɔ́, Yi pwírí kɔn mə̌ bə̀ rə̀ vwǎrh lyì bí byɛ̀bɛ́ bə̀ zù rì zɔ̀mɛ̀ rɛ́ rə̀myɛ́ jàn yil mó.
46001022	Zhwifubá n'ê yǎl bə nə màmyaarhɛ; byɛ̀bɛ́ bə̀ də̀ Zhwifubá mó n'ê yǎl surhə zɔ̀mà.
46001023	Sə nə́myɛ̌ wɔ́ Kristə mó bə̀ pəpa də̀-jɔrhɔ́ w yó mó yò nə́ r'é bwə̀l nə́ byili. Zhwifubá bə shɛ̀ rə̀myɛ́ yò yé; rə̀ wɔ́ nyə̀nyààrɛ̀ kɔn byɛ̀bɛ́ bə̀ də̀ Zhwifubá mó yilə.
46001024	Sə è gə wɔ́ byɛ̀bɛ́ Yi byẽ̀ mó yilə, ǹ gə wɔ́ Zhwifu, ǹ gə də̀ Zhwifu myɛ, Kristə wɔ́ Yi jàn ǹdə́ rə̀ surhə.
46001025	Tɛ̀bɛ́ bə̀ n'ê bùl bə̀ rə̀ wɔ́ nyə̀nyààrɛ̀ kɔn Yi yil mó, du numbyíní surhə; tɛ̀bɛ́ bə̀ n'ê bùl bə̀ rə̀ wɔ́ nə̀bwɛ̀nɛ̀ kɔn Yi yil mó, du numbyíní jàn.
46001026	Da-byǎ, nyǐnə ámyɛ̌ byɛ̀bɛ́ Yi byẽ̀ mó wẽ́ á nyìwé: è gə wɔ́ lũ w nyə̀ná nɛ́ yilə, surhə cìnə́ bə já á wẽ́ yé, jàn cìnə́ myɛ bə já yé; e jà lyì-fwààlɛ̀ myɛ bə já yé.
46001027	Sə Yi cír kɔn dɛ̀bɛ́ rə̀ wɔ́ nyə̀nyààrɛ̀ kɔn lũ w yil mó, rə bé ce surhə cìnə́ cìzhìlə̀. Rə cír kɔn dɛ̀bɛ́ rə̀ wɔ́ bə-jàn-zhəəre kɔn lũ w yil mó, rə bé ce jàn cìnə́ cìzhìlə̀.
46001028	Yi cír kɔn dɛ̀bɛ́ rə̀ bə kùr zhe, tɛ̀bɛ́ rə̀ yə̀ yírh swí, tɛ̀bɛ́ rə̀ də̀ kaka lũ w yil mó, rə bé cɔ̀ kɔn dɛ̀bɛ́ rə̀ zhe kùr ò yil mó.
46001029	Rə̀ wɛ̀rhɛ́ èta, mùnì ga lò lò bə̀ká n zhẽ̌ ń cìn dɛ̃̌ rə̀myɛ́ Yi yé né yé.
46001030	Wɔ́ rə̀myɛ́ rə̀ mù ába dwã nɛ ǹdə́ Yezu Kristə. Wɔ́ Kristə ń jǐrh surhə né nə̀ shí Yi sõ nə́myɛ̌ yil mó. Wɔ́ ńmyɛ̌ jàn yil Yi ce nə́ k'é bə dwə́ə́re zhe, rə ce nə́ jǐrh rə̀myɛ́ lyì námpúm, rə zwẽ nə́ba nə́ yə̀-bəlwàálɛ́ wẽ́,
46001031	mùnì kɔn yə̀ ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né. Bə̀ kɛ̃ bə wɔ̀: "Lò mɔ̀bɔ́ ǹ nə́ ǹ yǎl ń cèrhé ǹ cìnə̀, sə́ cèrhé ǹ cìn kɔn dɛ́ dɛ̀bɛ́ Cinu wɛ̀rhɛ́ mɔ́ yilə."
46002001	Da-byǎ, à gə́ y'à tú á sõ a bwə̀l Yi zhə̀n dɛ́ rə̀ y'à shèè a byili ába mó, à yə̀ rɛ̀ bwə̀l ǹdə́ nyì-gwàl ráá lũ w surhə yé.
46002002	Rə̀myɛ́ yi ní, kaka dõ yò y'à yə̀ nɛ̀ zwì, è súlí Yezu Kristə yò w ne yé; kɔn du, Yezu Kristə də̀-jɔrhɔ́ w yó pəpa mɔ́ yò w ò zù nì.
46002003	Kɔn súlí myɛ, à gə́ y'à ŋwɛ́nɛ́ á sõ yi ní, à yə̀ à cìn zə a yə̀ kàndɔ yé, ywẽ y'à zhe ne à n'â kəkə.
46002004	À yə̀ à kàrmɔ́ cèrhè a bwə̀l yò-ècɔ̀nɔ̀ nyí rí ǹdə́ nyì-gwàl ǹdə́ numbyíní surhə yé. Wɔ́ Eshirhə náàcɛ̀nɛ́ è y'à n'ê byili è jàn dɛ́ nánfɔ̀lɔ̀ w pamparɛ̃ɛ̃ à kàrmɔ́ wẽ́.
46002005	Èta, á Yi-ni-zhú mú yə̀ numbyíní surhə wẽ́ shí yé; wɔ́ Yi jàn dɛ́ wẽ́ mə̀ shí ní.
46002006	E jà wɔ́ surhə nə́ r'é bwə̀l nə́ byili lyì bí byɛ̀bɛ́ bə̀ jǐrh námpwə̀lə́ Yi-ni-zhú mú wẽ́ mó ne. Sə è də̀ lũ w kɔ̀bɔ́ surhə né, ráá ò pyǎ bɛ́ bə̀ la tɛ̃́ jó mó surhə yé.
46002007	Wɔ́ surhə nyɛ̀bɛ́ nə̀ n'ê shí Yi sõ, sə nə̀ shèè numbyínsí yé né. Yi y'à dámǎ rə tɛnɛ surhə né nə̀myɛ́ rə cĩ́ ǹdə́ lũ w y'à gwẽ̌ tɛ̀nɛ́ yé, rə̀ la bé ce nə́ tó nə́ nə rə̀ zùwə́ yə́.
46002008	Lũ w kɔ̀bɔ́ pyɔ̌ mə̀dù ga yə̀ surhə né nə̀myɛ́ mɔ́ nɛ yé. Bə̀ gə y'à nɔ nɛ, bə̀ gə yə̀ Cinu mú ń wɔ́ zùwə́ cə́bal mɔ́ də̀-jɔrhɔ́ yó pəpa yé.
46002009	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi tɛnɛ kɔn rə̀dù byɛ̀bɛ́ bə̀ só re mó yilə, sə lò yírh gwẽ̌ yə̀ rɛ nɛ yé, lò zhɛ̃̌ gwẽ̌ yə̀ rɛ̀ nyɛ̀ɛ̀ yé, numbyíní gwẽ̌ yə̀ rə̀ bùl è wẽ́ myɛ yé."
46002010	Wɔ́ nə́myɛ̌ nɛ Yi byili ri ǹdə́ rə̀ Eshirhə y jàn, bə̀ Eshirhə y n'ê nyǐ kɔn gakó, bá tɛ̀bɛ́ rə̀ shèè Yi surhə wẽ́ mó myɛ.
46002011	Mɔ̌ lò ń wɔ̌ ń mà n lwar kɔn dɛ̀bɛ́ rə̀ ŋwɛ́nɛ́ numbyíní wu wẽ́? È gə də̀ è cìcì, lò lò wàr ń mà n lwar yé. Èta myɛ, wɔ́ mɔ̌ ń mà n lwar kɔn dɛ̀bɛ́ rə̀ ŋwɛ́nɛ́ Yi wẽ́? Lò lò wàr ń mà n lwar, ǹdə́ è gə də̀ rə̀ Eshirhə y yé.
46002012	È də̀ lũ w éshìrhə́ y nə́myɛ̌ nɔ yé. Wɔ́ Yi Eshirhə yə́. Rə̀myɛ́ ce, nə́ wɔ̌ nə́ lwar pansɛ́ shɛ̀bɛ́ Yi pɔ nə́ba mɔ́ kùrə̀.
46002013	Nə́ t'á zɔ̀m pansɛ́ sə̀myɛ́ mɔ́ yò ǹdə́ lũ w surhə né yé. Nə́ r'é zɔ̀m sə̀ yò ǹdə́ surhə né nyɛ̀bɛ́ Yi cìcì Eshirhə y n'ê pɛ nə́ba mɔ́. Èta, nə́ r'é zɔ̀m Eshirhə y yò ǹdə́ zɔ̀mà nɛ́ nyɛ̀bɛ́ èmyɛ́ cìcì byili nə́ba mɔ́.
46002014	Lò mɔ̀bɔ́ ǹ nə́ ǹ bùl lũ w nyə̀ná nɛ́ dúdú, ǹ tá ǹ zwẽ Yi Eshirhə y nyə̀ná nɛ́ yé. Yi Eshirhə y nyə̀ná nɛ́ nyɛ̌ ǹdə nyə̀nyààrɛ̀ ta ǹ yilə; ǹ wàr nə̀ kùrə̀ ǹ la lwar yé. Wɔ́ Eshirhə y dúdú è n'ê ce lò ŋwɛ̀nɛ́ ń lwar è nyə̀ná nɛ́ ǹdə́ lũ w nyə̀ná nɛ́ pár dwã wa.
46002015	Lò mɔ̀bɔ́ Yi Eshirhə y ŋwɛ́nɛ́ ǹdə́ mɔ́, ǹ wɔ̌ ǹ lwar kɔn gakó pár dwã wa, sə lò wàr ń mà n lwar ǹmyɛ́ yé-shò yé.
46002016	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Mɔ̌ lò ń yě kɔn dɛ̀bɛ́ Cinu nə́ ń bùlə̀? Mɔ̌ lò ń wɔ̌ ń mà n pɔ̃ cícú?"Sə nə́myɛ̌ wɔ̌ nə́ lwar Kristə bùlə̀ né.
46003001	Da-byǎ, à yə̀ ŋwɛ̀nɛ́ a zɔ̀m ǹd'ába ǹdə lyì byɛ̀bɛ́ Eshirhə náàcɛ̀nɛ́ ŋwɛ́nɛ́ ǹdə́ bɛ ta yé. À zɔ̀m ǹd'ába ǹdə lyì byɛ̀bɛ́ bə̀ n'ê tó lũ w nyə̀ná nɛ́ nɛ ta. Á y'ǎ gwẽ̌ wɔ́ ǹdə bə̀sɔ́ná ta Kristə ne zhú mú wẽ́.
46003002	Wɔ́ rə̀myɛ́ è ce, è y'à nyɛ̌ ǹdə wɔ́ yil à n'â pɛ ába á nywɛ̀ ta; è y'à də̀ kùjú nánkùlù yé. Á y'ǎ wàr w á la zõ yé; ǹdə́ zà myɛ cìcì, á gwẽ̌ wàr w á la zõ yé.
46003003	Á gwẽ̌ n'á tó lũ w nyə̀ná nɛ́ nɛ. Bwɛ̃̌-dǔr ǹdə́ búlə́ gə́ ŋwɛ́nɛ́ á cəcəl w mó, də̀ lũ w nyə̀ná nɛ́ nɛ á n'á tó? Á tùntwə̃̀ə̃̀ né də̀ numbyínsi nyə̀ná gwẽ̌?
46003004	Jàlà zhe bə̀ bə̀myɛ́ wɔ́ Pwəə kwã-lyì, jàlà wɔ̀ bə̀ bə̀myɛ́ wɔ́ Apɔlɔɔsɛ kwã-lyì. Zɔ̀mà nɛ́ nə̀myɛ́ mɔ́ dwí rí də̀ numbyínsi nyə̀ná?
46003005	Apɔlɔɔsɛ myɛ̌ wɔ́ byè? Àmyɛ́ Pwəə wɔ́ byè? Nə́myɛ̌ wɔ́ Yi tùntùnnə̀ á tó nə́ dɛnnɛ á zù Yezu Kristə. Nə́ twĩ̀ tum dí tɛ̀bɛ́ Cinu pɔ nə́ mə̀dù gakó ne mó.
46003006	Àmyɛ́ zhele, Apɔlɔɔsɛ zɛ̃̀ n ji nɛ̃̌, sə wɔ́ Yi rə̀ ce tɛ̀bɛ́ nə́ zhele mó púrh.
46003007	Mɔ̀bɔ́ ń nə́ ń zhele mó də̀ kaka yé; mɔ̀bɔ́ ń nə́ ń ji nɛ̃̌ mɔ́ myɛ də̀ kaka yé. Wɔ́ mɔ̀bɔ́ ń nə́ ń ce rə̀ púrh mó ń wɔ́ kɔn gakó. Sə ńmyɛ̌ mɔ́, wɔ́ Yi.
46003008	Mɔ̀bɔ́ ń nə́ ń zhele mó ǹdə́ mɔ̀bɔ́ ń nə́ ń ji nɛ̃̌ mɔ́ ga wɔ́ kɔn rə̀dù, sə Yi n'ê kwɛ̃̌ lò gakó kɔn myɛrhɛ dwã ǹdə́ ǹ tum dí.
46003009	Nə́myɛ̌ bə̀lyè y ga n'é twĩ̀ Yi kɛ́lɛ́ y wa, sə wɔ́ ámyɛ̌ á wɔ́ kɛ́lɛ́ yá. Kɔn súlí myɛ, á wɔ́ Yi jì.
46003010	Yi pɔ nɛ tum, sə rə̀ nyɛ̌ ǹdə wɔ́ jì-lùrnə̀ tum ta. À cĩ́ jì y kùr ré tɛ̃́ náàcɛ̀nɛ́, lò dõ zɛ̃̀ ń nə́ ń lwì. Sə lò gakó mə̌ sə́ dɛ̃̀ ǹ cìn ǹ lùlwììrí wẽ́.
46003011	Lò wàr ń la jì y kùr dõ tɛ̃́ cṹ e súlí tɛ̀bɛ́ rə̀ jɛ̀nɛ̀ rə̀ ŋwɛ́nɛ́ mɔ́ nɛ yé, sə tɛ̀bɛ́ rə̀ jɛ̀nɛ̀ rə̀ ŋwɛ́nɛ́ mɔ́ wɔ́ Yezu Kristə.
46003012	Lyì jàlà n'ê zhílí jì-byòló w yó ǹdə́ sánə́má; jàlà n'ê zhílí w ǹdə́ kã̀mɔ; jàlà n'ê zhílí w ǹdə́ nə́kuuli tɛ̀bɛ́ rə̀ càn dɛ̃́dɛ̃́; jàlà wɔ́ dǎr, jàlà wɔ́ gɔ-shàmá, jàlà wɔ́ shəshàr bə̀ m'ê zhílí wə.
46003013	Sə lò gakó tum dí gə́ wɔ́ nɛ́ mɔ́ má du pwẽ̀ nè pamparɛ̃ɛ̃ bùrsí dɛ̃ rɛ́ yùwə̀. Rə̀myɛ́ yùwə̀, myǐn nánfɔ̀lɔ̀ bá du, sə myǐn mú mə̀myɛ́ bá ce bə lwar ǹdə́ lò gakó tum dí gə càn.
46003014	Lò ǹ gə zhílí jì-byòló w yó ǹdə́ wẽ̀ dé tɛ̀bɛ́ myǐn bə rə̀ yàlà zhe, ǹ b'ǎ nə kwǎndɛ.
46003015	Sə lò mɔ̀bɔ́ myǐn mú jú ǹ tum dí, ǹ tá ǹ la kwǎndɛ nɔ yé. Ǹ b'ǎ nə vwǎrh, sə kɔn má yə̀ ǹdə lò gə́ tó myǐn wẽ́ ń lyɛ̃ ń bə́ lú ta.
46003016	Á yə̀l b'ǎ wɔ́ Yi jì, sə Yi Eshirhə y ŋwɛ́nɛ́ á wẽ́ nà?
46003017	Lò mɔ̀bɔ́ ǹ wǔr Yi jì yə́, Yi bá wǔr ǹmyɛ. Lwarna bə̀ Yi jì y wɔ́ Yi cìcì nyǎ, e jà wɔ́ ámyɛ̌ á wɔ́ ya.
46003018	Lò mə̀dù ga bə̀ká jə́jɛ̀rɛ́ ǹ cìn yé. Lò gə ŋwɛ́nɛ́ á wẽ́ ń nə́ ń bùl bə̀ ń zhe lũ w kɔ̀bɔ́ surhə, sə n jǐrh ǹdə nyə̀nyà ta, mùnì ga n yə̀ surhə nántwə̌ cí.
46003019	Lwarna bə̀ lũ w kɔ̀bɔ́ surhə né wɔ́ nyə̀nyààrɛ̀ Yi yilə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi n'ê tó surhə cìnə́ bé cìcì surhə né dɛnnɛ rə̀ zal bɛ."
46003020	Bə̀ kɛ̃ rə̀ jàà dõ wẽ́ myɛ bə wɔ̀: "Cinu yě surhə cìnə́ bé wun bùlə̀ né. Ń yě bə̀ nə̀ bə kùr zhe yé."
46003021	Rə̀myɛ́ ce, lò mə̀dù ga bə̀ká pyà ǹ cìn còrhó numbyíní yil yé, bə̀ kɔn gakó wɔ́ ámyɛ̌ á cǐ.
46003022	Pwəə ga, Apɔlɔɔsɛ ga, Kəfaasɛ ga, lũ w ga, myə̌l ǹdə́ cu ga, kɔn dɛ̀bɛ́ rə̀ ŋwɛ́nɛ́ èlǎsɛ̃́ ǹdə́ kɔn dɛ̀bɛ́ rə̀ gwẽ̌ bàn mɔ́ ga, rə̀myɛ́ gakó wɔ́ ámyɛ̌ á cǐ ri.
46003023	E zɛ̃̀ wɔ́ Kristə ń cǐ ámyɛ̌, Yi zɛ̃̀ rə̀ cǐ Kristə.
46004001	Lò gakó mə̌ sə n nyǐ nə́ba ǹdə Kristə tùntùnnə̀ byɛ̀bɛ́ Yi ce bə̀ n'ê byili rə̀ ywẽ̀ nyɛ̀bɛ́ nə̀ y'à shèè mó ta.
46004002	Bə̀ gə pɔ tum lò nè, ǹ gə́ mə̌ sə́ wɛ̀rhɛ́ nɛ́ mɔ́, wɔ́ ń twĩ̀ tum dí ǹdə bə̀ gə́ byili mú ní.
46004003	È gə wɔ́ àmyɛ́ yilə, ámyɛ̌ gə n'á kɛ́ à bùrsì myɛ, lũ w bùrsí cìnə́ gə n'ê kɛ́ à bùrsì myɛ, à t'â gá rə̀myɛ́ nɛ yé. Sə àmyɛ́ cìcì mú myɛ t'â kɛ́ à cìn bùrsì yé.
46004004	À bə dóó nɛ à wɛ̀rhɛ́ yé. Sə rə̀myɛ́ t'â yǎl e wɔ̀ b'à bə yò zhe yé. Wɔ́ Cinu ń mà n kə́ à bùrsí.
46004005	Rə̀myɛ́ ce, á bə̀k'á cĩ́ dóó lò lò yó w ǹdə́ Cinu gwẽ̌ yə̀ twí yé. Wɔ́ ńmyɛ̌ ń mà n ce kɔn dɛ̀bɛ́ rə̀ shèè cə-byín wẽ́ mó du pwẽ̀ nè pamparɛ̃ɛ̃. Ń mà n byili numbyínsi wun bùlə̀ né. Sə rə̀myɛ́ yi ní, Yi bá pə lò gakó ne còrhó kɔ̀bɔ́ ò mə̌ dwã ǹdə́ mɔ́.
46004006	Da-byǎ, à zɔ̀m àmyɛ́ ǹdə́ Apɔlɔɔsɛ yò mùnì ga nə́ yə̀ myɔrhɔ á yilə. À n'â yǎl b'ǎ tó nə́ dɛnnɛ á lwar zɔ̀mɛ̀ rɛ́ tɛ̀bɛ́ kùrə̀: "Bə̀ká lyɛ̃ dɛ̀bɛ́ bə̀ kɛ̃ mɔ́ yé." Á mə̀dù ga bə̀ká n zhẽ̌ ń cìn dɛ̃̌ n zù lò mə̀dù, n yẽ̌ ń dõ mó ne yé.
46004007	Mɔ̌ lò ń ce ǹ du ǹ dwã bɛ́? Tɛ̀bɛ́ ǹ zhe mó gakó, də̀ Yi rə̀ pɔ mɔ́ rɛ nà? È nə gə wɔ́ Yi rə̀ pɔ mɔ́ rɛ, wɔ́ byè yil ǹ nə́ ǹ zhẽ̌ ǹ cìn dɛ̃̌ ǹdə wɔ́ ǹ sə̀pwà jàn ǹ bə́ nə rɛ ta?
46004008	Á pú á wɔ́ nə̀cɛ̀nà, á jǐrh pyǎ, á zhe kɔn dɛ̀bɛ́ gakó á n'á yàlá. Sə nə́myɛ̌ də̀ pyǎ yé. Á gə y'ǎ wɔ́ pyǎ zhə̀n zhə̀nà, nə́myɛ̌ y'ǎ wɔ̌ nə́ b'ǎ tó ába nə́ yə̀ pyǎ.
46004009	Sə àmyɛ́ n'â bùl bə̀ Yi ce nə́myɛ̌ byɛ̀bɛ́ nə́ wɔ́ Kristə tùntúmə́ mó ŋwɛ́nɛ́ lyì bí gakó kwã. Nə́ jǐrh ǹdə lyì byɛ̀bɛ́ bə̀ kɔ́ bə̀ bùrsì bə̀ la gu ta. Nə́ jǐrh lyì byɛ̀bɛ́ lũ w púlə́púlə́ ǹdə́ ò lyì bí ǹdə́ màlɛ́kabá la nyǔ.
46004010	Nə́myɛ̌ wɔ́ ǹdə nyə̀nyə̀rh ta Kristə sónó yilə, sə ámyɛ̌ wɔ́ surhə cìnə́ ń wẽ́. Nə́myɛ̌ bə jàn zhe yé, sə ámyɛ̌ jɛ̀. Bə̀ n'ê nyàm ámyɛ̌, sə bə̀ t'â nyàm nə́myɛ̌ yé.
46004011	Ǹdə́ èlǎsɛ̃́ ga, nɔrh zhe nə́ba; nə̀nyɛ̀lsɛ̀ zhe nə́ba; nə́ bə gɔ̀nɔ̀ zhe sə nə́ zù yé; bə̀ n'ê nwɛ̀nɛ̀ nə́ba; nə́ wàr nə́ zhì jàà èdù yé;
46004012	nə́ r'é nwɛ̀nɛ̀ nə́ cìn nə́ twĩ̀ nə́ m'é pyà nə́ nyí kùjú. Lò gə tùrh nə́ba myɛ, nə́ zɔ̀m cɛ̀nɛ̀ nə́ pɔ̃. Bə̀ gə n'ê nwɛ̀nɛ̀ nə́ba, nə́ r'é pyɛ́nɛ́.
46004013	Lò gə zɔ̀m nə́ yil námməlwɛ̀lɛ́ myɛ, nə́myɛ̌ n'é pɛ cícú lyì bí ni. Nə́ jǐrh ǹdə lũ w ywə̀ə̀rhè ta, ǹdə kɔn dɛ̀bɛ́ rə̀ bə kùr zhe ta numbyínsí yírhə́ wə, kɔn mé yí èlǎsɛ̃́.
46004014	È də̀ kɛ̃́ à n'â kɛ̃ sɛ́bɛ́ rɛ́ tɛ̀bɛ́ à la ába pɔ a bá ce ába cìzhìl yé. Wɔ́ cícú à la bá pə ába, á gə́ wɔ́ à byǎ byɛ̀bɛ́ à só mó yilə.
46004015	Bá lyì mɔ̀ɔ̀rhɛ̀ shí gə zɛ̃̀ bə̀ n'ê cèrhè ába Kristə ne tó mó shò-kwã nɛ́ myɛ, á dabá də̀ nánzhəzhɔ̌ yé. Wɔ́ àmyɛ́ à bwə̀l yò-ècɔ̀nɔ̀ nyí rí a byili ába, á zɛ̃̀ á jǐrh à byǎ Yezu Kristə wẽ́.
46004016	Rə̀myɛ́ ce, à n'â lwə̀l ába ǹdə́ à wu gakó, s'á kwè à nà.
46004017	Sə à n'â twĩ̀ Timote á sõ. Ń wɔ́ à byì-sónó Cinu wẽ́, à zhe ń zhə̀nà. Ń mà n lyǐrh ába kɔn dɛ̀bɛ́ gakó à n'â wɛ̀rhɛ́ Kristə ne zhú mú wẽ́. Wɔ́ rə̀myɛ́ à n'â byili Kristə-lyì gùúlí rə̀ ŋwɛ́nɛ́ jààsɛ́ gakó wẽ́ mó lyì bí ni.
46004018	Lyì jàlà n'ê bùl b'à k'â t'â bàn á sõ yé; bə zɛ̃̀ bə̀ n'ê zhẽ̌ bə̀ cìn dɛ̃̌.
46004019	Sə kɔn gə wɔ́ Cinu pùbùlə̀, à má bə̀ á sõ dwã nɛ́ nyɛ̀bɛ́ nyí ni. Sə à gə túwə́, è də̀ cìn-byilu cìnə́ bé bə̀myɛ́ mɔ́ zɔ̀mà nɛ́ dúdú à la cilu yé. À bá nyǐ wɔ́ byè bə̀ wɔ̌ bə̀ la wɔ̀rhɔ́?
46004020	Zhə̀nà, Yi pyɛ̀lɛ̀ rɛ́ də̀ zɔ̀mà yò yé. Wɔ́ Yi jàn.
46004021	Bə̀kɔ́n á n'á yǎl b'à má bə̀ á sõ? À bə̀ á sõ ǹdə́ búlə́ ráá à bə̀ ǹdə́ sónó ǹdə́ wu-bɔ̀nɔ̀?
46005001	Bə̀ n'ê zɔ̀m jààsɛ́ gakó wẽ́, b'ǎ jàlà n'á wɛ̀rhɛ́ fwə̌l tumə. E jà lyì bí byɛ̀bɛ́ bə̀ də̀ Kristə-lyì myɛ cìcì t'â wɛ̀rhɛ́ fwə̌l tumə né nə̀myɛ́ mɔ́ dwí rí yé. Mə̀ wɔ́ pɔrha tum. Bə̀ wò b'ǎ mə̀dù ŋwɛ́nɛ́ ǹdə́ ń da kɛ̃.
46005002	Á j'ǎ n'á zhẽ̌ á cìn dɛ̃̌! Á wun y'à mə̌ sə nə zhìlì dɛ̃́dɛ̃́. Á mə̌ s'á vùr lò mó mɔ̀bɔ́ ń nə́ ń twĩ̀ tumə né nə̀myɛ́ èta mɔ́ á wẽ́.
46005003	Àmyɛ́ cìcì mú tɛ̀nɛ́ á sõ yé. Sə Eshirhə náàcɛ̀nɛ́ jàn yilə, à ŋwɛ́nɛ́ á cəcəl wə, ce à pú a kə́ lò mó mɔ̀bɔ́ ń nə́ ń wɛ̀rhɛ́ èta mɔ́ bùrsì ǹdə wɔ́ á sõ à ŋwɛ́nɛ́ ta.
46005004	Á gə jòm dwã yó Cinu yil lé yilə, àmyɛ́ tó à ŋwɛ́nɛ́ á cəcəl w Eshirhə náàcɛ̀nɛ́ jàn yilə. Vǔrnə lò mó mɔ̀bɔ́ ń nə́ ń wɛ̀rhɛ́ èta mɔ́ á wẽ́ á pə Shətana nɛ, nə́ Cinu Yezu jàn yilə. Èta, ń yala nɛ́ bá cɔ̀, sə ń ywə́lə́ y bá nə vwǎrh Cinu twírí y yùwə̀.
46005006	Á dó dɛ̃́dɛ̃́ á gə́ n'á zhẽ̌ á cìn dɛ̃̌ mɔ́ yilə. Á yə̀l bə̀ sã̀-nə̀byẽ̌ námpɔ́lɛ́ wɔ̌ è ce mún nánzhəzhɔ̌ zɛ̃̀ nà?
46005007	Yə̀-bəlɔ̀lɔ́ wɔ́ ǹdə sã̀-nə̀byẽ̌ nándwə́l ta. Rə̀myɛ́ ce, vǔrnə re á wẽ́, mùnì á jǐrh wárhgáá. Èta, á b'ǎ jǐrh ǹdə mún nándùl sã̀-nə̀byẽ̌ yə̀ mə̀ wẽ́ ce ta. Á gaga mɔ́ j'ǎ wɔ́ mún nándùl dwə́l. Lwarna bə̀ bə̀ zwə́l Kristə ǹdə nə́ Pakɛ pyì-bwɛ̀lɛ́ ta.
46005008	Rə̀myɛ́ ce, nə́ b'ǎ jí Pakɛ y címsí èlǎsɛ̃́ ǹdə́ búrú kɔ̀bɔ́ sã̀-nə̀byẽ̌ yə̀ ò wẽ́ ce, ǹdə́ wu kɔ̀bɔ́ ò wɔ́ pwɛ̃́pwɛ̃́ ò zhe zhə̀nà, sə è də̀ ǹdə́ búrú kɔ̀bɔ́ bə̀ wɛ̀rhɛ́ ǹdə́ sã̀-nə̀byẽ̌ nándwə́l mó yé. Búrú w òmyɛ́ wɔ́ tùntùm-bəlwàálɛ ǹdə́ lwɛlɛ dwí gakó kɔna.
46005009	À y'à kɛ̃ sɛ́bɛ́ dõ a pə ába a má byili b'ǎ bə̀k'á jí ǹdə́ lyì byɛ̀bɛ́ bə̀ n'ê wɛ̀rhɛ́ fwə̌l tumə yé.
46005010	È də̀ lũ w lyì bí byɛ̀bɛ́ bə̀ n'ê wɛ̀rhɛ́ fwə̌l tumə mó, ǹdə́ byɛ̀bɛ́ bə̀ n'ê ŋwɔ̀l mɔ́, ǹdə́ byɛ̀bɛ́ bə̀ wɔ́ bəcàncàlà mɔ́, ǹdə́ byɛ̀bɛ́ bə̀ n'ê zwə́l vwə̃̀ wẽ̀ tɛ̀bɛ́ rə̀ də̀ Yi yó mó yò à y'à n'â zɔ̀m yé. È gə y'à wɔ́ èta, kɔn y'à wɔ́ nyɔ́ɔ́ s'á du lũ w wẽ́.
46005011	Sə è də̀ èta yé. Wɔ́ yál à n'â yǎl a byili ába bə̀ lò mɔ̀bɔ́ ń nə́ ń wə̀l bə̀ ńmyɛ̌ wɔ́ Kristə-lò, n jà n zɛ̃̀ ń nə́ ń wɛ̀rhɛ́ fwə̌l tumə, ń nə́ ń ŋwɔ̀là, ń nə́ ń zwə́l vwə̃̀ wẽ̀ tɛ̀bɛ́ rə̀ də̀ Yi yó, ń nə́ ń tùrh ń dwã bɛ́, ń nə́ ń nywɛ̀ sɛ̃́ dɛ̃́dɛ̃́ kɔn lyɛ̃ cɛ nɛ, ń só wɛ́rɛ́; s'á bə̀k'á jí ǹdə́ rə̀-ná-cí yé.
46005012	È də̀ àmyɛ́ à bá kə́ byɛ̀bɛ́ bə̀ də̀ Kristə-lyì mú bùrsì yé. Wɔ́ Yi cìcì rə̀ bá kə́ bə̀ bùrsì. Sə ámyɛ̌ mə̌ s'á kə́ byɛ̀bɛ́ bə̀ ŋwɛ́nɛ́ á gùlú w wẽ́ mó bùrsì. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Vǔrnə lyì-bəlwɛ̀lɛ́ y èmyɛ́ mɔ́ á wẽ́ á ce kwã nɛ́."
46006001	Ámyɛ̌ mə̀dù gə tú ń zhe zɔ̀mɛ̀ ǹdə́ ń dõ, ń mà n yẽ̌ mo byõ̌ Yi lyì bí yé né ne, n zɛ̃̀ n ká n vò n byẽ̀ mò lũ w lyì bí bùrsì cìnə́ sõ? Rə̀myɛ́ də̀ cìzhìlə̀?
46006002	Á yə̀l bə̀ Yi lyì bí má bùr lũ w lyì bí bùrsì nà? È gə wɔ́ ámyɛ̌ á la lũ w lyì bí bùrsí bǔr, á nə zɛ̃̀ á wàr zɔ̀mà námpɔ́lsɛ́ shɛ̀bɛ́ sə̀ n'ê twí mú bùrsì á la bǔr?
46006003	Á yə̀l bə̀ nə́ m'ǎ bùr màlɛ́kabá myɛ cìcì bùrsì nà? Sé bé zɔ̀m zɔ̀mà nyɛ̀bɛ́ nə̀ n'ê twí nə́ cəcəl w lũ w kɔ̀bɔ́ wẽ́ mó yò!
46006004	Á zɛ̃̀ á gə zhe lũ w kɔ̀bɔ́ zɔ̀mà, á k'á n'á zə nɛ á zhə̀l byɛ̀bɛ́ Kristə-lyì gùlú w yə̀l bə̀ yò mó sono!
46006005	À n'â wə̀l èta a má ce ába cìzhìlə̀. Lò mə̀dù ga tɛ̀nɛ́ á wẽ́ ń yě zɔ̀mɛ̀ kùr ń wɔ̌ ń mà n kwɛrhɛ zɔ̀mɛ̀ tɛ̀bɛ́ rə̀ ŋwɛ́nɛ́ Kristə-lyì bə̀lyè cəcəl wə?
46006006	Bə̀ mə̌ sə bə zə dwã bə vò lyì byɛ̀bɛ́ bə̀ də̀ Kristə-lyì yé né?
46006007	Á gə́ n'á byẽ̀ dwã bùrsì mú myɛ cìcì n'ê byili b'ǎ tu á tum dí wẽ́. Byè yil á t'á pyɛ́nɛ́ á yẽ̌ bə̀ wɛ̀rhɛ́ ába kɔn dɛ̀bɛ́ rə̀ bə mǎ? Byè yil á t'á yẽ̌ bə̀ ŋwɔ̀l á wẽ̀ dé?
46006008	K'â wɔ́ ámyɛ̌ cìcì á n'á wɛ̀rhɛ́ kɔn dɛ̀bɛ́ rə̀ bə mǎ, wɔ́ ámyɛ̌ á n'á ŋwɔ̀l lyì bí dwã bɛ́; bə̀ j'à wɔ́ á da-byǎ.
46006009	Á yə̀l bə̀ byɛ̀bɛ́ bə̀ n'ê wɛ̀rhɛ́ kɔn dɛ̀bɛ́ rə̀ bə mǎ, t'â la jàà nɔ Yi tənà y wẽ́ nà? Á bə̀k'á jə́jɛ̀rɛ́ á cìn yé. Byɛ̀bɛ́ bə̀ n'ê fwə̀lə́, ǹdə́ byɛ̀bɛ́ bə̀ n'ê zwə́l vwə̃̀ wẽ̀ tɛ̀bɛ́ rə̀ də̀ Yi yó mó, ǹdə́ byɛ̀bɛ́ bə̀ n'ê wɛ̀rhɛ́ fwə̌l tumə dwí gakó, ǹdə́ byɛ̀bɛ́ bə̀ n'ê zə bə̀ dwã bala bə̀ zwì ǹdə kana ta mɔ́,
46006010	ǹdə́ ŋwɔ̀là bɛ́, ǹdə́ bəcàncàlà bɛ́, ǹdə́ byɛ̀bɛ́ bə̀ n'ê nywɛ̀ sɛ̃́ dɛ̃́dɛ̃́ kɔn lyɛ̃ cɛ nɛ mɔ́, ǹdə́ byɛ̀bɛ́ bə̀ n'ê tùrh bə̀ dwã bɛ́ mɔ́, ǹdə́ byɛ̀bɛ́ bə̀ n'ê cə̀r bə̀ dwã bɛ́ sɔ́msɛ́ yó bə̀ vwǎrh bə̀ wẽ̀ dé mó, t'â la jàà nɔ Yi tənà y wẽ́ yé.
46006011	Á jàlà y'ǎ wɔ́ èta shãã ga, sə Yi shàrh á lwɛlɛ rɛ́, rə̀ tó Eshirhə náàcɛ̀nɛ́ dɛnnɛ rə cír ába b'ǎ yál rə̀ lyì, rə ce á jǐrh lyì byɛ̀bɛ́ bə̀ bə dwə́ə́re zhe, Cinu Yezu Kristə yil yilə.
46006012	Á jàlà n'á wə̀lə̀: "À zhe sɔ́má à wɔ̌ à wɛ̀rhɛ́ kɔn gakó." Wɔ́ zhə̀nà. Sə è də̀ rə̀ gakó rə̀ càn á yil yé. À wɔ̌ à wə̀l b'à zhe sɔ́má à wɔ̌ à wɛ̀rhɛ́ kɔn gakó, sə à t'â yǎl a yə̀ kɔn də̀ldə̀l yóm yé.
46006013	Á n'á wə̀l myɛ: "Kùjú ŋwɛ́nɛ́ sùlú yilə, sùlú myɛ ŋwɛ́nɛ́ kùjú yilə." Rə̀myɛ́ wɔ́ zhə̀nà, sə Yi bá zhìlì kùjú w ǹdə́ sùlú w ga. Kɔn súlí myɛ, lò bə mə̌ sə́ zə ǹ yala nɛ́ ń wɛ̀rhɛ́ yààyàà yé; bə̀ nə́ yala nɛ́ ŋwɛ́nɛ́ Cinu yilə, Cinu myɛ ŋwɛ́nɛ́ nə́ yala nɛ́ yilə.
46006014	Yi bwìrhì Cinu n zɛ̃̀ n du cùùrì wẽ́. Rə̀myɛ́ ce, rə̀ má bwìrhì nə́myɛ ǹdə́ rə̀ jàn dɛ́.
46006015	Á yə̀l b'ǎ yala nɛ́ wɔ́ Kristə yala nɛ́ kə̀kàlsɛ̀ nà? À nə má zɛ̃̀ a kwè Kristə yala nɛ́ kə̀kàlà a má wɛ̀rhɛ́ kə-nə̀fòló yala kə̀kàlà? Kɔn wàr yé.
46006016	Á yə̀l bə̀ bal mɔ̀bɔ́ ń ŋwɛ́nɛ́ ǹdə́ kə-nə̀fòló, ńmyɛ̌ ǹdə́ òmyɛ́ ga jǐrh kɔn rə̀dù nà? Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Bə̀myɛ́ bə̀lyè y ga bá mù dwã nɛ bə jǐrh kɔn rə̀dù."
46006017	Sə lò mɔ̀bɔ́ ǹ ŋwɛ́nɛ́ ǹdə́ Cinu ǹ wu w wẽ́, ǹmyɛ́ ǹdə́ ńmyɛ̌ ga jǐrh kɔn rə̀dù.
46006018	Dɛ̃̌na á cìnə̀, bə̀k'á fwə̌l yé. Yə̀-bəlwàálɛ́ dwã bɛ́ tɛ̀bɛ́ lò wɔ̌ ń wɛ̀rhɛ́ mɔ́, t'â zhìlì ń yala nɛ́ yò yé. Sə lò mɔ̀bɔ́ ń nə́ ń fwə̀lə́, rə̀-ná-cí wɔ́ ń cìcì yala nɛ́ ń nə́ ń cɔ̀.
46006019	Á yə̀l b'ǎ yala nɛ́ wɔ́ Eshirhə náàcɛ̀nɛ́ jì nà? Wɔ́ Yi rə̀ pɔ ába rə̀ Eshirhə yə́. È ŋwɛ́nɛ́ á wẽ́. Á bə á cìn cǐ yé.
46006020	Yi wɛ̀rhɛ́ kɔn nánfɔ̀lɔ̀ rə mé zwẽ ába. Rə̀myɛ́ ce, zəna á yala nɛ́ á cèrhé Yi.
46007001	Da-byǎ, è gə wɔ́ kɔn dɛ́ dɛ̀bɛ́ á kɛ̃ á sɛ́bɛ́ rɛ́ wẽ́ á pɛ̃ mɔ́ yilə, á byili bə̀ kɔn mə̌ bə̀ bal bə̀ká n jí kɛ̃ yé.
46007002	Wɔ́ zhə̀nà. Sə fwə̌l mó gə́ já dɛ̃́dɛ̃́ mɔ́ ce, bal mə̌ sə n zə ń sə̀pwà kɛ̃, kɛ̃ myɛ mə̌ sə n zə ń sə̀pwà byal, bə mé cə̀r fwə̌l mó yé ne.
46007003	Bal mɔ́ mə̌ sə n wɛ̀rhɛ́ byaalɛ tum ǹdə́ ń kɛ̃ mɔ́, kɛ̃ mɔ́ myɛ mə̌ sə n wɛ̀rhɛ́ kɛ̃dɛ tum ǹdə́ ń byal mɔ́.
46007004	Kɛ̃ mɔ́ wàr ń mà n zə ń yala nɛ́ n wɛ̀rhɛ́ ń gə́ nə́ ń yǎl nɛ́ yé, bə̀ ń yala nɛ́ wɔ́ ń byal mɔ́ ń cǐ ni. Byal mɔ́ myɛ wàr ń mà n zə ń yala nɛ́ n wɛ̀rhɛ́ ń gə́ nə́ ń yǎl nɛ́ yé, bə̀ ń yala nɛ́ wɔ́ ń kɛ̃ mɔ́ ń cǐ ni.
46007005	Á bə̀k'á cẽ dwã yò yé. Rə̀myɛ́ wɔ́ á gə zɔ̀m á ló dwã yó, á yẽ̌ bwə̌l ne námpɔ́lɛ́ á b'á ce Yi. Rə̀myɛ́ kwã nɛ́, á zɛ̃̀ á k'á yə̀ nɛ́ ǹdə́ dwã. È gə də̀ rə̀myɛ́, dɛ̀ga á b'ǎ pyɛ́nɛ́ pyɛ́nɛ́ á cìn á ga, Shətana zɛ̃̀ e tó rə̀myɛ́ dɛnnɛ e swèlè ába.
46007006	Tɛ̀bɛ́ à n'â byili mú wɔ́ àmyɛ gə́ n'â bùl né. Sə è də̀ nyí à n'â pɛ yé.
46007007	Zhə̀nà, à y'à n'â yǎl sə lyì bí gakó yə̀ ǹdə àmyɛ́ ta. Sə lò gakó zhe ń pɛnɛ́ Yi pɔ mɔ. Rə̀ pɔ pɛnɛ́ èdù mɔ̀bɔ́ nɛ, rə pə è dõ mɔ̀bɔ́ myɛ nɛ.
46007008	È gə wɔ́ ámyɛ̌ byɛ̀bɛ́ á gwẽ̌ yə̀ kana ráá byə́nə́ jí mú, ǹd'ámyɛ̌ byɛ̀bɛ́ á kana ráá á byə́nə́ cù mú yilə, à n'â byili ába: kɔn y'à mə̌ s'á j'á yẽ̌ á yə̀ ǹdə àmyɛ́ ta.
46007009	Sə á gə wàr á la pyɔ́nɔ́, sə bala bɛ́ jí kana, sə kana bɛ́ myɛ jí byə́nə́. Rə̀myɛ́ cɔ̃̀ yala nɛ́ myǐn ju mú.
46007010	Ámyɛ̌ bala bɛ́ byɛ̀bɛ́ á jú kana mɔ́, ǹd'ámyɛ̌ kana bɛ́ byɛ̀bɛ́ á jú byə́nə́ mó, à n'â pɛ ába nyí, sə nyí rí rə̀myɛ́ də̀ àmyɛ́ nyǎn yé. Wɔ́ Cinu nyí: kɛ̃ mɔ̀bɔ́ ǹ jú byal, ǹ bə mə̌ sə́ zhɛ̃̀ ǹ byal mɔ́ yé.
46007011	Sə dɛ̀ga ǹ gə zhɔ̃̀ mɔ̀ myɛ, sə ǹ bə̀ká kə́ jí byal yé, ráá sə ǹmyɛ́ ǹdə́ ǹ byal mɔ́ k'á ló dwã yó. Bal myɛ bə mə̌ sə́ zhɛ̃̀ ǹ kɛ̃ yé.
46007012	È gə wɔ́ lyì bí dwã bɛ́ yilə, à n'â pɛ nyí, sə nyí rí rə̀myɛ́ də̀ Cinu nyǎn yé: Kristə-lò gə zhe kɛ̃ ń də̀ Kristə-lò, kɛ̃ mɔ́ gə só mó ń nə́ ń yǎl n jòm ǹdə́ mɔ́, sə bə̀ká zhɛ̃̀ mɔ̀ yé.
46007013	Kɛ̃ gə wɔ́ Kristə-lò, ǹ byal mɔ́ zɛ̃̀ ń də̀ Kristə-lò, n jà ń só mó ń nə́ ń yǎl n jòm ǹdə́ mɔ́, sə ǹmyɛ bə̀ká zhɛ̃̀ mɔ̀ yé.
46007014	Bə̀ bal gə də̀ Kristə-lò, ǹ kɛ̃ mɔ́ jà ń wɔ́ Kristə-lò, ǹ tó ǹ kɛ̃ mɔ́ dɛnnɛ ǹ bwə́l Yi ni. Sə kɛ̃ gə də̀ Kristə-lò, ǹ byal mɔ́ jà ń wɔ́ Kristə-lò, ǹmyɛ tó ǹ byal mɔ́ dɛnnɛ ǹ bwə́l Yi ni. È gə y'à də̀ rə̀myɛ́, á bə̀sɔ́ná bɛ́ y'à t'â la Yi ni bwəlse yé. Sə pamparɛ̃ɛ̃ mɔ́ bə̀ bwə́l Yi ni.
46007015	E jà lò mó mɔ̀bɔ́ ń də̀ Kristə-lò mó gə nə́ ń yǎl n shə́r, ń wɔ̌ ń shə́rə́. Èta, è gə wɔ́ kɛ̃ mɔ́ ń wɔ́ Kristə-lò, ráá è gə wɔ́ bal mɔ́ ń wɔ́ Kristə-lò myɛ, bə̀ k'ê tɛ̀nɛ́ ǹdə́ dwã yé. Bə̀ Yi byẽ̀ ába b'ǎ jǒm ǹdə́ yə̀-zùlə́.
46007016	Ǹmyɛ́ mɔ̀bɔ́ ǹ wɔ́ kɛ̃, ń jà ǹ wɔ́ Kristə-lò mó, etər ǹ b'ǎ tó né ń lwar bə̀ ǹ b'ǎ vwǎrh ǹ byal mɔ́? Sə ǹmyɛ́ mɔ̀bɔ́ ǹ wɔ́ bal, ń jà ǹ wɔ́ Kristə-lò mó, etər ǹ b'ǎ tó né ń lwar bə̀ ǹ b'ǎ vwǎrh ǹ kɛ̃ mɔ́?
46007017	Kɔn gə lyɛ̃ dɛ̀bɛ́ à byili mú, Yi gə́ byẽ̀ ába mó, ǹd'á y'ǎ ŋwɛ́nɛ́ jàà y kɛ̀bɛ́ Cinu yà ń pɔ ába mɔ́ wẽ́, lò gakó mə̌ sə́ zhì Cinu gə́ byẽ̀ mó ǹdə́ ǹ ŋwɛ́nɛ́ mə̀gã̌ mɔ́. Wɔ́ nyí rí rə̀myɛ́ à n'â pɛ Kristə-lyì gùúlí gakó wẽ́.
46007018	Yi gə byẽ̀ mó ǹdə́ bə̀ gòm mó, sə́ já yə̀ lò mɔ̀bɔ́ bə̀ gòmə̀. Sə Yi gə byẽ̀ mó ǹdə́ bə̀ yə̀ mó gòm, sə ǹ bə̀ká ce bə gõ̀ mó yé.
46007019	Bə̀ gə gòm mó, bə̀ gə yə̀ mó gòm myɛ, rə̀myɛ́ gakó wɔ́ nánfò. Tɛ̀bɛ́ rə̀ zhe kùr mó, wɔ́ Yi pùbùlə̀ né wɔ̀rhɔ́.
46007020	Lò gakó mə̌ sə́ zhì Yi gə́ byẽ̀ mó ǹdə́ ǹ ŋwɛ́nɛ́ mə̀gã̌ mɔ́.
46007021	Yi gə byẽ̀ mó ǹdə́ ǹ wɔ́ yóm, sə ǹ wu bə̀ká zhìlì rə̀myɛ́ yil yé. Sə ǹ gə wɔ̌ ǹ b'ǎ cìní ǹ cìnə̀, sə́ cìní ǹ cìnə̀.
46007022	Lwarna bə̀ yóm mɔ̀bɔ́ Cinu byẽ̀, ń nɔ cìn-cìnú, n jǐrh Cinu lò; sə Cinu gə byẽ̀ lò mɔ̀bɔ́ ń cǐ ń cìnə̀, rə̀-ná-cí jǐrh Kristə yóm.
46007023	Yi wɛ̀rhɛ́ kɔn nánfɔ̀lɔ̀ rə mé zwẽ ába. Rə̀myɛ́ ce, á bə̀k'á shɛ̀nɛ́ á yə̀ numbyínsi yómə́ yé.
46007024	Da-byǎ, lò gakó mə̌ sə́ zhì Yi yé né jàà y kɛ̀bɛ́ rə̀ byẽ̀ mó ǹdə́ ǹ ŋwɛ́nɛ́ è wẽ́ mó wə.
46007025	Cinu yə̀ nɛ nyí pɛ bala bɛ́ byɛ̀bɛ́ bə̀ yə̀ kana jí ǹdə́ kana bɛ́ byɛ̀bɛ́ bə̀ yə̀ byə́nə́ jí mú yil yé. Sə à má byili kɔn dɛ̀bɛ́ à n'â bùlə̀. À wɔ́ lò mɔ̀bɔ́ á mə̌ s'á cili ń zɔ̀mà nɛ́, bə̀ Cinu dùr à nɔ̀nɔ̀.
46007026	Kɔn gə́ zum èlǎsɛ̃́ mɔ́ ce, à n'â bùl bə̀ lò gakó gə já ǹ yàl ǹdə ǹ gə́ wɔ́ nɛ́ mɔ́ cɔ̃̀.
46007027	Ǹ gə zhe kɛ̃, sə ǹ bə̀ká vùr mò yé. Ǹ gə bə kɛ̃ zhe, sə ǹ bə̀ká pyà kɛ̃ yé.
46007028	Sə ǹ gə jú kɛ̃ myɛ, rə̀ də̀ dóó yé. Kɛ̃-byǐ gə jú byal, è yə̀ dwé yé. Sə bala bɛ́ byɛ̀bɛ́ bə̀ jú kana mɔ́, ǹdə́ kana bɛ́ byɛ̀bɛ́ bə̀ jú byə́nə́ mó, bá nə zwini lũ w kɔ̀bɔ́ wẽ́. Sə à n'â yǎl b'ǎ lú zwini rí rə̀myɛ́ yé né.
46007029	Da-byǎ, à n'â wə̀l ába: kɔn k'ê bə nyɛ yé. Kɔn zhí zà, byɛ̀bɛ́ bə̀ jú kana, sə bə yə̀ ǹdə bə̀ yə̀ kana jí ta;
46007030	byɛ̀bɛ́ bə̀ n'ê kúrhə́, sə bə yə̀ ǹdə bə̀ t'â kúrh ta; byɛ̀bɛ́ bə̀ zhe wu-nyɔ̃̀, sə bə yə̀ ǹdə bə̀ bə wu-nyɔ̃̀ zhe ta; byɛ̀bɛ́ bə̀ n'ê yè wẽ̀, sə bə yə̀ ǹdə bə̀ bə tɛ̀bɛ́ bə̀ n'ê yè mó cǐ ta;
46007031	byɛ̀bɛ́ bə̀ zhe lũ w wẽ̀ nánzhəzhɔ̌ bə̀ m'ê twĩ̀ mú, sə bə yə̀ ǹdə bə̀ t'â zə kaka bə̀ twĩ̀ ta. Nyǐnə lũ w kɔ̀bɔ́ k'ô t'â la dɔnɔ yé.
46007032	À t'â yǎl b'ǎ cĩ́ kaka twə́lə́ á wẽ́ yé. Lò mɔ̀bɔ́ ń yə̀ kɛ̃ jí, wɔ́ Cinu nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ Cinu pùbùlə̀ wɔ̀rhɔ́.
46007033	Sə lò mɔ̀bɔ́ ń jú kɛ̃, wɔ́ lũ w nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ ń kɛ̃ mɔ́ pùbùlə̀ wɔ̀rhɔ́.
46007034	Èta mɔ́, è jǐrh wɔ́ wẽ̀ rə̀lyè yò ò zù mù. Kɛ̃ mɔ̀bɔ́ ń yə̀ byal jí, ráá kɛ̃-byǐ kɛ̀bɛ́ è yə̀ byal jí, wɔ́ Cinu nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ n pə ń cìn námpúm Cinu ni, n yə̀ ń lò. Sə kɛ̃ mɔ̀bɔ́ ń jú byal, wɔ́ lũ w nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ ń byal mɔ́ pùbùlə̀ wɔ̀rhɔ́.
46007035	À n'â byili ába rə̀myɛ́ ámyɛ̌ cìcì nì sãɔ̃ yilə. Sə è də̀ zhẽ́ à n'â yǎl a zhẽ̀ ába yé. À n'â yǎl b'ǎ cír kɔn dɛ̀bɛ́ rə̀ mǎ, mùnì á zhí Cinu dúdú ni ǹd'á wun gakó.
46007036	Bal-byǐ gə pyà è bóm, e zɛ̃̀ e pwírí è gə yẽ̌ mo, wɔ́ lwɛlɛ è wɛ̀rhɛ́ mɔ, è gə n'ê bùl bə̀ bə̀ mə̌ sə bə jí dwã, sə e wɛ̀rhɛ́ ǹdə è gə́ n'ê yǎl nɛ́; bə jí dwã. Rə̀myɛ́ də̀ yə̀-bəlɔ̀lɔ́ yé.
46007037	Sə bal-byǐ y gə gu è wẽ́ b'è t'â la è bóm mó jú, e j'à də̀ lò ń nə́ ń nyɛ́ɛ́ y b'è bə̀ká jí mu; è gə yě b'è wɔ̌ è la pyɔ́nɔ́, è gə gu rə̀myɛ́ è wẽ́ zhə̀n zhə̀nà, è gə yə̀ bóm mó jí, sə́ nyǐ è wɛ̀rhɛ́ cɛ̀nɛ̀.
46007038	Èta, lò mɔ̀bɔ́ ń gə pyà ń bóm, ń gə jú mu, ń wɛ̀rhɛ́ cɛ̀nɛ̀. Sə lò mɔ̀bɔ́ ń pyà ń bóm, n zɛ̃̀ ń yə̀ mɔ jí, ńmyɛ̌ wɛ̀rhɛ́ cɛ̀nɛ̀ du.
46007039	Kɛ̃ gə jú byal, ń kə́ ń bə ń cìn cǐ yé. Ń mə̌ sə n jòm ǹdə́ mɔ twéé twéé, kɔn bé yí byal mɔ́ cu. Sə byal mɔ́ gə tú ń cùwə̀, n zɛ̃̀ ń cǐ ń cìnə̀. Ń wɔ̌ ń jí byal mɔ̀bɔ́ ń nə́ ń yàlá, ǹdə́ bal mɔ́ ńmyɛ̌ mɔ́ gə wɔ́ Kristə-lò.
46007040	E jà àmyɛ́ n'â bùl bə̀ ń gə kə́ ń yə̀ byal jí, ń mà n nə ń cìn du. À n'â bùl bə̀ Yi Eshirhə y ŋwɛ́nɛ́ ǹdə́ àmyɛ.
46008001	È gə wɔ́ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá bɛ́ yilə, á n'á wə̀l bə̀: "Nə́ gakó yě." Rə̀myɛ́ wɔ́ zhə̀nà. Sə lwar mɔ́ mə̀myɛ́ n'ê ce cìn-byilu numbyíní wẽ́. Wɔ́ sónó ò n'ô súlí nə́ Yi-ni-zhú mú jàn.
46008002	Lò mɔ̀bɔ́ ǹ nə́ ǹ bùl bə̀ ǹ yě, sə́ lwar bə̀ ǹ gwẽ̌ yə̀l lò gə́ mə̌ sə́ lwar nɛ́ yé.
46008003	Sə lò mɔ̀bɔ́ ǹ só Yi, rə̀ yě ǹ párá.
46008004	Á bwə̀rh nè ǹd'á gə wɔ̌ á dɔ̀m vwə̃̀ né nàmá bɛ́. È gə wɔ́ nə́myɛ̌ yilə, nə́ yě náàcɛ̀nɛ́ bə̀ wẽ̀ dé tɛ̀bɛ́ lyì bí n'ê zwə́l lũ w wẽ́ mó də̀ kaka yé. Yi wɔ́ rə̀dù sásá rə̀ ŋwɛ́nɛ́.
46008005	Nə́ yě bə̀ lyì jàlà n'ê wə̀l bə̀ yə né nyɛ̀ ŋwɛ́nɛ́ dɛ̃̌, nə̀ nyɛ̀ ŋwɛ́nɛ́ tɛ̃́. Wɔ́ zhə̀nà, bə̀ n'ê bùl bə̀ yə né já, bə̀ n'ê bùl bə̀ yó-cìnə́ bé myɛ já.
46008006	Sə è gə wɔ́ nə́myɛ̌ yilə, Yi rí wɔ́ rə̀dù. Wɔ́ nə́ Da Yi. Wɔ́ ńmyɛ̌ ń wɛ̀rhɛ́ kɔn gakó. Wɔ́ ńmyɛ̌ yil myɛ nə́ ŋwɛ́nɛ́. Cinu mú myɛ wɔ́ mə̀dù. Wɔ́ Yezu Kristə. Wɔ́ ńmyɛ̌ jàn yil kɔn gakó ŋwɛ́nɛ́. Wɔ́ ńmyɛ̌ jàn yil nə́myɛ ŋwɛ́nɛ́.
46008007	Sə Kristə-lyì bí ga gwẽ̌ yə̀l rə̀myɛ́ yé. Lyì jàlà y'à myɛ̀rhɛ̀ vwə̃̀ zwə́l wẽ̀ tɛ̀bɛ́ rə̀ də̀ Yi yó. Bə̀ gə gwẽ̌ n'ê dɔ̀m vwə̃̀ nàmá zà, bə̀ t'â zwẽ nyí bə̀ rə̀ bə kùr zhe yé. Bə̀ gə́ gwẽ̌ yə̀ Yi ni zhí námpúm mú ce, bə̀ n'ê bùl bə̀ bə̀ zhìlì bə̀ yò ǹdə́ Yi.
46008008	E j'à də̀ kùjú w kɔ̀bɔ́ nə́ r'é jí mú ò bá kwɛrhɛ nə́ yò ǹdə́ Yi yé. Nə́ gə yə̀ w jí myɛ, ò t'â bɔ̀ nə́ kaka yé. Nə́ gə jú w myɛ, ò t'â súlí nə́ kaka yé.
46008009	Á cǐ á cìnə̀, á wɔ̌ á wɛ̀rhɛ́ ǹdə á gə́ n'á yǎl nɛ́. Sə dɛ̃̌na, byɛ̀bɛ́ bə̀ gwẽ̌ yə̀ Yi ni zhí námpúm mú bə̀ká tó cìn-cìnú mú mə̀myɛ́ dɛnnɛ bə tu tɛ̃́ yé.
46008010	Lò mɔ̀bɔ́ ń gwẽ̌ yə̀ Yi ni zhí námpúm gə tú n nɔ ǹmyɛ́ mɔ̀bɔ́ ǹ yě zhə̀n dɛ́ gə́ wɔ́ nɛ́ mɔ́, ǹ jě jì kɛ̀bɛ́ bə̀ n'ê zwə́l wẽ̀ tɛ̀bɛ́ rə̀ də̀ Yi è wẽ́ mó wẽ́, ń tó ǹ nə́ ǹ jí kùjú, ńmyɛ tá ń la ǹ dɛnnɛ tó n dɔ̃̀ vwə̃̀ né nàmá bɛ́?
46008011	Kɔn dɛ́ dɛ̀bɛ́ ǹ wɛ̀rhɛ́ ǹ gə́ yě zhə̀n dɛ́ gə́ wɔ́ nɛ́ mɔ́, bá zhìlì Kristə-lò mó ńmyɛ̌ mɔ́ ń gwẽ̌ yə̀ Yi ni zhí námpúm mú yò. E j'à wɔ́ ǹdə́ ńmyɛ ga yil Kristə cùwə̀.
46008012	Á gə wɛ̀rhɛ́ èta, á b'á dó á da-byǎ bɛ́, bə̀ Yi-ni-zhú mú tó á dɛnnɛ mə zhìlì, wɔ́ Kristə cìcì á gwar.
46008013	Rə̀myɛ́ ce, àmyɛ́ gə pwírí kùjú bá ce à da-byǐ tu yə̀-bəlɔ̀lɔ́ wa, sə́ nyǐ à k'â t'â la nàmá dɔ́m gaga yé, mùnì ga à da-byǐ mú bə̀ká n tu tɛ̃́ yé.
46009001	Àmyɛ́ də̀ Kristə tùntúm nà? À bə à cìn cǐ nà? À wàr à wɛ̀rhɛ́ kɔn dɛ̀bɛ́ à n'â yàlá? À yə̀ nə́ Cinu Yezu nɛ ǹdə́ à yírh nà? È də̀ àmyɛ́ tum dí à twĩ̀ Cinu yil mó rə̀ ce á jǐrh Kristə-lyì nà?
46009002	Bá lyì bí dwã bɛ́ gə t'â nyǐ ni ǹdə Kristə tùntúm ta myɛ, ámyɛ̌ n'á nyǐ ni ǹdə ń tùntúm ta. Ámyɛ̌ gə́ zù Cinu mú n'ê byili b'à wɔ́ ń tùntúm zhə̀nà, sə à twĩ̀ à tum dí náàcɛ̀nɛ́ Cinu jàn yilə.
46009003	Sə è gə wɔ́ byɛ̀bɛ́ bə̀ n'ê shèè nè mó yilə, à n'â wə̀l bè:
46009004	Nə́ bə mə̌ sə nə́ nə kùjú nə́ jí, nə́ nə nɛ̃̌ nə́ nyɔ̀, nə́ tum dí yil nà?
46009005	Nə́myɛ̌ wàr nə́ b'ǎ jí kɛ̃ mɔ̀bɔ́ ń wɔ́ Kristə-lò, n tó nə́ba, ǹdə Kristə tùntúmə́ bé dwã bɛ́, ǹdə́ Cinu da-byǎ bɛ́ ǹdə́ Pyɛɛrɛ gə́ n'ê wɛ̀rhɛ́ nɛ́ nà?
46009006	È nə wɔ́ àmyɛ́ ǹdə́ Barnabaasɛ dúdú nə́ mə̌ sə nə́ twĩ̀ nə́ m'é pyà nə́ nyí kùjú?
46009007	Shə̀dáá ŋwɛ́nɛ́ bə̀ t'â kwɛ̃̌ y è tum dí yilə? Lò gə zhele cǒ, ǹ bə mə̌ sə́ jí ò byǎ bɛ́ nà? Ráá vwã̌-ènɔ̀n gə nə́ ń cə̀r vwàmá, ń bə mə̌ sə n jí nə̀ yil mó?
46009008	À gə́ zɔ̀m nɛ́ mɔ́ də̀ numbyíní surhə dúdú nyə̀ná yé. Muyiisi nyə́ né sɛ́bɛ́ rɛ́ myɛ cìcì n'ê byili èta.
46009009	Bə̀ kɛ̃ nyə́ né sɛ́bɛ́ rɛ́ wẽ́ bə wɔ̀: "Nɔ̃ gə n'ô twĩ̀ kɛ́lɛ́ wẽ́ jíjí jòró yi ní, sə ǹ bə̀ká cə̀r w b'ò bə̀ká dɔ̃̀ jíjí rí yé." È nə wɔ́ vwàmá nɛ́ dúdú yò Yi n'ê nyǐ nà?
46009010	È nə də̀ nə́myɛ̌ yil Yi zɔ̀m èta nà? Zhə̀nà, wɔ́ nə́myɛ̌ yil bə̀ kɛ̃ zɔ̀mà nɛ́ nə̀myɛ́ mɔ́. Èta, lò gə nə́ ǹ vwàlà, ǹ mə̌ sə́ bù bə̀ ǹ m'ǎ nə jíjí ń jə̀r. Lò gə nə́ ǹ mà jíjí, ǹ mə̌ sə́ bù bə̀ ǹ m'ǎ nə kùjú tɛ̀bɛ́ ǹ nə́ ǹ mà mɔ́ wẽ́.
46009011	Nə́ dù Yi Eshirhə y kɔn dɛ́ á wẽ́. Nə́ nə zɛ̃̀ nə́ bə mə̌ sə nə́ jí á jɛ̃̀-kɔna?
46009012	Lyì bí dwã bɛ́ gə zhe sɔ́má bə̀ n'ê zwẽ á jɛ̃̀-kɔn bə jí, nə́myɛ̌ nə bə sɔ́má zhe nə́ zwẽ á jɛ̃̀-kɔn nə́ jí du lyì bí bə̀myɛ́ mɔ́ nà? Sə nə́myɛ̌ yə̀ rə̀myɛ́ pyà yé. Nə́ shɛ̀nɛ́ kɔn gakó, mùnì rə̀myɛ́ bə̀ká cə̀r Kristə yò-ècɔ̀nɔ̀ nyí rí bwə̌l mó yé ne yé.
46009013	Á yě bə̀ byɛ̀bɛ́ bə̀ n'ê twĩ̀ Yi jù w mú wɔ́ bə̀ tum dí wẽ́ bə̀ n'ê jí ní; byɛ̀bɛ́ bə̀ n'ê zwə́l vwĩ̀ rí vwĩ̀-jìlú w yó mó, bə̀myɛ n'ê nɛ bə̀ cəl vwĩ̀ rí wẽ́.
46009014	Èta, Cinu pɔ nyí bə̀ byɛ̀bɛ́ bə̀ n'ê bwə̀l yò-ècɔ̀nɔ̀ nyí rí mú myɛ mə̌ sə bə jí yò-ècɔ̀nɔ̀ nyí rí bwə̌l mó wẽ́.
46009015	Sə àmyɛ́ yə̀ rə̀myɛ́ rə̀dù ga pyà yé. È də̀ rə̀myɛ́ yil à n'â kɛ̃ sɛ́bɛ́ rɛ́ tɛ̀bɛ́ à la ába pɔ myɛ yé. À gə cù cɔ̃̀ lò gə la tɛ̀bɛ́ rə̀ wɔ́ à wu-nyɔ̃̀ kɔn èta mɔ́ vǔr à wẽ́.
46009016	À gə n'â bwə̀l yò-ècɔ̀nɔ̀ nyí rí, à t'â pyà à cìn còrhó yé. Bə̀ rə̀ wɔ́ à yó-lyẽẽ́ tum. À gə yə̀ rɛ̀ bwə̀l, wɔ́ yò ò zhǐ à yó wə.
46009017	È gə y'à wɔ́ à sə̀pwà pùbùlə̀ yil à n'â bwə̀l lè, à y'à mə̌ sá nə kwǎndɛ. Sə è də̀ à sə̀pwà pùbùlə̀ yil à n'â bwə̀l lè yé. Rə̀ wɔ́ à nyɔ́ɔ́ tum.
46009018	È nə wɔ́ byè rə̀ wɔ́ à kwǎndɛ? À kwǎndɛ́ wɔ́ a bwə̀l yò-ècɔ̀nɔ̀ nyí rí nánfò; à bə̀ká pyà kɔn dɛ̀bɛ́ bə̀ y'à mə̌ sə bə pɛ̃ yò-ècɔ̀nɔ̀ nyí rí bwə̌l yil mó yé.
46009019	Zhə̀nà, à də̀ lò mə̀dù ga yóm yé. Sə à zə à cìn a yə̀ lyì bí gakó yə-bal, mùnì ga a nə lyì nánzhəzhɔ̌ bə zù Kristə.
46009020	À gə ŋwɛ́nɛ́ Zhwifubá sõ, à n'â wɛ̀rhɛ́ ǹdə bə̀ ta, mùnì ga a yíní bi. À gə ŋwɛ́nɛ́ byɛ̀bɛ́ bə̀ n'ê zwẽ Muyiisi nyə́ né mó sõ, àmyɛ n'â zwẽ ne, mùnì ga a yíní bə̀myɛ. E jà lò tá ń nyɛ́ɛ́ nɛ yé.
46009021	À gə ŋwɛ́nɛ́ byɛ̀bɛ́ bə̀ yə̀l Muyiisi nyə́ né mó sõ, à n'â wɛ̀rhɛ́ ǹdə àmyɛ yə̀l nè ta, mùnì ga a yíní bə̀myɛ. Sə rə̀myɛ́ t'â yǎl rə wɔ̀ b'à t'â zwẽ Yi nyə́ né yé. Zhə̀nà, à n'â zwẽ Kristə nyí rí.
46009022	À gə ŋwɛ́nɛ́ byɛ̀bɛ́ bə̀ yə̀ Yi ni zhí námpúm mú sõ, à n'â wɛ̀rhɛ́ ǹdə àmyɛ yə̀ Yi ni zhí námpúm ta, mùnì ga a yíní bi. Èta, à yàl ǹdə lò gakó ta, mùnì ga a ŋwɛ̀nɛ́ a vwǎrh lyì jàlà.
46009023	À n'â wɛ̀rhɛ́ rə̀myɛ́ gakó, mùnì ga àmyɛ nə cəl yò-ècɔ̀nɔ̀ nyí rí nə̀cɛ̀ndɛ́ wẽ́.
46009024	Á yě náàcɛ̀nɛ́ bə̀ lyì byɛ̀bɛ́ bə̀ n'ê nyɔ̀ dwã ǹdə́ ywə́l dǔr, wɔ́ bə̀ gakó bə̀ n'ê dùrə̀. Kwǎndɛ́ j'à wɔ́ lò mə̀dù ń la rɛ nɔ. Rə̀myɛ́ ce, dǔrnə ywə́l mó náàcɛ̀nɛ́, mùnì á nə kwǎndɛ.
46009025	Sə byɛ̀bɛ́ gakó bə̀ n'ê dùr ywə́l mó mó n'ê pyɛ́nɛ́ bə̀ cìnə̀, bə wɛ̀rhɛ́ ǹdə bə̀ gə́ wɔ̌ nɛ́, mùnì ga bə nə kwǎndɛ. E jà kwǎndɛ́ rə̀myɛ́ mɔ́ n'ê cɔ̀ làlà, rə̀ t'â dɛnɛ yé. Sə nə́myɛ̌ n'é pyɛ́nɛ́ nə́ cìnə̀, mùnì ga nə́ nə kwǎndɛ tɛ̀bɛ́ rə̀ t'â la cɔ̌.
46009026	Wɔ́ rə̀myɛ́ è ce àmyɛ́ t'â dùr yààyàà yé. È nyɛ̌ ǹdə wɔ́ má à n'â mà ta, sə à t'â mà cə-ká w yé.
46009027	À wɔ̌ à yala nɛ́, rə̀myɛ́ ce, à n'â pyɛ́nɛ́ à cìn dɛ̃́dɛ̃́, mùnì ga Yi bə̀ká võ̀ nè kwǎndɛ, a jà a bwə̀l yò-ècɔ̀nɔ̀ nyí rí a byili lyì dwã nɛ yé.
46010001	Da-byǎ, à n'â yǎl b'ǎ lyǐrh kɔn dɛ̀bɛ́ rə̀ wɛ̀rhɛ́ ǹdə́ nə́ nàmbala bɛ́ tó Muyiisi ni bə̀ ŋwɛ́nɛ́ gɔ-elũ èpòlò w wẽ́ mó yi ní. Ébɔ̃ zɔ ò ywə́l o mó pyi bə̀ gakó; bə̀ gakó byɛrhɛ mwə̃́ y nánshɔ̃̀ wá.
46010002	Kɔn nyɛ̌ ǹdə wɔ́ nɛ̃̌-shɔ bə̀myɛ́ ga zwẽ ébɔ̃ w ǹdə́ mwə̃́ y wẽ́ ta, mùnì ga bə̀myɛ́ ǹdə́ Muyiisi jǐrh kɔn rə̀dù.
46010003	Bə̀ gakó jú kùjú w òmyɛ́ òdù w ò shí Yi sõ mó;
46010004	bə nyɔ̀ nɛ̃̌ mɔ́ mə̀dù y mə̀ shí Yi sõ mó; nə́kulu òdù y'à n'ô tó be ò zhə̀lə̀. Wɔ́ òmyɛ́ nɛ̃̌ bə̀ y'à n'ê nywɛ̀. Nə́kulu w òmyɛ́ mɔ́ wɔ́ Kristə.
46010005	Sə bə̀ nánzhəzhɔ̌ y'à t'â wɛ̀rhɛ́ Yi pùbùlə̀ yé. Rə̀myɛ́ ce, bə̀ cù gɔ-elũ èpòlò w wə.
46010006	Ywẽ̀ né nə̀myɛ́ wɔ́ myɔrhɔ nə́ yilə, mùnì ga shilə námməlwǎlsɛ bə̀ká zə nə́ba ǹdə bə̀ ta yé.
46010007	Á bə̀k'á shɛ̀nɛ́ á tó á zwə́l vwə̃̀ wẽ̀ tɛ̀bɛ́ rə̀ də̀ Yi yó ǹdə bə̀ jàlà ta yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lyì bí jòm tɛ̃́ bə jí, bə nyɔ̀, bə zɛ̃̀ bə zhì dɛ̃̌ bə sa."
46010008	Bə̀ jàlà fwə̌l; lyì mɔ̀ɔ̀rhɛ̀ shí-èlyè ǹdə́ rə̀tɔ̀ já cì dɛ̃ rə̀dù. Sə nə́myɛ̌ bə mə̌ sə nə́ wɛ̀rhɛ́ ǹdə bə̀ ta yé.
46010009	Nə́ bə mə̌ sə nə́ zhẽ̀ Cinu ǹdə bə̀ jàlà gə́ wɛ̀rhɛ́ nɛ́, dɔma já dɔ̃̀ bɛ̀ bə gu mú ta yé.
46010010	Bə̀ jàlà myɛ y'à n'ê ŋwɔ́ŋwɔ̌ ǹdə́ Yi; cu màlɛ́ka bə̀ e gu bi. Sə è gə wɔ́ ámyɛ̌ yilə, á bə̀k'á wɛ̀rhɛ́ ǹdə bə̀ ta yé.
46010011	Bə̀ gə́ nɔ lwɛlɛ rɛ́ rə̀myɛ́ èta mɔ́ mə̌ sə rə yə̀ myɔrhɔ nə́ yilə. Bə̀ kɛ̃ ywẽ̀ né nə̀myɛ́ bə̀ m'ê lyəlyɔ nə́myɛ̌ jə̀fɔ́lɛ́, bə̀ yi rí tɛ̀bɛ́ nə́myɛ̌ ŋwɛ́nɛ́ rə̀ wẽ́ mó, wɔ́ lũ-zhɔ̌ mə̀ bwəlse.
46010012	Èta, lò mɔ̀bɔ́ ǹ nə́ ǹ bùl bə̀ ǹ zhǐ kẽkẽ, sə́ dɛ̃̀ ǹ bə̀ká tu tɛ̃́ yé.
46010013	Sòlò dwí tɛ̀bɛ́ gakó á nɔ mɔ́, lyì bí gakó n'ê nɛ rɛ, sə Yi wɔ́ zhə̀n-cí. Rə̀ t'â la shɔ̀nɔ́ sòlò mɔ̀bɔ́ mə̀ du á jàn zə ába yé. Sòlò yi ní, rə̀ bá pə ába wu-jɔ̀ á ŋwɛ̀nɛ́ á pyɛ́nɛ́ á cìnə̀, á zhì, rə pə ába surhə á b'á du mə̀ wẽ́.
46010014	Rə̀myɛ́ ce, à lyì nántwə̌rh, dɛ̃̌na á cìnə̀, bə̀k'á shɛ̀nɛ́ á tó á zwə́l vwə̃̀ wẽ̀ tɛ̀bɛ́ rə̀ də̀ Yi yó yé.
46010015	À yě b'à gə́ n'â zɔ̀m ǹd'ába mɔ́, wɔ́ lyì byɛ̀bɛ́ bə̀ zhe surhə à n'â zɔ̀m ǹdə́ bɛ. Ámyɛ tɛ́rɛ́na tɛ̀bɛ́ à zɔ̀m ǹd'ába èta mɔ́ á nyìwé.
46010016	Nə́ gə gùlí dwã nə́ la búrú w kɔ́ nə́ tə̀ ǹdə́ dwã, nə́ r'é ce Yi nə̀bán sɛ̃́ kǎ-zɔ̌m mɔ́ yilə. Nə́ gə n'é nywɛ̀ mɔ̀, è də̀ Kristə jal mɔ́ wẽ́ nə́ r'é mwì dwã nɛ nɛ́ nà? Sə búrú w nə́ r'é kɛ́ nə́ tə̀l ǹdə́ dwã mɔ́, nə́ gə n'é dɔ̀m wà, è də̀ Kristə yala nɛ́ wẽ́ nə́ r'é mwì dwã nɛ nɛ́ nà?
46010017	Búrú w wɔ́ òdù; nə́myɛ̌ ǹdə́ nə́ wɔ́ nánzhəzhɔ̌ ga, nə́ gakó wɔ́ kɔn rə̀dù, bə̀ nə́ gakó wɔ́ búrú w òmyɛ́ òdù w nə́ r'é tə̀l ǹdə́ dwã.
46010018	Nyǐnə Esərayɛl lyì bí na. Bə̀ n'ê zə vwàmá bə̀ zwə́l vwə̃̀ bə̀ pɛ Yi ni. Sə byɛ̀bɛ́ bə̀ n'ê dɔ̀m vwə̃̀ né nàmá bɛ́ mɔ́, wɔ́ dwã nɛ bə̀ n'ê mwì ní ǹdə́ Yi, vwə̃̀ né nə̀myɛ́ wẽ́.
46010019	Sə èta mɔ́ wɔ́ bə̀kɔ́n à n'â yǎl a wɔ̀? Wɔ́ wál à n'â yǎl a wɔ̀ bə̀ wẽ̀ dé tɛ̀bɛ́ rə̀ də̀ Yi bə̀ n'ê zwə́l vwə̃̀ né rə̀ yó mó ǹdə́ nə̀ nàmá bɛ́ ga wɔ́ kɔna?
46010020	Ɔ̃́ɔ̃́, à n'â yǎl a wɔ̀ bə̀ vwə̃̀ né nyɛ̀bɛ́ lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ n'ê zwə́l mó, wɔ́ nə̀cílsí námməlwǎlsɛ́ nɛ bə̀ n'ê zwə́l ne bə̀ pɛ, è də̀ Yi ni yé. Sə à t'â yǎl bə̀ ámyɛ̌ ǹdə́ nə̀cílsí yál kɔn rə̀dù yé.
46010021	Á wàr á b'ǎ nyɔ̀ Cinu kǎ-zɔ̌m mɔ́ wẽ́, á zɛ̃̀ á k'á vò á nyɔ̀ nə̀cílsí myɛ nyǎn mɔ́ wẽ́ yé. Á wàr á b'ǎ jí Cinu kùjú wə́, á zɛ̃̀ á k'á vò á jí nə̀cílsí myɛ nyɔ̃̌ w yé.
46010022	Nà wɔ́ Cinu nyí nə́ r'é yǎl nə́ pyà? Á n'á bùl bə̀ nə́ jàn du mu ráá etəra?
46010023	Lyì jàlà n'ê wə̀l bə̀ kɔn gakó wɔ̌ rə̀ wɛ̀rhɛ́. Wɔ́ zhə̀nà. Kɔn gakó wɔ̌ rə̀ wɛ̀rhɛ́, sə è də̀ rə̀ gakó rə̀ càn yé. È də̀ rə̀ gakó rə̀ wɔ̌ rə̀ súlí á gùlú w Yi-ni-zhú mú jàn yé.
46010024	Lò gakó bə̀ká pyà ǹ cìn nì sãɔ̃ dúdú yé. Pyǎ ǹ dwã bɛ́ nɛ sãɔ̃.
46010025	Á wɔ̌ á dɔ̀m nàmá byɛ̀bɛ́ bə̀ n'ê yè ya yó mó, ǹd'á yə̀ kaka bwə̀rh bə̀ shò-kwã nɛ́ myɛ mùnì ga á wun bə̀ká zɛ̃̀ yé.
46010026	Yi zɔ̀mɛ̀ rɛ́ sɛ́bɛ́ rɛ́ n'ê byili bə̀ cɛ y ǹdə́ kɔn dɛ̀bɛ́ gakó rə̀ ŋwɛ́nɛ́ è yó mó wɔ́ Cinu ń cǐ.
46010027	Lò mɔ̀bɔ́ ń də̀ Kristə-lò gə byẽ̀ mó bə̀ ǹ bə̌ jí kùjú ń sõ, ǹ gə shɛ̀nɛ́ ǹ zhə̀lə̀, kùjú kɔ̀bɔ́ ń gə pɔ mɔ́, sə́ jí, sə bə̀ká bwə̀rh kaka yé, mùnì ga ǹ wu bə̀ká zɛ̃̀ yé.
46010028	Sə lò gə wò mó bə̀ nyǐ wɔ́ vwĩ̀ nàmá, sə ǹ bə̀ká dɔ̃̀ yé, mɔ̀bɔ́ ń byili mú mú yilə, e súlí wu-zɛ̃̀ɛ̃́ y myɛ yilə.
46010029	Wɔ́ mɔ̀bɔ́ ń byili mú mú wu-zɛ̃̀ɛ̃́ y zɔ̀mà à n'â zɔ̀mà, sə è də̀ ǹmyɛ́ cìcì wu-zɛ̃̀ɛ̃́ yil yé. À wɔ̌ à wɛ̀rhɛ́ kɔn dɛ̀bɛ́ à n'â yàlá. Lò dõ wu-zɛ̃̀ɛ̃́ nə wɔ̌ è bá kə́ à bùrsì rə̀myɛ́ yilə?
46010030	À gə n'â ce Yi nə̀bán à b'â jí kùjú, byè yil lò mà n zɔ̀m à yil námməlwɛ̀lɛ́ kɔn dɛ̀bɛ́ à nɔ a zɛ̃̀ à n'â ce Yi nə̀bán mɔ́ yilə?
46010031	Rə̀myɛ́ ce, á gə la kùjú jú, á gə la nɛ̃̌ nyɔ́, kɔn dɛ̀bɛ́ gakó á la wɔ̀rhɔ́, s'á wɛ̀rhɛ́ rɛ Yi còrhó yilə.
46010032	Á tùntwə̃̀ə̃̀ né bə̀ká ce lò tu tɛ̃́ yé. Nə̀ bə̀ká ce Zhwifu, ráá lò mɔ̀bɔ́ ń də̀ Zhwifu tu tɛ̃́ yé; sə nə̀ bə̀ká ce Yi gùlú w lyì bí tu tɛ̃́ yé.
46010033	Wɛ̀rhɛ́na ǹdə àmyɛ́ ta. À n'â wɛ̀rhɛ́ à gə́ wɔ̌ nɛ́, mùnì ga a wɛ̀rhɛ́ kɔn gakó rə yə̀ lyì bí gakó pùbùlə̀. À t'â pyà à dúdú sɛ̃ɛ̃́ yé. À n'â pyà lyì bí gakó sɛ̃ɛ̃́, mùnì ga bə nə vwǎrh.
46011001	Kwěnə àmyɛ́ Pwəə nà ǹdə à gə́ n'â kwè Kristə nà nɛ́.
46011002	À n'â cèrhé ába á gə́ n'á lyǐrh à yò twéé gakó mó yilə, á j'ǎ n'á zwẽ kɔn dɛ́ dɛ̀bɛ́ à cèrhè ába mó, á n'á wɛ̀rhɛ́ ǹdə à gə́ byili ába né.
46011003	Sə à n'â yǎl b'ǎ lwar kɔn rə̀dù: wɔ́ Kristə ń wɔ́ lò gakó yó-cə́bal, bal wɔ́ kɛ̃ yó-cə́bal, Yi zɛ̃̀ rə̀ wɔ́ Kristə yó-cə́bal.
46011004	Bal gə pú yə́-pú ń mə́ ń wɛ̀rhɛ́ Yi-co, ráá ń mə́ ń zɔ̀m zɔ̀mà nyɛ̀bɛ́ Yi y'à byili mu, sə́ nyǐ ń tá ń nyàm Kristə mó ń wɔ́ ń yó-cə́bal mɔ́ yé.
46011005	Kɛ̃ gə yẽ̌ ń yó ne nánfò ń mə́ ń wɛ̀rhɛ́ Yi-co, ráá ń mə́ ń zɔ̀m zɔ̀mà nyɛ̀bɛ́ Yi y'à byili mu, sə́ nyǐ ńmyɛ tá ń nyàm ń yó-cə́bal mɔ́ yé. Kɔn nyɛ̌ ǹdə ń yó w wɔ́ nánfò ta.
46011006	Kɛ̃ gə tá ń yǎl n bə ń yó ǹdə́ kàmə̀-jɛ̃̀, sə n fɔ̃̀ wà. Sə yó fɔ̀n ráá ò kwar gə wɔ́ cìzhìl kɛ̃ yilə, sə n bə w ǹdə́ kàmə̀-jɛ̃̀.
46011007	Bal myɛ bə mə̌ sə n pú yə́-pú yé, bə̀ Yi wɛ̀rhɛ́ mɔ ǹdə rə̀ cìcì ta, mùnì ga rə̀ còrhó w tó ńmyɛ̌ dɛnnɛ o du. Bal còrhó zɛ̃̀ ò n'ô tó kɛ̃ dɛnnɛ ò dwi.
46011008	Nə́ yě bə̀ Yi yə̀ kɛ̃ yala nɛ́ fɔ́n rə mé wɛ̀rhɛ́ bal yé. Wɔ́ bal yala nɛ́ Yi fɔ́n rə mé wɛ̀rhɛ́ kɛ̃.
46011009	Yi wɛ̀rhɛ́ kɛ̃ bal yilə. Rə̀ yə̀ bal wɛ̀rhɛ́ kɛ̃ yil yé.
46011010	Wɔ́ rə̀myɛ́ è ce, kɛ̃ mə̌ sə n bə ń yó w màlɛ́kabá yilə; rə̀myɛ́ n'ê byili bə̀ ń zhe yó-cə́bal.
46011011	Sə è gə wɔ́ nə́myɛ̌ byɛ̀bɛ́ nə́ zù Cinu mú yilə, bal gə yà ń tɛ̀nɛ́, kɛ̃ yà ń tá ń la nɛ́ yál yé. Èta, kɛ̃ myɛ gə yà ń tɛ̀nɛ́, bal yà tá ń la nɛ́ yál yé.
46011012	Wɔ́ bal yala Yi fɔ́n rə mé wɛ̀rhɛ́ kɛ̃, kɛ̃ zɛ̃̀ ń nə́ ń lùl bal, bə̀myɛ́ ga wɔ́ Yi sõ bə̀ shí ní.
46011013	Ámyɛ cìcì tɛ́rɛ́na á nyì. Kɛ̃ mə̌ sə n wɛ̀rhɛ́ Yi-co ǹdə́ ń yə̀ ń yó bɛ ǹdə́ kàmə̀-jɛ̃̀?
46011014	Á cìcì yě bə̀ bal gə yẽ̌ ń ywə́rh ne sə̀ byìl nándə̀dwààlɛ̀ ǹdə kɛ̃ ywə́rh ne, wɔ́ cìzhìlə̀.
46011015	Sə kɛ̃ ywə́rh gə byìl nándə̀dwààlɛ̀, wɔ́ ńmyɛ còrhó, bə̀ Yi pɔ mɔ ywésé nándə̀dwààlɛ́ mùnì ga sə yə̀ ǹdə ńmyɛ yó kàmə̀-jɛ̃̀ ta.
46011016	Sə lò gə nə́ ń yǎl n mà nyə̀-pɔ̌ yò w òmyɛ́ shò-kwã nɛ́ gwẽ̌, sə n nyǐ nə́myɛ̌ yə̀ nyə̀-pàárɛ́ rə̀myɛ́ myɛ̀rhɛ̀ yé. Yi gùúlí lyì bí myɛ yə̀ rə̀myɛ́ myɛ̀rhɛ̀ yé.
46011017	Kɔn dɛ̀bɛ́ à la ába byilu èlǎsɛ̃́ mɔ́, à pwírí à wàr à bá cèrhé ába yé. À pwírí á dwã-gùúlí tɛ̀bɛ́ á n'á wɛ̀rhɛ́ mɔ́, wɔ́ lwɛlɛ dúdú á n'á nɛ rə̀ wẽ́. Á t'á nɛ cɛ̀nɛ̀ rə̀ wẽ́ yé.
46011018	Tɛ̀bɛ́ à n'â yǎl a jɛ̀rɛ̀ a byili ába mó, à nyɛ̀ɛ̀ b'ǎ gə gùlí dwã gakó, pɔrá n'ê yàl á cəcəl wə. Sə à n'â bùl bə̀ dɛ̀ga rə̀myɛ́ wɔ̌ rə̀ yàl zhə̀nà.
46011019	Pɔrá mə̌ sé yə̀ á cəcəl wə, mùnì ga bə lwar byɛ̀bɛ́ bə̀ ŋwɛ́nɛ́ á wẽ́ ǹdə́ zhə̀n mɔ́ párá.
46011020	Á gə gùlí dwã, è də̀ Cinu kùjú w á n'á jí yé.
46011021	Á gə la kùjú jú, lò gakó nə́ ń jí ń sə̀pwà kùjú w kɔ̀bɔ́ ń zə n mə n bə̀ mɔ́, nɔrh zɛ̃̀ mə̀ n'ê gwi jàlà, jàlà j'à n'ê nywɛ̀ bə̀ tətwi tɛ̃́.
46011022	È gə wɔ́ èta, á wàr á jòm á sõ kǎlsɛ́ wẽ́ á jí s'á nyɔ̀ nà? Ráá wɔ́ yál á n'á yǎl á fulsi Yi gùlú w sə á ce byɛ̀bɛ́ bə̀ bə kaka zhe mó cìzhìlə̀? Á n'á yǎl b'à cèrhé ába? À wàr à bá cèrhé ába yò w òmyɛ́ yil yé.
46011023	Kɔn dɛ́ dɛ̀bɛ́ à cèrhè ába mó, wɔ́ Cinu sõ à zwẽ de né. Cəcɛ̃ y kɛ̀bɛ́ bə̀ myìnì Cinu Yezu bə pə bə zə mɔ́, ń kwè búrú,
46011024	n ce Yi nə̀báná, n kə́ w dwã wa, n wɔ̀: "Zwẽnə á dɔ̃̀. Tɛ̀bɛ́ wɔ́ àmyɛ́ yala, à n'â pɛ á yilə. Wɛ̀rhɛ́na èta, á m'á lyǐrh à yò."
46011025	Èta myɛ, bə̀ gə́ jú kùjú w bə zhɛ̀, n kwè sɛ̃́ kǎ-zɔ̌m, n wɔ̀: "Kǎ-zɔ̌m mɔ́ mɔ̀bɔ́ n'ê byili bə̀ dɔbrɛ́ nándùl lé Yi tó à jal mɔ́ mə̀ ló tɛ̃́ mɔ́ dɛnnɛ rə zə ǹd'ába mɔ́ wɔ́ zhə̀nà. Á gə tú á la mɔ nyɔ́ gakó, s'á wɛ̀rhɛ́ èta, á m'á lyǐrh à yò."
46011026	Rə̀myɛ́ ce, á gə tú á n'á dɔ̀m búrú w òmyɛ́, á n'á nywɛ̀ sɛ̃́ mɔ́ mə̀myɛ́, wɔ́ Cinu cu mú á n'á bwə̀l kɔn la bé yí n ká n bà.
46011027	Rə̀myɛ́ ce, lò mɔ̀bɔ́ ǹ nə́ ǹ dɔ̀m Cinu búrú wə́, ǹ nə́ ǹ nywɛ̀ ń sɛ̃́ mɔ́ yààyàà, ǹ nə́ ǹ gwar Cinu yala nɛ́ ǹdə́ ń jal mɔ́.
46011028	Sə lò mɔ̀bɔ́ gakó ǹ gə la búrú w òmyɛ́ dɔ́m, ǹ gə la sɛ̃́ mɔ́ mə̀myɛ́ nyɔ́, ǹ mə̌ sə́ jɛ̀rɛ̀ ń tɛ́rɛ́ ǹ wẽ́ náàcɛ̀nɛ́ sə́ zɛ̃̀ ń mə́ jí ri.
46011029	Lò mɔ̀bɔ́ ǹ gə nə́ ǹ dɔ̀m búrú w òmyɛ́, ǹ nə́ ǹ nywɛ̀ sɛ̃́ mɔ́ mə̀myɛ́, ń jà ǹ yə̀l Kristə yala nɛ́ gə́ wɔ́ kɔn ná-dwí yilə, wɔ́ yò ǹ nə́ ǹ cĩ́ ǹ cìcì yó w ǹdə́ ǹ gə nə́ ǹ jí ri.
46011030	Wɔ́ rə̀myɛ́ è ce, á nánzhəzhɔ̌ wɔ́ nə̀bwànà, jàlà jàn bə já yé, nánzhəzhɔ̌ myɛ cì.
46011031	Nə́myɛ̌ cìcì mú gə y'ǎ n'é nyǐ nə́ tùntwə̃̀ə̃̀ né, Yi y'à t'â la nə́ bùrsì bǔr yé.
46011032	Sə Cinu nə́ ń bùr nə́ bùrsì ń mə́ ń zwə́r nə́ba, mùnì ga ń gə tú ń la lũ w lyì bí bùrsí kɔ́, sə nə́ twə́r bə̀ká yə̀ gàà yé.
46011033	Da-byǎ, è gə wɔ́ èta, á gə gùlí dwã nɛ Cinu kùjú w jú yilə, s'á dɛ̃̀ dwã.
46011034	Lò mɔ̀bɔ́ nɔrh zhe, sə n jí kùjú jẽ̌, mùnì ga Yi bə̀ká tó á dwã-gùlú w dɛnnɛ rə cĩ́ dóó á yó w yé. È gə wɔ́ ywẽ̀ né nyɛ̀bɛ́ nə̀ dàl mɔ́ yilə, à gə tú á sõ, à bá kwɛrhɛ nɛ.
46012001	Da-byǎ, è gə wɔ́ Eshirhə náàcɛ̀nɛ́ pansɛ́ yilə, à n'â yǎl b'ǎ lwar kɔn gə́ wɔ́ nɛ́ pamparɛ̃ɛ̃.
46012002	Á yě b'ǎ gə́ y'ǎ gwẽ̌ yə̀ Yi ni zhí mú yi ní, á y'ǎ shɛ̀nɛ́ bə jə́jɛ̀rɛ́ ába, á kwè á cìn á ce wẽ̀ tɛ̀bɛ́ rə̀ də̀ Yi bə̀ n'ê zwə́l rə̀ t'â zɔ̀m mɔ́ jɔ̃̀ wà.
46012003	Wɔ́ rə̀myɛ́ yilə, à n'â yǎl b'ǎ lwar bə̀ lò mɔ̀bɔ́ ń nə́ ń zɔ̀m ǹdə́ Yi Eshirhə y jàn, rə̀-ná-cí wàr ń mà n bwəl lwɛlɛ n pə Yezu ni yé; lò myɛ wàr ń mà n wɔ̀ bə̀ Yezu wɔ́ Cinu, ǹdə́ è gə də̀ ǹdə́ Eshirhə náàcɛ̀nɛ́ jàn yé.
46012004	Eshirhə y pansɛ́ wɔ́ dúdúmə́ dúdúmə́, e j'à wɔ́ èmyɛ́ èdù y è n'ê pɛ sə̀ ga.
46012005	Tumə nə́ nə̀ ŋwɛ́nɛ́ mɔ́ wɔ́ dúdúmə́ dúdúmə́, e j'à wɔ́ Cinu mú ńmyɛ̌ mə̀dù y yil nə́ r'é twĩ̀ nì.
46012006	Yi tumə né wɔ́ dúdúmə́ dúdúmə́, e j'à wɔ́ Yi rí rə̀myɛ́ rə̀dù y rə̀ n'ê twĩ̀ nə̀ gakó, lò gakó wẽ́.
46012007	Eshirhə náàcɛ̀nɛ́ n'ê pɛ pɛnɛ́ lò gakó ne, e tó è dɛnnɛ e byili è jàn dɛ́, lyì bí gakó sãɔ̃ yilə.
46012008	È n'ê pɛ lármɔ zɔ̀mà pɛnɛ́ lò nè; e jà e pə surhə pul zɔ̀mà pɛnɛ́ ń dõ ne;
46012009	e j'à wɔ́ èmyɛ́ èdù y è n'ê ce lò zhí Yi ni námpúm; e pə nə̀bwànà wárh pɛnɛ́ ń dõ ne.
46012010	Wɔ́ èmyɛ́ è n'ê ce lò ŋwɛ̀nɛ́ n wɛ̀rhɛ́ màmyaarhɛ; e jà e pə Yi nyì-zwennə pɛnɛ́ ń dõ ne; wɔ́ Eshirhə y è n'ê ce lò ŋwɛ̀nɛ́ n lwar kɔn dɛ̀bɛ́ rə̀ wɔ́ èmyɛ́ cìcì tum, ǹdə́ tɛ̀bɛ́ rə̀ wɔ́ Shətana tum mú pár dwã wa; è n'ê ce lò ŋwɛ̀nɛ́ n zɔ̀m zɔ̀mà dwí dõ, e ce ń dõ ŋwɛ̀nɛ́ ń byili zɔ̀mà nɛ́ nə̀myɛ́ kùrə̀.
46012011	Wɔ́ Eshirhə y èmyɛ́ èdù y è ce tumə né nə̀myɛ́ gakó ŋwɛ́nɛ́, e zɛ̃̀ è n'ê tə̀l nè è pɛ lò gakó ne ǹdə è gə́ n'ê yǎl nɛ́.
46012012	Numbyíní yala nɛ́ wɔ́ kɔn námpúm, e jà nə̀ zhe kə̀kàlsɛ̀ nánzhəzhɔ̌. Sə ǹdə́ nə̀ kə̀kàlsɛ́ já ga, nə̀ wɔ́ kɔn rə̀dù námpúm. Byɛ̀bɛ́ bə̀ mù dwã nɛ ǹdə́ Kristə mó myɛ wɔ́ èta.
46012013	Rə̀myɛ́ ce, nə́myɛ̌ gakó, Zhwifubá ǹdə́ byɛ̀bɛ́ bə̀ də̀ Zhwifubá ga, byɛ̀bɛ́ bə̀ cǐ bə̀ cìnə̀, ǹdə́ byɛ̀bɛ́ bə̀ bə bə̀ cìn cǐ ga, wɔ́ Eshirhə náàcɛ̀nɛ́ y èmyɛ́ èdù y wẽ́ Yi co nə́ gakó né, nə́ jǐrh kɔn rə̀dù. Wɔ́ Eshirhə y èmyɛ́ èdù y nə́ gakó zwẽ nə́ nyɔ̀.
46012014	Numbyíní yala nɛ́ də̀ kə̀kàlà èdù yé. Nə̀ zhe kə̀kàlsɛ̀ nánzhəzhɔ̌.
46012015	Nà gə wòwə̀: "Àmyɛ́ gə́ də̀ jɛ̃̀ mɔ́ ce, à də̀ yala nɛ́ kə̀kàlà yé", rə̀myɛ́ nə wɔ̌ rə̀ bá ce nà y k'ê də̀ yala nɛ́ kə̀kàlà zhə̀nà?
46012016	Zhɛ̃̌ gə wòwə̀: "Àmyɛ́ gə́ də̀ yírh mó ce, à də̀ yala nɛ́ kə̀kàlà yé", rə̀myɛ́ nə wɔ̌ rə̀ bá ce zhɛ̃̌ rɛ́ zɛ̃̀ rə̀ k'ê də̀ yala nɛ́ kə̀kàlà zhə̀nà?
46012017	Numbyíní yala nɛ́ gakó gə y'à wɔ́ yírh, è y'à má zə bə̀kúku e mé cili? Sə è yala nɛ́ gakó gə y'à wɔ́ zhɛ̃̌, etər è y'à má tó né e nyɛ̀ɛ̀ lwẽ́?
46012018	Zhə̀nà, Yi wɛ̀rhɛ́ numbyíní yala nɛ́ kə̀kàlà èdù gakó ǹdə rə̀ gə́ n'ê yǎl nɛ́.
46012019	Yala nɛ́ gakó nə gə y'à wɔ́ kə̀kàlà èdù sá, yala nɛ́ y'à má shí yẽ̀?
46012020	Zhə̀nà, yala nɛ́ kə̀kàlsɛ́ já, sə̀ gakó já mù dwã nɛ sə̀ wɔ́ kɔn rə̀dù.
46012021	Yírh wàr rə̀ má wɔ̀ jɛ̃̀ nɛ̀ bə̀ rə̀ bə è tum zhe yé. Yó wàr ò má wɔ̀ nə̀rh nè bə̀ ò bə sə̀ tum zhe yé.
46012022	Yala nɛ́ kə̀kàlsɛ́ shɛ̀bɛ́ sə̀ nyɛ̌ ǹdə sə̀ bə kùr zhe ta mɔ́, wɔ́ sə̀myɛ́ gaga mɔ́ sə̀ zhe kùr du.
46012023	Yala nɛ́ kə̀kàlsɛ́ shɛ̀bɛ́ nə́ r'é bùl bə̀ sə̀ bə kùr zhe mó, wɔ́ sə̀myɛ́ sõ nə́ r'é cili ní dɛ̃́dɛ̃́ du. Nə́ yala nɛ́ kə̀kàlsɛ́ shɛ̀bɛ́ nə́ t'á yǎl bə̀ lò yírh jòm sə̀ yó mó myɛ, nə́ r'é zal sə̀myɛ́ náàcɛ̀nɛ́ dɛ̃́dɛ̃́ du.
46012024	Sə kə̀kàlsɛ́ shɛ̀bɛ́ sə̀ zhǐ wárhgáá mɔ́, è də̀ nyɔ́ɔ́ bə̀ nə́ cili sə̀myɛ́ sõ yé. Wɔ́ Yi rə̀ wɛ̀rhɛ́ numbyíní yala nɛ́ èta, mùnì ga bə já n'ê cili kə̀kàlsɛ́ shɛ̀bɛ́ nə́ r'é bùl bə̀ sə̀ bə kùr zhe mo sõ.
46012025	Èta, pɔrá tɛ̀nɛ́ yala nɛ́ wẽ́ yé. Nə̀ kə̀kàlà èdù gakó n'ê nyǐ è dõ yò cɛ̀nɛ̀.
46012026	Numbyíní yala nɛ́ kə̀kàlà èdù gə n'ê nwɛ̀nɛ̀, kə̀kàlsɛ́ dwã bɛ́ gakó tó y sə̀ n'ê nwɛ̀nɛ̀. Bə̀ gə n'ê cili kə̀kàlà èdù sõ, kə̀kàlsɛ́ dwã bɛ́ gakó tó y sə̀ só sə̀ cìnə̀.
46012027	Èta myɛ, ámyɛ̌ gakó wɔ́ Kristə yala. Á mə̀dù mə̀dù gakó wɔ́ Kristə yala nɛ́ kə̀kàlà.
46012028	Wɔ́ èta ǹdə́ byɛ̀bɛ́ Yi cír rə cĩ́ Kristə-lyì gùlú w wẽ́ mó. Nã́yə́ə́ bé, wɔ́ Kristə tùntúmə́ bé; byɛ̀bɛ́ bə̀ pú mú wɔ́ Yi nyì-zwennə bé; byɛ̀bɛ́ bə̀myɛ ké pú mú wɔ́ byɛ̀bɛ́ bə̀ n'ê byili Yi zɔ̀mɛ̀ rɛ́ bə̀ dwã bɛ́ nɛ mɔ́; rə̀myɛ́ kwã nɛ́, wɔ́ byɛ̀bɛ́ bə̀ n'ê wɛ̀rhɛ́ màmyaarhɛ́ mɔ́, ǹdə́ byɛ̀bɛ́ bə̀ nɔ nə̀bwànà wárh pɛnɛ́ y mɔ́, ǹdə́ byɛ̀bɛ́ bə̀ nɔ dwã nɛ sãɔ̃ pɛnɛ́ y mɔ́, ǹdə́ yé né cìnə́ bé, ǹdə́ byɛ̀bɛ́ bə̀ n'ê zɔ̀m zɔ̀mà dwí dwã mɔ́.
46012029	Lyì bí gakó də̀ tùntúmə́ yé; bə̀ gakó də̀ Yi nyì-zwennə myɛ yé. È k'ê də̀ bə̀ gakó myɛ bə̀ n'ê byili Yi zɔ̀mɛ̀ rɛ́ bə̀ dwã bɛ́ nɛ yé. È də̀ bə̀ gakó bə̀ n'ê wɛ̀rhɛ́ màmyaarhɛ yé.
46012030	È də̀ bə̀ gakó myɛ bə̀ nɔ nə̀bwànà wárh pɛnɛ́ yé. È k'ê də̀ bə̀ gakó myɛ bə̀ n'ê zɔ̀m zɔ̀mà dwí dwã yé. È də̀ bə̀ gakó myɛ bə̀ wɔ̌ bə̀ byili zɔ̀mà nɛ́ nə̀myɛ́ kùr yé.
46012031	Pyǎna pansɛ́ shɛ̀bɛ́ sə̀ du sə̀ dwã bɛ́ mɔ́. Yẽ̌nə a byili ába sɔ́má y kɛ̀bɛ́ è du è dwã bɛ́ gakó mó:
46013001	Bá à gə y'à yě dwə́ né gakó zɔ̀mà nɛ́, numbyínsí nyə̀ná nɛ́ ǹdə́ màlɛ́kabá nyə̀ná nɛ́ ga, a j'à bə sónó zhe, à zɔ̀mà nɛ́ nyɛ̌ ǹdə wɔ́ gùlú bə̀ n'ê dwí ò n'ô ce sɔ̀, ráá lòmè bə̀ n'ê mà ta.
46013002	Bá à gə zhe Yi nyì-zwennə pɛnɛ́, à zhe lárma dwí gakó, à yě kɔn dɛ̀bɛ́ gakó rə̀ shèè kùrə̀, bá à gə zhí Yi ni, à wɔ̌ à bá ce pyàr fwǎr rə̀ jààsɛ̀ wà, à gə bə sónó zhe, à wɔ́ nánfò.
46013003	Bá à gə kwè à jɛ̃̀-kɔn dɛ́ gakó a tə̀ nə̀mwà nɛ̀, a pə à cìn bə ji myǐn, à gə bə sónó zhe, rə̀myɛ́ gakó wɔ́ nánfò.
46013004	Sónó cí nə́ ń zhìlì ń yala nɛ. Sónó cí nə́ ń sɛ̃ ń dwã bɛ́ nɛ; ń tá ń dùr bwɛ̃̌ yé. Sónó cí tá ń cèrhé ń cìn yé; ń bə cìn-byilu zhe yé.
46013005	Sónó cí tá ń twĩ̀ kɔn dɛ̀bɛ́ rə̀ bə mə̌ yé. Sónó cí tá ń pyà ń dúdú sɛ̃ɛ̃́ yé; ń lyim t'â zɛ̃̀ làlà yé; ń tá ń cĩ́ yò ń wẽ́ ń mə́ ń jí zùùrì yé.
46013006	Sónó cí wu bə nyɛ̀ lwɛlɛ yil yé; ń wu nyɛ̀ zhə̀n yilə.
46013007	Sónó cí nə́ ń pɛ sǔbri twéé gakó; ń zhí Yi ni kɔn gakó wẽ́; ń nə́ ń dɛ̃̀ Yi nyì-bwelé y pyǐrh mó kɔn gakó wẽ́; ń nə́ ń zhìlì ń yala nɛ kɔn gakó wẽ́.
46013008	Sónó t'â la zhɔ̌ gaga yé. Yi nyì-zwennə pɛnɛ́ bá zhɛ̀ dɛ̃ rə̀dù; zɔ̀mà dwí dõ pɛnɛ́ bá lyɛ̃; lárma bá jé.
46013009	Nə́ lwar mɔ́ wɔ́ nángwə̀mə́; zɔ̀mà nɛ́ Yi n'ê byili nə́ba nə́ zɔ̀m mɔ́ myɛ wɔ́ nángwə̀mə́.
46013010	Sə dɛ̀bɛ́ rə̀ wɔ́ námpúm mú gə túwə́, tɛ̀bɛ́ rə̀ wɔ́ nángwə̀mə́ y mó bá jé.
46013011	À gə́ y'à wɔ́ bə̀sɔ́bwɛ̀lɛ́ yi ní, à y'à n'â zɔ̀m bə̀swɛ́nɛ́, à y'à n'â tɛ́rɛ́ bə̀swɛ́nɛ́, à surhə né y'à wɔ́ bə̀sɔ́bwɛ̀lɛ́ surhə; sə à gə́ tú a jǐrh námpwə̌l mó, à dwĩ̀ bə̀swɛ́nɛ́ rɛ́ nɛ.
46013012	Nə́myɛ̌ gə́ nə nɛ́ èlǎsɛ̃́ mɔ́, wɔ́ ǹdə lò gə́ nə èsə̃̌yùlú zhèzhé wẽ́ né. Sə rə̀ yi gə tú è yúwə́, è bá yə̀ ǹdə lò gə́ nə́ ń nyǐ ń dõ yé ta. Èlǎsɛ̃́ mɔ́, à lwar mɔ́ gwẽ̌ yə̀ báásɛ yé. Sə rə̀ yi gə tú è yúwə́, à bá lwar námpúm ǹdə Yi gə́ yě àmyɛ pár nɛ́.
46013013	Èlǎsɛ̃́ wɔ́ wẽ̀ rə̀tɔ̀ rə̀ ŋwɛ́nɛ́: Yi-ni-zhú mú ǹdə́ rə̀ nyì-bwelé y pyǐrh mó dã̀ɔ̃́, e súlí sónó. Sə rə̀myɛ́ rə̀tɔ̀ y ga wẽ́ mó, wɔ́ sónó ò du.
46014001	Pyǎna dwã sónó kɔn gakó wẽ́, s'á ce jàn nɛ́ myɛ á pyà Eshirhə náàcɛ̀nɛ́ pansɛ́; sə Eshirhə y pansɛ́ wẽ́, pyǎna Yi nyì-zwennə pɛnɛ́ y du.
46014002	Lò mɔ̀bɔ́ ń nə́ ń zɔ̀m zɔ̀mà dwí dõ tá ń zɔ̀m ǹdə́ numbyínə́ bé yé. Ń nə́ ń zɔ̀m ǹdə́ Yi. Lò lò bə ń zɔ̀mà nɛ́ kùrə̀ nyɛ̌ yé. Ń nə́ ń zə Eshirhə náàcɛ̀nɛ́ jàn ń mə́ ń byili ywẽ̀ nyɛ̀bɛ́ nə̀ shèè.
46014003	Sə lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi n'ê byili, wɔ́ numbyínə́ bé ne ń nə́ ń byili ni, n súlí bə̀ Yi-ni-zhú mú jàn, n cící bi, n zə bə̀ wun ni.
46014004	Lò mɔ̀bɔ́ ń nə́ ń zɔ̀m zɔ̀mà dwí dõ, wɔ́ ń cìcì Yi-ni-zhú mú jàn dɛ́ ń nə́ ń súlí. Sə lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi n'ê byili mú, wɔ́ Kristə-lyì gùlú w púlə́púlə́ Yi-ni-zhú mú jàn ń nə́ ń súlí.
46014005	À y'à só s'á gakó zɔ̀m zɔ̀mà dwí dwã, sə kɔn du, à n'â yǎl b'ǎ zɔ̌m zɔ̀mà nyɛ̀bɛ́ Yi n'ê byili. Lwarna bə̀ lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi n'ê byili mú, cɔ̃̀ mɔ̀bɔ́ ń nə́ ń zɔ̀m zɔ̀mà dwí dõ mó. Rə̀myɛ́ wɔ́ lò gə ŋwɛ́nɛ́ ń wɔ̌ ń mà n byili nə̀ kùrə̀ né mùnì ga nə súlí Kristə-lyì gùlú w púlə́púlə́ Yi-ni-zhú mú jàn.
46014006	Da-byǎ, à n'â yǎl a bwə̀rh ába a nyìwé: àmyɛ́ gə tú á sõ a zɛ̃̀ à n'â zɔ̀m zɔ̀mà dwí dõ ǹd'ába, rə̀myɛ́ bá sɛ̃ ába? À zɔ̀mà nɛ́ gə yə̀ ce á lwar kɔn dɛ̀bɛ́ rə̀ shèè mó kùrə̀, nə̀ yə̀ á surhə pul, nə̀ yə̀ ce á lwar kɔn dɛ̀bɛ́ Yi byili ni mú kùrə̀, nə̀ yə̀ ába kaka cèrhè, à twírí y á sõ mó nə bá zə kùrə̀?
46014007	Kɔn nyɛ̌ ǹdə dɛ̀lɛ̀ wẽ̀ dé bə̀ n'ê dwí mú ta. Wí gə y'à wɔ́ yɔ̌ bə̀ n'ê wul yə, dàkɔ̀nɔ́ myɛ gə y'à wɔ́ yɔ̌ bə̀ n'ê dwí wə, wɔ́ etər bə̀ y'à wɔ̌ bə̀ má tó né bə lwar rə̀ cələ né párá, bə nyɛ̀ɛ̀ rə̀ zɔ̀mà nɛ́ kùrə̀?
46014008	Lò mó mɔ̀bɔ́ ń nə́ ń wúl pɔ́lá y mɔ́ gə yə̀ y wúl e du pamparɛ̃ɛ̃, wɔ́ mɔ̌ ń mà n zɛ̃̀ ń nə́ ń tɛnɛ búlə́?
46014009	Ámyɛ wɔ́ èta. Á gə n'á zɔ̀m zɔ̀mà nyɛ̀bɛ́ lyì bí bə nyɛ̌, etər bə̀ má tó né bə lwar kɔn ná-dwí yil á n'á zɔ̀mà? Zɔ̀mà nɛ́ nyɛ̀bɛ́ á n'á zɔ̀m mɔ́, wɔ́ zho ne á n'á zɔ̀m nɛ̀ á pɛ.
46014010	Zɔ̀mà nɛ́ nyɛ̀bɛ́ nə̀ ŋwɛ́nɛ́ lũ w wẽ́ mó kùrə̀ já, sə rə̀dù ga tɛ̀nɛ́ rə̀ bə kùr zhe yé.
46014011	Rə̀myɛ́ ce, lò gə nə́ ń zɔ̀m ǹdə́ nɛ ǹdə́ zɔ̀mà nyɛ̀bɛ́ à bə nyɛ̌, à n'â nyǐ mu ǹdə zhə-bal ta, ńmyɛ nə́ ń nyǐ àmyɛ ǹdə zhə-bal ta.
46014012	Èta, ámyɛ n'á pyà Eshirhə náàcɛ̀nɛ́ pansɛ́ ǹd'á wun gakó. Sə cenə jàn nɛ́ á pyà shɛ̀bɛ́ sə̀ bá súlí Kristə-lyì gùlú w Yi-ni-zhú mú jàn.
46014013	Wɔ́ rə̀myɛ́ è ce, lò mɔ̀bɔ́ ǹ nə́ ǹ zɔ̀m zɔ̀mà dwí dõ, ǹ mə̌ sə́ lwə̀l Yi ni rə pɔ̃́ zɔ̀mà nɛ́ nə̀myɛ́ kùrə̀ né byilu pɛnɛ́ yá.
46014014	À gə n'â wɛ̀rhɛ́ Yi-co ǹdə́ zɔ̀mà dwí dõ, à wu w ŋwɛ́nɛ́ Yi-co w wẽ́, sə à bə nə̀ kùrə̀ nyɛ̌ yé.
46014015	Wɔ́ etər à nə bá wɛ̀rhɛ́ nɛ́? À bá wɛ̀rhɛ́ Yi-co w ǹdə́ zɔ̀mà dwí dõ, ǹdə́ nyɛ̀bɛ́ à nyɛ̌ nə̀ kùrə̀ mó myɛ. À bá nún ǹdə́ zɔ̀mà dwí dõ, ǹdə́ nyɛ̀bɛ́ à nyɛ̌ nə̀ kùrə̀ mó myɛ.
46014016	Sə ǹ gə yə̀ èta wɛ̀rhɛ́, ǹ gə zɛ̃̀ ǹ nə́ ǹ ce Yi nə̀bán ǹdə́ zɔ̀mà dwí dõ, wɔ́ etər lyì-dùl mɔ̀bɔ́ ń tó Kristə-lyì bí ni ń jě mà n tó né n lyár ǹ Yi-co w bə̀: "Amɛ̀n"? Ń wàr kɔn dɛ̀bɛ́ ǹ nə́ ǹ zɔ̀m mɔ́ kùr ń la nyɔ̀ɔ̀ yé.
46014017	Yi-co w ǹ nə́ ǹ wɛ̀rhɛ́ mɔ́ gə càn mámá myɛ, ò wàr ń Yi-ni-zhú mú jàn ò la súlú yé.
46014018	Àmyɛ́ n'â zɔ̀m zɔ̀mà dwí dõ du á gakó. À n'â ce Yi nə̀bán rə̀myɛ́ yilə.
46014019	Sə è gə wɔ́ Kristə-lyì gùlú w yé né, à gə zɔ̀m zɔ̀mà nə̀nu nyɛ̀bɛ́ lò mà n nyɛ̀ɛ̀ nə̀ kùr pamparɛ̃ɛ̃, mùnì nə sɛ̃ lyì bí dwã bɛ́ nɛ bə kwɛrhɛ bə zhí Yi ni cɔ̃̀, à gə zɔ̀m zɔ̀mà kùrə̀ mɔ̀ɔ̀rhɛ̀ shíyə́ lyì bí já bə nə̀ kùrə̀ nyɛ̌.
46014020	Da-byǎ, è gə tú è wɔ́ kɔn á la tɔ́rɔ́, s'á bə̀k'á tɛ́rɛ́ ǹdə bə̀sɔ́ná ta yé. Sə è gə wɔ́ lwɛlɛ nyə̀ná, s'á yə̀ ǹdə bə̀sɔ́ná ta. Á gə la tɔ́rɔ́, s'á tɛ́rɛ́ ǹdə námpwə̀lə́ ta.
46014021	Bə̀ kɛ̃ Muyiisi nyə́ né sɛ́bɛ́ rɛ́ wẽ́ bə wɔ̀: "Cinu wòwə̀: à má zɔ̀m ǹdə́ Esərayɛl lyì bí. Sə wɔ́ lyì byɛ̀bɛ́ bə̀ wɔ́ zhələ, bə̀ zɔ̀mà nɛ́ wɔ́ dwə́ dwã zɔ̀mà mɔ́ dɛnnɛ à la tó né a zɔ̀m ǹdə́ bɛ. Sə ǹdə́ rə̀myɛ́ ga, bə̀ t'â la à zɔ̀mà nɛ́ cilu yé."
46014022	Èta, zɔ̀mà dwí dwã wɔ́ lyì bí byɛ̀bɛ́ bə̀ də̀ Kristə-lyì yil bə̀ n'ê zɔ̀m nɛ̀. Nə̀ wɔ́ kɔn dɛ̀bɛ́ Yi n'ê tó rə̀ dɛnnɛ rə̀ ce bə lwar bə̀ rə̀ la bə̀ bùrsì kɔ́. Bə̀ t'â zɔ̀m zɔ̀mà nɛ́ nə̀myɛ́ Kristə-lyì yil yé. Sə zɔ̀mà nɛ́ nyɛ̀bɛ́ Yi n'ê byili lò nè, n zɛ̃̀ ń nə́ ń zɔ̀m mɔ́, wɔ́ Kristə-lyì bí yil ń nə́ ń zɔ̀m nɛ̀, sə è də̀ byɛ̀bɛ́ bə̀ də̀ Kristə-lyì mú yil yé.
46014023	Nyǐnə myɔrhɔ òdù: Kristə-lyì bí gə tú bə̀ gùlí dwã, á gakó zɛ̃̀ á tó dwã á n'á zɔ̀m zɔ̀mà dwí dwã, Kristə-lyì nándùlə̀ ráá lyì byɛ̀bɛ́ bə̀ də̀ Kristə-lyì gə tú bə zùwə̀, bə̀ t'â la wál b'ǎ wɔ́ nyə̀nyə̀rh?
46014024	Sə lò mɔ̀bɔ́ ń də̀ Kristə-lò, ráá lò mɔ̀bɔ́ ń wɔ́ Kristə-lò nándùl gə tú ń zù á yó, ǹdə́ á n'á zɔ̀m zɔ̀mà nyɛ̀bɛ́ Yi n'ê byili mú mə̀dù mə̀dù á pwí dwã nɛ, kɔn dɛ̀bɛ́ gakó ń la nyɔ̀ɔ̀ mɔ́ bá pul ń surhə n lwar bə̀ ń zhe dóó, bə̀ bə̀ la ń bùrsí kɔ́.
46014025	Kɔn dɛ̀bɛ́ rə̀ y'à shèè ń wẽ́ mó gakó bá jǐrh pamparɛ̃ɛ̃, n zɛ̃̀ n jòm ń nə̀dwə́nə́ yó Yi yé né, n cèrhé re n wɔ̀: "Zhə̀n zhə̀nà, Yi ŋwɛ́nɛ́ ǹd'ába!"
46014026	Da-byǎ, wɔ́ etər á mə̌ s'á wɛ̀rhɛ́ nɛ́? Á gə tú á gùlí dwã á la Yi co, lò ŋwɛ́nɛ́ ń nə́ ń yǎl n nún, ń dõ nə́ ń yǎl n cèrhè kàrmɔ̀, ń dõ nə́ ń yǎl n byili Yi ywẽ̀ nyɛ̀bɛ́ nə̀ shèè, ń dõ nə́ ń yǎl n zɔ̀m zɔ̀mà dwí dõ, ń dõ nə́ ń yǎl n byili zɔ̀mà nɛ́ nə̀myɛ́ kùrə̀. Rə̀myɛ́ gakó mə̌ sə rə súlí Kristə-lyì bí Yi-ni-zhú mú jàn.
46014027	Sə bə̀ gə la zɔ̀mà dwí dwã zɔ̌m, sé yə̀ lyì bə̀lyè ráá bə̀tɔ̀; kɔn bə̀ká lyɛ̃ gàà yé. Bə̀ gə la zɔ̌m, sə bə̀ bə̀ká tó dwã yé, sə bə zɔ̀m mə̀dù mə̀dù, sə lò yə̀ nɛ́ n pyìrhí zɔ̀mà nɛ́ n byili.
46014028	Lò gə tɛ̀nɛ́ ń la nɛ pyìrhú n byili, sə bə yẽ̌ ne, bə jòm shɛ́shɛ́ gùlú w wẽ́. Bə̀ gə la zɔ̌m, sə bə zɔ̀m nɛ̀ bə̀ wun wẽ́ bə̀ dúdú bə̀myɛ́ ǹdə́ Yi.
46014029	È gə wɔ́ Yi nyì-zwennə pɛnɛ́ y yilə, sə lyì bə̀lyè ráá lyì bə̀tɔ̀ zɔ̀m, sə lyì bí dwã bɛ́ cili kɔn dɛ̀bɛ́ bə̀ n'ê zɔ̀m mɔ́, bə tɛ́rɛ́ rɛ bə nyǐ ǹdə́ rə̀ gə wɔ́ Yi zɔ̀mà zhə̀n zhə̀nà.
46014030	Lò gə zɛ̃̀ ń nə́ ń zɔ̀mà, ń dõ zɛ̃̀ n nə Yi ywẽ̀ nyɛ̀bɛ́ nə̀ shèè ń la byilu, sə mɔ̀bɔ́ ń jɛ̀rɛ̀ ń nə́ ń zɔ̀m mɔ́ yẽ̌.
46014031	Á gakó wɔ̌ á m'ǎ zɔ̀m zɔ̀mà nyɛ̀bɛ́ Yi n'ê byili á m'á zwẽ dwã, mùnì lyì bí gakó sú nə̀ kùrə̀, bə zə yə̀wǎl bə̀ Yi-ni-zhú mú wẽ́.
46014032	Lyì byɛ̀bɛ́ bə̀ n'ê zɔ̀m zɔ̀mà nyɛ̀bɛ́ Yi n'ê byili mú, mə̌ sə bə yə̀ lyì byɛ̀bɛ́ bə̀ n'ê zal bə̀ cìn ǹdə́ pɛnɛ́ y kɛ̀bɛ́ Yi pɔ bɛ mɔ́.
46014033	Yi n'ê ce yə̀-zùlə́ jòm lyì bí cəcəl wə. Rə̀ t'â ce lyì wɛ̀rhɛ́ yààyàà yé. Wɔ́ èta kɔn n'ê tó né Kristə-lyì gùúlí dwã bɛ́ gakó wẽ́.
46014034	Kɔn wɔ́ nyɔ́ɔ́ sə kana bɛ́ jòm shɛ́shɛ́ á gùúlí wẽ́, bə̀ sɔ́má tɛ̀nɛ́ sə kana bɛ́ zɔ̀m yé. Bə̀ mə̌ sə bə lwəl bə̀ cìn tɛ̃́, ǹdə bə̀ gə́ kɛ̃ Yi nyə́ né sɛ́bɛ́ rɛ́ wẽ́ né.
46014035	Bə̀ gə n'ê yǎl bə sú zɔ̀mɛ̀ kùrə̀, sə bə bwə̀rh bə̀ byə́nə́ bé jẽ̌, bə̀ kɔn bə mə̌ sə kɛ̃ zɔ̀m gùlú w wẽ́ yé.
46014036	Á n'á bùl bə̀ Yi zɔ̀mɛ̀ rɛ́ wɔ́ ámyɛ̌ sõ rə̀ shí ní? Ráá wɔ́ ámyɛ̌ dúdú sõ rə̀ yú ní?
46014037	Lò gə ŋwɛ́nɛ́ ń nə́ ń bùl bə̀ ńmyɛ̌ wɔ́ Yi nyì-zwennə ráá ń nə́ ń bùl bə̀ Eshirhə náàcɛ̀nɛ́ ŋwɛ́nɛ́ ń wẽ́, ń mə̌ sə n lwar bə̀ kɔn dɛ̀bɛ́ à kɛ̃ a pə ába mɔ́ wɔ́ Cinu nyí.
46014038	Lò gə yə̀ zɔ̀mà nɛ́ nə̀myɛ́ yò shɛ̀nɛ́, rə̀myɛ́ n'ê byili bə̀ Yi myɛ yə̀l rə̀-ná-cí pár yé.
46014039	Da-byǎ, rə̀myɛ́ gakó wẽ́, pyǎna Yi nyì-zwennə pɛnɛ́ yá, s'á bə̀k'á cə̀r lò bə̀ ń bə̀ká n zɔ̀m zɔ̀mà dwí dõ yé.
46014040	Kɔn gakó mə̌ sə rə wɛ̀rhɛ́ náàcɛ̀nɛ́, rə̀ bə̀ká wɛ̀rhɛ́ yààyàà yé.
46015001	Da-byǎ, à k'â n'â lyǐrh ába yò-ècɔ̀nɔ̀ nyí rí à bwə̀l a byili ába mó yò. Á zwẽ de á zhǐ kẽkẽ.
46015002	Á gə zɔ rɛ ǹdə à gə́ bwə̀l lè a byili ába né, wɔ́ rə̀myɛ́ rə̀ bá vwǎrh ába. È gə də̀ rə̀myɛ́, sə́ nyǐ á Yi-ni-zhú mú wɔ́ nánfò.
46015003	À byili ába kɔn dɛ́ dɛ̀bɛ́ bə̀ byili àmyɛ nɛ mɔ́, sə wɔ́ rə̀myɛ́ rə̀ zhe kùr du, bə̀ Kristə cù nə́ yə̀-bəlwàálɛ́ yilə, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né.
46015004	Bə̀ co mo, n ká n bwìrhì ń dwã nə̀tɔ̀ yùwə̀, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né.
46015005	Ń byili ń cìn Pyɛɛrɛ nɛ, n zɛ̃̀ n byili ń cìn ń tùntúmə́ bé shí ǹdə́ bə̀lyè y ne.
46015006	Rə̀myɛ́ kwã nɛ́, n byili ń cìn ń kwã-lyì bí jàlà nɛ̀ ǹdə́ bə̀ zhǐ dwã yó. Bə̀ y'à du lyì zwã̌-ànu. Bə̀ jàlà cùwə̀, sə bə̀ nánzhəzhɔ̌ gwẽ̌ ŋwɛ́nɛ́.
46015007	Sə rə̀myɛ́ kwã nɛ́, ń byili ń cìn Zhakɛ nɛ, n zɛ̃̀ n byili ń cìn ń tùntúmə́ bé gakó ne.
46015008	Rə̀myɛ́ gakó kwã nɛ́, n zɛ̃̀ n byili ń cìn àmyɛ́ mɔ̀bɔ́ à nyɛ̌ ǹdə byì-shɛ̀mɛ́ kɛ̀bɛ́ bə̀ lùl ǹdə́ è cànsɛ́ gwẽ̌ yə̀ yí ta mɔ́ nɛ,
46015009	b'à wɔ́ námpɔ́lɛ́ ń tùntúmə́ bé gakó wẽ́. À nwɛ̀nɛ̀ Yi lyì bí gùlú wə́. Rə̀myɛ́ ce, kɔn bə mə̌ sə bə byẽ̀ nè bə̀ Kristə tùntúm yé.
46015010	Wɔ́ Yi gə́ wɔ́ sónó cə́bal mɔ́ è ce, à wɔ́ à gə́ wɔ́ nɛ́, sə rə̀ sónó w ò ŋwɛ́nɛ́ ǹdə́ nɛ mɔ́ yə̀ nánfò yàl yé. Àmyɛ́ gaga mɔ́ twĩ̀ du Kristə tùntúmə́ bé gakó. Sə è gə wɔ́ zhə̀n wál yilə, è də̀ àmyɛ́ sə̀pwà jàn à má twĩ̀ yé. Wɔ́ Yi sónó w rə̀ zɔ ǹdə́ nɛ mɔ́.
46015011	È gə wɔ́ àmyɛ́ ráá bə̀myɛ́, nə́myɛ̌ ga wɔ́ yò-ècɔ̀nɔ̀ nyí rí rə̀myɛ́ rə̀dù y nə́ r'é bwə̀l nə́ byili. Wɔ́ rə̀myɛ́ nyí ámyɛ zwẽ.
46015012	Da-byǎ, nə́ r'é bwə̀l bə̀ Kristə bwìrhì n zɛ̃̀ n du cùùrì wẽ́. Byè yil á lyì jàlà n'ê wə̀l bə̀ cùùrì t'â la bùrhù?
46015013	Cùùrí gə t'â la bùrhù, rə̀myɛ́ sə́ nyǐ Kristə myɛ yə̀ bwìrhì yé.
46015014	E jà Kristə gə yə̀ bwìrhì, sə́ nyǐ kɔn dɛ́ dɛ̀bɛ́ nə́ r'é bwə̀l nə́ byili mú bə kùr zhe yé, sə́ nyǐ kɔn dɛ́ dɛ̀bɛ́ ámyɛ zwẽ rə̀ nyí mú wɔ́ nánfò.
46015015	Kɔn súlí myɛ, sə́ nyǐ nə́myɛ̌ gə́ wò bə̀ Yi bwìrhì Kristə mó, wɔ́ kɔma nə́ r'é gòm nə́ ce Yi nyí ni. Cùùrí gə t'â la bùrhù, sə́ nyǐ Yi yə̀ Kristə myɛ bwìrhì yé.
46015016	Cùùrí gə t'â la bùrhù, rə̀myɛ́ sə́ nyǐ Kristə myɛ yə̀ bwìrhì yé.
46015017	E jà Kristə gə yə̀ bwìrhì, sə́ nyǐ á Yi-ni-zhú mú myɛ bə kùr zhe yé, b'ǎ gwẽ̌ ŋwɛ́nɛ́ á yə̀-bəlwàálɛ́ wẽ́.
46015018	Kɔn gə wɔ́ èta, sə́ nyǐ byɛ̀bɛ́ bə̀ zù Kristə bə zɛ̃̀ bə cì mú jé.
46015019	È gə wɔ́ lũ w kɔ̀bɔ́ nə́ ŋwɛ́nɛ́ ò wẽ́ èlǎsɛ̃́ mɔ́ dúdú yil nə́ zù Kristə nə́ r'é dɛ̃̀ kɔn ń sõ, sə́ nyǐ nə́ zhe zwini du lyì bí gakó.
46015020	Lwarna b'è də̀ èta yé. Kristə bwìrhì zhə̀n ga, n zɛ̃̀ n du cùùrì wẽ́, n mə n byili bə̀ byɛ̀bɛ́ bə̀ cù mú myɛ bá bwìrhì.
46015021	Cu mú wɔ́ lò mə̀dù dɛnnɛ mə̀ tó né mə bà. Sə wɔ́ lò mə̀dù jàn yil myɛ cùùrí gakó bá tó né rə bwìrhì.
46015022	Wɔ́ Adəma dɛnnɛ cu mú tó né mə bà, lyì bí gakó n'ê cì. Sə wɔ́ Kristə jàn yil bə̀ gakó bá ká nə myə̌l.
46015023	Wɔ́ Kristə ń tó yé n bwìrhì. Rə̀myɛ́ kwã nɛ́, ń gə ká ń túwə́, wɔ́ byɛ̀bɛ́ bə̀ zù mù mú bə̀ má bwìrhì. Wɔ́ èta kɔn gakó la nɛ́ tó.
46015024	Kristə gə tú ń cɔ̀ jàn cìnə́ byɛ̀bɛ́ bə̀ ŋwɛ́nɛ́ dɛ̃̌, ǹdə́ ŋwɔ̀nɔ́ cìnə́ bé dwí gakó jàn dɛ́ yi ní, ń mà n pə ń pyɛ̀lɛ̀ rɛ́ ń Da Yi ni. Rə̀myɛ́ kwã nɛ́, kɔn gakó bá zhɛ̀.
46015025	Sə kɔn wɔ́ nyɔ́ɔ́ bə̀ Kristə jí pyɛ̀lɛ̀ rɛ́, kɔn bé yí dɛ̃ rɛ́ tɛ̀bɛ́ Yi la ce n nɔ̀ rə̀ zwə̀ bé gakó ń nə̀rh kùr w mó.
46015026	Sə zù-bal mɔ́ nánkwaá mɔ́ ń la zhìlù mú, wɔ́ cu.
46015027	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi co kɔn gakó ń nə̀rh kùr wə̀." Sə nə́ yě pamparɛ̃ɛ̃ bə̀, bə̀ gə́ wò bə̀ kɔn gakó ŋwɛ́nɛ́ ń nə̀rh kùr w mó, wɔ́ zhə̀nà, sə Yi twə́r tɛ̀nɛ́ wẽ̀ dé tɛ̀bɛ́ gakó rə̀ la Kristə nə̀rh kùr w yál mɔ́ wẽ́ yé, bə̀ wɔ́ Yi rə̀ pɔ mɔ ŋwɔ̀nɔ́ kɔn gakó yó.
46015028	Byǐ mú gə tú ń nə́ ń jí pyɛ̀lɛ̀ kɔn gakó yó, Da mɔ́ mɔ̀bɔ́ ń pɔ mɔ ŋwɔ̀nɔ́ kɔn gakó yó mó mà n jí pyɛ̀lɛ̀ ńmyɛ yó wə. Èta, Yi bá jí pyɛ̀lɛ̀ námpúm kɔn gakó yó.
46015029	Lyì jàlà ŋwɛ́nɛ́ bə̀ n'ê ce bə pə bɛ nɛ̃̌-shɔ cùùrì yilə. Sə cùùrì gə y'à t'â la bùrhù, wɔ́ bə̀kɔ́n nyɔ̀ɔ̀rhɛ́ bə̀ nɛ̃̌-shɔ mɔ́ èta mɔ́ la bɛ pɔ?
46015030	Sə nə́myɛ̌ cìcì mú, wɔ́ bə̀kɔ́n yil nə́ j'á t'á gá nə́ myə̌l lé ne twéé gakó?
46015031	Da-byǎ, zhə̀nà, dɛ̃ gakó à t'â gá à myə̌l lé ne yé. À wu nyɛ̀ ǹd'ába nə́ Cinu Yezu Kristə jàn yilə. Wɔ́ rə̀myɛ́ è ce à n'â byili ába rə̀myɛ́.
46015032	À bú dwã ǹdə́ lyì Efɛɛzɛ nɛ, bə̀ tùntwə̃̀ə̃̀ né nyɛ̌ ǹdə gɔ vwàmá tùntwə̃̀ə̃̀ ta. È gə wɔ́ lũ w nyə̀ná nɛ́ dúdú yil à bú búlə́ né nə̀myɛ́, wɔ́ bə̀kɔ́n nyɔ̀ɔ̀rhɛ́ à la nɔ? Cùùrì gə t'â la bùrhù, sə nə́ wɛ̀rhɛ́ ǹdə səswalá èdù gə́ byili ní. È wòwə̀: "Nə́ jí sə nə́ nyɔ̀, bə̀ nəkɔl nə́ la cú."
46015033	Dɛ̃̌na á cìnə̀, bə̀ wɔ́ dɔwa námməlwɛ̀lɛ́ ń nə́ ń cɔ̀ yò.
46015034	Káná bə̀ á nà y yó, s'á yẽ̌ yə̀-bəlɔ̀lɔ́ wɔ̀rhɔ́ nɛ. Lyì jàlà ŋwɛ́nɛ́ á wẽ́ bə̀ yə̀l Yi pár yé. À n'â wə̀l èta à la má ce ába cìzhìlə̀.
46015035	Dɛ̀ga, mɔ̃̌ mà n zɛ̃̀ ń nə́ ń bwə̀rh ń cìnə̀: "Etər cùùrí bá tó né rə bwìrhì? Wɔ́ etər yala nɛ́ nyɛ̀bɛ́ nə̀ la ká bé bwìrhì mú má yə̀ nɛ́?"
46015036	Lò mɔ̀bɔ́ ń nə́ ń bùl rə̀myɛ́ bə surhə zhe yé. Ǹ gə kwè jíjí byǐ ǹ dùwə̀, è wàr è má lyĩ ǹdə́ è yə̀ bwár yé.
46015037	È gə wɔ́ yál-byǐ ráá jíjí dwí dõ byǐ ǹ la dú, wɔ́ byǐ y ǹ nə́ ǹ dwì. E zɛ̃̀ e lyĩ e byì e ce eshɔ̀. Sə byǐ y t'â la já e lyĩ eshɔ̀ yé.
46015038	Wɔ́ Yi rə̀ n'ê ce yál-byǐ lyĩ e byì e jǐrh yál-eshɔ̀ ǹdə rə̀ gə́ n'ê yǎl nɛ́. Wɔ́ rə̀myɛ́ rə̀ n'ê ce jíjí gakó ce rə̀ shəshɔ̀.
46015039	Wẽ̀ dé gakó yala nɛ́ də̀ rə̀dù yé. Numbyíní yala nɛ́ ǹdə́ vwǎm mɔ́ yala nɛ́ də̀ rə̀dù yé. Kúmí yala nɛ́ ǹdə́ émwǎ myɛ yala nɛ́ də̀ rə̀dù yé.
46015040	Wẽ̀ ŋwɛ́nɛ́ dɛ̃̌, rə̀ tɛ̀ ŋwɛ́nɛ́ cɛ yó, sə tɛ̀bɛ́ rə̀ ŋwɛ́nɛ́ dɛ̃̌ mɔ́ ǹdə́ cɛ yó nyǎn dɛ́ cɛ̀nɛ̀ rɛ́ də̀ rə̀dù yé.
46015041	Yi rí cɛ̀nɛ̀ rɛ́ ǹdə́ cànà y cɛ̀nɛ̀ rɛ́ ǹdə́ cã̀mə́sɔ̌sɛ́ cɛ̀nɛ̀ rɛ́ də̀ rə̀dù yé. Cã̀mə́sɔ̌sɛ́ myɛ gakó cɛ̀nɛ̀ rɛ́ də̀ rə̀dù yé. Cã̀mə́sɔ̀wá gakó zhe è cɛ̀nɛ̀.
46015042	Kɔn bá yə̀ èta cùùrí myɛ gə tú rə̀ bwìrhì yi ní. Numbyíní gə cù bə ce y tɛ̃́ cɛ y wẽ́, ǹdə bə̀ gə́ yá dù jíjí ní, è yala nɛ́ n'ê bwárá. Sə è gə ká bwìrhì, è k'ê wàr è la bwár yé.
46015043	Numbyíní yala nɛ́ bə̀ n'ê ce gɔ́rɔ́ wẽ́ mó bə kùr zhe yé. Sə è gə k'â la bùrhù, wɔ́ yala nyɛ̀bɛ́ nə̀ zhe kùr è la mé bwìrhì. Nyɛ̀bɛ́ bə̀ n'ê ce gɔ́rɔ́ w wẽ́ mó bə jàn zhe yé. Sə è gə k'â la bùrhù, wɔ́ yala nyɛ̀bɛ́ nə̀ zhe jàn è la mé bwìrhì.
46015044	Numbyíní yala nɛ́ bə̀ n'ê ce gɔ́rɔ́ wẽ́ ǹdə jíjí byǐ ta mɔ́ wɔ́ lũ w nyə̀ná nɛ́. Sə è gə k'â la bùrhù, wɔ́ Eshirhə náàcɛ̀nɛ́ nyə̀ná nɛ́ è la mé bwìrhì. Cɛ yó dúdú yala nɛ́ myɛ ŋwɛ́nɛ́. Nyɛ̀bɛ́ nə̀ jǐrh Eshirhə náàcɛ̀nɛ́ nyə̀ná mɔ́ myɛ ŋwɛ́nɛ́.
46015045	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Adəma nã́yə́ə́ mó wɔ́ numbyíní. Yi wɛ̀rhɛ́ mɔ rə pɔ̃ nyǔ." Sə Adəma nánkwaá mɔ́ wɔ́ Eshirhə, è n'ê pɛ nyǔ.
46015046	È də̀ mɔ̀bɔ́ ń wɔ́ Eshirhə y mó ń jɛ̀rɛ̀ n bə̀ yé. Wɔ́ mɔ̀bɔ́ ń wɔ́ numbyíní y mú ń jɛ̀rɛ̀ n bà.
46015047	Adəma nã́yə́ə́ mó wɔ́ cɛ y shó w wẽ́ ń shí ní, sə bə̀lyè nyǎn mɔ́ wɔ́ Arəzana w ń shí ní.
46015048	Byɛ̀bɛ́ bə̀ wɔ́ lũ w lyì bí mú wɔ́ ǹdə mɔ̀bɔ́ bə̀ zə cɛ y shó w bə mɔ mɔ́ ta. Byɛ̀bɛ́ bə̀ wɔ́ dɛ̃̌ Arəzana w lyì bí mú wɔ́ ǹdə mɔ̀bɔ́ ń shí dɛ̃̌ Arəzana w mɔ́ ta.
46015049	Èta myɛ, nə́ b'ǎ nyɛrhɛ mɔ̀bɔ́ ń shí Arəzana w mɔ́, ǹdə nə́ gə́ nyɛrhɛ mɔ̀bɔ́ bə̀ zə cɛ y shó w bə mɔ mɔ́ ta.
46015050	Da-byǎ, à n'â yǎl a wɔ̀ bə̀ kɔn dɛ̀bɛ́ rə̀ wɔ́ nàmá ǹdə́ jal kɔn t'â la jàà nɔ Yi tənà y wẽ́ yé. Kɔn dɛ̀bɛ́ rə̀ n'ê cì rə̀ bwár mɔ́ t'â la cəl nɔ nyǔ mə̀ t'â la zhɔ̌ wẽ́ yé.
46015051	À má byili ába kɔn rə̀ kùr lwar zum: nə́ gakó t'á la cú yé. Lũ zhɔ̌ pɔ́lá y wúl mó yi ní, nə́ gakó b'ǎ lyə́r twər rə̀dù sá, ǹdə yírh gə́ yá kámsɛ nɛ́. Pɔ́lá y gə tú è wúl, byɛ̀bɛ́ bə̀ cù mú gakó má bwìrhì. Bə̀ yala nɛ́ k'ê t'â la bwár yé, sə nə́ gakó b'ǎ lyə́r.
46015053	Wɔ́ nyɔ́ɔ́ bə̀ yala nɛ́ nyɛ̀bɛ́ nə̀ n'ê cì nə̀ bwár mɔ́ bə̀ká ké cì nə bwár yé.
46015054	Sə yala nɛ́ nyɛ̀bɛ́ nə̀ n'ê cì nə̀ bwár mɔ́ gə tú nə̀ k'ê t'â la cú nə bwár, rə̀myɛ́ yi ní, kɔn dɛ́ dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó bá pyìrh. Bə̀ kɛ̃ rə̀ wẽ́ bə wɔ̀: "Cu mú jàn gɔwa, bə̀ ŋwɛ̀nɛ́ mɔ.
46015055	Cu, yẽ̀ ǹ jàn dɛ́ ŋwɛ́nɛ́? Cu, yẽ̀ ǹ swã̀ y ŋwɛ́nɛ́?"
46015056	Wɔ́ yə̀-bəlɔ̀lɔ́ ò wɔ́ cu mú swã̀ yá. Sə wɔ́ Muyiisi nyí rí rə̀ wɔ́ yə̀-bəlɔ̀lɔ́ w jàn dɛ́.
46015057	Cenə nə́ ce Yi nə̀báná, bə̀ wɔ́ rə̀myɛ́ rə̀ ce nə́ jí bɛlɛ nə́ Cinu Yezu Kristə jàn yilə.
46015058	Rə̀myɛ́ ce, da-byǎ nántwə̌rh, zhǐnə á nà y yó kẽkẽ, á bə̀k'á twẽ̌ yé. Twĩ̌nə Cinu tum dí twéé gakó ǹdə́ yə̀wǎl. Á yě bə̀ Cinu tum dí á n'á twĩ̀ mú t'â la nánfò yál yé.
46016001	È gə wɔ́ wársɛ́ shɛ̀bɛ́ bə̀ mə̌ sə bə ce dwã yó bə pə Zhərəzalɛm Kristə-lyì bí ni mú yilə, à pɔ nyí Galəshi tənà y Kristə-lyì gùúlí ni. Ámyɛ mə̌ s'á tó nyí rí rə̀myɛ́ nɛ.
46016002	Jə̀máásɛ gakó, lò gakó mə̌ sə́ vùr wársɛ kɔn myɛrhɛ dwã ǹdə ǹmyɛ gə́ nɔ nɛ́ ń cĩ́ kwã nɛ́, s'á bə̀k'á yẽ̌ à gə túwə́, á zɛ̃̀ á ji kùr á la lɔ yé.
46016003	Sə à gə túwə́, à bá kɛ̃ sɛ́bɛ́ a pə lyì bí byɛ̀bɛ́ á la cír mó ne bə súlí á pansɛ́ nɛ, bə vò e pə Zhərəzalɛm Kristə-lyì bí ni.
46016004	Sə kɔn gə mə̌ b'àmyɛ cìcì zhəl, sə́ nyǐ nə́ b'ǎ tó dwã nə́ vò.
46016005	À la Masɛdwanɛ tənà y wẽ́ tó. Rə̀myɛ́ ce, à má tó gàà a lyɛ̃ a bə̀ á sõ.
46016006	À má wɛ̀rhɛ́ dwã màngɛlɛ́ á sõ, sə dɛ̀ga à gaga mɔ́ bá mɛ̃ á sõ kɔn bé yí wàr rɛ́ lyɔ̃. Rə̀myɛ́ yi ní, á wɔ̌ á b'ǎ sɛ̃ nɛ a súlí à sɔ́má yá.
46016007	À t'â yǎl à gə tú à nɔ ába sá zhì dɛ̃̌ a lyɛ̃ yé. Cinu gə pɔ sɔ́má, à n'â bùl b'à má dɛnɛ á sõ námpɔ́lɛ́.
46016008	Sə à gwẽ̌ bá mɛ̃ Efɛɛzɛ nɛ́ kɔn mé yí Pantəkɔtɛ címsí,
46016009	bə̀, ǹdə́ zwə̀ bé já ga, Yi pul sɔ́má rə pɛ̃ à la tum nánfɔ̀lɔ̀ tũ̌ nyə̀má.
46016010	Timote gə tú á sõ, s'á nyǐ ń yò náàcɛ̀nɛ́, mùnì á pɔ̃ wu-jɔ̀, bə̀ ńmyɛ nə́ ń twĩ̀ Cinu tum dí ǹdə àmyɛ ta.
46016011	Lò lò bə̀ká n fulsi mu yé. Sɛ̃na mɔ n ká n yí à sõ ǹdə́ yə̀-zùlə́, b'à n'â dɛ̃̀ ńmyɛ̌ ǹdə́ nə́ da-byǎ bɛ́ bə̀ tó mo mó.
46016012	È gə wɔ́ nə́ da-byǐ Apɔlɔɔsɛ yilə, à cící mu a ká bwérhé, mùnì ga n tó nə́ da-byǎ bɛ́ dwã bɛ́ nɛ n bə̀ á sõ, sə ń cẽ lyɛ́lyɛ́ bə̀ ń tá ń bàn èlǎsɛ̃́ yé. Ń gə tú ń nɔ bɔ̀l, ń mà n bà.
46016013	Zəna á yírhə́. Zhínə Yi ni kẽkẽ. Zəna wu-jɔ̀. Zəna á cìn kẽkẽ.
46016014	Wɛ̀rhɛ́na kɔn gakó ǹdə́ sónó.
46016015	Da-byǎ, à gwẽ̌ zhe kɔn rə̀dù à la ába byilu. Á yě bə̀ wɔ́ Esətəfanaasɛ ǹdə́ ń kɛ̀lɛ́ y lyì bí bə̀ wɔ́ Akəyi Kristə-lyì nã́yə́ə́; sə bə̀ n'ê sɛ̃ Kristə-lyì bí dwã bɛ́ nɛ ǹdə́ bə̀ wun gakó.
46016016	Kɔn dɛ̀bɛ́ lyì bí bə̀myɛ́ dwí rí ǹdə́ lyì byɛ̀bɛ́ gakó bə̀ n'ê tó be bə̀ twĩ̀ mú gə n'ê byili ába, s'á zwẽ bə̀ nyí ni.
46016017	À wu nyɛ̀ Esətəfanaasɛ ǹdə́ Forətunətuusi ǹdə́ Akəyikuusi gə́ tú à sõ mó yilə. Bə̀ sɛ̃ nɛ ǹdə ámyɛ̌ gə́ y'ǎ mə̌ s'á sɛ̃ nɛ nɛ́.
46016018	Zhə̀nà, bə̀ zɔ à wu ni, bə zə ámyɛ wun ni. Á mə̌ s'á nyɛ̀ lyì bí byɛ̀bɛ́ bə̀ wɔ́ èta mɔ́ dwí rí.
46016019	Azhi tənà y Kristə-lyì gùúlí n'ê ce ába. Akəlaasɛ ǹdə́ Pərishii, ǹdə́ Kristə-lyì bí bə̀ n'ê gùlí dwã bə̀ sõ mó gakó myɛ n'ê ce ába Cinu yil lé yilə.
46016020	Kristə-lyì bí byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gakó n'ê ce ába. Cenə dwã, á kwə̀ə̀lè dwã náàcɛ̀nɛ́ ǹdə da-byǎ ta.
46016021	Wɔ́ àmyɛ́ Pwəə à n'â ce ába ǹdə́ zɔ̀mà nɛ́ nyɛ̀bɛ́. Wɔ́ àmyɛ́ cìcì jɛ̃̀ è kɛ̃ nɛ.
46016022	Lò mɔ̀bɔ́ ǹ bə Cinu só, sə Yi zhìlì ǹ yò! "Marana ta!" (Rə̀ kùr wɔ́: Cinu, bà!)
46016023	Cinu Yezu mà n cĩ́ bwəl á yó!
46016024	À só á gakó Yezu Kristə yilə.
47001001	Àmyɛ́ Pwəə à wɔ́ Yezu Kristə tùntúm ǹdə Yi gə́ n'ê yǎl nɛ́. Wɔ́ àmyɛ́ ǹdə́ nə́ da-byǐ Timote nə́ r'é kɛ̃ sɛ́bɛ́ rɛ́ tɛ̀bɛ́ nə́ la Yi gùlú w lyì bí bə̀ ŋwɛ́nɛ́ Kɔrɛ̃tɛ nɛ́ mɔ́ nɛ pɔ. È də̀ ámyɛ̌ dúdú yé. Wɔ́ ǹdə́ Yi lyì bí byɛ̀bɛ́ gakó bə̀ ŋwɛ́nɛ́ Akəyi tənà y púlə́púlə́ wẽ́ mó.
47001002	Nə́ Da Yi ǹdə́ Cinu Yezu Kristə bá cĩ́ bwəl á yó, sə bə pə ába yə̀-zùlə́!
47001003	Bànà nə́ cèrhé nə́ Cinu Yezu Kristə Da Yi rí! Ń wɔ́ nə́ Da ǹdə́ nə́ Yi. Ń zhe wu-bɔ̀nɔ̀ dɛ̃́dɛ̃́. Ń nə́ ń pɛ nə́ba wu-jɔ̀ twéé twéé.
47001004	Ń nə́ ń zal nə́ wun ni zwini dwí gakó wẽ́, mùnì ga nə́myɛ ŋwɛ̀nɛ́ nə́ zə lyì byɛ̀bɛ́ bə̀ ŋwɛ́nɛ́ zwini dwí gakó wẽ́ mó wun ni ǹdə́ wu-jɔ̀ w kɔ̀bɔ́ Yi n'ê pɛ nə́ba mɔ́.
47001005	Nə́ r'é nɛ wu-jɔ̀ dɛ̃́dɛ̃́ Kristə jàn yilə, ǹdə nə́ gə́ n'é tó mo nə́ nwɛ̀nɛ̀ dɛ̃́dɛ̃́ nɛ́.
47001006	Sə nə́ gə́ n'é nwɛ̀nɛ̀ èta mɔ́, wɔ́ á wun ni zal ǹd'á vwǎrh yilə. Nə́ gə́ nɔ wu-jɔ̀ mɔ́, wɔ́ mùnì ga nə́ zə ámyɛ wun ni, á ŋwɛ̀nɛ́ á pyɛ́nɛ́ á zhì kẽkẽ á nɔ̀nɔ̀ w wẽ́ ǹdə nə́myɛ ta.
47001007	Nə́ yě náàcɛ̀nɛ́ b'ǎ gə́ n'á tó á nwɛ̀nɛ̀ mɔ́ ce, á b'ǎ tó á nə wu-jɔ̀ w myɛ.
47001008	Da-byǎ, nə́ r'é yǎl b'ǎ lwar bə̀ nə́ nwɛ̀nɛ̀ dɛ̃́dɛ̃́ Azhi tənà y wa. Nɔ̀nɔ̀ w kɔ̀bɔ́ nə́ nɔ gàà mɔ́ y'à du nə́ jàn. Nə́ y'à n'ê bùl bə̀ nə́ m'ǎ cì.
47001009	Nə́ y'ǎ n'é bùl bə̀ bə̀ kɔ́ nə́ bùrsì bə̀ la nə́ba gu. Rə̀myɛ́ ce, nə́ y'ǎ k'é bə nə́ cìcì zhə̀n zhe yé. Wɔ́ Yi zhə̀n nə́ y'ǎ zhe, bə̀ rə̀myɛ́ n'ê bwìrhì cùùrì.
47001010	Wɔ́ rə̀myɛ́ rə̀ zwẽ nə́ba cu jɔ̃̀ w rə̀myɛ́ yi ní, sə rə̀ gwẽ̌ bá zwẽ nə́ba. Zhə̀nà, nə́ yě náàcɛ̀nɛ́ bə̀ rə̀ gwẽ̌ bá zwẽ nə́ba.
47001011	Ámyɛ n'á sɛ̃ nə́ba ǹdə́ Yi lwə̌l. Èta, lyì nánzhəzhɔ̌ Yi-co jàn yilə, Yi bá wɛ̀rhɛ́ nə́ba cɛ̀nɛ̀, sə nunə nánzhəzhɔ̌ má tó rə̀myɛ́ dɛnnɛ bə ce Yi nə̀bán nə́ yilə.
47001012	Kɔn dɛ̀bɛ́ rə̀ n'ê pɛ nə́ba wu-nyɔ̃̀ mɔ́, wɔ́ nə́ gə́ pwèlè nə́ wun nə́ zə nə́ cìn lũ w wẽ́ ǹdə́ cɛ̀nɛ̀ ǹdə́ zhə̀n dɛ́ tɛ̀bɛ́ rə̀ n'ê shí Yi sono mó. Sə kɔn du, wɔ́ nə́ gə́ n'é wɛ̀rhɛ́ èta ǹd'ámyɛ mɔ́. Rə̀myɛ́ wɔ́ Yi pɛnɛ́, sə è də̀ numbyíní surhə tum yé.
47001013	Nə́ yə̀ kɔn dõ nə́ sábá wẽ́ kɛ̃ nə́ pə ába yé. Wɔ́ tɛ̀bɛ́ á n'á kàrmə̀ á nyɛ̌ rə̀ kùr mó dúdú, sə à n'â bùl b'ǎ m'ǎ j'á sú rə̀ gakó kùr náàcɛ̀nɛ́. Èlǎsɛ̃́, á nyɛ̌ rə̀ kùr námpɔ́lɛ́, sə dɛ̃ rɛ́ tɛ̀bɛ́ Cinu Yezu ká ń bàn mɔ́ yùwə̀, á wun bá yə̀ nyɛ̀n ǹdə́ nə́ba, sə nə́myɛ wun bá yə̀ nyɛ̀n ǹd'ámyɛ.
47001015	Wɔ́ à gə́ y'à yě rə̀myɛ́ pamparɛ̃ɛ̃ mɔ́ è ce à y'à n'â yǎl a jɛ̀rɛ̀ a tó á sono, sá zhì á sono a lyɛ̃ a vò Masɛdwanɛ; à gə shí gàà mɔ́, sá ká tó á sono, mùnì ga á wun kwɛrhɛ nə zə nyɛ̀n nə súlí, sə á sɛ̃ nɛ a lyɛ̃ a yí Zhide.
47001017	À gə́ byili b'à la rə̀myɛ́ wɔ̀rhɔ́ mɔ́, à yə̀ tɛ́rɛ́ a má byili ri nà? Nà a gə gu à wẽ́ à la kɔn wɔ̀rhɔ́, a gə zɛ̃̀ a wɔ̀ bə̀ "ɔ̃̀ɔ̃̂", a ká wɔ̀ bə̀ "ɔ̃́ɔ̃́", wɔ́ numbyíní pùbùlə̀ tum nà?
47001018	Yi wɔ́ à zhə̀n-cí. Rə̀ cìcì yě bə̀ kɔn dɛ̀bɛ́ à byili mú də̀ wò à wò bə̀ "ɔ̃̀ɔ̃̂" a já ká wɔ̀ bə̀ "ɔ̃́ɔ̃́" myɛ yé.
47001019	Àmyɛ́ ǹdə́ Shəlaasɛ ǹdə́ Timote gə́ bwə̀l Yi Byǐ Yezu Kristə yò w nə́ byili ába mó, rə̀ yə̀ "ɔ̃̀ɔ̃̂" yàl rə ká yə́yɛ́lɛ́ rə yə̀ "ɔ̃́ɔ̃́" yé. Ń zɔ̀mà nɛ́ yàl "ɔ̃̀ɔ̃̂" twéé twéé yilə.
47001020	Zhə̀nà, Yezu zɔ̀mà nɛ́ wɔ́ "ɔ̃̀ɔ̃̂" Yi nyə́ né rə̀ bwəl mó gakó yilə. Wɔ́ ńmyɛ̌ dɛnnɛ nə́ r'é tó né nə́ cèrhé Yi nə́ wɔ̀ bə̀: "Amɛ̀n".
47001021	Wɔ́ Yi cìcì rə̀ n'ê súlí nə́myɛ̌ ǹd'ámyɛ̌ ga jàn Kristə jàn yilə. Wɔ́ rə̀myɛ́ rə̀ cír nə́ba rə cĩ́ nə́ dúdú rə̀ cìcì yilə.
47001022	Rə cĩ́ rə̀ myɔrhɔ nə́ yó, rə jɛ̀rɛ̀ rə ce rə̀ Eshirhə y nə́ wun ní wẽ́, rə mé byili bə̀ rə̀ bá pə nə́ba kɔn dɛ̀bɛ́ gakó rə̀ bwəl nə́ba rə̀ nyí mú.
47001023	Zhə̀n zhə̀nà, Yi wɔ́ à zhə̀n-cí. À gə gòm kɔma, sá cì! Wɔ́ à gə́ t'â yǎl a zhìlì á wun ni mú è ce, à ká yə̀ kwɛ̃̀ a bə̀ Kɔrɛ̃tɛ yé.
47001024	Á zhí Yi ni kẽkẽ, nə́ zɛ̃̀ nə́ r'é yǎl nə́ mù dwã nɛ ǹd'ába nə́ pyà á wu-nyɔ̃̀, sé də̀ yál nə́ r'é yǎl nə́ byili ába á Yi-ni-zhú mú gə́ mə̌ sə mə yə̀ nɛ́ yé.
47002001	Wɔ́ rə̀myɛ́ è ce, à gu à wẽ́ à k'â yə̀ á sõ tó, mùnì ga à bə̀ká zhìlì á wun ni kə́dò yé.
47002002	Àmyɛ́ gə zhìlì á wun ni, wɔ́ mɔ̌ ń mà n pɛ̃ wu-nyɔ̃̀? Wɔ́ ámyɛ̌ byɛ̀bɛ́ à zhìlì á wun ni mú á y'ǎ mə̌ s'á pɛ̃ wu-nyɔ̃̀.
47002003	Wɔ́ rə̀myɛ́ è ce, à byili ába sɛ́bɛ́ rɛ́ tɛ̀bɛ́ à jɛ̀rɛ̀ a kɛ̃ a pə ába mɔ́ wẽ́, bə̀ nyǐ à t'â yǎl a bə̀ á sõ mùnì byɛ̀bɛ́ bə̀ y'à mə̌ sə bə pɛ̃ wu-nyɔ̃̀ mɔ́ wun bə̀ká zhìlì yé. Zhə̀nà, à yě pamparɛ̃ɛ̃ b'à wu gə nyɛ̀, ámyɛ wun bá yə̀ nyɛ̀n.
47002004	Zhə̀nà, wɔ́ wu-zhìlù nánfɔ̀lɔ̀ ǹdə́ yə́-nàná à má kɛ̃ sɛ́bɛ́ rɛ́ rə̀myɛ́, sé jà à yə̀ rɛ kɛ̃ à la má zhìlì á wun ni yé. À kɛ̃ dɛ a pə ába mùnì á lwar b'à só ába dɛ̃́dɛ̃́.
47002005	Lò mó mɔ̀bɔ́ ń ce wu-zhìlù w ŋwɛ́nɛ́ mɔ́, è də̀ à dúdú wu ni ń zhìlì yé. Wɔ́ á gakó. Sə à t'â yǎl a wɔ̀ bə̀ wɔ́ á gakó á wun zhìlì yé. Wɔ́ á jàlà wun nə̀ zhìlì.
47002006	Sə lyì nánzhəzhɔ̌ gə́ pɔ mɔ còrhò-tum mú, rə̀myɛ dúdú já.
47002007	Rə̀myɛ́ ce, á mə̌ s'á pɔ̃ sǔbri èlǎsɛ̃́, s'á cící mu. È gə də̀ rə̀myɛ́, ń wu gə zhìlì ò lyɛ̃ cɛ nɛ, ń wu wɔ̌ ò gɛ.
47002008	Wɔ́ rə̀myɛ́ è ce à n'â lwə̀l ába, s'á ce n lwar b'ǎ só mo.
47002009	À kɛ̃ sɛ́bɛ́ rɛ́ a pə ába à la bá dwẽ́ ába, a nyǐ ǹd'á gə b'ǎ zwẽ kɔn dɛ̀bɛ́ gakó à byili ába mó.
47002010	Mɔ̀bɔ́ á pɔ mɔ sǔbri mú, àmyɛ n'â pɛ mɔ sǔbri. À gə mə̌ sá pə sǔbri lò nè, à gə pɔ mɔ, wɔ́ ámyɛ̌ yil à pɔ mɔ sǔbri Kristə yé né.
47002011	Èta mɔ́, Shətana t'â la bɔ̀l nɔ è zù nə́ bwə̌l w yé. Zhə̀nà, nə́ yě è surhə né gə́ wɔ́ nɛ́ náàcɛ̀nɛ́.
47002012	À gə́ yú Tərəwaasɛ à la Kristə yò-ècɔ̀nɔ̀ nyí rí bwə̌l mó, à pwírí Cinu yà ń pul sɔ́má n pɛ̃ mùnì a ŋwɛ̀nɛ́ a twĩ̀ gàà.
47002013	Sə à gə́ yə̀ à da-byǐ Titi nɛ mɔ́ ce, à wu yə̀ nyɛ̀n yàl yé. Wɔ́ rə̀myɛ́ è ce a ká zhǐr gàà a vò Masɛdwanɛ.
47002014	Cèrhénə nə́ cèrhé Yi, bə̀ rə̀ tó Kristə mó ń jú bɛlɛ mɔ́ dɛnnɛ rə sɛ̃ nə́ba nə́ ŋwɛ́nɛ́ Kristə mó ńmyɛ̌ mə̀dù y kwã nɛ́ twéé twéé. Rə̀ n'ê tó nə́ dɛnnɛ rə ce ń pár lwar mɔ́ sáa jààsɛ́ gakó wə, ǹdə lwẽ́ nã́nyə̀nyɛ̀lɛ́ ta.
47002015	Zhə̀nà, nə́ wɔ́ ǹdə lwẽ́ nã́nyə̀nyɛ̀lɛ́ ta Kristə nə́ ń pɛ Yi ni. Lwẽ́ dé rə̀myɛ́ wɔ́ byɛ̀bɛ́ Yi n'ê vwǎrh mɔ́ ǹdə́ byɛ̀bɛ́ bə̀ yò n'ô yǎl o zhìlì mú yilə.
47002016	Sə lwẽ́ dé rə̀myɛ́ mɔ́ wɔ́ cu lwẽ́, rə̀ n'ê twí ǹdə́ cu byɛ̀bɛ́ bə̀ yò n'ô zhìlì mú yilə. Rə zɛ̃̀ rə̀ wɔ́ nyǔ lwẽ́ rə̀ n'ê pɛ nyǔ byɛ̀bɛ́ Yi n'ê vwǎrh mɔ́ nɛ. Sə è nə wɔ́ mɔ̌ ń wɔ̌ ń mà n twĩ̀ tum dí rə̀myɛ́?
47002017	Nə́myɛ̌ də̀ ǹdə lyì nánzhəzhɔ̌ byɛ̀bɛ́ bə̀ n'ê zə Yi zɔ̀mɛ̀ rɛ́ bə̀ dɔ̌l mɔ́ ta yé. Nə́myɛ̌ wɔ́ Yi rə̀ twĩ̀ nə́ba nə́ r'é byili rə̀ zɔ̀mɛ̀ rɛ́ ǹdə́ wu-põ̀ rə̀ yé né, Kristə jàn yilə.
47003001	Nə́ gə́ zɔ̀m èta mɔ́, á zɛ̃̀ á n'á bùl bə̀ wɔ́ nə́ cìn nə́ k'é ji kùr nə́ r'é zhẽ̌ dɛ̃̌ náá etəra? Ráá nə́ mə̌ sə nə́ zə sábá nə́ b'ě byili ába mùnì ga á lwar bə̀ nə́ wɔ́ Kristə tùntúmə́, ráá ámyɛ mə̌ s'á pə nə́ba sábá mùnì ga lyì bí lwar bə́ nə́ wɔ́ Kristə tùntúmə́, ǹdə lyì jàlà gə́ n'ê wɛ̀rhɛ́ nɛ́?
47003002	Wɔ́ ámyɛ̌ cìcì á wɔ́ nə́ sɛ́bɛ́, rə̀ kɛ̃ nə́ wun ní wẽ́; lyì bí gakó wɔ̌ bə̀ lwar rə̀ párá bə kàrmə̀.
47003003	Bə̀ lwar pamparɛ̃ɛ̃ b'ǎ wɔ́ sɛ́bɛ́ Kristə cìcì kɛ̃ nə́ zə nə́ m'é bà, sə è də̀ numbyíní è kɛ̃ sɛ́bɛ́ rɛ́ rə̀myɛ́ zɔ̀mà nɛ́ yé. Wɔ́ Yi nã́nyì y Eshirhə y è kɛ̃ nɛ. Nə̀ yə̀ kɛ̃ nə́kuuli yó yé. Wɔ́ numbyínsi wun wẽ́ nə̀ kɛ̃ nɛ́.
47003004	Nə́ r'é tó Kristə dɛnnɛ nə́ zɔ̀m èta ǹdə́ zhə̀n dɛ́ tɛ̀bɛ́ nə́ zhe ǹdə́ Yi mú.
47003005	È də̀ búl nə́ r'é bùl bə̀ nə́ wɔ̌ kɔn nə́ la wɔ̀rhɔ́ ǹdə́ nə́ sə̀pwà jàn yé. Nə́ ŋwɔ̀nɔ́ w wɔ́ Yi sõ ò n'ô shí ní,
47003006	bə̀ wɔ́ rə̀myɛ́ rə̀ ce nə́ ŋwɛ̀nɛ́ nə́ jǐrh rə̀ tùntùnnə̀ nə́ r'é bwə̀l dɔbrɛ́ nándùl lé nyí rí nə́ byili. Dɔbrɛ́ nándùl lé rə̀myɛ́ n'ê shí Eshirhə náàcɛ̀nɛ́ sõ. Rə̀ t'â shí nyə́ né nə̀ kɛ̃ nə́kuulí yó mó wẽ́ yé. Nyə́ né nə̀ kɛ̃ mɔ́ n'ê zə cu nə̀ twí, sə Eshirhə y n'ê pɛ nyǔ.
47003007	Muyiisi yà ń nə́ ń bwə̀l nyə́ né zɔ̀mà nɛ́ nə̀ kɛ̃ nə́kuulí yó mó, sə nə̀ y'à n'ê zə cu nə̀ twí. Ǹdə́ rə̀myɛ́ ga, tum dí rə̀myɛ́ mɔ́ y'à n'ê byili Yi zùwə́ yə́. Rə̀ zùwə́ y èmyɛ́ y'à n'ê ce Muyiisi yé y jə́jɛ̀mɛ́. Rə̀myɛ́ ce, Esərayɛl lyì bí y'à k'ê kwàl ń yé y bə̀ n'ê nyǐ yé. È jə́jɔ̀mɔ́ mɔ́ j'à y'à t'â dɛnɛ yé,
47003008	sə zùwə́ y kɛ̀bɛ́ Eshirhə náàcɛ̀nɛ́ tum dí n'ê pɛ mɔ́ já dɛ̃́dɛ̃́ du.
47003009	Nyə́ né nyɛ̀bɛ́ nə̀ y'à n'ê zə cu nə̀ twí mú bwə̌l e byili mú gə y'à n'ê ce nə̀ bwə̀lnə̀ mó nə zùwə́, sə́ nyǐ Eshirhə y è n'ê ce nə́ k'é bə dwə́ə́re zhe mó bwə̀lnə̀ bé nə zùwə́ nánfɔ̀lɔ̀ du.
47003010	Zùwə́ y kɛ̀bɛ́ è ŋwɛ́nɛ́ èlǎsɛ̃́ mɔ́ du shãã ga nyǎ yá. Rə̀myɛ́ ce shãã ga nyǎ y k'ê bə kùr zhe yé.
47003011	Kɔn dɛ̀bɛ́ rə̀ t'â dɛnɛ rə̀ m'ê jé mó gə zhe zùwə́, sə́ nyǐ tɛ̀bɛ́ rə̀ j'â ŋwɛ́nɛ́ gaga mɔ́ zhe zùwə́ du.
47003012	Nə́ gə́ n'é dɛ̃̀ Yi nyì-bwelé y pyǐrh mó ce nə́ zhe wu-jɔ̀.
47003013	Nə́ t'â wɛ̀rhɛ́ ǹdə Muyiisi ta yé. Ń yà ń nə́ ń zə kàmə̀-jɛ̃̀ ń mə́ ń círhí ń yé ne, mùnì ga Esərayɛl lyì bí bə̀ká nə ń yé y jə́jɔ̀mɔ́ mɔ́ gə́ la nɛ́ zhɔ̌ yé, e j'à t'â dɛnɛ yé.
47003014	Sə bə̀ surhə né y'à pyi. Zà zà myɛ gwẽ̌ wɔ́ èta. Bə̀ gə n'ê kàrmə̀ dɔbrɛ́ nándwə́l lé sɛ́bɛ́ rɛ́, kàmə̀-jɛ̃̀ y èmyɛ́ cìcì mú n'ê pyi bə̀ surhə né. Lò mɔ̀bɔ́ ń zù Kristə, wɔ́ ńmyɛ̌ dúdú surhə né kàmə̀-jɛ̃̀ y èmyɛ́ t'â pyi yé.
47003015	Zà zà gwẽ̌, bə̀ gə n'ê kàrmə̀ Muyiisi sábá nɛ́, kàmə̀-jɛ̃̀ gwẽ̌ n'ê pyi bə̀ wun ní.
47003016	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ pyìrhí ǹ wu ń zù Cinu, kàmə̀-jɛ̃̀ y n'ê púrə́."
47003017	Nyɔ̀nɔ̀, bə̀ gə wò bə̀ Cinu, wɔ́ ń Eshirhə y yò bə̀ n'ê zɔ̀mà, sə Cinu Eshirhə y gə ŋwɛ́nɛ́ mə̀gã̌, cìn-cìnú ŋwɛ́nɛ́ gàà.
47003018	Nə́myɛ̌ byɛ̀bɛ́ gakó kàmə̀-jɛ̃̀ y yə̀ nə́ yésé ne círhí mú, nə́ r'é nɛ Cinu zùwə́ y ǹdə lò gə́ nə́ ń nyǐ ń cìn zhèzhé wẽ́ ta. Ńmyɛ̌ mɔ̀bɔ́ ń wɔ́ Eshirhə mó ce nə́ r'é nɛ zùwə́ dɛ̃́dɛ̃́. Èta, nə́ zɛ̃̀ nə́ nyɛrhɛ ń cìcì.
47004001	Wɔ́ Yi gə́ wɔ́ nɔ̀nɔ̀-dǔr cə́bal mɔ́ è ce rə pə nə́ba tum dí rə̀myɛ́. Rə̀myɛ́ yilə, nə́ wun t'â gɛ yé.
47004002	Nə́ zhɔ̃̀ tùntwə̃̀ə̃̀ né nyɛ̀bɛ́ gakó nə̀ wɔ́ cìzhìl nyə̀ná bə̀ n'ê shèè bə̀ twĩ̀ mú. Nə́ t'á wɛ̀rhɛ́ yǔyǔ yé, nə́ t'á lyə́r Yi zɔ̀mɛ̀ rɛ́ rə̀ gùlí kɔma nɛ yé. Nə́myɛ̌ gaga mɔ́ n'é byili rə̀ zhə̀n dɛ́ pamparɛ̃ɛ̃, mùnì ga lò gakó tó ń wu-cəl lé dɛnnɛ n lwar bə̀ nə́ wɔ́ zhə̀n-cìnə́ Yi yé né.
47004003	Sə yò-ècɔ̀nɔ̀ nyí rí nə́ r'é bwə̀l mó gə shèè, wɔ́ lyì byɛ̀bɛ́ bə̀ yò la zhìlù mú yil rə̀ shèè.
47004004	Bə̀ yə̀ Yi ni zhí yé, bə̀ lũ w kɔ̀bɔ́ lwɛlɛ cə́bal mɔ́ pyi bə̀ surhə né, bə zɛ̃̀ bə̀ k'ê bə yò-ècɔ̀nɔ̀ nyí rí pwẽ̀ dé nɛ yé. Yò-ècɔ̀nɔ̀ nyí rí rə̀myɛ́ n'ê byili Kristə mó ń wɔ́ Yi nyɔrhɔ mɔ́ zùwə́ yə́.
47004005	Nə́myɛ̌ də̀ nə́ cìcì yò nə́ r'é bwə̀l nə́ byili yé. Wɔ́ Yezu Kristə ń wɔ́ Cinu mú nə́ r'é bwə̀lə̀. Nə́myɛ̌ zɛ̃̀ nə́ r'é byili bə̀ nə́ wɔ́ á tùntùnnə̀ ńmyɛ̌ yil yilə.
47004006	Yi rí tɛ̀bɛ́ rə̀ wò bə̀ pwẽ̀ yə̌r cə-byṹ wẽ́ mó, wɔ́ rə̀myɛ́ cìcì rə̀ zə rə̀ pwẽ̀ dé rə yə̌r nə́ wun ní, rə ce nə́ wɔ̌ nə́ r'é nɛ rə̀ zùwə́ y è n'ê jə́jɛ̀mɛ́ Kristə yé-zwã̌ w mɔ́.
47004007	Sə nə́myɛ̌ byɛ̀bɛ́ nə́ zhe Yi pɛnɛ́ y nánfwɛ̀lɛ̀ y èmyɛ́ mɔ́, nə́ nyɛ̌ ǹdə dɔ nə̀zhẽ̌ ta Yi co rə̀ pɛnɛ́ y nə́ wẽ́, rə mé byili bə̀ wɔ́ rə̀ jàn dɛ́ nánfɔ̀lɔ̀ w ò ŋwɛ́nɛ́ ǹdə́ nə́ba, sə è də̀ nə́ sə̀pwà jàn yé.
47004008	Lyì bí n'ê jí zùùrì dwí gakó ǹdə́ nə́ba, sə bə̀ t'â ŋwɛ̀nɛ́ nə́ba yé. Yò-cə̀ə̀lè n'ê zal nə́ba, sə nə́ wun t'â gɛ yé.
47004009	Bə̀ n'ê nwɛ̀nɛ̀ nə́ba, sə Yi t'â yẽ̌ nə́ba yé. Bə̀ n'ê zal nə́ba bə̀ fwàl tɛ̃́, sə rə̀myɛ́ t'â gwi nə́ba yé.
47004010	Yezu cu mú nɔ̀nɔ̀ w dɛ̃ nə́ba nə́ m'é zhə̀l twéé twéé, mùnì bə nə ń nyǔ mú myɛ nə́ yala nɛ́ wẽ́.
47004011	Nə́ ŋwɛ́nɛ́ lũ ní, sə ǹdə́ rə̀myɛ́ ga, nə́ nyɛ̌ ǹdə wɔ́ cu nyí ni nə́ zhǐ ní dɛ̃ gakó Yezu yil ta. Kɔn wɔ́ èta mùnì ga bə ŋwɛ̀nɛ́ bə nə ń nyǔ mú myɛ nə́ yala nɛ́ nə̀ la cú mú wẽ́.
47004012	Èta, cu mú n'ê twĩ̀ mə̀ tum nə́myɛ̌ wẽ́; nyǔ mú zɛ̃̀ mə̀ n'ê twĩ̀ mə̀ tum ámyɛ̌ wẽ́.
47004013	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "À zwẽ nyí. Wɔ́ rə̀myɛ́ yil à zɔ̀m." Nə́myɛ wɔ́ èta. Nə́ r'é zwẽ nyí. Wɔ́ rə̀myɛ́ yil nə́ r'é zɔ̀mà.
47004014	Zhə̀nà, nə́ yě bə̀ mɔ̀bɔ́ ń bwìrhì Cinu Yezu mú mà n súlí n bwìrhì nə́myɛ, sə nə́myɛ̌ ǹd'ámyɛ̌ ga b'ǎ du nə́ zhì Yezu yala nɛ.
47004015	Wɔ́ ámyɛ̌ yil rə̀myɛ́ gakó la wɔ̀rhɔ́, mùnì ga Yi yò-ècɔ̀nɔ̀ w j'â n'ô yí lyì nánjə̀jóló. Èta, á m'ǎ yə̀ nánzhəzhɔ̌ á mù dwã nɛ á ce Yi nə̀báná, s'á cèrhé re.
47004016	Wɔ́ rə̀myɛ́ è ce, nə́ wun t'â gɛ gaga yé. Bá nə́ yala nɛ́ jàn dɛ́ gə n'ê bɔ̀ námpɔ́lɛ́ námpɔ́lɛ́ myɛ, nə́ yě nə́ wẽ́ bə̀ nə́ yò n'ô kwɛrhɛ ǹdə́ Yi twéé twéé.
47004017	Zhə̀nà, èlǎsɛ̃́ mɔ́, nɔ̀nɔ̀ zhe nə́ba námpɔ́lɛ́, sə ò t'â la dɔnɔ yé. Nɔ̀nɔ̀ w òmyɛ́ bá ce nə́ nə zùwə́ nánfɔ̀lɔ̀ è t'â la zhɔ̌, sə zùwə́ y nə́ la nɔ mɔ́ bá dwini nɔ̀nɔ̀ w kɔ̀bɔ́ nə́ r'é nwɛ̀nɛ̀ èlǎsɛ̃́ mɔ́ dɛ̃́dɛ̃́.
47004018	Nə́myɛ̌ t'á pyà kɔn dɛ̀bɛ́ yírhə́ wɔ̌ nə̀ nɛ yé. Wɔ́ dɛ̀bɛ́ yírhə́ wàr nə̀ nɛ mɔ́ nə́ r'é pyà, bə̀ dɛ̀bɛ́ yírhə́ nə mɔ́ bəbwǎ cɔ̌ yé, sə dɛ̀bɛ́ yírhə́ bə nɛ mɔ́ t'â cɔ̀ gaga yé.
47005001	Nə́ yě myɛ bə̀ nə́ cɛ yó yala nɛ́ nyɛ̌ ǹdə wɔ́ kòrhó wẽ́ nə́ ŋwɛ́nɛ́ ta. Nə́ yě bə̀, kòrhó w òmyɛ́ gə cɔ̀ myɛ, Yi cìcì lù jì rə cĩ́ nə́ba dɛ̃̌ Arəzana wa, sə jì y èmyɛ́ t'â la wǔr gaga yé, bə̀ è də̀ numbyínsi jɛ̃̀ tum yé.
47005002	Wɔ́ rə̀myɛ́ è ce, nə́ r'é kúrh nə́ yala nɛ́ nə̀ wɔ́ kòrhó w mɔ́ wẽ́, nə́ r'é yǎl ǹdə́ nə́ wun gakó nə́ zù nə́ jì y Arəzana w mɔ́ ǹdə kàmə̀-zwǐ ta.
47005003	Bə̀ nə́ gə zù jì y èmyɛ́ ǹdə kàmə̀-zwǐ ta, nə́ k'é t'á la nánlwə̀rh yál Yi yé né yé.
47005004	Zhə̀nà, nə́ gə́ ŋwɛ́nɛ́ nə́ cɛ yó kòrhó w wẽ́ mó ce, nə́ wun zhìlì, nə́ r'é kúrh ǹdə wɔ́ zhĩĩ tɛ̀bɛ́ rə̀ dùm nə́ zhĩ ta. Sə rə̀myɛ́ t'â yǎl e byili bə̀ nə́ r'é yǎl nə́ dùr nə́ yẽ̌ nə́ cɛ yó yala nɛ́ nɛ yé. Wɔ́ yál nə́ r'é yǎl nə́ zù Arəzana yala nɛ́ ǹdə kàmə̀-zwǐ ta, mùnì ga nə́ yala nɛ́ nə̀ r'ê cì mú zù nyǔ mú mə̀ t'â la zhɔ̌ mɔ́ wẽ́.
47005005	Wɔ́ Yi cìcì rə̀ kwɛrhɛ nə́ba rə ce nə́ r'é dɛ̃̀ kɔn dɛ́ rə̀myɛ́ mɔ́, rə ce rə̀ Eshirhə y só nə́ yó wə. Wɔ́ èmyɛ́ è ce nə́ yě bə̀ nə́ b'ǎ nə kɔn dɛ́ dɛ̀bɛ́ gakó Yi byili bə̀ rə̀ la nə́ba pɔ mɔ́.
47005006	Wɔ́ rə̀myɛ́ è ce, nə́ zhǐ kẽkẽ ǹdə́ wu-jɔ̀ twéé twéé. Nə́ yě bə̀, nə́ gə́ gwẽ̌ ŋwɛ́nɛ́ ǹdə́ nə́ yala nɛ́ mɔ́, nə́ gwẽ̌ tɛ̀nɛ́ Cinu sõ yé.
47005007	Sə wɔ́ nə́ Yi-ni-zhú mú yil nə́ ŋwɛ́nɛ́, è də̀ nə́ yírhə́ nə̀ nə kɔn yil yé.
47005008	Zhə̀nà, nə́ zhǐ kẽkẽ ǹdə́ wu-jɔ̀, sə tɛ̀bɛ́ nə́ y'ǎ m'ǎ swéné du mú, wɔ́ nə́ gə y'ǎ zhǐr nə́ yẽ̌ nə́ cɛ yó yala nɛ́ nɛ, nə́ vò nə́ jòm Cinu yala nɛ, rə̀myɛ́ y'à cɔ̃̀.
47005009	Sə ǹdə́ rə̀myɛ́ ga, nə́ gə ŋwɛ́nɛ́ ǹdə́ nə́ yala nɛ́ myɛ, ráá nə́ gə zhǐr nə́ yẽ̌ ne myɛ, nə́myɛ̌ wírí nə́ tùntwĩ̀ĩ̀ sú Cinu yírh, wɔ́ rə̀myɛ́ nə́ r'é pyà du.
47005010	Lò ǹ gə wɛ̀rhɛ́ cɛ̀nɛ̀ ráá lwɛlɛ ǹdə́ ǹ cɛ yó yala nɛ́ ǹdə́ ǹ gwẽ̌ ŋwɛ́nɛ́ lũ ní myɛ, kɔn wɔ́ nyɔ́ɔ́ bə̀ nə́ gakó zhǐ Kristə yé né, n bùr nə́ bùrsì. Rə̀myɛ́ yó, lò gakó b'ǎ nə tɛ̀bɛ́ rə̀ mə̌ dwã ǹdə́ ǹ tùntwə̃̀ə̃̀ né mó.
47005011	Bə̀ gə wò bə̀ lò nə́ ń nyàm Cinu, nə́myɛ̌ yě zɔ̀mɛ̀ rɛ́ rə̀myɛ́ mɔ́ gə́ n'ê yǎl rə wɔ̀ nɛ́. Wɔ́ rə̀myɛ́ è ce nə́ r'é ce jàn nɛ́ nə́ byili lyì bí ni mùnì ga bə nyɛ̀ɛ̀ nə́ zɔ̀mà nɛ́ kùrə̀. Yi yě nə́ gə́ wɔ́ nɛ́ pamparɛ̃ɛ̃, sə à n'â bùl b'ǎmyɛ yě à gə́ wɔ́ nɛ́ mɔ́ pamparɛ̃ɛ̃.
47005012	È də̀ yál nə́ k'é n'é yǎl nə́ zhẽ̌ nə́ cìn dɛ̃̌ á yé né yé. Wɔ́ sɔ́má nə́ r'é yǎl nə́ pul nə́ pə ába, mùnì ga á wun yə̀ nyɛ̀n ǹdə́ nə́ba. Èta, á b'ǎ ŋwɛ̀nɛ́ á lyár byɛ̀bɛ́ bə̀ n'ê zhẽ̌ bə̀ cìn dɛ̃̌ wẽ̀ dé tɛ̀bɛ́ numbyínsi yírhə́ nə mɔ́ yilə, bə̀ twə́r j'à tɛ̀nɛ́ ǹdə́ tɛ̀bɛ́ rə̀ wɔ wu w wẽ́ mó.
47005013	Nə́myɛ̌ gə wɔ́ ǹdə nyə̀nyə̀rh ta myɛ, wɔ́ Yi yilə, sə nə́ gə zhe surhə, wɔ́ ámyɛ̌ yilə.
47005014	Kristə sónó w cǐ nə́ba, bə̀ nə́ yě pamparɛ̃ɛ̃ bə̀ lò mə̀dù cù lyì bí gakó yilə, sə rə̀myɛ́ n'ê byili bə̀ bə̀ gakó tó mo bə cì.
47005015	Ń cù lyì bí gakó yilə, mùnì ga byɛ̀bɛ́ bə̀ ŋwɛ́nɛ́ mɔ́ bə̀ká ké yə̀ nɛ́ bə̀ cìn yil yé, sə bə yə̀ nɛ́ mɔ̀bɔ́ ń cù n ká n bwìrhì bə̀ yil mó yilə.
47005016	Wɔ́ rə̀myɛ́ è ce, nə́ k'é t'á nyǐ lò lò ǹdə́ numbyíní surhə yé. Nə́ gə y'ǎ n'é nyǐ Kristə shãã ga èta myɛ, èlǎsɛ̃́, nə́ k'é t'á nyǐ mu ǹdə nə́ gə́ yě né yé.
47005017	Èta, lò mɔ̀bɔ́ ń zù Kristə, ń jǐrh lyì-dùl. Tùntwə̃̀ə̃̀ nándwə́lə́ né jé; e jǐrh tùntwə̃̀ə̃̀ nándùlə̀ nə̀ ŋwɛ́nɛ́.
47005018	Sə rə̀myɛ́ gakó wɔ́ Yi sõ rə̀ n'ê shí ní, rə̀myɛ́ rə̀ kwɛrhɛ nə́ yò ǹdə́ rə̀ cìcì Yezu Kristə jàn yilə, sə rə̀ pɔ nə́ba nyí bə̀ nə́ bwə̌l nə́ byili lyì bí dwã bɛ́ nɛ, bə̀ rə̀ n'ê yǎl rə kwɛrhɛ bə̀ yò ǹdə́ rə̀ cìcì.
47005019	Yi kwɛrhɛ lũ w lyì bí yò ǹdə́ rə̀ cìcì Kristə jàn yilə, rə zə bə̀ dwə́ə́ré rə cɛ̃́ bɛ. Sə rə̀ pɔ rə̀ zɔ̀mɛ̀ rɛ́ nə́myɛ̌ nɛ bə̀ nə́ bwə̌l nə́ byili lyì bí ni, bə̀ rə̀ n'ê yǎl rə kwɛrhɛ bə̀ yò ǹdə́ rə̀ cìcì.
47005020	Zhə̀n zhə̀nà, nə́myɛ̌ wɔ́ Kristə nyì-zwennə. Wɔ́ Yi rə̀ tó nə́ dɛnnɛ rə̀ n'ê lwə̀l ába dɛ̃́dɛ̃́ Kristə yil lé yilə: yẽ̌nə rə kwɛrhɛ á yò ǹdə́ rə̀ cìcì.
47005021	Kristə yə̀ yə̀-bəlɔ̀lɔ́ wɛ̀rhɛ́ gaga yé, sə Yi zwẽ nə́ yə̀-bəlwàálɛ́ rə cĩ́ ń yó wə, mùnì ga rə tó ń dɛnnɛ rə ce nə́ bə̀k'á k'é zə dwə́ə́re yé.
47006001	Nə́myɛ̌ byɛ̀bɛ́ nə́ r'é tó Yi ni nə́ twĩ̀ mú n'é lwə̀l ába: bə̀k'á shɛ̀nɛ́ pansɛ́ Yi pɔ ába mɔ́ yə̀ nánfò yé.
47006002	Bə̀ kɛ̃ Yi zɔ̀mɛ̀ rɛ́ sɛ́bɛ́ ré wẽ́ bə̀ Yi wòwə̀: "Yi rí tɛ̀bɛ́ à só mó gə́ tú e yí, à zwẽ ǹ lwə̌l mó; vwǎrh mɔ́ dɛ̃ rɛ́ gə́ tú e yí, à tú a sɛ̃ mɔ́." Nyǐnə, yi rí yúwə́; nyǐnə, dɛ̃ rɛ́ tɛ̀bɛ́ á mə̌ s'á nə vwǎrh mɔ́ yúwə́.
47006003	Nə́ r'é dɛ̃̀ nə́ cìnə̀, mùnì ga lò lò bə̀ká ń tu tɛ̃́, bə zɛ̃̀ bə tó rə̀myɛ́ dɛnnɛ bə zɔ̀m nə́ sõ nə́ tum dí shò-kwã nɛ́ yé.
47006004	Nə́ r'é byili kɔn gakó wẽ́ bə̀ nə́ wɔ́ Yi tùntùnnə̀. Nə́ r'é pyɛ́nɛ́ nə́ cìn yò-cə̀ə̀lè ǹdə́ zwini ǹdə́ nɔ̀nɔ̀ dwí gakó wẽ́.
47006005	Bə̀ n'ê mà nə́ba; bə̀ n'ê ce nə́ba byə̀nə́-jù wə̀; bə́ n'ê ce lyì bí zɛ̃̀ búlə́ ne ǹdə́ nə́ba; bə̀ n'ê ce nə́ twĩ̀ tùm-kùlə̀; nə́ t'á dɛ̀ɛ̀ nə́ swí yé; nə́ t'á jí nə́ swí yé.
47006006	Nə́ wɔ́ wu-põ̀ cìnə́; nə́ yě Yi zhə̀n dɛ́; nə́ zhe cìn-pyɔ́nɔ́; nə́ zhe wu-bɔ̀nɔ̀; Eshirhə náàcɛ̀nɛ́ ŋwɛ́nɛ́ ǹdə́ nə́ba; nə́ zhe sónó zhə̀n zhə̀nà.
47006007	Yi n'ê pɛ nə́ba jàn nə́ m'é bwə̀l zhə̀n dé nə́ byili. Cángá nyə̀ná nɛ́ nə̀ wɔ́ nə́ búlə́ wẽ̀ nə́ m'é bwí nə́ j'ǎ m'é cə̀r nə́ cìn yé ne.
47006008	Bə̀ n'ê cèrhé nə́ba, bə̀ j'à n'ê ce nə́ba cìzhìlə̀. Bə̀ n'ê zɔ̀m nə́ yil náàcɛ̀nɛ́, bə̀ j'à n'ê zhìlì nə́ yilə. Bə̀ n'ê nyǐ nə́ba ǹdə kɔ̀mdɛ̀ ta, e jà wɔ́ zhə̀n nə́ r'é zɔ̀mà.
47006009	Bə̀ n'ê wɛ̀rhɛ́ ǹdə bə̀ yə̀l nə́ pár ta, lyì bí gakó j'à yě nə́ pár náàcɛ̀nɛ́. Bə̀ n'ê nyǐ nə́ba ǹdə cùùrì ta, nə́ j'ǎ yə̀ cì yé. Bə̀ pɔ nə́ba còrhò-tum, sə bə̀ yə̀ nə́ba gwi yé.
47006010	Bə̀ n'ê nyǐ nə́ba ǹdə lyì byɛ̀bɛ́ bə̀ wun zhìlì ta, nə́ wun j'à nyɛ̀ twéé twéé. Bə̀ n'ê nyǐ nə́ba ǹdə nə̀mwà ta, e jà lyì nánzhəzhɔ̌ tó nə́ dɛnnɛ bə jǐrh nə̀cɛ̀nà. Bə̀ n'ê nyǐ nə́ba ǹdə nə́ bə kaka zhe ta, e jà nə́ zhe kɔn gakó.
47006011	Da-byǎ Kɔrɛ̃tɛ lyì, nə́ pul nə́ wun nə́ zɔ̀m ǹd'ába pamparɛ̃ɛ̃.
47006012	Nə́ yə̀ kaka shèè nə́ wẽ́ yé. Wɔ́ ámyɛ̌ á yə̀ á wun ní pul ǹdə́ nə́ba yé.
47006013	À n'â zɔ̀m ǹd'ába ǹdə lò gə́ nə́ ń zɔ̀m ǹdə́ ń byǎ nɛ́. Wɛ̀rhɛ́na ǹdə nə́myɛ ta: pulnə á wun ní pamparɛ̃ɛ̃ ǹdə́ nə́ba.
47006014	Á bə̀k'á tó lyì byɛ̀bɛ́ bə̀ yə̀ Yi ni zhí ni á wɛ̀rhɛ́ ǹdə bə̀ ta yé. Kɔn dɛ̀bɛ́ rə̀ wɔ́ cángá ǹdə́ dɛ̀bɛ́ rə̀ də̀ cángá wɔ̌ rə̀ bá tó dwã? Pwẽ̀ ǹdə́ cə-byín wɔ̌ rə̀ zhə̀l ǹdə́ dwã?
47006015	Kristə ǹdə́ Shətana nyí wɔ̌ è má yə̀ rə̀dù? Ráá lò mɔ̀bɔ́ ń zù Kristə ǹdə́ mɔ̀bɔ́ ń yə̀ Kristə zwì tùntwĩ̀ĩ̀ wɔ̌ è yàl rə̀dù?
47006016	Yi jì y ǹdə́ wẽ̀ tɛ̀bɛ́ rə̀ də̀ Yi mú jààsɛ́ wɔ̌ è yàl rə̀dù? Nə́myɛ̌ wɔ́ Yi nã́nyì y jì. Yi cìcì wòwə̀: "À bá yə̀ nɛ́ ǹdə́ bɛ a tó be à n'â zhə̀lə̀, a yə̀ bə̀ Yi, sə bə̀ má yə̀ à lyì."
47006017	Wɔ́ rə̀myɛ́ yil Cinu kə́ n wɔ̀: "Dunə á yẽ̌ be, á vò á jòm kwã nɛ́. Á bə̀k'á dwə̀rh kɔn dɛ̀bɛ́ rə̀ zhe jìmdì yé. Rə̀myɛ́ yi ní, à má zwẽ ába.
47006018	À má yə̀ á Da, sə ámyɛ m'ǎ yə̀ à byǎ ǹdə́ à bə̀kwá. Wɔ́ Cinu jàn-bə-swɛ̃́-zhe cə́bal mɔ́ ń zɔ̀m èta."
47007001	À lyì nántwə̌rh, nyə́ né nyɛ̀bɛ́ Yi bwəl èta mɔ́ gakó zhe kùr nə́ yilə. Wɔ́ rə̀myɛ́ è ce, nə́ mə̌ sə nə́ kwɛrhɛ kɔn dɛ̀bɛ́ gakó rə̀ n'ê pɛ jìmdì nə́ yala nɛ́ ǹdə́ nə́ ywə́lsé ne mó yò ǹdə́ Yi, sə nə́ zɛ̃̀ nə́ ce jàn nɛ́ nə́ yə̀ náàcɛ̀nà námpúm nə́ wɛ̀rhɛ́ Yi pùbùlə̀.
47007002	Pulnə á wun ní ǹdə́ nə́ba, bə̀ nə́ yə̀ lò lò gwar yé, nə́ yə̀ lò lò Yi-ni-zhú cɔ̀ yé, nə́ yə̀ lò lò kɔn zwẽ nə́ jí yé.
47007003	À t'â zɔ̀m èta à la má cĩ́ yò á yó w yé. À jɛ̀rɛ̀ a byili bə̀ nyǐ nə́ só ába dɛ̃́dɛ̃́; è gə wɔ́ cu myɛ, nə́ ŋwɛ́nɛ́ ǹdə́ dwã; è gə də̀ cu myɛ, nə́ ŋwɛ́nɛ́ ǹdə́ dwã twéé twéé.
47007004	À zhe á zhə̀n námpúm; à só á yò dɛ̃́dɛ̃́. À wu zɔ kẽkẽ; à wu nyɛ̀ dɛ̃́dɛ̃́ nə́ yò-cə̀ə̀lè ga yírh wə.
47007005	Zhə̀nà, nə́ gə́ tú nə́ yí Masɛdwanɛ nə́ zhɛ̀, nə́ yə̀ shìrhə́ nɛ gaga yé. Nə́ nɔ zwini dwí gakó: lyì pyà zɔ̀mà nə́ nyí ni, ywẽ myɛ y'à zhe nə́ba.
47007006	Sə Yi n'ê swẽ́ wu-zhìlù cìnə́ wun ni. Rə̀ tó Titi twírí y dɛnnɛ rə swẽ́ nə́myɛ wun ni.
47007007	È də̀ ń twírí y dúdú yil nə́ wun swẽ́ yé. Ń byili nə́ba myɛ b'ǎ zɔ ń wu ni. Wɔ́ rə̀myɛ́ gakó rə̀ swẽ́ nə́ wun ní. Ń byili myɛ b'ǎ n'á yǎl á nə nɛ ǹd'á wun gakó. Ń zɔ̀m á wu-zhìlù w yò n byili nə́ba; n byili myɛ b'ǎ só à yò dɛ̃́dɛ̃́ èlǎsɛ̃́. Rə̀myɛ́ ce à wu zɛ̃̀ o kwɛrhɛ ò nyɛ̀.
47007008	Sɛ́bɛ́ rɛ́ dõ mó à kɛ̃ a pə ába mɔ́ gə zhìlì á wun ni myɛ, à t'â gá rə̀myɛ́ nɛ kə́dò yé. Á gə́ nɔ rɛ yi ní, rə̀ y'à zhìlì á wun ni námpɔ́lɛ́. Wɔ́ rə̀myɛ́ yó à y'à n'â gá nɛ́.
47007009	Sə èlǎsɛ̃́, à wu nyɛ̀. Sə è də̀ á wun ní gə́ zhìlì yil à wu nyɛ̀ yé. Wɔ́ á wu-zhìlù w gə́ ce á wun ká pyìrhí mú yilə. Wɔ́ wu-zhìlù w òmyɛ́ dwí rí ò n'ô tó ǹdə Yi pùbùlə̀ né gə́ n'ê yǎl nɛ́. Rə̀myɛ́ n'ê byili bə̀ nə́ yə̀ lwɛlɛ wɛ̀rhɛ́ á mə̀dù ga nɛ yé.
47007010	Zhə̀nà, wu-zhìlù w òmyɛ́ dwí rí t'â yàl kɔn nánfò numbyíní yil yé. Ò n'ô ce è wu pyìrhí e nə vwǎrh. Sə wu-zhìlù kɔ̀bɔ́ ò n'ô tó ǹdə lũ w pùbùlə̀ né gə́ n'ê yǎl nɛ́ mɔ́, òmyɛ́ n'ô zə numbyíní ò zhə̀l è cu sɔ́má yó.
47007011	Á wu-zhìlù w tó ǹdə Yi pùbùlə̀ né gə́ n'ê yǎl nɛ́ zhə̀n zhə̀nà. Wɔ́ rə̀myɛ́ rə̀ co yə̀wǎl á wẽ́ á pú á lwar làlà b'ǎ dówə́. Á wun zhìlì, ywẽ zə ába; á zɛ̃̀ á n'á yǎl á nə nɛ; á j'ǎ n'á yǎl á pə còrhò-tum mɔ̀bɔ́ ń dó mó myɛ nɛ ǹd'á wun gakó. Zhə̀nà, á tó rə̀myɛ́ gakó dɛnnɛ á byili bə̀ dóó dwí-byǐ yə̀ ába gùlí yé.
47007012	È də̀ lò mó mɔ̀bɔ́ ń dó mó yil à kɛ̃ sɛ́bɛ́ rɛ́ yé, e j'à k'ê də̀ mɔ̀bɔ́ bə̀ dó mo mó myɛ yil yé. À kɛ̃ dɛ mùnì a byili Yi yé né bə̀ nyǐ á shɛ̀nɛ́ á zwẽ nyí, á n'á ce jàn nɛ́ á twĩ̀ nə́ yilə.
47007013	Wɔ́ rə̀myɛ́ è ce nə́ wun swẽ́. È də̀ rə̀myɛ́ dúdú rə̀ swẽ́ nə́ wun ni yé. Á gə́ zɔ Titi wu ni, ń wu yə̀ nyɛ̀n mɔ́, súlí e pə nə́ba wu-nyɔ̃̀ nánfɔ̀lɔ̀.
47007014	Zhə̀nà, à byili Titi ni bə̀ nyǐ à wu nyɛ̀ dɛ̃́dɛ̃́ ǹd'ába. Sə á yə̀ nɛ̀ cìzhìl pɛ yé. Nə́ r'é zɔ̀m zhə̀n nə́ byili ába twéé twéé. Rə̀myɛ́ ce à zhe bwìrì a má byili Titi ni bə̀ nyǐ à wu nyɛ̀ dɛ̃́dɛ̃́ á yilə.
47007015	Titi gə lyǐrh á gə́ zwẽ mo á sono ǹdə́ ywẽ ǹd'á n'á kəkə, á gakó zɛ̃̀ á shɛ̀nɛ́ á zwẽ nyí mú, ń wu kwɛrhɛ o nyɛ̀ ǹd'ába.
47007016	À wu nyɛ̀ dɛ̃́dɛ̃́ b'à n'â nyǐ á yó w kɔn gakó wẽ́.
47008001	Da-byǎ, nə́ r'é yǎl nə́ byili ába yò-ècɔ̀nɔ̀ w kɔ̀bɔ́ Yi wɛ̀rhɛ́ Masɛdwanɛ Kristə-lyì gùúlí ni mú.
47008002	Zwini zɔ bɛ dɛ̃́dɛ̃́, sə ǹdə́ rə̀myɛ́ ga, bə̀ wun yàl nyɛ̀n dɛ̃́dɛ̃́. Bə̀ wɔ́ nə̀mwà, sə ǹdə́ rə̀myɛ́ ga, bə̀ pɔ bə̀ jɛ̃̀-kɔn dɛ̃́dɛ̃́ ǹdə́ bə̀ wun gakó.
47008003	Bə̀ pɔ ǹdə bə̀myɛ gə́ zhe né; bə̀ gaga mɔ́ pɔ kɔn dwini bə̀ gə́ zhe né. Àmyɛ́ cìcì mú nɔ bə̀ gə́ pɔ nɛ́ ǹdə́ à yírh: bə̀ pɔ ǹdə́ bə̀ sə̀pwà pùbùlə̀.
47008004	Bə̀ lwə̀l nə́ba ǹdə́ bə̀ wun gakó bə̀ nə́ zwẽ bə̀ pansɛ́, nə́ vò nə́ pə Zhərəzalɛm nɛ́ bə mé sɛ̃ Kristə-lyì bí ni.
47008005	Bə̀ jɛ̀rɛ̀ bə pə bə̀ cìn Cinu ni, fòró bə zɛ̃̀ bə pə bə̀ cìn nə́myɛ nɛ ǹdə Yi gə́ n'ê yǎl nɛ́. Bə̀ pɔ bə̀ cìn dɛ̃́dɛ̃́ kɔn lyɛ̃ nə́ gə́ y'ǎ n'é bùl né.
47008006	Nə́ lwə̀l Titi bə̀ ń já n twĩ̀ nɔ̀nɔ̀-dǔr tum dí tɛ̀bɛ́ ń ju rə̀ kùr á sõ Zhərəzalɛm lyì bí yil mó, n báásɛ.
47008007	Á zhí Kristə ne ǹd'á wun gakó, á m'á n'á wɛ̀rhɛ́ kɔn gakó cɛ̀nɛ̀: á n'á bwə̀l Yi zɔ̀mɛ̀ rɛ́ cɛ̀nɛ̀, á yě zhə̀n dɛ́ gə́ wɔ́ nɛ́, á zhe yə̀wǎl, á só nə́ba. Rə̀myɛ́ gakó wɔ́ nə̀cɛ̀ndɛ̀ nánfɔ̀lɔ̀ á zhe. Sə nə́ r'é yǎl s'á ce jàn nɛ́ á zə yə̀wǎl ǹdə́ nɔ̀nɔ̀-dǔr tum dí rə̀myɛ́ mɔ́ myɛ.
47008008	È də̀ nyí à n'â pɛ ába yé. Wɔ́ yál à n'â yǎl b'ǎmyɛ zə yə̀wǎl ǹdə Kristə-lyì gùúlí dwã bɛ́ ta, mùnì ga á byili b'ǎ zhe sónó zhə̀nà.
47008009	Á yě nə́ Cinu Yezu Kristə gə́ só nə́ba nɛ́. Ń yà ń zhe kɔn gakó, sə ń shɛ̀nɛ́ n zə ń cìn n yə̀ nə̀mɔ̀ ámyɛ̌ yilə, mùnì n tó nə̀mɔ̀ɔ̀rɛ́ rə̀myɛ́ dɛnnɛ n ce á jǐrh nə̀cɛ̀nà.
47008010	Wɔ́ kɔn dɛ̀bɛ́ à n'â bùl yò w òmyɛ́ shò-kwã nɛ́ mɔ́ à n'â byili ába. Wɔ́ ámyɛ̌ á tó yé á tɛ́rɛ́ tum dí rə̀myɛ́ yò jẽ̀ nè ga, á j'ǎ jɛ̀rɛ̀ lyì bí gakó á twĩ̀ dì. Èlǎsɛ̃́, cə̀ə̀lènə̀ á n'á twĩ̀ tum dí rə̀myɛ́ ǹd'á wun gakó, á pə kɔn dɛ̀bɛ́ á zhe mó kɔn tó ǹdə á gə́ ju kùr á bù ní. Wɔ́ rə̀myɛ́ rə̀ wɔ́ kɔn dɛ̀bɛ́ rə̀ zhe kùr á yilə.
47008012	Lò gə nə́ ǹ pɛ kɔn dɛ̀bɛ́ ǹ zhe ǹdə́ ǹ pùbùlə̀, Yi n'ê zwẽ de. È də̀ tɛ̀bɛ́ ǹ bə zhe mó rə̀ n'ê yí Yi pùbùlə̀ yé. Wɔ́ tɛ̀bɛ́ ǹ zhe ń pə rɛ mɔ́ rə̀ n'ê yí rə̀ pùbùlə̀.
47008013	È də̀ yál à n'â yǎl b'ǎ kwě kɔn dɛ̀bɛ́ á zhe mó gakó á b'á sɛ̃ lyì dwã nɛ, ámyɛ̌ zɛ̃̀ á jǐrh zúzúnú cìnə́ yé. Wɔ́ yál à n'â yǎl b'ǎmyɛ̌ ǹdə́ bə̀myɛ́ ga myɛrhɛ dwã.
47008014	Èlǎsɛ̃́, ámyɛ̌ gə́ zhe dɛ̃́dɛ̃́ mɔ́ ce, á wɔ̌ á m'ǎ sɛ̃ byɛ̀bɛ́ bə̀ bə kaka zhe mó ne. Èta, ámyɛ gə tú á k'á bə kaka zhe, ǹdə́ bə̀myɛ gə zhe dɛ̃́dɛ̃́, bə̀ wɔ̌ bə̀ má sɛ̃ ámyɛ nɛ. Èta, á gakó b'ǎ myɛrhɛ dwã.
47008015	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ń yà ń pwà kùjú dɛ̃́dɛ̃́ myɛ, ò myɛrhɛ ǹdə́ ń jú. Lò mɔ̀bɔ́ ń yà ń kə́ ń pwà námpɔ́lɛ́ myɛ, ò yə̀ ń jú mwìrì yé."
47008016	À n'â ce Yi nə̀báná, bə̀ wɔ́ rə̀myɛ́ rə̀ co yə̀wǎl Titi wẽ́ ń nə́ ń yǎl n sɛ̃ ába ǹdə àmyɛ ta.
47008017	Titi shɛ̀nɛ́ kɔn dɛ́ dɛ̀bɛ́ nə́ lwə̀l mò mó nyí. Ń zwẽ nyí ǹdə́ ń sə̀pwà pùbùlə̀ ń bàn á sõ ǹdə́ ń wu gakó.
47008018	Sə nə́ b'ǎ ce nə́ da-byǐ mə̀dù tó mo ń bà. Nə́ da-byǐ mú ńmyɛ̌ mɔ́ nə́ ń bwə̀l yò-ècɔ̀nɔ̀ nyí rí ǹdə́ yə̀wǎl, ce Kristə-lyì gùúlí n'ê zɔ̀m ń yil náàcɛ̀nɛ́.
47008019	Wɔ́ gùúlí lyì bí bə̀ súlí bə cír mo ń la nə́ba tó nə́ zə pansɛ́ nə́ m'é vò nə́ pə Zhərəzalɛm Kristə-lyì bí ni. Wɔ́ tum dí rə̀myɛ́ nə́ r'é twĩ̀ nə́ m'é sɛ̃ lyì bí dwã bɛ́ nɛ Cinu yil lé còrhó yilə.
47008020	Bə̀ pɔ nə́ba wársɛ dɛ̃́dɛ̃́ sə nə́ b'ǎ nyǐ sə̀ yò cɛ̀nɛ̀. Wɔ́ rə̀myɛ́ è ce nə́ t'á yǎl sə bə tó sə̀ dɛnnɛ bə zhìlì nə́ yil yé.
47008021	Nə́ r'é pyà sə nə́ twĩ̀ cɛ̀nɛ̀. È bə̀ká yə̀ Cinu dúdú yírh w yé. Nə́ r'é pyà sə nə́ twĩ̀ cɛ̀nɛ̀ numbyínsi myɛ yírh wə.
47008022	Nə́ ce nə́ da-byǐ dõ la bɛ tó ń bà. Ń zhe dwã nɛ sãɔ̃ tum dí yə̀wǎl. Nə́ cìcì mú nɔ rə̀myɛ́ twər nánzhəzhɔ̌ ǹdə́ nə́ yírhə́. Ń gə́ zɛ̃̀ ń zhe á zhə̀n dɛ̃́dɛ̃́ èlǎsɛ̃́ mɔ́ ce, ń gaga mɔ́ nə́ ń yǎl n ce yə̀wǎl nɛ́ ǹdə́ tum dí rə̀myɛ́ dwini shãã ga.
47008023	È gə wɔ́ Titi yilə, ńmyɛ̌ wɔ́ à tó-dõ, nə́ r'é tó dwã nə́ twĩ̀ á yilə. Sə byɛ̀bɛ́ bə̀ tó mo bə̀ bàn mɔ́ wɔ́ Kristə-lyì gùúlí rə̀ twĩ̀ bì. Bə̀ wɔ́ lyì byɛ̀bɛ́ bə̀ n'ê twĩ̀ Kristə yil lé còrhó yilə.
47008024	Cenə bə lwar b'ǎ só be zhə̀n zhə̀nà. Gùúlí lyì bí gə nyɛ̀ɛ̀ rə̀myɛ́, bə̀ má lwar bə̀ nə́ gə́ byili bi bə̀ nə́ wun nyɛ̀ ǹd'ába mɔ́ wɔ́ zhə̀nà.
47009001	È gə wɔ́ pansɛ́ shɛ̀bɛ́ bə̀ n'ê ce dwã yó bə̀ la vò bə pə Yi lyì bí bə̀ ŋwɛ́nɛ́ Zhərəzalɛm nɛ́ mɔ́ yilə, kɔn də̀ nyɔ́ɔ́ b'à kɛ̃ sɛ́bɛ́ a pə ába rə̀myɛ́ yil yé.
47009002	À yě b'ǎ n'á yǎl á pə zhə̀n zhə̀nà. Wɔ́ rə̀myɛ́ è ce à wu yàl nyɛ̀n a zɔ̀m á yò Masɛdwanɛ Kristə-lyì bí sono, a wɔ̀ bə̀ nyǐ Akəyi tənà y Kristə-lyì bí wɔ́ jẽ̀ nè ga bə̀ ju kùr bə̀ n'ê yǎl bə pa. Á gə́ n'á yǎl á pə ǹdə́ á wun gakó mó n'ê ce yə̀wǎl Kristə-lyì gùúlí lyì nánzhəzhɔ̌ wẽ́.
47009003	Wɔ́ à gə́ jɛ̀rɛ̀ a zɔ̀m á yò mó è ce a twĩ̀ nə́ da-byǎ bɛ́ á sõ, s'á ce jàn nɛ́ á tɛnɛ, mùnì ga à gə́ zɔ̀m á yò a byili ní mú bə̀ká yə̀ kɔma yé.
47009004	È gə də̀ rə̀myɛ́, Masɛdwanɛ Kristə-lyì bí gə tó ne bə tú á sõ, bə pwírí á yə̀ tɛnɛ á zhɛ̀, è má yə̀ cìzhìl àmyɛ́ mɔ̀bɔ́ à zhe á zhə̀n mɔ́ ǹdə́ ámyɛ̌ cìcì mú ga yilə.
47009005	Wɔ́ rə̀myɛ́ è ce, à pwírí kɔn mə̌ b'à lwə̌l nə́ da-byǎ bɛ́ bə tó yé bə bə̀ á sõ, mùnì á tɛnɛ pɛnɛ́ y á bwəl è nyí mú á cĩ́. Nə́ gə tú nə́ pwírí á tɛnɛ á zhɛ̀, nə́ m'ǎ lwar bə̀ wɔ́ á pùbùlə̀ á m'á pa, è də̀ lò ń nyɛ́ɛ́ ába yé.
47009006	Kɔn rə̀dù ŋwɛ́nɛ́ á mə̌ s'á lwar: lò mɔ̀bɔ́ ǹ dù námpɔ́lɛ́, wɔ́ námpɔ́lɛ́ ǹ y'ǎ jə̀r; sə lò mɔ̀bɔ́ ǹ dù dɛ̃́dɛ̃́, wɔ́ dɛ̃́dɛ̃́ ǹ y'ǎ jə̀r.
47009007	Yi só lò mɔ̀bɔ́ ń nə́ ń pɛ ǹdə́ wu-nyɔ̃̀. Rə̀myɛ́ ce, kɔn dɛ̀bɛ́ lò gakó bùl ǹ wẽ́ ǹ la pɔ mɔ́, sə́ pa. Ǹ bə̀ká pə ǹdə́ wu-zhìlù ǹdə wɔ́ lò ń nə́ ń nyɛ́ɛ́ mɔ́ ta yé.
47009008	Yi wɔ̌ rə̀ má pə ába rə̀ pansɛ́ shɛ̀bɛ́ dwí gakó á zhe sə̀ tum mú sə yí ába dɛ̃ gakó sə dàl, á m'á twĩ̀ tùm-ècɛ̀nà dwí gakó.
47009009	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ń nə́ ń pɛ ń kɔn nə̀mwà nɛ̀ ǹdə́ ń wu gakó; ń tùm-ècɛ̀nà nɛ́ bə zhɔ̌ zhe yé."
47009010	Wɔ́ Yi rə̀ n'ê pɛ jíjí dwí vwàlnà nɛ̀ ń dwì; wɔ́ rə̀myɛ́ rə̀ n'ê pɛ nyí kùjú w myɛ. Rə̀ bá pə jíjí dwí ámyɛ nɛ á dù, rə ce rə lyĩ rə byì rə ce byǎ nánzhəzhɔ̌. Á tùm-ècɛ̀nà nɛ́ myɛ bá ce byǎ nánzhəzhɔ̌ èta.
47009011	Yi má tó rə̀myɛ́ dɛnnɛ rə ce á jǐrh nə̀cɛ̀nà kɔn gakó wẽ́, mùnì ga á ŋwɛ̀nɛ́ á n'á pɛ ǹd'á wun gakó. Èta, nə́ gə zhə̀l nə́ pɔ bɛ á jɛ̃̀-kɔn dɛ́, bə̀ nánzhəzhɔ̌ bá ce Yi nə̀bán á yilə.
47009012	Pɛnɛ́ y èmyɛ́ mɔ́ wɔ́ Zhərəzalɛm Kristə-lyì bí ni á la m'á sɛ̃, tɛ̀bɛ́ rə̀ mwìrì bi mú yilə. Kɔn súlí myɛ, bə̀ nánzhəzhɔ̌ bá tó èmyɛ́ dɛnnɛ myɛ bə ce Yi nə̀báná.
47009013	Kɔn dɛ́ dɛ̀bɛ́ á la bɛ pɔ èta mɔ́ zhe kùr dɛ̃́dɛ̃́. Rə̀myɛ́ n'ê byili b'ǎ zhí Kristə ne ǹd'á wun gakó yò-ècɔ̀nɔ̀ nyí rí jàn yilə. Á n'á tó rə̀myɛ́ dɛnnɛ myɛ á byili b'ǎmyɛ̌ ǹdə́ Zhərəzalɛm Kristə-lyì bí nyí wɔ́ rə̀dù, e súlí Kristə-lyì bí dwã bɛ́ gakó. Á tum dí rə̀myɛ́ má ce bə cèrhé Yi.
47009014	Sə bə̀ má lwə̀l Yi á yilə, mùnì ga á lwar bə̀ bə̀ wun ní ŋwɛ́nɛ́ ǹd'ába, yò-ècɔ̀nɔ̀ w nánfɔ̀lɔ̀ w kɔ̀bɔ́ Yi wɛ̀rhɛ́ ǹd'ába mɔ́ yilə.
47009015	Yi nə còrhó, rə̀ pɛnɛ́ y nánfɔ̀lɔ̀ w è bə dõ zhe mó yilə!
47010001	Wɔ́ àmyɛ́ Pwəə à n'â lwə̀l ába ǹdə́ wu-bɔ̀nɔ̀ w kɔ̀bɔ́ ò n'ô shí Kristə sono. Lyì jàlà n'ê wə̀l bə̀ à gə ŋwɛ́nɛ́ á sono, à n'â zɔ̀m ǹd'ába ǹdə kwàlmə̀-yúrhú cə́bal ta, sə à gə k'â tɛ̀nɛ́ á sõ, a zɛ̃̀ à n'â zɔ̀m jàn.
47010002	À n'â lwə̀l ába, à gə tú á sõ, s'á bə̀k'á pyɛ́nɛ́ nɛ á ce a zɔ̀m ǹdə́ jàn yé. À gə la jàn zɔ̌m myɛ, wɔ́ lyì bí byɛ̀bɛ́ bə̀ n'ê bùl bə̀ nə́ tùntwə̃̀ə̃̀ né wɔ́ numbyínsi nyə̀ná mɔ́ yilə.
47010003	Zhə̀nà, nə́ wɔ́ numbyínsi, sə búlə́ né nyɛ̀bɛ́ nə́ r'é bwí mú də̀ numbyínsi nyə̀ná yé.
47010004	Búlə́ né wẽ̀ dé tɛ̀bɛ́ nə́ m'é bwí mú myɛ də̀ numbyíní nyǎn yé. Wɔ́ Yi sõ rə̀ jàn dɛ́ n'ê shí ní, nə́ m'é zhìlì kɔn dɛ̀bɛ́ gakó rə̀ t'â zwẽ Kristə nyí ni mú, ǹdə́ bùlə̀ nyɛ̀bɛ́ nə̀ bə kùr zhe mó yò,
47010005	e súlí cìn-byilu zɔ̀mà nyɛ̀bɛ́ gakó nə̀ n'ê cə̀r lò yé ne ǹdə́ Yi pár lwar mɔ́. Nə́ r'é yǎl nə́ pyìrhí lyì bí wun ní mùnì ga bə wɛ̀rhɛ́ Kristə pùbùlə̀.
47010006	Sə á gə tú á n'á wɛ̀rhɛ́ Kristə pùbùlə̀ námpúm, rə̀myɛ́ yi ní, lò mɔ̀bɔ́ ń tá ń wɛ̀rhɛ́ Kristə pùbùlə̀ nə́ m'ǎ pɔ̃ còrhò-tum.
47010007	Nyǐnə, lò mɔ̀bɔ́ ǹ yě ǹ wẽ́ zhə̀n zhə̀n ga bə̀ ǹ wɔ́ Kristə lò, sə́ ce jàn nɛ́ ń lwar bə̀ nə́myɛ wɔ́ Kristə lyì ǹdə ǹ ta. Rə̀myɛ́ wɔ́ pamparɛ̃ɛ̃.
47010008	Cinu pɔ nə́ba ŋwɔ̀nɔ́, sə è də̀ á yò zhìlù yil ń pɔ nə́ba w yé. Wɔ́ á yò kɔrhɔ yilə. À zɔ̀m á yil náàcɛ̀nɛ́, sə rə̀ cìzhìl bə nɛ zhe yé.
47010009	À sábá nɛ́ à n'â kɛ̃ à pɛ ába mɔ́, è də̀ yál à n'â yǎl a zə nɛ a ce ywẽ á wẽ́ yé.
47010010	Lyì jàlà n'ê wə̀l b'à sábá nɛ́ zɔ̀mà nɛ́ wɔ́ lyim nyə̀ná, b'à zɔ̀mà nɛ́ wɔ́ nánkùlə̀. E jà à cìcì gə túwə́, a zɛ̃̀ à n'â zɔ̀m ǹdə nə̀bwɛ̃̀ ta; à zɔ̀mà nɛ́ cilu bə shíl zhe yé.
47010011	Lò mɔ̀bɔ́ ń nə́ ń zɔ̀m rə̀myɛ́, ń mə̌ sə n lwar bə̀ kɔn dɛ̀bɛ́ nə́ r'é kɛ̃ sábá nɛ́ wẽ́ mó ǹdə́ tɛ̀bɛ́ nə́ r'é twí nə́ zɔ̀m nə́ cìcì nì mú ga wɔ́ rə̀dù.
47010012	Zhə̀nà, lyì jàlà ŋwɛ́nɛ́ bə̀ n'ê cèrhé bə̀ cìn dɛ̃́dɛ̃́. Nə́myɛ̌ t'á yǎl nə́ zə nə́ cìn nə́ myɛrhɛ ǹdə bə̀ ta yé. Bə̀ gə la zə bə̀ cìn bə mé myɛrhɛ kɔn, wɔ́ bə̀ cìcì. Kɔn tɛ̀nɛ́ bə̀ n'ê zə bə̀ cìn bə̀ myɛrhɛ ǹdə́ è də̀ bə̀ cìcì yé. Bə̀ wɔ́ lyì byɛ̀bɛ́ bə̀ bə surhə zhe yé.
47010013	Sə è gə wɔ́ nə́myɛ̌ yilə, nə́ t'á yǎl nə́ zhẽ̌ nə́ cìn dɛ̃̌ nə́ lyɛ̃ nə́ swɛ̃́ yé. Yi ce nə́ bə̀ á sono. Rə byili nə́ba tum dí tɛ̀bɛ́ rə̀ pɔ nə́ba mɔ́ swɛ̃́ rɛ́.
47010014	Nə́ gə́ tú á sõ yi ní, nə́ yə̀ tum dí twĩ̀ nə́ lyɛ̃ nə́ swɛ̃́ yé. Wɔ́ nə́myɛ̌ nə́ jɛ̀rɛ̀ nə́ zə Kristə yò-ècɔ̀nɔ̀ nyí rí nə́ yí á sono.
47010015	Nə́ yə̀ nə́ cìn dɛ̃̌ zhẽ̌ lyì dwã tum yil yé. Sə nə́ r'é bùl b'ǎ Yi-ni-zhú mú gə́ n'ê súlí mú ce, nə́ tum dí bá vò yé né á cəcəl wə, sə rə̀ bə̀ká lyɛ̃ rə̀ swɛ̃́ yé.
47010016	Èta, nə́ b'ǎ ŋwɛ̀nɛ́ nə́ lyɛ̃ nə́ vò nə́ bwə̀l yò-ècɔ̀nɔ̀ nyí rí cɛmɛ nɛ́ dwã bɛ́ wẽ́. Nə́ t'á yǎl nə́ zù tumə nyɛ̀bɛ́ lyì dwã jɛ̀rɛ̀ bə twĩ̀ wẽ́ nə́ zhẽ̌ nə́ cìn yé.
47010017	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ nə́ ǹ yǎl ń cèrhé ǹ cìnə̀, sə́ cèrhé ǹ cìn kɔn dɛ́ dɛ̀bɛ́ Cinu wɛ̀rhɛ́ mɔ́ yilə."
47010018	È də̀ lò mɔ̀bɔ́ ń nə́ ń cèrhé ń cìn mú ń sú Yi yírh yé. Wɔ́ mɔ̀bɔ́ Cinu nə́ ń cèrhé mó.
47011001	À y'à só s'á shɛ̀nɛ́ b'à zɔ̀mà nɛ́ wɔ́ ǹdə nyə̀nyà zɔ̀mà ta! Zhə̀nà, shɛ̀nɛ́na!
47011002	Á nyɛ̌ ǹdə kɛ̃-byǐ kɛ̀bɛ́ è yə̀l bal pár ta, à kwè à la byal nɛ pɔ. Byal mɔ́ ńmyɛ̌ mɔ́ wɔ́ Kristə. À só ába dɛ̃́dɛ̃́, sə sónó w kɔ̀bɔ́ à zhe ǹd'ába mɔ́ wɔ́ Yi sõ ò n'ô shí ní.
47011003	Ywẽ zhe ne, dɛ̀ga lyì bá jə́jɛ̀rɛ́ ába á wun pyìrhí, á zɛ̃̀ á yẽ̌ á gə́ ju kùr á zhí Kristə ne ǹdə́ wu-põ̀ mó ne, ǹdə Awa gə́ yẽ̌ ń cìn nì n pə dɔm mɔ́ nɛ mə jə́jɛ̀rɛ́ ǹdə́ mə̀ kɔma bɛ́ nɛ́.
47011004	Lò dõ gə tú ń bwə̀l Yezu dõ, mɔ̀bɔ́ nə́myɛ̌ yə̀ bwə̀l nə́ byili ába gaga mɔ́ yò ń byili ába, á zɛ̃̀ á n'á zwẽ nyí, ráá á shɛ̀nɛ́ á zwẽ éshìrhə́ kɛ̀bɛ́ á gwẽ̌ yə̀ zwẽ gaga. Bə̀ gə bwə̀l yò-ècɔ̀nɔ̀ nyí tɛ̀bɛ́ á gwẽ̌ yə̀ rə̀ yò nyɛ̀ɛ̀ gaga bə byili ába, á n'á shɛ̀nɛ́ á zwẽ nyí.
47011005	À t'â bùl b'à yə̀ yírh swí á tùntúmə́ bé nánfwààlɛ́ kùr w yé.
47011006	Dɛ̀ga, wɔ́ à nyí rə̀ wàr zɔ̀mà yé. Sə ǹdə́ rə̀myɛ́ ga, à yě kɔn dɛ̀bɛ́ à n'â zɔ̀m mɔ́ kùrə̀. Nə́ ce á lwar rə̀myɛ́ pamparɛ̃ɛ̃ twéé gakó kɔn dɛ̀bɛ́ nə́ wɛ̀rhɛ́ gakó wẽ́.
47011007	À gə́ tú a bwə̀l Yi yò-ècɔ̀nɔ̀ nyí rí á sõ yi ní, à lwəl à cìn tɛ̃́, mùnì ga a zhẽ̌ á yó dɛ̃̌. À bwə̀l lè nánfò. À gə́ wɛ̀rhɛ́ èta mɔ́ wɔ́ dóó nà?
47011008	À shɛ̀nɛ́ a yẽ̌ Kristə-lyì gùúli dwã kwɛ̃̌ nɛ. Wɔ́ bə̀myɛ́ jɛ̃̀-kɔn à zwẽ a má sɛ̃ ába.
47011009	À gə́ y'à ŋwɛ́nɛ́ á sõ yi ní, à y'à tú à zhe wɛ́rɛ́ tum, sə à yə̀ lò yó w nyǐ yé. Wɔ́ nə́ da-byǎ bɛ́ bə̀ shí Masɛdwanɛ mɔ́ bə̀ sɛ̃ nɛ ǹdə́ kɔn dɛ̀bɛ́ gakó à y'à zhe rə̀ tum mú. À zɔ à cìnə̀, mùnì à bə̀ká nyǐ á yó w kɔn dɛ̀bɛ́ gakó à zhe rə̀ tum yil yé. À n'â yǎl a já zhe à cìn èta twéé gakó.
47011010	Lò lò wàr ń la nɛ cə̌r Akəyi tənà y vɔ̃̀ òdù ga wẽ́ ǹdə́ wu-nyɔ̃̀ w òmyɛ́ byilu yé. Rə̀myɛ́ wɔ́ zhə̀n à n'â byili Kristə jàn yilə.
47011011	À gə́ n'â wɛ̀rhɛ́ èta mɔ́, wɔ́ só à bə ába só? È də̀ èta yé; Yi cìcì yě b'à só ába.
47011012	À má j'â n'â wɛ̀rhɛ́ kɔn dɛ̀bɛ́ à n'â wɛ̀rhɛ́ mɔ́ gaga, mùnì ga lyì bí byɛ̀bɛ́ bə̀ n'ê yǎl bə zhẽ̌ bə̀ cìn dɛ̃̌ bə wɛ̀rhɛ́ ǹdə nə́ ta mɔ́ lyɛ̃̀ bɔ̀l.
47011013	Lyì bí bə̀myɛ́ də̀ Kristə tùntúmə́ yé. Bə̀ wɔ́ tùntùnnə̀ byɛ̀bɛ́ bə̀ nyɛ̌ yǔyǔ. Bə̀ n'ê zə bə̀ cìn bə̀ yàl ǹdə Kristə tùntúmə́ ta.
47011014	Rə̀myɛ́ t'â jàr lò yé, bə̀ Shətana cìcì n'ê zə è cìn è yàl ǹdə màlɛ́ka kɛ̀bɛ́ è shí pwẽ̀ wẽ́ ta.
47011015	Rə̀myɛ́ ce, è kwã-lyì bí gə n'ê wɛ̀rhɛ́ ǹdə bə̀ tùntwə̃̀ə̃̀ né wɔ́ cángá ta, rə̀ t'â jàr lò yé. Sə bə̀ yó-gurə́ yə́, wɔ́ tɛ̀bɛ́ bə̀ twĩ̀ mú bə̀ má na.
47011016	À ká bwérhé à n'â wə̀l ába: bə̀k'á bù b'à wɔ́ nyə̀nyà yé. Á gə cẽ, s'á nyǐ ni ǹdə nyə̀nyà ta, mùnì ga àmyɛ ŋwɛ̀nɛ́ a zhẽ̌ à cìn dɛ̃̌ námpɔ́lɛ́.
47011017	Zhə̀nà, à t'â zɔ̀m ǹdə Cinu gə́ nə́ ń yǎl nɛ́ yé. À n'â zɔ̀m ǹdə nyə̀nyà ta, mùnì ga a tó rə̀myɛ́ dɛnnɛ a zhẽ̌ à cìn dɛ̃̌.
47011018	Lyì nánzhəzhɔ̌ ŋwɛ́nɛ́ bə̀ n'ê tó numbyínsí tùntwə̃̀ə̃̀ né dúdú dɛnnɛ bə̀ zhẽ̌ bə̀ cìn dɛ̃̌.
47011019	Ámyɛ̌ byɛ̀bɛ́ á zhe surhə mó zɛ̃̀ á shɛ̀nɛ́ á ŋwɛ́nɛ́ ǹdə́ nyə̀nyə̀rh!
47011020	Á yẽ̌ bə̀ n'ê wɛ̀rhɛ́ ába ǹdə yómə́ ta, bə̀ n'ê myìnì ába, bə̀ n'ê zwẽ á wẽ̀ dé, bə̀ n'ê tùrh ába, bə̀ n'ê mà ába jə̀-sə̌rh!
47011021	È gə wɔ́ nə́myɛ̌ yilə, nə́ yə̀ wu-jɔ̀ zal ǹdə́ rə̀myɛ́ wɔ̀rhɔ́ yé. Cìzhìl zhe ne ǹdə́ rə̀ zɔ̌m. Ǹdə́ rə̀myɛ́ ga, kɔn gə ŋwɛ́nɛ́ lò wɔ̌ ń zhẽ̌ ń cìn rə̀ yilə, sə́ nyǐ àmyɛ wɔ̌ à zhẽ̌ à cìnə̀, bá ǹdə́ à gə n'â zɔ̀m ǹdə nyə̀nyà ta,
47011022	Bə̀ wɔ́ Ebərəbá? Àmyɛ wɔ́ Ebərə. Bə̀ wɔ́ Esərayɛl lyì? Àmyɛ wɔ́ Esərayɛl lò. Bə̀ wɔ́ Abəraham dwí rí lyì? Àmyɛ wɔ́ Abəraham dwí rí lò.
47011023	Bə̀ wɔ́ Kristə tùntùnnə̀? Àmyɛ́ wɔ́ Kristə tùntùnnə̀ du bi. À gə́ n'â byili rə̀myɛ́ mɔ́, wɔ́ zɔ́m à n'â zɔ̀m ǹdə nyə̀nyà ta kɔn lyɛ̃ cɛ nɛ. À twĩ̀ dɛ̃́dɛ̃́ du bi. Bə̀ co ne byə̀nə́-jù w twər nánzhəzhɔ̌ du bi. Bə̀ mà nɛ̀ dɛ̃́dɛ̃́ du bi. Twər nánzhəzhɔ̌ myɛ kɔn y'à dàl námpɔ́lɛ́ y sə bə gu ni.
47011024	Zhwifubá zɔ nɛ bə mà dàməshɔ̀rɔ́ yírhə́ shə́-ètɔ̀ ǹdə́ nə̀bɔ́ nə̀bɔ́ kùrə̀ nə̀nu.
47011025	Orɔm lyì bí myɛ zə nɛ bə mà ǹdə́ də̀-dààlɛ̀ twər rə̀tɔ̀. Dɛ̃ rə̀dù, bə̀ y'à zɔ nə́kuuli bə dul ne bə̀ la gu. À zù bǔ-bwəl rə gə nɛ̃̌ mɔ́ wẽ́ twər rə̀tɔ̀. Sə dɛ̃ rə̀dù, à mɛ̃ nɛ̃̌ mɔ́ wẽ́ a zɔ̃̀.
47011026	À zhə̀l jààsɛ̀ nánzhəzhɔ̌ wẽ́. À y'à dàl námpɔ́lɛ́ y sá mɛ̃ bǔrh wẽ́. Èmà-byǎ y'à la nɛ gu. À da-byǎ Zhwifubá ǹdə́ byɛ̀bɛ́ bə̀ də̀ Zhwifubá ga y'à n'ê pyà à gu. Bə̀ y'à n'ê pyà nɛ̀ cɛmɛ nɛ́ wẽ́ ǹdə́ gɔ nɛ́ bə̀ la gu. À y'à dàl námpɔ́lɛ́ y sá mɛ̃ nə̀-fɔ̀lɔ̀ w wẽ́. Byɛ̀bɛ́ bə̀ n'ê gòm kɔma bə̀ bə̀ wɔ́ Kristə-lyì mú myɛ y'à n'ê pyà à gu.
47011027	À twĩ̀ tumə nyɛ̀bɛ́ nə̀ jɛ̀, nə̀ n'ê lyɛ̀ɛ̀ numbyíní. Dədɛ̃̌nɛ, à t'â dɛ̀ɛ̀ yé. Nɔrh ǹdə́ nə̀nyɛ̀lsɛ̀ zɔ nɛ. Dədɛ̃̌nɛ, kɔn wɔ́ nyɔ́ɔ́ sá zhɛ̃̀ kùjú. Dədɛ̃̌nɛ, wàr y'à zə nɛ, gɔ̀nɔ̀ myɛ já tɛ̀nɛ́ yé.
47011028	Sə kɔn dɛ́ dɛ̀bɛ́ rə̀ yò zù nì du rə̀myɛ́ gakó mó, wɔ́ Kristə-lyì gùúlí. Wɔ́ rə̀myɛ́ yò ò zù nì dɛ̃ gakó.
47011029	Lò gə yə̀ Yi ni zhí kẽkẽ, àmyɛ yá yə̀ ǹdə ń ta. Lò gə tu yə̀-bəlɔ̀lɔ́ wẽ́, à wu yá zhìlì dɛ̃́dɛ̃́.
47011030	È gə wɔ́ cìn-dɛ̃̌-zhõ̌ yilə, wɔ́ à gə́ bə kùr zhe yil à n'â zhẽ̌ à cìnə̀.
47011031	Nə́ Cinu Yezu Da Yi yě bə̀ wɔ́ zhə̀n à n'â zɔ̀mà. Ń yil lé bá nə còrhó twéé gakó!
47011032	À gə́ y'à ŋwɛ́nɛ́ Damaasɛ nɛ́ yi ní, cɔ w yó-cə́bal mɔ́, pyɔ̌ Arətaasɛ yà ń cĩ́ gàà mɔ́, ce lyì zɛ̃̀ bə cə̀r cɔ w jààsɛ́ gakó ne, mùnì ga bə zə nɛ.
47011033	Rə̀myɛ́ yó, bə̀ zɛ̃̀ bə ce a zù sə́yǎ wa, bə kwè nè bə tó byílí y bə̀ lù bə mé kə́kɛ́lɛ́ cɔ w mɔ́ túkwə́rə́ èdù, bə cĩ́ pwẽ̀ nè. Wɔ́ gàà mɔ́ à tó né a lù cɔ w cə́bal mɔ́ yé né.
47012001	À mə̌ sá zhẽ̌ à cìn dɛ̃̌, sə rə̀myɛ́ bə kùr zhe yé. E jà ǹdə́ rə̀myɛ́ ga, à má byili ába kɔn dɛ̀bɛ́ Cinu byili ni, n jà n ce a lwar rə̀ pár mɔ́.
47012002	À yě Kristə-lò mə̀dù párá. Yi kwè mò rə mé vò dɛ̃̌ dɛ̃̌ è zhe byinə shí ǹdə́ nə̀na. È gə wɔ́ zhə̀n zhə̀n ga Yi kwè mò rə mé vò dɛ̃̌, ráá wɔ́ ǹdə dàrhà ta, à yə̀l yé. Wɔ́ Yi dúdú rə̀ yě.
47012003	Zhə̀nà, à yě bə̀ Yi kwè bal mɔ́ ńmyɛ̌ rə mé vò dɛ̃̌. Sə à n'â byili gwẽ̌, è gə wɔ́ zhə̀n zhə̀n ga Yi kwè mò rə mé vò, ráá wɔ́ ǹdə dàrhà ta, à yə̀l rə̀myɛ́ yé. Wɔ́ Yi dúdú rə̀ yě.
47012004	Ń nyɛ̀ɛ̀ zɔ̀mà gàà, sə nə̀ də̀ kɔn dɛ̀bɛ́ numbyíní wɔ̌ è má byili yé. E j'à bə sɔ́má myɛ zhe è zɔ̀m nɛ̀ yé.
47012005	È gə wɔ́ bal mɔ́ ńmyɛ̌ yilə, à má zhẽ̌ à cìnə̀. Sə à t'â la à cìn zhõ̌ à cìcì yil yé. Ǹdə́ à gə la à cìn zhõ̌, wɔ́ à bə-jàn-zhəəré yilə.
47012006	Bá à gə la à cìn dɛ̃̌ zhõ̌ myɛ, rə̀myɛ́ də̀ tum dɛ̀bɛ́ à n'â twĩ̀ à yə̀l rə̀ kùr yé, bə̀ wɔ́ zhə̀n à n'â zɔ̀mà. Sə à n'â dɛ̃̀ à cìn ǹdə́ cìn dɛ̃̌ zhõ̌ mó, b'à t'â yǎl sə lyì bí tó à tumə né ǹdə́ à zɔ̀mà nɛ́ dɛnnɛ bə bù b'à du bi yé.
47012007	Kɔn zù à yala nɛ́ wẽ́ rə̀ n'ê yì nì. Kɔn wɔ́ ǹdə wɔ́ Shətana è n'ê mà nɛ̀ ta. Kɔn dɛ́ dɛ̀bɛ́ Cinu byili ni mú zhe kùr dɛ̃́dɛ̃́. Wɔ́ rə̀myɛ́ è ce n yẽ̌ nɔ̀nɔ̀ w òmyɛ́ yí ni, mùnì ga à bə̀ká zhẽ̌ à cìn dɛ̃̌ kɔn dɛ́ rə̀myɛ́ yil yé.
47012008	À lwə̀l mò, twər rə̀tɔ̀ gakó, sə n vùr nɔ̀nɔ̀ w òmyɛ́ à yala nɛ.
47012009	Sə ń wò nè: "À gə́ só mó mó myɛ dúdú já. Wɔ́ ǹ bə-jàn-zhəəre yi ní à n'â ce à jàn dɛ́ yàl nɛ́ ǹdə́ mɔ́ dɛ̃́dɛ̃́." Wɔ́ rə̀myɛ́ è ce à bá zhẽ̌ à cìn dɛ̃̌ à bə-jàn-zhəəre yilə, mùnì ga Kristə jàn dɛ́ yìlì nì.
47012010	Wɔ́ rə̀myɛ́ è ce, bə-jàn-zhəəre ga, tùùrhì ga, yò-cə̀ə̀lè ga, lyì bí gə́ n'ê nwɛ̀nɛ̀ nɛ̀ mɔ́ ga, twə́lə́ né ga; à gə n'â nɛ rə̀myɛ́ gakó Kristə yilə, à wu nyɛ̀. Zhə̀nà, wɔ́ à bə-jàn-zhəəre yi ní à n'â nɛ jàn nɛ́.
47012011	À gə zɛ̃̀ à n'â zɔ̀m ǹdə nyə̀nyà ta, wɔ́ ámyɛ̌ á ce à n'â wɛ̀rhɛ́ èta. Bə̀ wɔ́ ámyɛ̌ á y'ǎ mə̌ s'á zwẽ à nyí ni. Bá àmyɛ́ gə də̀ kaka myɛ, byɛ̀bɛ́ á n'á bùl bə̀ bə̀ wɔ́ Kristə tùntúmə́ nánfwààlɛ̀ mɔ́ myɛ bə nɛ du yé.
47012012	À wɛ̀rhɛ́ kɔn dɛ̀bɛ́ rə̀ bá ce á lwar b'à wɔ́ Kristə tùntúm mú á yírhə́ na. À zhìlì à yala nɛ dɛ̃́dɛ̃́. Wò-jààrɛ̀ ǹdə́ màmyaarhɛ ǹdə́ tùm-fwààlɛ̀ gakó wɛ̀rhɛ́ á sõ.
47012013	Wɔ́ bə̀kɔ́n à wɛ̀rhɛ́ Kristə-lyì gùúlí dwã bɛ́ nɛ du ámyɛ̌? Kɔn rə̀dù à yě: à yə̀ á yó w nyǐ yé. E zɛ̃̀ wɔ́ rə̀myɛ́ á pwírí rə̀ bə càn ná etəra? È gə wɔ́ èta, sə́ nyǐ à n'â lwə̀l ába sǔbri.
47012014	Nyǐnə à n'â tɛnɛ à bàn á sõ. Rə̀myɛ́ bá ce né wɔ́ twər rə̀tɔ̀ à gə́ n'â twí á sõ né. Sə kɔn bá yə̀ ǹdə twéé twéé mó ta, à t'â la ába lyɔ̀ɔ̀ ǹdə́ kɔn dɛ̀bɛ́ à zhe rə̀ tum yé. È də̀ á kɔn à n'â yǎl yé. Wɔ́ á cìcì mú à n'â yàlá. È də̀ bə̀sɔ́bwɛ̀lɛ́ námpɔ́lɛ́ è n'ê pyà è pɛ è da nɛ́ yé. Wɔ́ da ń ya n pyà n pə ń bə̀sɔ́bwɛ̀lɛ́ námpɔ́lɛ́ nɛ.
47012015	È gə wɔ́ àmyɛ́ yilə, à bá pə ába kɔn dɛ̀bɛ́ à zhe, e súlí à cìcì námpúm. E zɛ̃̀ wɔ́ à gə́ só ába dɛ̃́dɛ̃́ mɔ́ yilə, á sónó w n'ê bɔ̀ ǹdə́ nɛ?
47012016	Dɛ̀ga lyì jàlà n'ê zɔ̀m b'à də̀ cángá yé, bə̀ wɔ́ kɔma à gòm a má jə́jɛ̀rɛ́ ába. A j'à yə̀ ába lyɛ̀ɛ̀ ǹdə́ kɔn dɛ̀bɛ́ à zhe rə̀ tum yé.
47012017	Á gə n'á yǎl s'á nyǐ lyì bí byɛ̀bɛ́ à twĩ̀ á sõ mó, à yə̀ ce mə̀dù ga yǔr ába n zwẽ á kɔn n bə̀ n pɛ̃ yé.
47012018	À lwə̀l Titi a twĩ̀ ńmyɛ̌ ǹdə́ nə́ da-byǐ mú á yě ń pár mɔ́ á sõ. Bə̀ nə gə́ tú mú, Titi yǔr ába n zwẽ á kɔn nà? Á n'á bùl b'àmyɛ́ ǹdə́ ńmyɛ̌ tùntwĩ̀ĩ̀ rí yə̀ rə̀dù yàl, ráá nə́ bùlə̀ né nə̀ yə̀ rə̀dù yàl?
47012019	Dɛ̀ga á ju kùr shãã shãã ga á n'á bùl á wẽ́ bə̀ wɔ́ bwìrì nə́ r'é pyà á sõ? E j'à də̀ èta yé. Nə́ r'é zɔ̀m Yi yé né ǹdə Kristə gə́ nə́ ń yǎl nɛ́. Dɔwabá nántwə̌rh, nə́ r'é zɔ̀m rə̀myɛ́ gakó ámyɛ̌ sãɔ̃ yilə, mùnì ga á kwɛrhɛ á zhí Yi ni.
47012020	Ywẽ zhe ne, dɛ̀ga à gə́ má bə̀ á sõ, a pwírí á də̀ ǹdə à gə́ n'â yǎl nɛ́ yé, dɛ̀ga ámyɛ pwírí àmyɛ də̀ ǹdə á gə́ n'á yǎl nɛ́ yé. Kɔn súlí myɛ, ywẽ zhe ne, ǹ gə só a má pwírí nyə̀-pǎr ǹdə́ bwɛ̃̌-dǔr, ǹdə́ lyim, ǹdə́ búlə́, ǹdə́ dwã yil zhìlù, ǹdə́ wu-bárhɛ́ zɔ̀mà, ǹdə́ cìn-byilu, ǹdə́ yààyàà tumə ŋwɛ́nɛ́ á cəcəl wə.
47012021	Ywẽ zhe ne myɛ, à gə́ má ká bə̀ á sõ, a zɛ̃̀ à la cìzhìl nɔ Yi yé né á yilə. Dɛ̀ga lyì jàlà ŋwɛ́nɛ́ bə̀ gwẽ̌ n'ê fwə̀lə́, bə̀ n'ê wɛ̀rhɛ́ lwɛlɛ, bə̀ n'ê wɛ̀rhɛ́ yààyàà ǹdə bə̀ shãã ga mɔ́ ta, bə̀ yə̀ shɛ̀nɛ́ bə pyìrhí bə̀ wun yé. Rə̀myɛ́ zɛ̃̀ rə̀ la à wu ni zhìlù.
47013001	À bàn á sõ, sə rə̀myɛ́ bá ce né wɔ́ twər rə̀tɔ̀ à gə́ n'â twí á sõ né. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yò gə la kɔrhɔ gakó, sé yə̀ zhə̀n-cìnə́ bə̀lyè ráá bə̀tɔ̀ yírh wə."
47013002	À zhe zɔ̀mɛ̀ à la byɛ̀bɛ́ bə̀ wɛ̀rhɛ́ yə̀-bəlwàálɛ́ shãã ga mɔ́ ǹdə́ lyì bí dwã bɛ́ nɛ byilu. À gə́ y'à ká bwérhé a bə̀ á sõ yi ní, à y'à byili ri. Wɔ́ rə̀myɛ́ à k'â n'â byili bi kə́dò ǹdə́ à tɛ̀nɛ́ á sõ ga. À gə tú èlǎsɛ̃́, sǔbri t'â la nɛ́ yál lò mə̀dù ga yil yé.
47013003	Á n'á yǎl b'à wɛ̀rhɛ́ kɔn dɛ̀bɛ́ rə̀ bá ce á lwar bə̀ Kristə nə́ ń tó à dɛnnɛ ń zɔ̀mà. Sə à n'â byili ába, Kristə də̀ bə-jàn-zhəəre cí yé. Rə̀myɛ́ ce, ń gə la ń tum dí tũ̌ á wẽ́, ń nə́ ń byili ń jàn dɛ́.
47013004	Zhə̀nà, ń shɛ̀nɛ́ n yə̀ ǹdə bə-jàn-zhəəre cí ta bə pəpa mɔ də̀-jɔrhɔ́ yó. Sə ń bwìrhì ń ŋwɛ́nɛ́ Yi jàn yilə. Èta, nə́ mù dwã nɛ ǹdə́ mɔ, nə́ shɛ̀nɛ́ nə́ yə̀ bə-jàn-zhəəre cìnə́. Sə á b'ǎ tó nə́ tùntwə̃̀ə̃̀ né dɛnnɛ á lwar bə̀ nə́ mù dwã nɛ ǹdə́ Kristə nə́ ŋwɛ́nɛ́ Yi jàn yilə.
47013005	Bwə̌rhnə á cìnə̀, s'á tɛ́rɛ́ á wẽ́ á nyǐ ǹdə́ á gə n'â wɛ̀rhɛ́ ǹdə lyì byɛ̀bɛ́ bə̀ zhí Kristə ne ta? Èta á m'ǎ pwírí Yezu Kristə ŋwɛ́nɛ́ á wẽ́. È gə də̀ rə̀myɛ́, sə́ nyǐ kaka tɛ̀nɛ́ rə̀ n'ê byili b'ǎ zhí mu yé.
47013006	È gə wɔ́ nə́myɛ̌ yilə, kɔn ŋwɛ́nɛ́ rə̀ n'ê byili bə̀ nə́ zhí mu. À n'â bùl b'ǎ cìcì mú yě rə̀myɛ́.
47013007	Nə́ r'é lwə̀l Yi s'á bə̀k'á wɛ̀rhɛ́ kɔn dɛ̀bɛ́ rə̀ bə càn yé. Nə́ t'á wɛ̀rhɛ́ rə̀myɛ́ nə́ la m'é pə bwìrì nə́ cìn nì yé. Wɔ́ yál nə́ r'é yǎl b'ǎ wɛ̀rhɛ́ cɛ̀nɛ̀. Á gə tə̀ rə̀myɛ́ yil á n'á wə̀l bə̀ nə́ dówə́, rə̀myɛ́ də̀ yò yé.
47013008	Nə́ wàr zhə̀n dɛ́ yé ne nə́ la cə̌r yé. Kɔn dɛ́ dɛ̀bɛ́ nə́ wɔ̌ mɔ́, wɔ́ nə́ twĩ̀ zhə̀n dɛ́ byilu yilə.
47013009	Ámyɛ̌ gə wɔ́ jàn cìnə́, nə́myɛ̌ zɛ̃̀ nə́ wɔ́ bə-jàn-zhəəre cìnə́, nə́ wun nyɛ̀ nə́ bə-jàn-zhəəré yilə. Sə kɔn dɛ̀bɛ́ nə́ r'é lwə̀l Yi ni á yil mó gakó wɔ́ s'á yə̀ náàcɛ̀nà námpúm Yi yilə.
47013010	Wɔ́ rə̀myɛ́ è ce à n'â kɛ̃ sɛ́bɛ́ rɛ́ tɛ̀bɛ́ à la ába pɔ ǹdə́ à gwẽ̌ yə̀ á sõ yí yé. Bá à gə tú á sõ myɛ, à t'â yǎl a ji ába búlə́ kɔn lyɛ̃ cɛ nɛ yé. Zhə̀nà, Cinu pɔ nɛ ŋwɔ̀nɔ́ á yò kɔrhɔ yilə, sə è də̀ á yò zhìlù yil yé.
47013011	Da-byǎ, tɛ̀bɛ́ rə̀ dàl mɔ́, cenə á wun yə̀ nyɛ̀n, s'á yə̀ náàcɛ̀nà námpúm. Cícínə dwã. Wɛ̀rhɛ́na nyì-dwìì, s'á jòm ǹdə́ dwã ǹdə́ yə̀-zùlə́. Èta, Yi bá yə̀ nɛ́ ǹd'ába. Wɔ́ rə̀myɛ́ rə̀ wɔ́ sónó ǹdə́ yə̀-zùlə́ cí mú.
47013012	Cenə dwã, á kwə̀ə̀lè dwã náàcɛ̀nɛ́ ǹdə da-byǎ ta. Yi lyì bí gakó n'ê ce ába.
47013013	Cinu Yezu Kristə mà n cĩ́ bwəl á yó! Nə́ Da Yi sónó w ǹdə́ nyì-dwìì rí tɛ̀bɛ́ Eshirhə náàcɛ̀nɛ́ n'ê pɛ mɔ́ bá yə̀ nɛ́ ǹd'á gakó!
48001001	Àmyɛ́ Pwəə, à wɔ́ Yezu Kristə tùntúm, sə à yə̀ ń tùntúm jǐrh ǹdə́ numbyíní pùbùlə̀ yé. È k'ê də̀ numbyíní cã̌ nɛ à zɔ nɛ́ a má jǐrh ń tùntúm yé. Wɔ́ ńmyɛ̌ ǹdə́ nə́ Da Yi rí rə̀ bwìrhì mù mú jàn yil à jǐrh ń tùntúm. Àmyɛ́ ǹdə́ nə́ da-byǎ bɛ́ bə̀ ŋwɛ́nɛ́ nyɔ̀nɔ̀ mɔ́ gakó, nə́ r'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Yi gùúlí rə̀ ŋwɛ́nɛ́ Galəshi ní mú lyì bí ni pɔ, nə́ m'é ce ába.
48001003	Nə́ Da Yi ǹdə́ Cinu Yezu Kristə má cĩ́ bwəl á yó, sə bə pə ába yə̀-zùlə́!
48001004	Kristə pɔ ń myə̌l lé n mə n vwǎrh nə́ba nə́ yə̀-bəlwàálɛ́ wẽ́, mùnì n zwẽ nə́ba èlǎsɛ̃́ lũ w ò bə càn mɔ́ wẽ́, ǹdə nə́ Da Yi gə́ nə́ ń yǎl nɛ́.
48001005	Yi bá nə còrhó byinə nə̀ bə zhɔ̌ zhe yilə! Amɛ̀n!
48001006	Yi byẽ̀ ába Kristə sónó w yilə. Sə kɔn jàr nɛ̀ dɛ̃́dɛ̃́, á gə́ yàl làlà á pú á yẽ̌ de, á k'á vò á zwẽ yò-ècɔ̀nɔ̀ nyí dõ mó yilə.
48001007	À yě bə̀ lyì ŋwɛ́nɛ́ bə̀ n'ê zhizhiri á wun ní. Bə̀ n'ê yǎl bə lyə́r Kristə yò-ècɔ̀nɔ̀ nyí rí zɔ̀mà nɛ́, sə lwarna bə̀ yò-ècɔ̀nɔ̀ nyí dõ tɛ̀nɛ́ yé.
48001008	Kɔn gə lyɛ̃ yò-ècɔ̀nɔ̀ nyí rí tɛ̀bɛ́ nə́ bwə̀l nə́ byili ába mó, lò gə bwə̀l kɔn dõ, bá è gə wɔ́ nə́myɛ̌ cìcì, bá è gə wɔ́ màlɛ́ka è shí dɛ̃̌ myɛ, sə Yi zhìlì rə̀-ná-cìnə́ bé yò!
48001009	Nə́ jɛ̀rɛ̀ nə́ byili ába rə̀myɛ́, sə èlǎsɛ̃́, à k'â n'â byili ába rə̀myɛ́ kə́dò: lò gə bwə̀l yò-ècɔ̀nɔ̀ nyí dõ n byili ába, rə̀myɛ́ ǹdə́ tɛ̀bɛ́ á zwẽ mó də̀ rə̀dù, sə Yi zhìlì rə̀-ná-cí yò!
48001010	Á n'á bùl bə̀ à gə́ zɔ̀m èta mɔ́, wɔ́ numbyíní pùbùlə̀ ráá Yi pùbùlə̀ wɔ̀rhɔ́ à n'â pyà? Wɔ́ numbyíní wu-nyɔ̃̀ à n'â pyà nà? È gə y'à wɔ́ numbyíní wu-nyɔ̃̀ à n'â pyà, à gə k'â də̀ Kristə tùntùnnə̀ yé.
48001011	Da-byǎ, à n'â yǎl s'á lwar bə̀ yò-ècɔ̀nɔ̀ nyí rí à n'â bwə̀l mó də̀ numbyíní nyǎn yé.
48001012	Wɔ́ Yezu Kristə ń byili ri ni, sə è də̀ numbyíní è cèrhè rè nè yé.
48001013	Á nyɛ̀ɛ̀ à tùntwĩ̀ĩ̀ rí gə́ y'à wɔ́ nɛ́, ǹdə́ à y'à gwẽ̌ ŋwɛ́nɛ́ Zhwifubá Yi-sɔ́má y wẽ́ mó. Á yě b'à y'à n'â nwɛ̀nɛ̀ Yi gùlú w lyì bí dɛ̃́dɛ̃́, à y'à n'â yǎl a zhìlì bə̀ yò.
48001014	Rə̀myɛ́ yi ní, à y'à n'â zwẽ Zhwifubá Yi-sɔ́má y nyə́ né du à shí-dwã bɛ́ nánzhəzhɔ̌. À y'à zhe yə̀wǎl dɛ̃́dɛ̃́ du bi nə́ nàmbala bɛ́ lùl-e-pwírí y nyə́ né wẽ́.
48001015	Sə Yi cír ne ǹdə́ à gwẽ̌ ŋwɛ́nɛ́ à ná wẽ́, rə byẽ̀ nè ǹdə́ wu-bɔ̀nɔ̀.
48001016	Rə̀ y'à n'ê yǎl rə byili ni rə̀ Byǐ mú párá, mùnì ga a bwə̀l ń yò w a byili byɛ̀bɛ́ bə̀ də̀ Zhwifubá mó ne. Dɛ̃ rɛ́ rə̀myɛ́ gə́ yúwə́, à k'â yə̀ zhì sá pyà bə̀ lò sɛ̃ nɛ ǹdə́ cícú yé.
48001017	À yə̀ Zhərəzalɛm zhə̀l a nə byɛ̀bɛ́ bə̀ jɛ̀rɛ̀ nɛ̀ bə jǐrh tùntúmə́ mó myɛ yé, a já zhì à kùr yó gàà mɔ́, a vò Arəbyi, a zɛ̃̀ a zhì gàà a kwɛ̃̀ a bə̀ Damaasɛ.
48001018	A wɛ̀rhɛ́ byinə nə̀tɔ̀. Rə̀myɛ́ kwã nɛ́, a zɛ̃̀ a vò Zhərəzalɛm mùnì ga a lwar Pyɛɛrɛ párá, a wɛ̀rhɛ́ dwã shí ǹdə́ nə̀nu ń sono.
48001019	À yə̀ tùntúm dõ nɛ gàà yé. Wɔ́ Cinu da-byǐ Zhakɛ dúdú à nɔwa.
48001020	Kɔn dɛ́ dɛ̀bɛ́ à n'â kɛ̃ à la ába pɔ èta mɔ́, à n'â byili Yi yé né b'è də̀ kɔma à n'â gòm yé.
48001021	Rə̀myɛ́ kwã nɛ́ kə́dò, a zhǐr a vò Siri ǹdə́ Shilishi tənèsé wə,
48001022	sə rə̀myɛ́ yi ní ǹdə́ Zhide tənà y Kristə-lyì gùúlí y'à gwẽ̌ yə̀l à pár yé.
48001023	Sə wɔ́ nyɛ́ bə̀ y'à nyɛ̌ lyì jàlà n'ê zɔ̀m à yò bə̀ zhe: "Shãã ga, bal mɔ́ mɔ̀bɔ́ èta mɔ́ yà ń nə́ ń nwɛ̀nɛ̀ nə́ba, ńmyɛ̌ ń zɛ̃̀ èlǎsɛ̃́ ń nə́ ń bwə̀l Yi-ni-zhú yò-ècɔ̀nɔ̀ nyí rí, e jà ń yà ń nə́ ń yǎl n cɔ̀ rə̀ yò." Wɔ́ rə̀myɛ́ dúdú bə̀ y'à yě,
48001024	sə bə̀ y'à n'ê cèrhé Yi rə̀myɛ́ yilə.
48002001	Byinə shí ǹdə́ nə̀na rə̀myɛ́ kwã nɛ́, à ká kwɛ̃̀ a vò Zhərəzalɛm, àmyɛ́ ǹdə́ Barnabaasɛ. A zə Titi a má súlí.
48002002	Wɔ́ Yi rə̀ byili ni rə̀myɛ́, sə à zhə̀l a nə Kristə-lyì bí gùlú w yé né cìnə́ bé bə̀ dúdú, a byili bi yò-ècɔ̀nɔ̀ nyí rí à n'â bwə̀l à byili byɛ̀bɛ́ bə̀ də̀ Zhwifubá ne mó. À y'à t'â yǎl b'à tum dí à twĩ̀ mú ǹdə́ tɛ̀bɛ́ à gwẽ̌ n'â twĩ̀ mú yál kɔn nánfò yé.
48002003	Titi mú ń yà ń tó ne mó wɔ́ Gərɛkɛ. Sə ǹdə́ rə̀myɛ́ ga, bə̀ yə̀ mɔ nyɛ́ɛ́ bə ce góm mó wẽ́ yé.
48002004	Sə lyì jàlà bə̀ wɔ́ surhə námməlwǎlsɛ cìnə́ y'à tú bə zù nə́ wẽ́ ǹdə lyì-twə̌rh ta, bə̀ n'ê gòm kɔma bə̀ bə̀ wɔ́ nə́ da-byǎ, e j'à wɔ́ nə́ yǔr yil bə̀ y'à túwə́. Bə̀myɛ́ mɔ́ y'à n'ê yǎl bə̀ ń góm. Bə̀ y'à n'ê yǎl bə ce nə́ jǐrh ǹdə yómə́ ta, e j'à cìn-cìnú mú mɔ̀bɔ́ nə́ zhe mó wɔ́ Yezu Kristə sõ mə̀ shí ní.
48002005	Sə nə́ yə̀ shɛ̀nɛ́ nə́ zwẽ bə̀ nyə̀ná nɛ́ námpɔ́lɛ́ myɛ cìcì yé, bə̀ nə́ y'ǎ n'é yǎl b'ǎ mɛ̃ Kristə yò-ècɔ̀nɔ̀ nyí rí zhə̀n dɛ́ wẽ́.
48002006	È gə wɔ́ byɛ̀bɛ́ Kristə-lyì bí n'ê nyǐ ǹdə bə̀ gùlú w yé né cìnə́ bé ta mɔ́ yilə, bə̀ yə̀ nɛ nyɛ́ɛ́ b'à wɛ̀rhɛ́ kɔn dõ a súlí yé. (Bə̀ gə́ y'à wɔ́ nɛ́ mɔ́ də̀ kaka àmyɛ́ yil yé, bə̀ è gə wɔ́ Yi yilə, lyì bí gakó wɔ́ kɔn rə̀dù.)
48002007	Yé né cìnə́ bé bə̀myɛ́ mɔ́ lwar bə̀ wɔ́ Yi rə̀ pɔ nɛ nyí b'à bwə̌l yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, ǹdə rə̀ gə́ pɔ nyí Pyɛɛrɛ myɛ nɛ bə̀ ń bwə̌l yò-ècɔ̀nɔ̀ nyí rí n byili Zhwifubá ne né.
48002008	Yi ce Pyɛɛrɛ jǐrh rə̀ tùntúm Zhwifubá yilə, rə ce àmyɛ́ jǐrh rə̀ tùntúm byɛ̀bɛ́ bə̀ də̀ Zhwifubá mó yilə.
48002009	Kristə-lyì bí y'à n'ê nyǐ Zhakɛ ǹdə́ Pyɛɛrɛ ǹdə́ Zhã ǹdə bə̀ gùlú w yé né cìnə́ ta, sə bə̀myɛ lwar bə̀ wɔ́ Yi rə̀ pɔ nɛ tum dí rə̀myɛ́ mɔ́ rə̀ sónó w yilə. Bə zɛ̃̀ bə ce jɛ̃̀ àmyɛ́ ǹdə́ Barnabaasɛ jɔ̃̀ wà, bə mé byili bə̀ nə́myɛ̌ ǹdə́ bə̀myɛ́ ga nyí wɔ́ rə̀dù, bə̀ nə́myɛ̌ mə̌ sə nə́ vò byɛ̀bɛ́ bə̀ də̀ Zhwifubá mó sono, sə bə̀myɛ́ vò Zhwifubá sono.
48002010	Sə tɛ̀bɛ́ bə̀ lwə̀l nə́ba bə̀ nə́ wɛ̀rhɛ́ mɔ́, wɔ́ nə́ lyǐrh Zhərəzalɛm gùlú w nə̀mwà bɛ́ yò, sə à y'à n'â yǎl a wɛ̀rhɛ́ rə̀myɛ́ ǹdə́ à wu gakó.
48002011	Sə Pyɛɛrɛ gə́ tú n yí Ancɔɔsɛ, à bú mu lyì bí gakó yé né, bə̀ ń yà ń dówə́.
48002012	Ń yà ń ju kùr ń nə́ ń tó Kristə-lyì bí byɛ̀bɛ́ bə̀ də̀ Zhwifubá mó ne ń jí. Rə̀myɛ́ kwã nɛ́, lyì dwã zɛ̃̀ bə shí Zhakɛ sono bə bà. Ywẽ zɛ̃̀ rə̀ zhe mo, ń kə́ ń bə shɛ̀ Kristə-lyì bí byɛ̀bɛ́ bə̀ də̀ Zhwifubá mó ne tó n jí yé, bə̀ byɛ̀bɛ́ bə̀ y'à shí Zhakɛ sõ mó y'à n'ê nyɛ́ɛ́ byɛ̀bɛ́ bə̀ də̀ Zhwifubá mó bə̀ bə̀ góm.
48002013	Kristə-lyì bí dwã bɛ́ byɛ̀bɛ́ bə̀ wɔ́ Zhwifubá mó gakó zɛ̃̀ bə̀myɛ tó bə zù tùntwə̃̀ə̃̀ né nyɛ̀bɛ́ nə̀ yə̀ tó ǹdə́ kɔn dɛ̀bɛ́ bə̀ yě bə̀ rə̀ wɔ́ zhə̀n mɔ́ nɛ yé. Rə̀myɛ́ ce Barnabaasɛ myɛ tó n zù bə̀ nyə̀ná nɛ́.
48002014	À gə́ pwírí bə̀ t'â zhə̀l zhə̀n sɔ́má y yó ǹdə yò-ècɔ̀nɔ̀ nyí rí gə́ n'ê byili ní mú, à wò Pyɛɛrɛ nɛ lyì bí gakó yé né: "Ǹmyɛ́ wɔ́ Zhwifu, sə ǹ jòm nyɔ̀nɔ̀ ǹdə lò mɔ̀bɔ́ ń də̀ Zhwifu ta. Ǹ yə̀ wɛ̀rhɛ́ ǹdə Zhwifubá ta yé. Bə̀kɔ́n yil ǹ nə zɛ̃̀ ǹ nə́ ǹ yǎl ń nyɛ́ɛ́ byɛ̀bɛ́ bə̀ də̀ Zhwifubá mó bə wɛ̀rhɛ́ ǹdə Zhwifubá ta?"
48002015	Nə́myɛ̌ wɔ́ Zhwifubá; nə́ də̀ ǹdə lyì bí dwã bɛ́ byɛ̀bɛ́ bə̀ yə̀l Yi nyə́ né mó ta yé.
48002016	Sə ǹdə́ rə̀myɛ́ ga, nə́ yě b'è də̀ Muyiisi nyə́ né zõ mó è bá ce numbyíní cẽ dóó zal yé. Wɔ́ ǹ gə zhí Yezu Kristə ne dúdú, fòró Yi ce ǹ kə́ ǹ bə dóó zhe yé. Wɔ́ rə̀myɛ́ è ce, nə́myɛ zù Yezu Kristə, mùnì ga nə́ gə́ zhí mu, sə Yi ce nə́ bə̀k'á k'é zə dwə́ə́re yé; sə è də̀ Muyiisi nyə́ né zõ è bá ce yé, bə̀ nyə́ né nə̀myɛ́ zõ mó wàr è bá ce lò cẽ dóó zal yé.
48002017	Nə́myɛ̌ byɛ̀bɛ́ nə́ wɔ́ Zhwifubá, nə́ r'é pyà sə Yi ce nə́ bə̀k'á k'é zə dwə́ə́re Kristə jàn yil mó, lyì bí gə tə̀ rə̀myɛ́ yil bə̀ n'ê nyǐ nə́myɛ ǹdə yə̀-bəlwàálɛ cìnə́ ta, è nə zɛ̃̀ wɔ́ Kristə ń ce nə́ jǐrh yə̀-bəlwàálɛ cìnə́? Rə̀myɛ́ də̀ zhə̀n yé.
48002018	À gə zɛ̃̀ à k'â zwẽ Muyiisi nyə́ né à zhɔ̃̀ mɔ́, wɔ́ àmyɛ́ à n'â cĩ́ dóó à cìcì yó wə.
48002019	Wɔ́ Muyiisi nyə́ né cìcì nə̀ ce a jǐrh ǹdə wɔ́ cú à cù ta, a du nə̀ wẽ́. Kɔn yàl èta, mùnì ga a yə̀ nɛ́ Yi yilə. À tó Kristə ne a cì də̀-jɔrhɔ́ yó.
48002020	Àmyɛ́ cìcì mú k'â tɛ̀nɛ́ yé. Wɔ́ Kristə ń ŋwɛ́nɛ́ à wẽ́. À gə́ ŋwɛ́nɛ́ cɛ yó èlǎsɛ̃́ mɔ́, wɔ́ Yi Byǐ mú ń swéné ne n pə ń myə̌l à yil mó ne à zhí.
48002021	À t'â yǎl a zhɛ̃̀ Yi sónó w yé. Zhə̀nà, Muyiisi nyə́ né zõ mó gə y'à wɔ̌ è ce lò cẽ dóó zal, sə́ nyǐ Kristə cu mú wɔ́ nánfò, mə̀ bə kùr zhe yé.
48003001	Galəshi lyì, bə surhə zhe cìnə́, wɔ́ mɔ̌ lò ń pyìrhí á surhə né èta mɔ́? E jà bə byili bə̀ gə́ pəpa Yezu Kristə də̀-jɔrhɔ́ w yó né mó pamparɛ̃ɛ̃ á gakó yé né á yírhə́ na.
48003002	À n'â yǎl a bwə̀rh ába zɔ̀mɛ̀ rə̀dù sásá s'á lyár nɛ: wɔ́ Muyiisi nyə́ né zõ mó è ce Eshirhə náàcɛ̀nɛ́ só á yó wə, ráá yò-ècɔ̀nɔ̀ nyí rí á nyɛ̀ɛ̀ á zɛ̃̀ á zwẽ de mó è ce?
48003003	Surhə mwìrì ába nà? Á ji kùr ǹdə́ Eshirhə náàcɛ̀nɛ́ jàn, èlǎsɛ̃́ á zɛ̃̀ á n'á yǎl á báásɛ ǹd'á sə̀pwà jàn?
48003004	Kɔn dɛ́ tɛ̀bɛ́ Yi tó á dɛnnɛ rə wɛ̀rhɛ́ mɔ́ gakó bá yə̀ nánfò? Rə̀ wàr rə̀ bá yə̀ nánfò yé.
48003005	Yi gə́ n'ê ce rə̀ Eshirhə y swé á yó wə, rə j'à n'ê wɛ̀rhɛ́ màmyaarhɛ nánzhəzhɔ̌ á sõ mó, wɔ́ byè yilə? Wɔ́ Muyiisi nyə́ né zõ mó è ce, ráá yò-ècɔ̀nɔ̀ nyí rí á nyɛ̀ɛ̀ á zɛ̃̀ á zwẽ de mó è ce?
48003006	Abəraham myɛ yàl èta. Bə̀ zɔ̀m ń yò Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ń zɔ Yi zhə̀nà. Rə zɛ̃̀ rə nyǐ mu ǹdə ń bə dóó zhe ta, ń gə́ zhí ri mú yilə."
48003007	Lwarna bə̀ wɔ́ byɛ̀bɛ́ bə̀ zhí Yi ni mú bə̀ wɔ́ Abəraham nɛ̀mɛ́.
48003008	Bə̀ dámǎ bə byili Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ byɛ̀bɛ́ bə̀ də̀ Zhwifubá mó gə zù Yi, rə̀ bá ce bə̀ k'ê t'â la dwə́ə́re zal yé. Wɔ́ rə̀myɛ́ è ce, rə̀ dámǎ rə byili yò-ècɔ̀nɔ̀ nyí rí Abəraham nɛ. Rə̀ wò mò: "À bá tó ǹmyɛ́ dɛnnɛ a cĩ́ bwəl lũ w lyì bí gakó yó."
48003009	Abəraham gə́ yà ń zhí Yi ni mú ce rə̀ cĩ́ bwəl ń yó. Èta, lò mɔ̀bɔ́ gakó ǹmyɛ zhí ri ǹdə Abəraham ta, rə̀ bá cĩ́ bwəl ǹ yó ǹdə rə̀ gə́ cĩ́ bwəl Abəraham yó né.
48003010	Sə lò mɔ̀bɔ́ gakó ń nə́ ń bùl bə̀ Muyiisi nyə́ né zõ mó bá ce n nə vwǎrh, rə̀-ná-cí yò zhìlì. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ tá ǹ wɛ̀rhɛ́ ǹdə bə̀ gə́ byili nyə́ né sɛ́bɛ́ rɛ́ wẽ́ né dɛ̃ gakó, ǹ yò bá zhìlì."
48003011	Bə̀ byili pamparɛ̃ɛ̃ bə̀ Muyiisi nyə́ né zõ mó wàr è bá ce lò cẽ dóó zal yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ zhí Yi ni, rə̀ bá ce ǹ kə́ ǹ tá ǹ la dóó zal yé. Ǹ b'ǎ nə nyǔ."
48003012	Muyiisi nyə́ né zõ mó ǹdə́ Yi-ni-zhú mú də̀ rə̀dù yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ wɛ̀rhɛ́ kɔn dɛ̀bɛ́ gakó nyə́ né byili mú, ǹ b'ǎ zə nyǔ nyə́ né jàn yilə."
48003013	Kristə lwə̌r nə́ba nyə́ né nə̀ y'à lyẽ nə́ba mó wẽ́. Ń zwẽ dɛ̀bɛ́ rə̀ y'à zhìlì nə́ yò mó n cĩ́ ń cìcì yó wə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ń tɔ̌r nyíní cǒ yó, ń yò zhìlì."
48003014	Kɔn yàl èta mùnì ga byɛ̀bɛ́ bə̀ də̀ Zhwifubá mó nə bwəl lé Yi y'à bwəl rə̀ nyí Abəraham nɛ mɔ́ Yezu Kristə jàn yilə. Nə́ gə zhí Yi ni, nə́ b'ǎ nə kɔn dɛ́ tɛ̀bɛ́ Yi y'à bwəl rə̀ nyí mú. Kɔn dɛ́ rə̀myɛ́ mɔ́ wɔ́ Eshirhə náàcɛ̀nɛ́.
48003015	Da-byǎ, à bá zə kɔn rə̀dù rə̀ ŋwɛ́nɛ́ nə́myɛ̌ numbyínə́ bé cìcì tùntwə̃̀ə̃̀ né wẽ́ a bá myɛrhɛ: lwarna bə̀ lò gə bwəl nyí ǹdə nyə́ né gə́ n'ê byili ní, lò dõ wàr ń mà n shí kwã nɛ́ n cɔ̀ rɛ̀, ráá n súlí kɔn dõ né yé.
48003016	Èta myɛ, Yi bwəl nyí bə̀ rə̀ la kɔn Abəraham ǹdə́ ń nɔ̃̌ nɛ pɔ. Wɔ́ Abəraham ǹdə́ ń nɔ̃̌ nɛ Yi bwəl nyí rí. Bə̀ yə̀ kɛ̃ bə̀: "Abəraham ǹdə́ ń nɛ̀mɛ́", ǹdə wɔ́ lyì nánzhəzhɔ̌ yò bə̀ n'ê zɔ̀m ta yé. Bə̀ kɛ̃ bə̀: "Abəraham ǹdə́ ń nɔ̃̌." Rə̀myɛ́ n'ê byili bə̀ wɔ́ lò mə̀dù yò bə̀ zɔ̀m. Lwarna bə̀ nɔ̃̌ w òmyɛ́ mɔ́ wɔ́ Kristə.
48003017	Wɔ́ yál à n'â yǎl a wɔ̀ bə̀ nyǐ Yi y'à bwəl nyí, rə wɔ̀ bə̀ nyì-bwelé y èmyɛ́ t'â la kwǎrh gaga yé. Rə̀ pɔ rə̀ nyə́ né Muyiisi ni ǹdə́ rə̀ gə́ wɛ̀rhɛ́ rə̀ nyì-bwelé y mó zhe byinə zwã̌-àna ǹdə́ shə́-ètɔ̀. Nyə́ né nə̀myɛ́ wàr nə̀ bá cɔ̀ rə̀ nyí rí rə̀ bwəl mó rə jǐrh kɔn nánfò yé.
48003018	È gə wɔ́ nyə́ né dɛnnɛ lò mà n tó né n nə kɔn dɛ́ dɛ̀bɛ́ Yi y'à byili bə̀ rə̀ la rə̀ lyì bí ni pɔ mɔ́, sə́ nyǐ lò kə́ ń wàr ń mà n nə rɛ nyí rí rə̀ y'à bwəl mó yil yé. E j'à wɔ́ nyí rí rə̀ bwəl mó dɛnnɛ rə̀ tó né rə byili rə̀ sónó w Abəraham nɛ.
48003019	Wɔ́ bə̀kɔ́n yil nyə́ né ŋwɛ́nɛ́? Nə̀myɛ́ wɔ́ súlí nə̀ súlí ní, mùnì ga nə sɛ̃ lyì bí ni bə lwar kɔn dɛ̀bɛ́ ná-dwí yil rə̀ də̀ Yi pùbùlə̀, bə̀ m'ê dɛ̃̀ nɔ̃̌ w Yi bwəl ò nyí Abəraham nɛ mɔ́. È gə wɔ́ Yi nyə́ né yilə, wɔ́ màlɛ́kabá bə̀ tó numbyíní dɛnnɛ bə bə̀ e byili ni lyì bí ni.
48003020	Sə è gə wɔ́ rə̀ nyì-bwelé y yilə, rə̀ yə̀ lò dɛnnɛ tó yé; wɔ́ rə̀ cìcì rə̀ zɔ̀m.
48003021	Rə̀myɛ́ nə zɛ̃̀ è n'ê yǎl e byili bə̀ Muyiisi nyə́ né n'ê cə̀r Yi nyì-bwelé yə́? È də̀ èta yé. Nyə́ né bə̀ pɔ mɔ́ gə y'à wɔ̌ nə̀ n'ê pɛ nyǔ numbyíní ni, lyì bí y'à wɔ̌ bə̀ má tó nə̀ dɛnnɛ bə cẽ dwə́ə́re zal yé.
48003022	Yi zɔ̀mɛ̀ rɛ́ sɛ́bɛ́ rɛ́ byili bə̀ yə̀-bəlɔ̀lɔ́ cǐ lũ w lyì bí gakó. Wɔ́ rə̀myɛ́ è ce, kɔn dɛ́ dɛ̀bɛ́ Yi bwəl rə̀ nyí mú, rə̀ bá pə rɛ byɛ̀bɛ́ bə̀ zù Kristə mó ne, bə̀ gə́ zhí mu mú yilə.
48003023	Shãã ga, wɔ́ Muyiisi nyə́ né nə̀ y'à n'ê yìlì nə́ba ǹdə byə̀nə́-jì lyì ta, nə́ m'é dɛ̃̀ Yi-ni-zhú mú cə-kɔ́lɔ́ wá, mùnì ga, cə-kɔ́lɔ́ w òmyɛ́ gə yúwə́, sə Yi byili nə́ba nə́ gə́ b'ǎ zhí ri ní.
48003024	Wɔ́ èta nyə́ né yìlì nə́ba né, kɔn bé yí Kristə twírí yə́, mùnì ga Yi ce nə́ bə̀k'á k'é zə dwə́ə́re, nə́ gə́ zhí ri mú yilə.
48003025	Sə èlǎsɛ̃́, Yi-ni-zhú mú cə-kɔ́lɔ́ w gə́ yú mú ce, nə́ k'é bə yìlnə̀ mó ńmyɛ̌ mɔ́ tum zhe yé.
48003026	Ámyɛ̌ gakó wɔ́ á gə́ zù Yezu Kristə mó è ce, á wɔ́ Yi byǎ.
48003027	Ámyɛ̌ byɛ̀bɛ́ gakó á zwẽ nɛ̃̌-shɔ Yezu Kristə wẽ́ mó, wɔ́ zú á zù mù ǹdə kàmə̀-zwǐ ta.
48003028	È k'ê bə zhe bə̀ mɔ̀bɔ́ wɔ́ Zhwifu, mɔ̀bɔ́ də̀ Zhwifu yé; è bə zhe bə̀ mɔ̀bɔ́ wɔ́ yóm, mɔ̀bɔ́ cǐ ń cìn yé; è k'ê bə zhe bə̀ mɔ̀bɔ́ wɔ́ bal, mɔ̀bɔ́ wɔ́ kɛ̃ yé, b'ǎ gakó jǐrh kɔn rə̀dù sá Yezu Kristə wẽ́.
48003029	Á gə́ wɔ́ Kristə lyì mú ce, á wɔ́ Abəraham nɛ̀mɛ́, sə á b'ǎ nə cəl kɔn dɛ́ dɛ̀bɛ́ Yi bwəl nyí bə̀ rə̀ la Abəraham nɛ pɔ mɔ́ wẽ́.
48004001	Sə àmyɛ́ n'â bùl bə̀ bə̀sɔ́bwɛ̀lɛ́ gə la bə̀ e cìní è da jɛ̃̀-kɔn myɛ, è gə́ gwẽ̌ wɔ́ námpɔ́lɛ́ mɔ́ ce, è nyɛ̌ ǹdə yóm ta, e j'à wɔ́ èmyɛ́ è la bə̀ e cìní kɔn gakó.
48004002	È mə̌ sé zwẽ lyì bí byɛ̀bɛ́ bə̀ n'ê nyǐ èmyɛ́ ǹdə́ è kɔn dɛ́ ga yò mó nyí ni, kɔn bé yí yi rí tɛ̀bɛ́ è da byili mú.
48004003	Nə́myɛ wɔ́ èta. Nə́ gə́ y'à gwẽ̌ wɔ́ ǹdə bə̀sɔ́ná ta yi ní, nə́ y'ǎ wɔ́ lũ w wẽ̀ dé tɛ̀bɛ́ yírhə́ wàr nə̀ nɛ mɔ́ yómə́.
48004004	Sə yi rí gə́ tú e yí, Yi twĩ̀ rə̀ Byǐ mú. Wɔ́ kɛ̃ ń lùl mò; ń lùl mò Zhwifubá wẽ́, n zwẽ bə̀ nyə́ né,
48004005	mùnì n vwǎrh byɛ̀bɛ́ bə̀ wɔ́ nyə́ né yómə́ mó, sə nə́myɛ ŋwɛ̀nɛ́ nə́ tó rə̀myɛ́ dɛnnɛ nə́ jǐrh Yi byǎ.
48004006	Yi twĩ̀ rə̀ Byǐ mú Eshirhə y nə́ wun ní wẽ́, rə mé byili b'ǎ wɔ́ rə̀ byǎ zhə̀nà, sə Eshirhə y ce nə́ r'é bya nə́ zhe: "Aba", rə̀ kùr wɔ́: "À Da".
48004007	Rə̀myɛ́ ce, ǹ kə́ ǹ də̀ yóm yé. Ǹ wɔ́ Yi byǐ. Sə ǹ gə́ wɔ́ Yi byǐ mú ce, ǹ b'ǎ nə cəl kɔn dɛ́ dɛ̀bɛ́ Yi tɛnɛ rə̀ byǎ bɛ́ yil mó wẽ́.
48004008	Á y'ǎ yə̀l Yi pár shãã ga yé. Á y'ǎ wɔ́ wẽ̀ dé tɛ̀bɛ́ yírhə́ bə nɛ, rə j'à də̀ yə mó yómə́.
48004009	Sə èlǎsɛ̃́, á lwar Yi párá. Kɔn du, Yi cìcì mú myɛ yě b'ǎ wɔ́ rə̀myɛ́ byǎ. Byè yil á nə zɛ̃̀ á k'á n'á yǎl á zù wẽ̀ dé rə̀myɛ́ tɛ̀bɛ́ rə̀ bə ŋwɔ̀nɔ́ zhe, rə j'à bə kùr zhe mó? E zɛ̃̀ wɔ́ yál á k'á n'á yǎl á jǐrh rə̀ yómə́, náá etəra?
48004010	Á n'á bùl bə̀ dwã ǹdə́ cànsɛ̀ ǹdə́ byinə jàlà ŋwɛ́nɛ́ nə̀ zhe kùr du nə̀ dwã bɛ́. Á n'á bùl myɛ bə̀ yə jàlà ŋwɛ́nɛ́ nə̀ du nə̀ dwã bɛ́.
48004011	À t'â yǎl bə̀ tum dí à twĩ̀ á yil mó yál nánfò yé. Wɔ́ rə̀myɛ́ ywẽ è zhe ne.
48004012	Da-byǎ, à jǐrh ǹdə á ta. Rə̀myɛ́ ce, à n'â lwə̀l ába: wɛ̀rhɛ́na ǹdə à ta. Á yə̀ nɛ lwɛlɛ də́-byǐ wɛ̀rhɛ́ yé.
48004013	Á yě bə̀ à gə́ jɛ̀rɛ̀ a bwə̀l yò-ècɔ̀nɔ̀ nyí rí a byili ába mó, wɔ́ à gə́ y'à bə jàn zhe mó yi ní.
48004014	À yala nɛ́ gə́ y'à nyɛ̌ nɛ́ mɔ́ y'à wɔ̌ rə̀ bá ce á nyɛ̃́ nɛ, ráá á dùr á yẽ̌ ne, sə á yə̀ èta wɛ̀rhɛ́ yé. Á zwẽ à zhəəlé ǹdə Yi màlɛ́ka ta. Á gaga mɔ́ zwẽ ne ǹdə Yezu Kristə ta.
48004015	Á wu-nyɔ̃̀ w shãã ga mɔ́ tó yẽ̀? Á gə y'ǎ wɔ̌ á yírhə́ né á la jǎrh á pɛ̃ rə̀myɛ́ yi ní myɛ, á gə jàrh nɛ̀. Àmyɛ́ cìcì mú wɔ́ rə̀myɛ́ zhə̀n-cí.
48004016	E zɛ̃̀ wɔ́ à gə́ n'â byili ába zhə̀n dɛ́ mɔ́ è ce a jǐrh á zù-bal èlǎsɛ̃́?
48004017	Lyì ŋwɛ́nɛ́ bə̀ n'ê wɛ̀rhɛ́ ǹdə wɔ́ só bə̀ só ába ta, e j'à wɔ́ kɔma. Wɔ́ yál bə̀ n'ê yǎl bə pɔr ába àmyɛ́ kwã nɛ́, á k'á tó bə̀myɛ́ nɛ.
48004018	Á mə̌ s'á zə yə̀wǎl twéé twéé ǹdə́ cɛ̀nɛ̀ wɔ̀rhɔ́, sə è bə̀ká yə̀ à gə ŋwɛ́nɛ́ á sõ yi ní dúdú yé.
48004019	À byǎ, zwini k'ê zhe ne dɛ̃́dɛ̃́ á yilə, ǹdə kɛ̃ pwǐ gə́ yá yì ní, sə rə̀ n'ê nwɛ̀nɛ̀ nɛ̀ kɔn la mé yí Kristə jòm á wẽ́ pamparɛ̃ɛ̃.
48004020	À y'à só ǹdə́ à wu gakó sá yə̀ á sõ a kwɛrhɛ a zɔ̀m ǹd'ába, b'à wu n'ô zɛ̃̀ á yilə.
48004021	Ámyɛ̌ byɛ̀bɛ́ á n'á yǎl á yə̀ Muyiisi nyə́ né yómə́ mó, wálna àmyɛ́ nɛ: á bə kɔn dɛ́ dɛ̀bɛ́ bə̀ kɛ̃ nyə́ né sɛ́bɛ́ rɛ́ wẽ́ mó kùr nyɛ̌ nà?
48004022	Rə̀ n'ê byili bə̀ Abəraham nɔ bala-byǎ bə̀lyè. Mə̀dù y wɔ́ Agaarɛ ń lùl mò; ń dõ mó wɔ́ Sara ń lùl mò. Sə Agaarɛ mɔ́ yà ń wɔ́ yóm. Wɔ́ Sara ń yà ń wɔ́ Abəraham kɛ̃ mɔ́ páá mɔ́.
48004023	Byǐ mú mɔ̀bɔ́ Agaarɛ lùl mó, yàl numbyíní pùbùlə̀ kɔna, sə mɔ̀bɔ́ Sara lùl mó wɔ́ Yi nyì-bwelé y pyǐrh kɔna.
48004024	Rə̀myɛ́ n'ê byili nə́ba bə̀ kana bɛ́ bə̀lyè y n'ê myɛrhɛ dɔbrɛ́ kùrə̀ nə̀lyè yə́. Agaarɛ byǎ bɛ́ wɔ́ yómə́. Ń nə́ ń myɛrhɛ dɔbrɛ́ tɛ̀bɛ́ Yi zɔ Sənəyi pyɔ̀ w yó mó. Pyɔ̀ w òmyɛ́ ŋwɛ́nɛ́ Arəbyi ní, n jà ń nə́ ń myɛrhɛ Zhərəzalɛm. Cɔ w òmyɛ́ ŋwɛ́nɛ́ zà zà, òmyɛ́ ǹdə́ ò lyì bí ga wɔ́ yómə́.
48004026	Sə Zhərəzalɛm, cɔ w kɔ̀bɔ́ ò ŋwɛ́nɛ́ dɛ̃̌ Arəzana w mɔ́, cǐ ò cìnə̀. Wɔ́ òmyɛ́ ò wɔ́ nə́ ná mɔ́.
48004027	Èta, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ǹmyɛ́ kɛ̃ mɔ́ mɔ̀bɔ́ ǹ yə̀ lùl mó, ce ǹ wu yə̀ nyɛ̀n. Ǹmyɛ́ mɔ̀bɔ́ ǹ yə̀ byǐ lul zúzúnú pár lwar mɔ́, búbwéé ǹdə́ wu-nyɔ̃̀; bə̀ kɛ̃ mɔ̀bɔ́ bə̀ yǎrh tɛ̃́, bə̀ t'â cili ń sõ, ń mà n nə bə̀sɔ́ná nánzhəzhɔ̌ du mɔ̀bɔ́ ń byal mɔ́ só mó."
48004028	Da-byǎ, è gə wɔ́ ámyɛ̌ yilə, á wɔ́ Yi nyì-bwelé y byǎ ǹdə Yəzakɛ ta.
48004029	Sə shãã ga, byǐ mú mɔ̀bɔ́ bə̀ y'à lùl ǹdə́ numbyíní pùbùlə̀ mó, yà ń nə́ ń nwɛ̀nɛ̀ mɔ̀bɔ́ ń yàl Yi Eshirhə y kɔn mɔ́, sə zà zà myɛ, kɔn gwẽ̌ wɔ́ èta.
48004030	Wɔ́ bə̀kɔ́n Yi zɔ̀mɛ̀ rɛ́ sɛ́bɛ́ rɛ́ n'ê byili? Rə̀ wòwə̀: "Vǔr yə-kɛ̃ mɔ́ ǹdə́ ń byǐ mú ga ǹ sono, bə̀ yə-kɛ̃ mɔ́ byǐ mú bə mə̌ sə n zə cəl ń da jɛ̃̀-kɔn dɛ́ wẽ́ yé. Wɔ́ da mɔ́ kɛ̃ mɔ́ páá mɔ́ byǐ mú ń mə̌ sə n cìní ri."
48004031	Da-byǎ, nə́ də̀ yə-kɛ̃ mɔ́ byǎ yé. Nə́ wɔ́ kɛ̃ mɔ́ páá mɔ́ byǎ.
48005001	Kristə zwẽ nə́ba, mùnì ga nə́ cìní nə́ cìn zhə̀n zhə̀nà. Rə̀myɛ́ ce, zhǐnə kẽkẽ, á bə̀k'á shɛ̀nɛ́ á k'á ce á cìn yómdé jɔ̃̀ w yé.
48005002	Cilinə kɔn dɛ̀bɛ́ àmyɛ́ Pwəə la ába byilu: á gə ce bə̀ n'ê gòm ába, s'á lwar bə̀ Kristə nyə̀ná nɛ́ k'ê t'â la kùr zal á yil yé.
48005003	À gwẽ̌ n'â bwérhé à byili ába bə̀ lò mɔ̀bɔ́ gakó ǹ nə́ ǹ ce bə gòm mó, kɔn wɔ́ nyɔ́ɔ́ sə́ zwẽ Muyiisi nyə́ né gakó.
48005004	Ámyɛ̌ byɛ̀bɛ́ á n'á yǎl á zwẽ Muyiisi nyə́ né mùnì ga á bə̀k'á k'á zə dwə́ə́re mó, á pɔr Kristə kwã nɛ́, ce á k'á wàr á b'ǎ nə Yi pɛnɛ́ y yé.
48005005	Sə è gə wɔ́ nə́myɛ̌ yilə, Yi bá ce nə́ k'é t'á la dwə́ə́re zal yé. Wɔ́ rə̀myɛ́ nə́ r'é dɛ̃̀ ǹdə́ Eshirhə náàcɛ̀nɛ́ jàn, nə́ gə́ zhí Kristə ne mó yilə.
48005006	Lò ǹ gə zù Yezu Kristə, ǹ gə gòm ráá ǹ yə̀ gòm, rə̀myɛ́ də̀ kaka yé. Tɛ̀bɛ́ rə̀ zhe kùr du mú, wɔ́ ǹ gə zhí Yi ni ń zɛ̃̀ ǹ nə́ ǹ twĩ̀ sónó tumə.
48005007	Á ju kùr cɛ̀nɛ̀. È nə wɔ́ yẽ̀ lò ń ce á yẽ̌ zhə̀n dɛ́ zõ mó ne?
48005008	Bùlə̀ né nə̀myɛ́ mɔ́ yə̀ Yi rí tɛ̀bɛ́ rə̀ byẽ̀ ába mó sõ shí yé.
48005009	Bə̀ yá wɔ̀ bə̀ sã̀-nə̀byẽ̌ námpɔ́lɛ́ gə co mún wẽ́, mə̀ gakó n'ê zɛ̃̀.
48005010	Sə Cinu jàn yil à zhe á zhə̀nà. Ń ce à yě pamparɛ̃ɛ̃ b'ǎ bùlə̀ né ǹdə́ à nyə̀ná nɛ́ ga wɔ́ rə̀dù. Sə è gə wɔ́ lò mó mɔ̀bɔ́ ń nə́ ń zhízhǐ á wun ní mú yilə, ń gə wɔ́ mámá myɛ, Yi bá pɔ̃ còrhò-tum.
48005011	Da-byǎ, lwarna b'è gə wɔ́ àmyɛ́ cìcì mú yilə, à gə y'à gwẽ̌ n'â bwə̀l à byili lyì bí ni bə̀ kɔn wɔ́ nyɔ́ɔ́ sə bə gõ̀ bè, wɔ́ bə̀kɔ́n yil bə̀ y'à má cə̀ə̀lè bə̀ n'ê nwɛ̀nɛ̀ nɛ̀? À gə y'à n'â byili èta, Kristə də̀-jɔrhɔ́ w nyə̀ná nɛ́ y'à k'ê t'â la yò yál lò lò sõ yé.
48005012	Sə è gə wɔ́ lyì bí byɛ̀bɛ́ bə̀ ŋwɛ́nɛ́ á wẽ́ bə̀ n'ê zhizhiri á wun ní mú yilə, bə̀ mə̌ sə bə ce bə kɔkwa bɛ!
48005013	Da-byǎ, è gə wɔ́ ámyɛ̌ yilə, Yi byẽ̀ ába mùnì ga á cìní á cìnə̀, sə á bə mə̌ s'á zə á cìn-cìnú mú mə̀myɛ́ á b'á twĩ̀ á yala nɛ́ pùbùlə̀ yé. Zəna zɔ̀mɛ̀ rɛ́ rə̀myɛ́ á m'á sɛ̃ dwã nɛ ǹdə́ sónó.
48005014	Kɔn dɛ̀bɛ́ Muyiisi nyə́ né n'ê byili mú gakó ŋwɛ́nɛ́ zɔ̀mɛ̀ rə̀dù wẽ́. Zɔ̀mɛ̀ rɛ́ rə̀myɛ́ n'ê wə̀lə̀: "Swéné ǹ dõ ǹdə ǹ cìcì ta."
48005015	Sə dɛ̃̌na á cìnə̀. Á gə zɛ̃̀ á n'á vwar dwã ǹdə kǔlsi ta, á n'á nwɛ̀nɛ̀ dwã, á n'á cɛ̀mɛ̀ dwã, lwarna b'ǎ m'ǎ zhìlì dwã yò.
48005016	Wɔ́ rə̀myɛ́ è ce, à n'â wə̀l ába: yẽ̌nə á cìn nì á ce Eshirhə náàcɛ̀nɛ́ jɔ̃̀ wà, e zə ába e mé vò. Èta, á k'á t'á la á yala nɛ́ shilə námməlwǎlsɛ́ pùbùlə̀ wɔ̀rhɔ́ yé.
48005017	Lwarna bə̀ kɔn dɛ̀bɛ́ á yala nɛ́ shilə né n'ê yǎl mɔ́, Eshirhə náàcɛ̀nɛ́ t'â yǎl lɛ yé. Tɛ̀bɛ́ Eshirhə náàcɛ̀nɛ́ myɛ n'ê yǎl mɔ́, á yala nɛ́ shilə né t'â yǎl lɛ yé. Yala nɛ́ shilə né ǹdə́ Eshirhə náàcɛ̀nɛ́ n'ê bwí dwã. Wɔ́ rə̀myɛ́ è ce, cɛ̀nɛ̀ rɛ́ á n'á yǎl á wɛ̀rhɛ́ mɔ́, á wàr rɛ̀ s'á wɛ̀rhɛ́ yé.
48005018	Sə è gə wɔ́ Eshirhə náàcɛ̀nɛ́ è n'ê zə ába è zhə̀lə̀, á k'á t'á la nyə́ né yómə́ yál yé.
48005019	Á cìcì mú yě kɔn ná-dwí yil yala nɛ́ shilə né námməlwǎlsɛ́ n'ê ce lyì bí wɛ̀rhɛ́. Sə̀ n'ê ce bə̀ wɛ̀rhɛ́ fwə̌l tumə; bə̀ n'ê twĩ̀ tùntùm-bəywààlɛ̀; bə̀ n'ê twĩ̀ ǹdə bə̀ gə́ só né;
48005020	bə̀ n'ê wùlì tɛ̃́ bə̀ cèrhé wẽ̀ tɛ̀bɛ́ rə̀ də̀ Yi; bə̀ n'ê wɛ̀rhɛ́ cə́mə́ námməlwǎlsɛ; bə̀ n'ê súl dwã; bə̀ n'ê bwí dwã; bə̀ n'ê dùr dwã bwɛ̃̌; bə̀ n'ê kwè lyimə ǹdə́ dwã; bə̀ n'ê yǎl sə lyì bí gakó nə bɛ́; bə̀ n'ê pɔr dwã nɛ kùkùl kùkùl, bə̀ gə́ bə dwã zɔ̀mà kùr nyɛ̌ yilə;
48005021	bə̀ n'ê dùr bə̀ dwã bɛ́ wẽ̀ dé bwɛ̃̌; bə̀ n'ê nywɛ̀ sɛ̃́ kɔn lyɛ̃ cɛ nɛ; bə̀ n'ê jí dɛ̃́dɛ̃́. Wẽ̀ dé rə̀myɛ́ dwí rí dwã myɛ súlí rə̀ ŋwɛ́nɛ́ bə̀ n'ê wɛ̀rhɛ́. À k'â n'â byili ába, ǹdə à gə́ jɛ̀rɛ̀ a byili ní: lyì bí byɛ̀bɛ́ bə̀ n'ê wɛ̀rhɛ́ tumə né nə̀myɛ́ mɔ́ dwí rí gakó t'â la jàà nɔ Yi tənà y wẽ́ yé.
48005022	Sə kɔn dɛ̀bɛ́ Eshirhə náàcɛ̀nɛ́ n'ê pɛ mɔ́, wɔ́ dwã sónó, wu-nyɔ̃̀, yə̀-zùlə́, yala nɛ zhìlù, cɛ̀nɛ̀ wɔ̀rhɔ́, dwã nɛ sãɔ̃, e zə dwã zhə̀nà,
48005023	wu-bɔ̀nɔ̀, ǹdə́ cìn-zal. Muyiisi nyə́ né t'â cẽ rə̀myɛ́ yò yé.
48005024	Byɛ̀bɛ́ bə̀ zù Yezu Kristə mó, bə̀ pəpa bə̀ yala nɛ́ shilə námməlwǎlsɛ́ sə̀ n'ê zə bɛ sə̀ zhə̀l mó də̀-jɔrhɔ́ yó.
48005025	Wɔ́ Eshirhə náàcɛ̀nɛ́ è ce nə́ ŋwɛ́nɛ́. Rə̀myɛ́ ce, yẽ̌nə e zə nə́ba e mé vò.
48005026	Nə́ bə̀k'á yə̀ cìn-byilu cìnə́ yé. Nə́ bə̀k'á bú dwã yé, sə nə́ bə̀k'á dùr dwã bwɛ̃̌ myɛ yé.
48006001	Da-byǎ, wɔ́ Eshirhə náàcɛ̀nɛ́ è n'ê zə ába è zhə̀lə̀. Rə̀myɛ́ ce, á gə nɔ lò mɔ̀bɔ́ ń nə́ ń dwé, s'á k'á zə mɔ ǹdə́ wu-bɔ̀nɔ̀ á cĩ́ sɔ́má kɛ̀bɛ́ è càn yó. Sə à n'â wə̀l ámyɛ̌ cìcì mú mə̀dù mə̀dù gakó ne: á y'ǎ dɛ̃̀ á cìnə̀, bə̀ ǹ cìcì mú wɔ̌ ǹ twi sòlò wẽ́.
48006002	Sɛ̃na dwã nɛ á yò-cə̀ə̀lé wẽ́. Á gə n'á wɛ̀rhɛ́ èta, wɔ́ Kristə nyə́ né á n'á zwẽ.
48006003	Lò mɔ̀bɔ́ ǹ nə́ ǹ bùl bə̀ ǹ wɔ́ kɔna, ń jà ǹ də̀ kaka, wɔ́ ǹ cìn ǹ nə́ ǹ jə́jɛ̀rɛ́.
48006004	Lò gakó mə̌ sə́ nyǐ tɛ̀bɛ́ ǹ nə́ ǹ wɛ̀rhɛ́ mɔ́ cɛ̀nɛ̀. Rə̀ gə bá pɔ̃́ wu-nyɔ̃̀, sé yə̀ ǹ dúdú wẽ́, sə ǹ bə̀ká zə rɛ ń myɛrhɛ ǹ dõ nyǎn nɛ yé,
48006005	bə̀ lò gakó mə̌ sə́ cili ǹ cìcì nyə̀ná nɛ́ sõ.
48006006	Lò mɔ̀bɔ́ bə̀ n'ê cèrhè kàrmɔ̀, ń mə̌ sə n vùr ń jɛ̃̀-kɔn n pə mɔ̀bɔ́ ń nə́ ń cèrhè mò mó ne.
48006007	Á bə̀k'á jə́jɛ̀rɛ́ á cìn yé. Zhə̀nà, Yi bə shɛ̀ rə̀ mɔ̌n yò yé. Kɔn dɛ̀bɛ́ lò dùwə̀, wɔ́ rə̀myɛ́ ń la jə̌r.
48006008	Lò ǹ gə dù ǹ yala nɛ́ shilə né, wɔ́ ǹ yò zhìlù nə̀ bá ce rə yə̀ ǹ lyààrɛ́ kɔn ń jə̀r. Sə ǹ gə dù tɛ̀bɛ́ rə̀ wɔ́ Eshirhə náàcɛ̀nɛ́ pùbùlə̀ mó, è má ce ń jə̀r nyǔ mə̀ t'â la zhɔ̌.
48006009	Bànà nə́ bə̀k'á gá lyààrɛ̀ nɛ̀ ǹdə́ cɛ̀nɛ̀ wɔ̀rhɔ́ yé. Zhə̀nà, nə́ gə pyɛ́nɛ́ dɛ̃ rɛ́ bé yí, nə́ b'ǎ nə kwǎndɛ.
48006010	Rə̀myɛ́ ce, bànà nə́ zə bɔ̀l mɔ́ mɔ̀bɔ́ mə̀ dàl nə́ yil mó, nə́ m'é twĩ̀ cɛ̀nɛ̀ lyì bí gakó ne, sə kɔn du, nə́ twĩ̀ cɛ̀nɛ̀ byɛ̀bɛ́ bə̀ wɔ́ nə́ da-byǎ Kristə-lyì mú ni.
48006011	Á gə la nyǔ èlǎsɛ̃́, á m'ǎ pwírí kəkɛ̃ɛ̃ rɛ́ tɛ̀bɛ́ nyɛ̌ nánfwààlɛ̀, bə̀ wɔ́ àmyɛ́ cìcì à n'â kɛ̃ dɛ.
48006012	Byɛ̀bɛ́ bə̀ n'ê yǎl bə nyɛ́ɛ́ ába bə ce góm mó wẽ́ mó, wɔ́ cìn-byilu bə̀ n'ê yǎl bə tó numbyínsí nyə̀ná nɛ́ dɛnnɛ bə wɛ̀rhɛ́. Tɛ̀bɛ́ bə̀ n'ê pyà mɔ́, wɔ́ bə cə̀r nɔ̀nɔ̀ w kɔ̀bɔ́ bə̀ la nɔ Kristə də̀-jɔrhɔ́ w yil mó yé ne.
48006013	Bə̀myɛ́ byɛ̀bɛ́ bə̀ n'ê ce bə̀ gòm bè mó cìcì t'â zwẽ Muyiisi nyə́ né yé. Bə j'à n'ê yǎl sə bə gõ̀ ába, sə bə zɛ̃̀ bə zə rə̀myɛ́ bə̀ m'ê zhẽ̌ bə̀ cìn dɛ̃̌.
48006014	Sə è gə wɔ́ àmyɛ́ yilə, à zhe nə́ Cinu Yezu Kristə də̀-jɔrhɔ́ w zhə̀nà, bə̀ ò ce a zɛ̃̀ à n'â nyǐ lũ w ǹdə wɔ́ cú ò cù ta à yilə, ǹdə wɔ́ cú àmyɛ cù ta lũ w yilə.
48006015	Bə̀ gə gòm lò, bə̀ gə yə̀ mɔ̀ gòm myɛ, rə̀myɛ́ də̀ kaka yé. Tɛ̀bɛ́ rə̀ zhe kùr mó, wɔ́ ǹ gə jǐrh lyì-dùl.
48006016	Yi bá dùr byɛ̀bɛ́ bə̀ n'ê zwẽ nyí rí rə̀myɛ́ mɔ́, ǹdə́ rə̀ dwí rí púlə́púlə́ nɔ̀nɔ̀, sə rə̀ yə̀-zùlə́ né yə̀ nɛ́ ǹdə́ bɛ!
48006017	Sə kɔn zhí zà, lò bə̀ká n kə́ n bə̀ n nwɛ̀nɛ̀ nɛ̀ yé, bə̀ Yezu nɔ̀nɔ̀ w dɛ̃ nɛ à m'â zhə̀lə̀. Sə rə̀myɛ́ n'ê byili b'à wɔ́ ń tùntùnnə̀.
48006018	Da-byǎ, nə́ Cinu Yezu Kristə mà n cĩ́ bwəl á yó! Amɛ̀n!
49001001	Àmyɛ́ Pwəə, Yi ce à wɔ́ Yezu Kristə tùntúm ǹdə rə̀ gə́ n'ê yǎl nɛ́. Wɔ́ àmyɛ́ à n'â kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ á wɔ́ Yi lyì, á ŋwɛ́nɛ́ Efɛɛzɛ nɛ́, á zù Yezu Kristə mó ne pɔ.
49001002	Nə́ Da Yi ǹdə́ nə́ Cinu Yezu Kristə má cĩ́ bwəl á yó, sə bə pə ába yə̀-zùlə́!
49001003	Bànà nə́ cèrhé nə́ Cinu Yezu Kristə Da Yi rí, bə̀ rə̀ cĩ́ bwəl dwí tɛ̀bɛ́ gakó rə̀ n'ê shí dɛ̃̌ Arəzana w mɔ́ nə́ yó. Bwəl lé rə̀myɛ́, wɔ́ Eshirhə náàcɛ̀nɛ́ sõ rə̀ n'ê shí ní, Kristə jàn yilə.
49001004	Yi tó Kristə dɛnnɛ rə cír nə́ba ǹdə́ rə̀ gwẽ̌ yə̀ lũ w wɛ̀rhɛ́ yé, rə ce nə́ jǐrh rə̀ lyì zhə̀nà, dóó bə̀k'á jòm nə́ yó w rə̀ yé né yé.
49001005	Rə̀ gə́ só nə́ba mó ce, rə̀ gu rə̀ wẽ́ rə̀ n'ê yǎl bə̀ nə́ tó Yezu Kristə dɛnnɛ nə́ jǐrh rə̀ byǎ. Rə̀myɛ́ yàl rə̀ pùbùlə̀, rə̀ gə́ wɔ́ wu-bɔ̀nɔ̀ cí mú yilə. Rə̀ wɛ̀rhɛ́ èta nə́ yilə,
49001006	mùnì ga nə́ cèrhé re rə̀ gə́ tó rə̀ Byì-sónó w dɛnnɛ rə pə nə́ba rə̀ pɛnɛ́ y nánfɔ̀lɔ̀ w mɔ́ yilə.
49001007	Kristə zə ń cìn n yə̀ vwĩ̀-kɔna. Nə́ zɛ̃̀ nə́ tó ń jal mɔ́ dɛnnɛ nə́ nə nə́ cìnə̀, nə́ jà nə́ nə nə́ dwə́ə́ré sǔbri. Èta, Yi byili rə̀ yò-cɔ̀nɔ̀ w nánfɔ̀lɔ̀ w rə̀ wɛ̀rhɛ́ ǹdə́ nə́ba mɔ́.
49001008	Rə̀ yò-cɔ̀nɔ̀ w já dɛ̃́dɛ̃́, rə̀ pɔ nə́ba surhə ǹdə́ lárma dwí gakó.
49001009	Kɔn ŋwɛ́nɛ́ rə̀ y'à shèè, Yi y'à dámǎ rə gu rə̀ wẽ́ rə̀ la tó Kristə dɛnnɛ rə wɛ̀rhɛ́, rə̀ gə́ wɔ́ wu-bɔ̀nɔ̀ cí mú yilə. Wɔ́ rə̀myɛ́ Yi ce nə́ lwar.
49001010	Yi n'ê yǎl rə pyìrh kɔn dɛ́ rə̀myɛ́ mɔ́ ǹdə́ rə̀ yi rí gə tú rə̀ yúwə́. Rə̀myɛ́ yi ní, Yi bá mù kɔn dɛ̀bɛ́ rə̀ ŋwɛ́nɛ́ dɛ̃̌ ǹdə́ cɛ yó mó dwí gakó dwã w rə ce Kristə jɔ̃̀ w n cìní.
49001011	Yi n'ê wɛ̀rhɛ́ kɔn gakó rə tó ǹdə rə̀myɛ́ cìcì gə́ n'ê yǎl nɛ́. Wɔ́ rə̀myɛ́ è ce rə tó Kristə dɛnnɛ rə cír nə́ba mùnì nə́ jǐrh rə̀ sə̀pwà lyì. Wɔ́ èta rə̀ y'à dámǎ rə gu rə̀ wẽ́ rə̀ la nɛ́ wɔ̀rhɔ́,
49001012	mùnì ga nə́myɛ̌ byɛ̀bɛ́ nə́ tó yé nə́ r'é dɛ̃̀ kɔn Kristə sõ mó cèrhé re rə̀ zùwə́ y nánfɔ̀lɔ̀ w yilə.
49001013	Kɔn wɔ́ èta ǹd'ámyɛ; á nyɛ̀ɛ̀ zɔ̀mɛ̀ rɛ́ tɛ̀bɛ́ rə̀ wɔ́ zhə̀n mɔ́. Wɔ́ rə̀myɛ́ rə̀ wɔ́ yò-ècɔ̀nɔ̀ nyí rí Yi tó rə̀ dɛnnɛ rə vwǎrh ába mɔ́. Á zù Kristə, Yi ce Eshirhə náàcɛ̀nɛ́ y rə̀ y'à bwəl è nyí mú só á yó wə. Eshirhə y èmyɛ́ wɔ́ rə̀ cìcì myɔrhɔ rə̀ cĩ́ á yala nɛ.
49001014	Yi gə́ ce Eshirhə náàcɛ̀nɛ́ só nə́ yó mó n'ê byili bə̀, dɛ̃ rɛ́ tɛ̀bɛ́ Yi lyì bí la vwǎrh nɔ námpúm mú gə yúwə́, rə̀ bá pə nə́ba kɔn dɛ́ dɛ̀bɛ́ rə̀ bwəl nyí bə̀ rə̀ la nə́ba pɔ mɔ́ gakó, mùnì ga nə́ cèrhé re rə̀ zùwə́ y nánfɔ̀lɔ̀ w yilə.
49001015	Wɔ́ rə̀myɛ́ gakó è ce, èlǎsɛ̃́ à gə́ nyɛ̀ɛ̀ b'ǎ zhí Cinu Yezu ni, á j'ǎ só byɛ̀bɛ́ bə̀ wɔ́ ń lyì mú,
49001016	à n'â ce Yi nə̀bán twéé gakó á yilə. À gə la Yi-co wɔ̀rhɔ́ gakó, à t'â swě á yò yé.
49001017	À n'â lwə̀l mɔ̀bɔ́ ń wɔ́ nə́ Cinu Yezu Kristə Yi rí, n jà ń wɔ́ ń Da, ń mə̌ ǹdə́ còrhó mó ne, bə̀ ń ce Eshirhə náàcɛ̀nɛ́ pə ába surhə á lwar ń pár náàcɛ̀nɛ́.
49001018	À n'â lwə̀l mò bə̀ ń pul á wun ní pamparɛ̃ɛ̃, mùnì á sú kɔn dɛ̀bɛ́ ń byẽ̀ ába á n'á dɛ̃̀ ń sõ mó kùrə̀, s'á lwar kɔn dɛ́ nánfɔ̀lɔ̀ w kɔ̀bɔ́ ń bwəl nyí bə̀ ń la ń lyì bí ni pɔ mɔ́ myɛ gə́ wɔ́ nɛ́,
49001019	s'á j'ǎ lwar jàn dɛ́ nánfɔ̀lɔ̀ w rə̀ ŋwɛ́nɛ́ nə́myɛ̌ byɛ̀bɛ́ nə́ zù mù mú wẽ́ rə̀ n'ê twĩ̀ mú yé-shò. Yi ce jàn nánfɔ̀lɔ̀ w òmyɛ́ mɔ́ n'ô twĩ̀.
49001020	Rə̀ tó rə̀ gə́ bwìrhì Kristə rə ce n zɛ̃̀ n vò dɛ̃̌ Arəzana w ń jě rə̀ jə̀jĩ́ ní mú dɛnnɛ, rə byili rə̀ jàn nánfɔ̀lɔ̀ wá.
49001021	Èta, rə̀ ce Kristə cǐ jàn cìnə́ bé bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́, bə̀ n'ê jí pyɛ̀lɛ̀ mɔ́ dwí gakó. Ń zhe ŋwɔ̀nɔ́ du kɔn dɛ̀bɛ́ dwí gakó rə̀ ŋwɛ́nɛ́ èlǎsɛ̃́ lũ w wẽ́, ǹdə́ tɛ̀bɛ́ rə̀ la lũ w kɔ̀bɔ́ ò bàn mɔ́ wẽ́ yál mɔ́ gakó.
49001022	Yi co kɔn gakó Kristə nə̀rh kùr w ń cǐ. Rə̀ ce ń wɔ́ ń lyì bí gùlú w yó-cə́bal.
49001023	Gùlú w wɔ́ Kristə yala. Ń ŋwɛ́nɛ́ ò wẽ́ námpúm. Yi cìcì zɛ̃̀ rə̀ ŋwɛ́nɛ́ Kristə wẽ́ námpúm.
49002001	Shãã ga á dwə́ə́ré ǹd'á yə̀-bəlwàálɛ́ y'à ce á cì.
49002002	Á y'ǎ n'á nyǐ lũ w kɔ̀bɔ́ lyì bí tùntwə̃̀ə̃̀ né nə̀ wɔ́ lwɛlɛ nyə̀ná mɔ́, á zɛ̃̀ á tó á n'á wɛ̀rhɛ́ ǹdə bə̀ ta. Á y'ǎ n'á wɛ̀rhɛ́ jàn cìnə́ námməlwǎlsɛ́ sə̀ ŋwɛ́nɛ́ dɛ̃̌ mɔ́ yó-cə́bal mɔ́ pùbùlə̀. Wɔ́ ńmyɛ̌ ń ŋwɛ́nɛ́ lyì bí byɛ̀bɛ́ bə̀ t'â wɛ̀rhɛ́ Yi pùbùlə̀ mó wẽ́ èlǎsɛ̃́ ń nə́ ń twĩ̀.
49002003	Shãã ga nə́myɛ̌ gakó y'ǎ wɔ́ ǹdə lũ w lyì bí ta. Nə́ tùntwə̃̀ə̃̀ né y'à wɔ́ ǹdə nə́ wun ní gə́ n'ê yǎl nɛ́. Èta, nə́ y'ǎ n'é tó nə́ shilə námməlwǎlsɛ ǹdə́ nə́ wun bùlə̀ námməlwǎlsɛ gə́ n'ê yǎl nɛ́. Nə́myɛ̌ gə́ y'ǎ wɔ́ èta mɔ́ ce, Yi lyim y'à zɛ̃̀ ǹdə́ nə́ba rə̀ la nə́ba còrhò-tum pɔ ǹdə bə̀ ta.
49002004	Sə Yi nɔ̀nɔ̀-dǔr mó já dɛ̃́dɛ̃́. Rə̀ só nə́ba kɔn lyɛ̃ cɛ nɛ.
49002005	Nə́ dwə́ə́ré y'à ce nə́ cì, sə Yi ce nə́ tó Kristə né nə́ bwìrhì. Wɔ́ rə̀ gə́ só ába dɛ̃́dɛ̃́ mɔ́ è ce rə vwǎrh ába.
49002006	Rə̀ tó Yezu Kristə dɛnnɛ rə bwìrhì nə́ba, mùnì nə́ tó mo nə́ jòm Arəzana w nə́ jí pyɛ̀lɛ̀.
49002007	Èta, Yi wɛ̀rhɛ́ cɛ̀nɛ̀ ǹdə́ nə́ba Kristə jàn yilə, mùnì ga byinə né nyɛ̀bɛ́ nə̀ bàn mɔ́ gakó wẽ́, lyì dwí gakó lwar bə̀ rə̀ tó Yezu Kristə dɛnnɛ rə byili rə̀ nɔ̀nɔ̀-dǔr mó ǹdə́ rə̀ sónó wə́.
49002008	Wɔ́ Yi gə́ só ába dɛ̃́dɛ̃́ mɔ́ è ce rə vwǎrh ába, á gə́ zhí Kristə ne mó yilə. Rə̀myɛ́ wɔ́ Yi pɛnɛ́. È də̀ ámyɛ̌ sõ rə̀myɛ́ shí ní yé.
49002009	È də̀ á tùm-ècɛ̀nà nə̀ ce á nə vwǎrh yé. Èta, lò lò wàr ń mà n zhẽ̌ ń cìn dɛ̃̌ yé.
49002010	Wɔ́ Yi rə̀ wɛ̀rhɛ́ nə́ba. Rə̀ wɛ̀rhɛ́ nə́ba Yezu Kristə jàn yilə, mùnì ga nə́ twĩ̀ tùntũ̀-ècɛ̀nà. Wɔ́ rə̀myɛ́ cìcì rə̀ dámǎ rə tɛnɛ tùntwə̃̀ə̃̀ né nə̀myɛ́ rə cĩ́ nə́ba.
49002011	Ámyɛ̌ byɛ̀bɛ́ bə̀ yə̀ lùl Zhwifubá dwí rí wẽ́ mó, bə̀ y'à t'â gòm ába yé. Sə bə̀ gə́ y'à n'ê gòm Zhwifubá mó ce, bə̀ tə̀ rə̀myɛ́ yil bə̀ n'ê byẽ̀ ába bə̀ "lyì byɛ̀bɛ́ bə̀ yə̀ gòm", bə zɛ̃̀ bə̀ n'ê byẽ̀ bə̀ cìn bə̀ "lyì byɛ̀bɛ́ bə̀ gòmə̀", kɔn dɛ́ dɛ̀bɛ́ bə̀ n'ê gòm bə̀ yala nɛ mɔ́ yilə. Lyǐrhnə bə̀ wɔ́ èta á y'ǎ wɔ́ nɛ́ shãã ga.
49002012	Lwarna bə̀, rə̀myɛ́ yi ní, á y'ǎ gwẽ̌ yə̀ Kristə zwì yé; á y'ǎ wɔ́ zhələ; á y'ǎ tɛ̀nɛ́ Yi lyì bí rə̀ cír mó wẽ́ yé. Yi y'à zɔ dɔbrɛ ǹdə́ rə̀ lyì bí, rə bwəl be nyí, sə ámyɛ̌ twə́r y'à tɛ̀nɛ́ nyì-bwelé y èmyɛ́ wẽ́ yé. Á y'ǎ ŋwɛ́nɛ́ lũ w wẽ́, á yə̀l Yi párá, á t'á dɛ̃̀ kɔn rə̀ sõ myɛ yé.
49002013	Sə èlǎsɛ̃́, á gə́ zù Yezu Kristə mó ce, á tó ń jal mɔ́ mə̀ ló tɛ̃́ mɔ́ dɛnnɛ á bwəlse Yi ni, e jà shãã ga á y'ǎ nyɛ ǹdə́ rɛ.
49002014	Wɔ́ Kristə cìcì ń pɔ ń myə̌l, n mə n ce yə̀-zùlə́ jòm Zhwifubá ǹdə́ byɛ̀bɛ́ bə̀ də̀ Zhwifubá mó bwə̌l wə. N vùr kɔn dɛ́ dɛ̀bɛ́ rə̀ y'à ŋwɛ́nɛ́ bə̀ cəcəl w rə̀ n'ê pɔr bɛ dwã nɛ, e ce zùùrì ŋwɛ́nɛ́ bə̀ bwə̌l w mó. N ce bə̀myɛ́ kùrə̀ nə̀lyè y ga dwã yó bə jǐrh dwí rə̀dù.
49002015	N ce Zhwifubá nyə́ né ǹdə́ nə̀ gə́ n'ê byili ní mú gakó k'ê bə kùr zhe yé. Ń wɛ̀rhɛ́ èta, n mə n ce dwə́ né nə̀myɛ́ kùrə̀ nə̀lyè y ga jǐrh dwí nándùl kùr rə̀dù, bə̀ gə́ zù mù mú yilə. Wɔ́ èta ń tó né n ce yə̀-zùlə́ né ŋwɛ́nɛ́ bə̀ bwə̌l wə.
49002016	Ń cù də̀-jɔrhɔ́ yó n mə n vùr kɔn dɛ̀bɛ́ rə̀ y'à ce bə̀ n'ê súl dwã mɔ́, bə zɛ̃̀ bə jǐrh kɔn rə̀dù. Ń ce bə̀myɛ́ kùrə̀ nə̀lyè y ga yò ká kwɛrhɛ ǹdə́ Yi.
49002017	Èta ń zɔ yə̀-zùlə́ nyí rí n mə n bə̀ n byili ámyɛ̌ byɛ̀bɛ́ á y'ǎ nyɛ ǹdə́ Yi mú, ǹdə́ byɛ̀bɛ́ bə̀ y'à bwə́l le mó ne.
49002018	Wɔ́ ńmyɛ̌ dɛnnɛ nə́myɛ̌ byɛ̀bɛ́ nə́ wɔ́ Zhwifubá mó, ǹd'ámyɛ̌ byɛ̀bɛ́ á də̀ Zhwifubá mó b'ǎ tó né nə́ bwəlse Yi ni, Eshirhə náàcɛ̀nɛ́ y èdù y jàn yilə.
49002019	Wɔ́ rə̀myɛ́ è ce, á k'á də̀ zhələ yé. Á k'á də̀ lyì byɛ̀bɛ́ bə̀ shí kwã nɛ́ yé. Á zù Yi dwí rí wẽ́ èlǎsɛ̃́. Ámyɛ̌ ǹdə́ rə̀ dwí rí ga jǐrh kɔn rə̀dù.
49002020	Bə̀ zə ámyɛ bə súlí bə̀ m'ê lwì Yi dwí rí jì yə́, sə wɔ́ Kristə tùntúmə́ bé ǹdə́ Yi nyì-zwennə bé bə̀ mé cĩ́ jì y kùr ré. Wɔ́ Yezu Kristə cìcì mú ń wɔ́ jì-byòló w nə́kulu wə́.
49002021	Wɔ́ ńmyɛ̌ yó bə̀ n'ê zhílí jì y bəkwǎ bɛ́ nɛ bə̀ lwì, mùnì ga e zə è jàn nɛ̀, e yə̀ Cinu nyǎ.
49002022	Á gə́ zù mù mú ce, bə̀ zə ámyɛ bə súlí bə̀ m'ê lwì jì y kɛ̀bɛ́ Yi tó rə̀ Eshirhə y dɛnnɛ rə̀ ŋwɛ́nɛ́ è wẽ́ mó.
49003001	Wɔ́ rə̀myɛ́ è ce àmyɛ́ Pwəə n'â lwə̀l Yi á yilə. Bə̀ co ne byə̀nə́-jù wə̀, à gə́ n'â twĩ̀ Yezu Kristə tum dí à pɛ ámyɛ̌ byɛ̀bɛ́ á də̀ Zhwifubá ne mó yilə.
49003002	Zhə̀nà, à yě pamparɛ̃ɛ̃ b'ǎ nyɛ̀ɛ̀ tum dí tɛ̀bɛ́ Yi tó rə̀ sónó w dɛnnɛ rə pɛ̃ b'à twĩ̌ á yil mó.
49003003	Yi byili ni kɔn dɛ́ dɛ̀bɛ́ rə̀ y'à n'ê yǎl rə wɛ̀rhɛ́ mɔ́. Rə̀ já yə̀ ce lò lò lwar rə̀myɛ́ shãã ga yé. À zɔ̀m kɔn dɛ́ rə̀myɛ́ mɔ́ yò ǹd'ába námpɔ́lɛ́.
49003004	Á gə kàrmə̀ à sɛ́bɛ́ rɛ́, á b'ǎ pwírí à lwar kɔn dɛ́ dɛ̀bɛ́ Yi byili ni rə̀ y'à shèè Kristə shò-kwã nɛ́ mɔ́ kùrə̀.
49003005	Shãã ga, Yi yə̀ ce lyì bí lwar kɔn dɛ́ rə̀myɛ́ kùr yé. Sə èlǎsɛ̃́, rə̀ byili ri rə̀ tùntúmə́ bé ǹdə́ rə̀ nyì-zwennə bé rə̀ cír mó ne ǹdə́ Eshirhə náàcɛ̀nɛ́ jàn.
49003006	Kɔn dɛ́ rə̀myɛ́ mɔ́ wɔ́: byɛ̀bɛ́ bə̀ də̀ Zhwifubá mó gə́ tó yò-ècɔ̀nɔ̀ nyí rí dɛnnɛ bə zù Yezu Kristə mó ce, bə̀myɛ bá nə cəl kɔn dɛ́ dɛ̀bɛ́ Yi y'à bwəl rə̀ nyí rə̀ la rə̀ lyì bí ni pɔ mɔ́ wẽ́. Bə̀myɛ́ ǹdə́ Zhwifubá ga jǐrh kɔn rə̀dù. Bə̀myɛ twə́r ŋwɛ́nɛ́ kɔn dɛ́ dɛ̀bɛ́ Yi bwəl rə̀ nyí rə̀ la pɔ mɔ́ wẽ́.
49003007	Wɔ́ Yi rə̀ ce à n'â bwə̀l yò-ècɔ̀nɔ̀ nyí rí. Wɔ́ rə̀myɛ́ rə̀ tó rə̀ sónó w ǹdə́ rə̀ jàn dɛ́ nánfɔ̀lɔ̀ w dɛnnɛ rə pɛ̃ tum dí rə̀myɛ́.
49003008	Àmyɛ́ à wɔ́ Kristə-lyì bí gakó námpɔ́lɛ́. Sə ǹdə́ rə̀myɛ́ ga, Yi pɔ nɛ sɔ́má à n'â bwə̀l Kristə yò-ècɔ̀nɔ̀ nyí rí à byili byɛ̀bɛ́ bə̀ də̀ Zhwifubá mó ne. Kɔn dɛ́ dɛ̀bɛ́ yò-ècɔ̀nɔ̀ nyí rí n'ê pɛ mɔ́ wɔ́ nə̀cɛ̀ndɛ̀ nánfɔ̀lɔ̀; rə̀ kùr nyɔ̀ɔ̀ zum ǹdə́ lyì bí.
49003009	Yi ce à n'â byili lyì bí gakó ne kɔn dɛ́ dɛ̀bɛ́ rə̀ y'à shèè shãã ga mɔ́ gə́ la nɛ́ wɔ̀rhɔ́. Wɔ́ Yi rí tɛ̀bɛ́ rə̀ wɛ̀rhɛ́ kɔn gakó mó rə̀ y'à shèè kɔn dɛ́ rə̀myɛ́ kɔn mé yí zà. Lyì bí yə̀ rə̀ kùr lwar yé.
49003010	Yi wɛ̀rhɛ́ èta mùnì ga, èlǎsɛ̃́, jàn cìnə́ byɛ̀bɛ́ bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́ mɔ́ dwí gakó tó Kristə-lyì gùlú w dɛnnɛ bə lwar bə̀ Yi surhə né já dɛ̃́dɛ̃́.
49003011	Rə̀ tó nə́ Cinu Yezu Kristə dɛnnɛ rə wɛ̀rhɛ́ rə̀myɛ́ ǹdə rə̀ gə́ n'ê yǎl bə̀ kɔn tó né ǹdə́ lũ w y'à gwẽ̌ yə̀ kùr ji yé.
49003012	Nə́ gə́ mù dwã nɛ ǹdə́ Kristə, nə́ zhí mu mú ce, nə́ wɔ̌ nə́ bwəlse Yi ni ǹdə́ nə́ wun gakó, ywẽ k'ê bə nə́ba zhe yé.
49003013	Wɔ́ rə̀myɛ́ è ce, à n'â lwə̀l ába, á bə̀k'á tə̀ nɔ̀nɔ̀ w kɔ̀bɔ́ à n'â nwɛ̀nɛ̀ á yil mó yil á gə á wun yé. Nɔ̀nɔ̀ w òmyɛ́ bá ce á nə cəl Yi zùwə́ y wẽ́.
49003014	Wɔ́ rə̀myɛ́ è ce, à n'â wùlì nə́ Da Yi yé né.
49003015	Ń ce dwí tɛ̀bɛ́ gakó rə̀ ŋwɛ́nɛ́ dɛ̃̌ ǹdə́ cɛ yó zhe rə̀ yilə.
49003016	Yi zhe zùwə́ dɛ̃́dɛ̃́, rə̀ zhe kɔn gakó. Wɔ́ rə̀myɛ́ yil à n'â lwə̀l lè bə̀ rə̀ pə ába wu-jɔ̀, mùnì á tó rə̀ Eshirhə y dɛnnɛ á zə jàn nánfɔ̀lɔ̀,
49003017	sə Kristə yə̀ á wun ní wẽ́, á gə́ zhí mu mú yilə. Zhǐnə kẽkẽ, á swéné dwã, á nə̀rh pə tɛ̃́, á bə̀k'á zhízhǐ yé.
49003018	Èta, á b'ǎ ŋwɛ̀nɛ́ á tó Yi lyì bí dwã bɛ́ gakó ne á lwar Kristə sónó w ò já dɛ̃́dɛ̃́, ò də̀ zhɔ̌ kɔn mɔ́ gə́ wɔ́ nɛ́.
49003019	Á b'ǎ lwar ń sónó w ò kùr lwar zum mú gə́ wɔ́ kɔn ná-dwí yilə; e j'à wɔ́ kɔn dɛ̀bɛ́ numbyíní wàr è kùr è n'ê swí yé. Èta, Yi cìcì bá yə̀ á wẽ́ námpúm.
49003020	Yi nə còrhó! Rə̀ jàn dɛ́ nánfɔ̀lɔ̀ w gə́ ŋwɛ́nɛ́ ǹdə́ nə́ba mɔ́ ce, nə́ gə lwə̀l lè kɔn, rə̀ yá pə nə́ba kɔn dwini nə́ gə́ lwə̀l né, ráá nə́ gə́ n'é bùl né.
49003021	Yi nə còrhó twéé gakó Kristə-lyì gùlú w wẽ́ Yezu Kristə jàn yilə, byinə nə̀ bə zhɔ̌ zhe yilə! Amɛ̀n!
49004001	Àmyɛ́ mɔ̀bɔ́ bə̀ co byə̀nə́-jù w à gə́ n'â twĩ̀ Cinu tum dí yil mó, à n'â lwə̀l ába ǹdə́ à wu gakó Yi yò-ècɛ̀nà nɛ́ yilə: zəna á cìn cɛ̀nɛ̀ á yə̀ ǹdə Yi gə́ byẽ̀ ába b'ǎ yál nɛ́ mɔ́.
49004002	Yálna cìn-lwəl ǹdə́ wu-bɔ̀nɔ̀ ǹdə́ cìn-pyɔ́nɔ́ cìnə́. Swénénə dwã, s'á zə cìn-pyɔ́nɔ́ ǹdə́ dwã.
49004003	Cenə jàn nɛ́ á tó yə̀-zùlə́ né nə̀ co ába dwã nɛ́ mɔ́ dɛnnɛ á zə nyì-dwìì rí tɛ̀bɛ́ rə̀ n'ê shí Eshirhə náàcɛ̀nɛ́ sõ mó.
49004004	Nə́ gakó wɔ́ kɔn rə̀dù; nə́ zhe Eshirhə náàcɛ̀nɛ́ èdù; kɔn dɛ́ dɛ̀bɛ́ Yi byẽ̀ nə́ba nə́ r'é dɛ̃̀ rə̀ sõ mó myɛ wɔ́ rə̀dù;
49004005	nə́ Cinu mú wɔ́ mə̀dù; nə́ Yi-ni-zhú mú wɔ́ mə̀dù; nə́ nɛ̃̌-shɔ mɔ́ myɛ wɔ́ mə̀dù;
49004006	nə́ Yi rí myɛ wɔ́ rə̀dù; rə̀ wɔ́ nə́ gakó Da; rə̀ cǐ nə́ gakó, rə̀ n'ê tó nə́ gakó dɛnnɛ rə̀ twĩ̀, rə̀ ŋwɛ́nɛ́ nə́ gakó wẽ́.
49004007	Nə́ gakó nɔ Yi pɛnɛ́ y ǹdə Kristə gə́ tə̀l n pə lò gakó ne né.
49004008	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ń gə́ zɛ̃̀ n vò dɛ̃̌ yi ní, ń zɔ yómə́ n mə n vò n pə pansɛ lyì nì."
49004009	Ń dɛ̃̌ zhəl mó n'ê yǎl e wɔ̀ bə̀ byè? Rə̀ n'ê yǎl e wɔ̀ bə̀ nyǐ ń jɛ̀rɛ̀ n shí dɛ̃̌ dɛ̃̌ n só tɛ̃́ cɛ y yó.
49004010	Mɔ̀bɔ́ ń shí dɛ̃̌ n só tɛ̃́ mɔ́, wɔ́ ńmyɛ̌ ń kə́ n vò dɛ̃̌ n lyɛ̃ cɛ nɛ gaga, mùnì ga n sú lũ w púlə́púlə́.
49004011	Wɔ́ ńmyɛ̌ ń tə̀l pansɛ́ n pə lò gakó ne. Ń ce lyì jàlà wɔ́ ń tùntúmə́, jàlà wɔ́ Yi nyì-zwennə, jàlà wɔ́ yò-ècɔ̀nɔ̀ nyí rí bwə̀lnə̀, jàlà n'ê nyǐ ń gùlú w lyì bí yò e jà bə̀ n'ê byili Yi zɔ̀mɛ̀ rɛ́.
49004012	Ń pɔ pansɛ́ sə̀myɛ́ mɔ́ ń lyì bí ni mùnì bə ŋwɛ̀nɛ́ bə twĩ̀ ń tum dí cɛ̀nɛ̀. Èta, gùlú w ò wɔ́ ń yala nɛ́ mɔ́ má vò yé né.
49004013	Èta, nə́ gakó b'ǎ jǐrh kɔn rə̀dù nə́ Yi-ni-zhú mú ǹdə́ Yi Byǐ mú pár lwar mɔ́ ga wẽ́, nə́ yə̀ námpwə̀lə́ Kristə wẽ́, nə́ yə̀ ǹdə ń ta námpúm.
49004014	Nə́ k'é t'á la yál ǹdə bə̀sɔ́ná ta, sə bə mé yə́yɛ́lɛ́ nə́ba dɛ̃̌ ǹdə zho nánfɔ̀lɔ̀ gə́ yá zə bǔ-bwəl o mó vò, ò gə́ zǎ má ta yé. Èta, lyì bí byɛ̀bɛ́ bə̀ n'ê gòm kɔma mɔ́ k'ê wàr nə́ba bə̀ la jə́jɔ̀rɔ́ ǹdə́ zɔ̀mà dwí tə̀ltə̀l yé.
49004015	Sə nə́ gə n'é byili zhə̀n nə́ dwã bɛ́ nɛ ǹdə́ sónó, nə́ b'ǎ byì kɔn gakó wẽ́ nə́ jǐrh ǹdə Kristə ta. Wɔ́ ńmyɛ̌ ń wɔ́ ń lyì bí gùlú w yó wə́.
49004016	Wɔ́ ńmyɛ̌ jàn yil yala nɛ́ kə̀kàlsɛ́ gakó zhí dwã nɛ sə̀ wɔ́ kɔn rə̀dù. Yala nɛ́ kə̀kàlsɛ́ já, sə sə̀ gakó zhí dwã nɛ, sə jǐrh kɔn rə̀dù. Wɔ́ rə̀myɛ́ è ce, yala nɛ́ kə̀kàlà èdù gakó gə n'ê twĩ̀ è tum dí cɛ̀nɛ̀, nə̀ gakó n'ê byìl sónó wẽ́.
49004017	À n'â lwə̀l ába ǹdə́ à wu gakó Cinu yil lé yilə, s'á bə̀k'á k'á wɛ̀rhɛ́ ǹdə byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ ta yé. Bə̀ n'ê tó bə̀ wun bùlə̀ né nə̀ bə kùr zhe mó ne.
49004018	Bə̀ surhə né pyi, bə̀ ywẽ́ né myɛ j'à nyɛ̌ nánkùùlì, bə̀ yə̀l nə̀ kùrə̀ yé. Bə̀ twə́r tɛ̀nɛ́ nyǔ mú mɔ̀bɔ́ Yi n'ê pɛ mɔ́ wẽ́ yé.
49004019	Bə̀ k'ê yə̀l kɔn dɛ̀bɛ́ rə̀ càn ǹdə́ dɛ̀bɛ́ rə̀ bə càn pár dwã w yé. Bə̀ k'ê yə̀l cìzhìl myɛ pár yé. Bə̀ n'ê twĩ̀ ywǎl tumə, bə̀ t'â dùr ywẽ yé.
49004020	Sə è də̀ èta bə̀ byili ámyɛ̌ nɛ nɛ́ Kristə shò-kwã nɛ́ yé.
49004021	Ámyɛ̌ byɛ̀bɛ́ á mù dwã nɛ ǹdə́ Yezu Kristə mó, bə̀ yə̀ ába zhə̀n dɛ́ ń shò-kwã nɛ́ mɔ́ byili nà?
49004022	Á mə̌ s'á yẽ̌ á shãã ga tùntwə̃̀ə̃̀ né ne. Wɔ́ á yò zhìlù jàà w tùntwə̃̀ə̃̀ né nə̀myɛ́ y'à zə ába nə̀ la nɛ́. Yẽ̌nə ne ǹdə lò gə́ y'ǎ ji ǹ yala gɔ̀nɔ̀ kɔ̀bɔ́ ò k'ô bə càn myǐn ní.
49004023	Yẽ̌nə Yi Eshirhə y pyìrhí á surhə né ǹdə è gə́ n'ê yǎl nɛ́.
49004024	Yálna lyì-dùlə̀, ǹdə wɔ́ kàmə̀-zù-dùrh á zù ta. Lyì-dùlə̀ bé bə̀myɛ́ mɔ́ wɔ́ Yi rə̀ wɛ̀rhɛ́ bɛ ǹdə rə̀ gə́ n'ê yǎl nɛ́. Bə̀ tó zhə̀n dɛ́ dɛnnɛ bə jǐrh Yi lyì, wu-cángá cìnə́.
49004025	Rə̀myɛ́ ce, á bə̀k'á k'á gõ̀ kɔma yé. Lò gakó mə̌ sə́ byili zhə̀n ǹ dõ ne, bə̀ nə́myɛ̌ gakó wɔ́ kɔn rə̀dù Kristə yala nɛ́ wẽ́.
49004026	Á lyimə gə tú è zɛ̃̀ yi ní, s'á bə̀k'á wɛ̀rhɛ́ yə̀-bəlɔ̀lɔ́ yé. Bá á gə kwè lyim myɛ, sə yi bə̀k'á zù ǹdə́ rə̀ gwẽ̌ n'ê yì yé.
49004027	Á bə̀k'á pə bɔ̀l Shətana nɛ e zù á wẽ́ yé.
49004028	Lò mɔ̀bɔ́ ń yà ń nə́ ń ŋwɔ̀là, sə ń bə̀ká n kə́ n ŋwɔ̀ yé, sə n ce jàn nɛ́ n twĩ̀ ǹdə́ ń sə̀pwà jɛ̀sɛ́. Ń bə̀ká n wɛ̀rhɛ́ yǔyǔ yé. Èta, ń bà n ŋwɛ̀nɛ́ n nə kɔn n mə n sɛ̃ lò mɔ̀bɔ́ ń bə zhe ne.
49004029	Zɔ̀mà nyɛ̀bɛ́ nə̀ bə càn bə mə̌ sə nə shí á nyú w yé. Zɔ̌mna zɔ̀mà nyɛ̀bɛ́ nə̀ zhe kùr nə̀ wɔ̌ nə̀ bá sɛ̃ lyì bí byɛ̀bɛ́ á n'á zɔ̀m nɛ̀ á byili mú ni, mùnì ga bə̀ Yi-ni-zhú mú jàn dɛ́ súlí.
49004030	Yi zə rə̀ Eshirhə y rə cĩ́ rə̀ cìcì myɔrhɔ á yala nɛ. Á bə̀k'á zhìlì è wu ni yé, bə̀ wɔ́ èmyɛ́ è ce á yě bə̀ Yi bá vwǎrh ába námpúm á yə̀-bəlwàálɛ́ wẽ́ dɛ̃ rə̀dù.
49004031	Lò gə wɛ̀rhɛ́ ába lwɛlɛ, s'á bə̀k'á cĩ́ di á wẽ́ yé. Á bə̀k'á kwè lyim, á b'á pupwiri tɛ̃́ yé. Á bə̀k'á bya dwã yé, á bə̀k'á tùrh dwã yé. Dɛ̃̌na á cìn ǹdə́ wu-bárhɛ́ tùntwə̃̀ə̃̀ dwí gakó.
49004032	Wɛ̀rhɛ́na cɛ̀nɛ̀ dwã nɛ, s'á zə wu-bɔ̀nɔ̀ ǹdə́ dwã. Pəna dwã sǔbri ǹdə Yi gə́ tó Kristə dɛnnɛ rə pə ába sǔbri ní.
49005001	Á wɔ́ Yi byì-swénnə. Rə̀myɛ́ ce, cenə jàn nɛ́ á wɛ̀rhɛ́ ǹdə rə̀ ta.
49005002	Swénénə dwã, ǹdə Kristə gə́ só nə́ba né. Ń pɔ ń cìn Yi ni ǹdə vwĩ̀-kɔn dɛ̀bɛ́ rə̀ zhe lwẽ́ nã́nyə̀nyɛ̀lɛ́ rə̀ sú Yi yírh ta nə́ yilə.
49005003	Á wɔ́ Yi lyì. Fwə̌l tumə ǹdə́ tùntùm-bəywààlɛ̀ ǹdə́ nə̀cɛ̀ndɛ̀ pyǎ kɔn lyɛ̃ cɛ nɛ, rə̀myɛ́ èta mɔ́ yò bə mə̌ só púr nyú w myɛ cìcì á sõ yé.
49005004	Á bə̀k'á púr zɔ̀m-bəywààlɛ̀ ráá zɔ̀mà nyɛ̀bɛ́ nə̀ bə kùr zhe myɛ cìcì á nyú w yé. Zɔ̀mà nɛ́ nə̀myɛ́ gakó bə mə̌ sə nə zɔ̀m yé. Á gə la zɔ̌m, sé yə̀ Yi nə̀bán co.
49005005	Lwarna bə̀ nə̀fòló ǹdə́ lyì-bəyɔ̀lɔ̀ ǹdə́ bwɛ̃̌-dǔr cí t'â la jàà nɔ Kristə ǹdə́ Yi tənà y wẽ́ yé, bə̀ wẽ̀ dé tɛ̀bɛ́ lò mó nə́ ń dùr rə̀ bwɛ̃̌ mɔ́ n'ê jǐrh ǹdə ń yi ta.
49005006	Á bə̀k'á yẽ̌ lyì zə zɔ̀m-fwə́ə́re bə mé jə́jɛ̀rɛ́ ába yé. Wɔ́ rə̀myɛ́ gakó yil Yi lyim n'ê zɛ̃̀ ǹdə́ lyì bí byɛ̀bɛ́ bə̀ t'â zwẽ rə̀ nyí ni mú.
49005007	Á bə̀k'á jí ǹdə́ lyì bí bə̀myɛ́ mɔ́ dwí rí yé.
49005008	Shãã ga, á y'ǎ ŋwɛ́nɛ́ cə-byín wə. Sə èlǎsɛ̃́, á gə́ zù Cinu mú ce, á ŋwɛ́nɛ́ pwẽ̀ wə̀. Rə̀myɛ́ ce, wɛ̀rhɛ́na ǹdə pwẽ̀ lyì gə́ mə̌ sə bə wɛ̀rhɛ́ nɛ́,
49005009	bə̀ cɛ̀nɛ̀ dwí gakó, ǹdə́ cángá dwí gakó, ǹdə́ zhə̀n dwí gakó, wɔ́ pwẽ̀ wẽ́ rə̀ n'ê shí ní.
49005010	Cenə jàn nɛ́ á lwar kɔn dɛ̀bɛ́ rə̀ wɔ́ Yi pùbùlə̀.
49005011	Á bə̀k'á ce á cìn cə-byṹ tùntwə̃̀ə̃̀ né wẽ́ yé, bə̀ nə̀ bə kùr zhe yé. Á gaga mɔ́ mə̌ s'á byili byɛ̀bɛ́ bə̀ n'ê twĩ̀ tùntwə̃̀ə̃̀ né nə̀myɛ́ mɔ́ nɛ bə̀ nyǐ nə̀ bə mə̌ yé.
49005012	Kɔn dɛ̀bɛ́ bə̀myɛ́ cìnə́ bé n'ê shèè bə̀ wɛ̀rhɛ́ mɔ́ byilu myɛ wɔ́ cìzhìlə̀.
49005013	Sə pwẽ̀ gə tú è yə̌r tùntwə̃̀ə̃̀ né nə̀myɛ́ gakó, kɔn gakó n'ê dwi pwẽ̀ nè pamparɛ̃ɛ̃.
49005014	Zhə̀nà, kɔn dɛ̀bɛ́ gakó rə̀ du pwẽ̀ nè pamparɛ̃ɛ̃, rə̀ n'ê jǐrh pwẽ̀. Wɔ́ rə̀myɛ́ è ce, bə̀ n'ê wə̀lə̀: "Ǹmyɛ́ mɔ̀bɔ́ ǹ dɛ̌ mɔ́, zɛ̃̀ tɛ̃́; zɛ̃̀ ń yẽ̌ cùùrí ni; Kristə mà n yə̌r mó ǹdə́ ń pwẽ̀ dé."
49005015	Dɛ̃̌na á cìn á tùntwə̃̀ə̃̀ né wẽ́. Yálna surhə cìnə́, s'á bə̀k'á wɛ̀rhɛ́ ǹdə bə-surhə-zhe cìnə́ ta yé.
49005016	Cenə jàn nɛ́ á wɛ̀rhɛ́ cɛ̀nɛ̀ twéé twéé, bə̀ lũ w nə́ ŋwɛ́nɛ́ ò wẽ́ èlǎsɛ̃́ mɔ́ bə càn yé.
49005017	Wɔ́ rə̀myɛ́ è ce, á bə̀k'á yə̀ lyì byɛ̀bɛ́ bə̀ yə̀l nə̀ kùrə̀ yé. Cenə jàn nɛ́ á lwar kɔn dɛ̀bɛ́ Cinu nə́ ń yǎl b'ǎ wɛ̀rhɛ́ mɔ́ kùrə̀.
49005018	Á bə̀k'á nyɔ̀ sɛ̃́ kɔn lyɛ̃ cɛ nɛ yé, bə̀ sɛ̃́ nyɔ́ kɔn lyɛ̃ cɛ nɛ n'ê ce numbyíní yààyàà tùntwə̃̀ə̃̀ wẽ́. Cenə á wun ní sú ǹdə́ Eshirhə náàcɛ̀nɛ́.
49005019	Á gə tú dwã yó gakó, s'á nún núrh shɛ̀bɛ́ gakó sə̀ n'ê shí Eshirhə náàcɛ̀nɛ́ sõ, ǹdə́ núrh dwí gakó, á m'á ce Cinu nə̀bán ǹd'á wun gakó.
49005020	Cenə nə́ Da Yi nə̀bán twéé twéé kɔn gakó wẽ́, Cinu Yezu Kristə yil yilə.
49005021	Shɛ̀nɛ́na dwã nyí ni Kristə nyɔ̀mɔ̀ w yilə.
49005022	Ámyɛ̌ kana bɛ́, zwẽnə á byə́nə́ bé nyí ni, ǹdə á gə́ n'á zwẽ Cinu nyí ni ní,
49005023	bə̀ bal wɔ́ ń kɛ̃ yó-cə́bal ǹdə Kristə gə́ wɔ́ ń gùlú w yó-cə́bal nɛ́. Gùlú w wɔ́ Kristə yala. Wɔ́ ńmyɛ̌ cìcì ń wɔ́ ò Zwennə.
49005024	Kana bɛ́ myɛ mə̌ sə bə zwẽ bə̀ byə́nə́ bé nyí ni, ǹdə gùlú w gə́ n'ô zwẽ Kristə nyí ni ní.
49005025	Ámyɛ̌ bala bɛ́, swénénə á kana bɛ́, ǹdə Kristə gə́ só ń gùlú w n pə ń myə̌l lé ò yil né.
49005026	Ń zə nɛ̃̌ ǹdə́ ń nyì-zɔ̀mɛ̀ n mə n shàrh w o jǐrh wárhgáá ǹdə Yi gə́ n'ê yǎl nɛ́.
49005027	Ń nə́ ń yǎl b'ò yál cɛ̀nɛ̀ ò kɔn gakó wẽ́, o yə̀ wárhgáá, dóó dwí-byǐ bə̀ká gùlí w o mó zhì ńmyɛ̌ cìcì yé né yé.
49005028	Èta myɛ, bala bɛ́ mə̌ sə bə swéné bə̀ kana bɛ́ ǹdə bə̀ gə́ só bə̀ cìcì ní, bə̀ lò mɔ̀bɔ́ ǹ só ǹ kɛ̃, wɔ́ ǹ cìcì ǹ só.
49005029	Lò tɛ̀nɛ́ ń nə́ ń wə̀l bə̀ ń twə́r tɛ̀nɛ́ ǹdə́ ń sə̀pwà yala nɛ́ yé. Lò gakó nə́ ń cili ń yala nɛ́ sõ, n kwɛrhɛ nɛ cɛ̀nɛ̀, ǹdə Kristə gə́ nə́ ń wɛ̀rhɛ́ ń gùlú w ní.
49005030	Nə́myɛ̌ wɔ́ Kristə yala nɛ́ kə̀kàlsɛ̀.
49005031	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Rə̀myɛ́ yilə, bal mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́, sə bə̀myɛ́ bə̀lyè y ga bá mù dwã nɛ bə jǐrh kɔn rə̀dù."
49005032	Zɔ̀mɛ̀ rɛ́ rə̀myɛ́ n'ê byili nə́ba kɔn nánfɔ̀lɔ̀ dɛ̀bɛ́ rə̀ zhe kùrə̀, sə àmyɛ́ n'â bùl bə̀ wɔ́ Kristə ǹdə́ ń gùlú w yò rə̀ n'ê zɔ̀mà.
49005033	Sə rə̀ n'ê zɔ̀m ámyɛ yò, bə̀ bal gakó mə̌ sə́ swéné ǹ kɛ̃ ǹdə ǹ cìcì ta, sə kɛ̃ myɛ mə̌ sə́ nyɛ̀ ǹ byal.
49006001	Ámyɛ̌ bə̀sɔ́ná bɛ́, zwẽnə á dabá ǹd'á nábá nyí ni, ǹdə Cinu gə́ nə́ ń yǎl nɛ́. Rə̀myɛ́ wɔ́ kɔn dɛ̀bɛ́ rə̀ mǎ.
49006002	Yi nyə́ né gakó wẽ́, wɔ́ nyí rí tɛ̀bɛ́ rə̀ n'ê wə̀l bə̀: "Nyám ǹ da ǹdə́ ǹ ná" mɔ́ nɛ rə̀ jɛ̀nɛ̀ rə bwəl nyí rə bé súlí.
49006003	Rə̀ wòwə̀: "Ǹ gə nə́ ǹ nyàm ǹ da ǹdə́ ǹ ná, ǹ b'ǎ nə wu-nyɔ̃̀, ǹ myə̌l já zə dwɛ̀lɛ̀ cɛ yó."
49006004	Ámyɛ̌ dabá, bə̀k'á wɛ̀rhɛ́ á bə̀sɔ́ná bɛ́, á ce bə̀ lyimə zɛ̃̀ yé. Kɔ́nna bɛ, s'á cící bi, á cèrhè bè, ǹdə́ Cinu cìcì surhə né.
49006005	Ámyɛ̌ tùntùnnə̀ bé, zwẽnə á yó-cìnə́ bé cɛ yó mó nyí ni. Nyámna bɛ ǹdə́ wu-põ̀, ǹdə á gə́ n'á zwẽ Kristə nyí ni ní.
49006006	È bə̀ká yə̀ bə̀ gə zhǐ bə̀ yírhə́, á zɛ̃̀ á n'á twĩ̀ á pɛ bɛ ǹdə wɔ́ numbyínsi pùbùlə̀ wɔ̀rhɔ́ á n'á pyà ta yé. Wɛ̀rhɛ́na kɔn dɛ̀bɛ́ Yi n'ê yàlá, ǹd'á wun gakó á tumə né wẽ́, ǹdə Kristə tùntùnnə̀ ta.
49006007	Twĩ̌nə á pə á yó-cìnə́ bé ne ǹdə́ wu òdù, ǹdə wɔ́ Kristə ne á n'á twĩ̀ á pɛ ta, sə è bə̀ká yə̀ ǹdə wɔ́ numbyínsi dúdú ni á n'á twĩ̀ á pɛ ta yé.
49006008	Lwarna bə̀ lò mɔ̀bɔ́ ń nə́ ń wɛ̀rhɛ́ cɛ̀nɛ̀, rə̀-ná-cí gə wɔ́ lò tùntùnnə̀, ráá ń gə cǐ ń cìn myɛ, ń bá nə cɛ̀nɛ̀ rɛ́ ń wɛ̀rhɛ́ mɔ́ Cinu sõ.
49006009	Ámyɛ̌ yó-cìnə́ bé, ámyɛ wɛ̀rhɛ́na cɛ̀nɛ̀ ǹd'á tùntùnnə̀ bé. Á bə̀k'á bya bɛ yé. Lwarna b'ǎmyɛ̌ ǹdə́ bə̀myɛ́ ga zhe yó-cə́bal mə̀dù, ń ŋwɛ́nɛ́ Arəzana w ń cǐ ámyɛ̌ ga. Lyì bí gakó wɔ́ kɔn rə̀dù ń sono.
49006010	À zɔ̀mɛ̀ nánkwɛɛ́rɛ́ à la byilu mú, wɔ́ lwə́l à n'â lwə̀l ába, s'á zhí Cinu ni á b'á pyà wu-jɔ̀ ń jàn dɛ́ nánfɔ̀lɔ̀ w wẽ́.
49006011	Kwěnə Yi búlə́ wẽ̀ dé gakó á zə á jɔ̃̀ wà, mùnì á ŋwɛ̀nɛ́ á zhì á cẽ Shətana sòlò mó.
49006012	Nə́ t'á bwí ǹdə́ numbyínsi yé. Nə́ r'é bwí ǹdə́ jàn cìnə́ námməlwǎlsɛ́ shɛ̀bɛ́ dwí gakó sə̀ ŋwɛ́nɛ́ dɛ̃̌, yírhə́ wàr nə̀ nɛ, sə̀ zhe jàn ǹdə́ ŋwɔ̀nɔ́ cə-byín lũ w wẽ́ mó.
49006013	Rə̀myɛ́ ce, kwěnə Yi búlə́ wẽ̀ dé gakó á zə á jɔ̃̀ w èlǎsɛ̃́, mùnì dwã nɛ́ nyɛ̀bɛ́ nə̀ bə càn mɔ́ gə tú nə̀ yúwə́, s'á ŋwɛ̀nɛ́ á zhì á bú búlə́ né kɔn mé yí nə̀ zhɔ̌, s'á zhì á nà y yó kẽkẽ.
49006014	Zɛ̃̀nà á zhì dɛ̃̌ á dɛ̃̀. Cenə zhə̀n dɛ́ á cã̌ nɛ́ ǹdə cã̌-tɔ̀nɔ̀ ta. Zwínə cángá tumə né nə yə̀ ǹdə kàmə̀-zwǐ kɛ̀bɛ́ á m'á cə̀r á cìn búlə́ jàà w ta.
49006015	Cenə yə̀wǎl á nə̀rh né ǹdə nə̀cìlə̀ ta, á m'á bwə̀l yò-ècɔ̀nɔ̀ nyí rí rə̀ n'ê pɛ yə̀-zùlə́ mó.
49006016	Zəna á Yi-ni-zhú mú mə yə̀ ku á m'á cə̀r á cìn kɔn gakó wẽ́ twéé gakó. Shətana gə tú è la zə è swé ré ǹdə́ rə̀ myǐn mú e dul ába, sə ku w cə̀r rè.
49006017	Zwẽnə Yi vwǎrh mɔ́ á pú ǹdə cɔ̀bɔ́ yə́-pú ta, s'á zwẽ Yi zɔ̀mɛ̀ rɛ́ Eshirhə náàcɛ̀nɛ́ n'ê pɛ ába ǹdə búlə́ shù ta mɔ́.
49006018	Cenə Yi dɛ̃ gakó, á lwə̀l lè ǹdə́ Eshirhə náàcɛ̀nɛ́ jàn, s'á zhìlì á yala nɛ kɔn gakó wẽ́, á lwə̀l lè dɛ̃ gakó rə̀ lyì bí gakó yilə.
49006019	Lwə̌lnə re àmyɛ yilə, mùnì à gə la zɔ̌m, sə rə sɛ̃ nɛ ǹdə́ zɔ̀mà nyɛ̀bɛ́ nə̀ má ce a byili yò-ècɔ̀nɔ̀ nyí rí rə̀ y'à shèè mó ǹdə́ wu-jɔ̀.
49006020	À wɔ́ yò-ècɔ̀nɔ̀ nyí rí rə̀myɛ́ bwə̀lnə̀. Wɔ́ rə̀myɛ́ yil bə̀ zɔ nɛ bə ce byə̀nə́-jù wə̀. Lwə̌lnə Yi à yilə, mùnì a zɔ̀m ǹdə à gə́ mə̌ sá zɔ̀m nɛ́ ǹdə́ wu-jɔ̀.
49006021	Tishiki wɔ́ nə́ da-byǐ nántwə̌. Ń nə́ ń twĩ̀ Cinu tum dí ǹdə kɔn gə́ mə̌ nɛ́. Ń mà n zɔ̀m à yò ǹd'ába, n byili ába kɔn dɛ̀bɛ́ à n'â wɛ̀rhɛ́.
49006022	À n'â twĩ̀ mù á sõ, mùnì n byili ába kɔn dɛ̀bɛ́ rə̀ ŋwɛ́nɛ́ nə́ sono, sə n súlí n zə á wun ní.
49006023	Nə́ Da Yi ǹdə́ Cinu Yezu Kristə má ce bə̀ yə̀-zùlə́ né ǹdə́ bə̀ sónó w yə̀ nɛ́ ǹd'ámyɛ̌ ǹdə́ nə́ da-byǎ bɛ́ gakó, á kwɛrhɛ á zhí bi.
49006024	Yi má cĩ́ bwəl lyì byɛ̀bɛ́ gakó bə̀ só nə́ Cinu Yezu Kristə ǹdə́ sónó páá mɔ́ yó!
50001001	Àmyɛ́ Pwəə ǹdə́ Timote wɔ́ Yezu Kristə tùntùnnə̀. Wɔ́ nə́myɛ̌ nə́ r'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á ŋwɛ́nɛ́ Shilipu cɔ w wa, á zù Yezu Kristə, á jǐrh Yi lyì mú, ǹd'á gùlú w yé né cìnə́ bé ǹdə́ gùlú w tùntùnnə̀ bé ne pɔ.
50001002	Nə́ Da Yi ǹdə́ Cinu Yezu Kristə má cĩ́ bwəl á yó, sə bə pə ába yə̀-zùlə́!
50001003	À gə lyǐrh á yò gakó, à n'â ce à Yi rí nə̀báná.
50001004	À gə n'â lwə̀l lè á yil gakó, à n'â lwə̀l lè ǹdə́ wu-nyɔ̃̀,
50001005	á gə́ ju á jɛ̃̀ yò-ècɔ̀nɔ̀ nyí rí bwə̌l tum dí wẽ́ kùr-ju yi ní ga kɔn mé yí zà mɔ́ yilə.
50001006	È gə́ wɔ́ Yi rə̀ ju tùm-ècɛ̀nà nɛ́ nə̀myɛ́ kùr á wun ní wẽ́ mó ce, à yě pamparɛ̃ɛ̃ bə̀ rə̀ má súlí ni rə báásɛ kɔn mé yí dɛ̃ rɛ́ tɛ̀bɛ́ Yezu Kristə mà n ká n bə̀ mɔ́.
50001007	Kɔn mǎ b'à búl rə̀myɛ́ ámyɛ̌ mə̀dù mə̀dù gakó yilə, b'à kwè ába a ji à wẽ́, Yi gə́ pɔ ába pɛnɛ́ y kɛ̀bɛ́ rə̀ pɔ àmyɛ́ nɛ mɔ́ yilə. Rə̀ ce á sɛ̃ nɛ byə̀nə́-jù wə̀, kɔn mé yí à gə́ zɔ̀m a byili yò-ècɔ̀nɔ̀ nyí rí zhə̀n dɛ́ mɔ́.
50001008	Yi yě bə̀ wɔ́ zhə̀nà, à só ába ǹdə́ à wu gakó ǹdə́ Yezu Kristə cìcì sónó wə́.
50001009	Sə kɔn dɛ̀bɛ́ à n'â lwə̀l Yi ni á yil mó, wɔ́ bə̀ rə̀ ce á sónó w j'â n'ô súlí gaga, sə á surhə né ǹd'á lárma mɔ́ myɛ súlí,
50001010	mùnì ga á ŋwɛ̀nɛ́ á cír tɛ̀bɛ́ rə̀ mǎ. Èta, á m'ǎ yə̀ pwɛ̃́pwɛ̃́, dóó t'â la á yó w yál, kɔn mé yí dɛ̃ rɛ́ tɛ̀bɛ́ Kristə mà n ká n bə̀ mɔ́,
50001011	sə á j'ǎ tó á tùm-ècɛ̀nà nɛ́ á n'á twĩ̀ mú dɛnnɛ á byili pamparɛ̃ɛ̃ b'ǎ k'á bə dwə́ə́re zhe Yezu Kristə jàn yilə. Rə̀myɛ́ má ce Yi zùwə́ y ǹdə́ rə̀ còrhó w du.
50001012	Da-byǎ, à n'â yǎl a ce á lwar bə̀ kɔn dɛ́ tɛ̀bɛ́ rə̀ wɛ̀rhɛ́ nɛ mɔ́ gaga já ce yò-ècɔ̀nɔ̀ nyí rí kwɛrhɛ rə̀ n'ê yí lyì nánzhəzhɔ̌.
50001013	Èta, shə̀dɛ́ɛ́sɛ́ shɛ̀bɛ́ sə̀ n'ê yìlì pyɔ̌ mɔ́ kɛ̀lɛ́ y nɛ mɔ́ ǹdə́ lyì bí dwã bɛ́ gakó lwar bə̀ wɔ́ Kristə yil à ŋwɛ́nɛ́ byə̀nə́-jù wə̀.
50001014	Kɔn súlí myɛ, Kristə-lyì bí gə́ nɔ nɛ bə̀ co byə̀nə́-jù w mú, nánzhəzhɔ̌ já kwɛrhɛ bə zhí Cinu ni, bə̀ n'ê bwə̀l yò-ècɔ̀nɔ̀ nyí rí ǹdə́ wu-jɔ̀, ywẽ bə bɛ zhe yé.
50001015	Zhə̀nà, lyì jàlà n'ê bwə̀l Kristə yò w ǹdə́ bwɛ̃̌-dǔr ǹdə́ nyə̀-pǎr, sə jàlà n'ê bwə̀l w ǹdə́ surhə nyɛ̀bɛ́ nə̀ càn.
50001016	Bə̀myɛ́ cìnə́ bé n'ê twĩ̀ ǹdə́ sónó, bə̀ bə̀ yě b'à gə́ ŋwɛ́nɛ́ byə̀nə́-jù w mú, wɔ́ Yi rə̀ n'ê yǎl b'à byili yò-ècɔ̀nɔ̀ nyí rí zhə̀n dɛ́.
50001017	Sə bə̀ dwã bɛ́ n'ê bwə̀l ń yò w ǹdə́ nyə̀-pǎr, sə è də̀ ǹdə́ wu-põ̀ yé. Bə̀ n'ê bùl bə̀ rə̀myɛ́ n'ê súlí à nɔ̀nɔ̀ w byə̀nə́-jù wə̀.
50001018	Sə rə̀myɛ́ gakó də̀ kaka àmyɛ́ yil yé. Bá è gə wɔ́ lyì yírhə́ yilə, ráá è gə wɔ́ ǹdə́ wu-põ̀ myɛ, wɔ́ Kristə yò w bə̀ n'ê bwə̀l. À wu nyɛ̀, o j'à gwẽ̌ bá yə̀ nyɛ̀n o súlí,
50001019	b'à yě bə̀ wɔ́ rə̀myɛ́ rə̀ má vwǎrh nɛ, á Yi-co w ǹdə́ Yezu Kristə Eshirhə y jàn yilə.
50001020	Kɔn dɛ̀bɛ́ à n'â yàlá, a j'à n'â dɛ̃̀ ǹdə́ à wu gakó mó, wɔ́ à bə̀ká nə cìzhìl yé, sá kwɛrhɛ a zə wu-jɔ̀: à gə ŋwɛ́nɛ́ myɛ, à gə cù myɛ, Kristə zùwə́ y má tó à tùntwə̃̀ə̃̀ né dɛnnɛ e du.
50001021	À gə ŋwɛ́nɛ́ myɛ, wɔ́ Kristə ń cǐ ni; à gə cù myɛ, wɔ́ cu mú gaga mɔ́ wẽ́ à bá nə à cìn ní.
50001022	Sə à lũ w wẽ́ yál mɔ́ gə má ce a twĩ̀ kɔn dɛ̀bɛ́ rə̀ zhe kùrə̀, sə́ nyǐ à yə̀l tɛ̌ yil à má cír yé.
50001023	À ŋwɛ́nɛ́ rə̀myɛ́ ga cəcəl wə. Àmyɛ́ à n'â yǎl a zhǐr a vò a yə̀ nɛ́ ǹdə́ Kristə, bə̀ wɔ́ rə̀myɛ́ rə̀ cɔ̃̀.
50001024	A j'à gə ŋwɛ́nɛ́ lũ w wẽ́ à n'â sɛ̃ ába myɛ, rə̀myɛ́ k'ê wɔ́ nyɔ́ɔ́ du.
50001025	Sə à yě pamparɛ̃ɛ̃ b'à má yə̀ nɛ́ ǹd'á gakó a sɛ̃ ába, mùnì ga á j'á n'á ce jàn nɛ́ á zhí Kristə ne ǹdə́ wu-nyɔ̃̀.
50001026	Èta, à gə k'â tú á sono, à twírí y bá pə ába wu-nyɔ̃̀ Yezu Kristə wẽ́ e súlí.
50001027	È gə wɔ́ má má myɛ, ámyɛ̌ wírí á ce á tùntwə̃̀ə̃̀ né myɛrhɛ dwã ǹdə Kristə yò-ècɔ̀nɔ̀ nyí rí gə́ n'ê byili ní. Èta, à gə ŋwɛ̀nɛ́ à tú á sõ, ráá à gə yə̀ twí myɛ, sá nyɛ̀ɛ̀ b'ǎ zhǐ á nà y yó kẽkẽ, á nyí wɔ́ rə̀dù, á mù dwã nɛ ǹdə́ wu òdù, á n'á ce jàn nɛ́ mùnì ga kɔn dɛ́ dɛ̀bɛ́ á nyɛ̀ɛ̀ yò-ècɔ̀nɔ̀ nyí rí wẽ́ á zɛ̃̀ á zwẽ rə̀ nyí mú j'â wɔ́ èta twéé twéé.
50001028	Sə á bə̀k'á dùr á zwə̀ bé ywẽ námpɔ́lɛ́ myɛ cìcì yé. Bə̀ má tó rə̀myɛ́ dɛnnɛ bə lwar bə̀ wɔ́ jó sɔ́má yó bə̀ ŋwɛ́nɛ́, sə ámyɛ̌ wɔ́ á cìn vwǎrh sɔ́má yó á ŋwɛ́nɛ́. Sə rə̀myɛ́ wɔ́ Yi sõ rə̀ n'ê shí ní.
50001029	Wɔ́ Yi rə̀ pɔ ába sɔ́má b'ǎ zwí Kristə; sə è də̀ ń zú mú dúdú yé, wɔ́ á nwɛ̀nɛ̀ ń yil myɛ.
50001030	Ámyɛ shɛ̀nɛ́ á n'á nwɛ̀nɛ̀ nɔ̀nɔ̀ w kɔ̀bɔ́ á nɔ nɛ à nwɛ̀nɛ̀, á j'ǎ yě b'à gwẽ̌ n'â nwɛ̀nɛ̀ èlǎsɛ̃́ mɔ́.
50002001	Á Kristə ne zhú mú n'ê pɛ ába wu-jɔ̀. Ń sónó w n'ô zal á wun ni. Eshirhə náàcɛ̀nɛ́ n'ê ce ába dwã yó. Á zhe wu-bɔ̀nɔ̀ ǹdə́ nɔ̀nɔ̀-dǔr ǹdə́ dwã. Rə̀myɛ́ wɔ́ zhə̀nà.
50002002	Rə̀myɛ́ ce, zəna nyì-dwìì ǹdə́ sónó ǹdə́ wu òdù ǹdə́ bùlì rə̀dù. Èta, á m'ǎ ce a zə wu-nyɔ̃̀ námpúm.
50002003	Á bə̀k'á wɛ̀rhɛ́ kaka ǹdə́ dùnundi ráá cìn-còrhó yé; zəna cìn-lwəl ǹdə́ dwã, sə lò gakó nyǐ ǹ dõ ǹdə ń du mú ta.
50002004	Lò gakó bə̀ká nyǐ ǹ dúdú yò yé; nyǐ ǹ dwã bɛ́ myɛ yò.
50002005	Búlnə ǹdə Yezu Kristə ta ǹdə́ dwã.
50002006	Ńmyɛ̌ ń wɔ́ Yi twéé twéé; ńmyɛ̌ ǹdə́ Yi wɔ́ rə̀dù; n jà ń yə̀ tə̀ rə̀myɛ́ yil n zhẽ̌ ń cìn dɛ̃̌ yé.
50002007	N yẽ̌ ŋwɔ̀nɔ́ kɔ̀bɔ́ ń yà ń zhe mó ne, n zə ń cìn n yə̀ tùntùnnə̀ n twĩ̀ n pə lyì bí ni. Ń jǐrh numbyíní, bə nə mɔ ń yàl numbyíní ǹdə nə́ ta.
50002008	Ń shɛ̀nɛ́ n lwəl ń cìn tɛ̃́ kɔn gakó wẽ́, kɔn mé yí ń cu; n cì də̀-jɔrhɔ́ yó.
50002009	Wɔ́ rə̀myɛ́ yilə, Yi zhẽ̌ ń yó dɛ̃̌, rə ce mo yil dɛ̀bɛ́ rə̀ du yilə né gakó,
50002010	mùnì ga kɔn dɛ̀bɛ́ gakó rə̀ ŋwɛ́nɛ́ dɛ̃̌, ǹdə́ tɛ̃́ ǹdə́ cɛ y kùr w ga, sə rə wùlì tɛ̃́ rə̀ nə̀dwə́nə́ yó Yezu yé né ń yil lé nyɔ̀mɔ̀ yilə,
50002011	sə lyì dwí gakó bwə̀l bə byili bə̀ Yezu Kristə wɔ́ Cinu, ń Da Yi còrhó yilə.
50002012	À dɔwabá, à gə́ y'à ŋwɛ́nɛ́ á sõ yi ní, á y'ǎ n'á shɛ̀nɛ́ á zwẽ Yi nyí rí twéé twéé. Èlǎsɛ̃́ à k'â tɛ̀nɛ́ á sõ yé, sə kɔn mǎ b'ǎ gwẽ̌ cə̀ə̀lè á shɛ̀nɛ́ á zwẽ rə̀ nyí rí. Twĩ̌nə tùntwə̃̀ə̃̀ nyɛ̀bɛ́ nə̀ má byili b'ǎ nɔ vwǎrh, s'á wɛ̀rhɛ́ nɛ ǹdə́ ywẽ ǹdə́ wu-zɛ̃̀ɛ̃́,
50002013	bə̀ wɔ́ Yi cìcì rə̀ n'ê twĩ̀ á wẽ́ mùnì ga á ŋwɛ̀nɛ́ á cír kɔn dɛ̀bɛ́ rə̀ wɔ́ rə̀myɛ́ pùbùlə̀ á wɛ̀rhɛ́.
50002014	Kɔn dɛ̀bɛ́ gakó á gə la wɔ̀rhɔ́, s'á bə̀k'á wɛ̀rhɛ́ rɛ ǹdə́ ŋwɔ́ŋwɔ̌ ráá ǹdə́ sɔ̀ yé.
50002015	Lũ w lyì bí wɔ́ yǔyǔ ǹdə́ lwɛlɛ cìnə́, sə ámyɛ̌ yálna lyì byɛ̀bɛ́ bə̀ bə yò zhe, wu-põ̀ cìnə́; á yə̀ lyì byɛ̀bɛ́ bə̀ wɔ́ Yi byǎ nántwə̌rh bə̀ cəcəl wə; á yə̀ pwẽ̀ lyì; á pwẽ̀ dé yə̌r bə̀ púlə́púlə́,
50002016	á m'á byili bi Yi zɔ̀mɛ̀ rɛ́ rə̀ n'ê pɛ nyǔ mú. Á gə wɛ̀rhɛ́ èta, à lyààrɛ́ tɛ̀bɛ́ gakó à lyɛ̀ɛ̀ mɔ́ t'â la nánfò yál yé, sə dɛ̃ rɛ́ tɛ̀bɛ́ Kristə ká ń bàn mɔ́, à wu bá yə̀ nyɛ̀n á yilə.
50002017	Á gə́ zhí Yezu Kristə ne mó nyɛ̌ ǹdə wɔ́ vwĩ̀ á n'á zwə́l á pɛ Yi ni ta. Bá à gə mə̌ sá cì myɛ, à cu mú bá yə̀ vwĩ̀ rə súlí á nyǎn dɛ́ nɛ. È gə wɔ́ èta, à n'â fùù ǹdə́ wu-nyɔ̃̀, sə à n'â yǎl b'ǎmyɛ tó ne á fùù.
50002018	Ámyɛ fǔnə ǹdə́ wu-nyɔ̃̀, sə àmyɛ tó ába a fùù.
50002019	Cinu Yezu gə sɛ̃, à n'â bùl b'à má twĩ̀ Timote á sõ dwã nɛ́ nyɛ̀bɛ́ nɛ, mùnì ga n ká n bə̀ n byili ni kɔn dɛ̀bɛ́ rə̀ n'ê wɛ̀rhɛ́ á sõ, mùnì à wu za.
50002020	È gə də̀ ńmyɛ̌ yilə, lò dõ tɛ̀nɛ́ ń nə́ ń bùl á yò ǹdə́ ń wu gakó ǹdə àmyɛ́ ta yé.
50002021	È gə wɔ́ lyì bí dwã bɛ́ yilə, Yezu Kristə nyə̀ná nɛ́ yò yə̀ bɛ̀ zwì yé. Wɔ́ bə̀ sə̀pwà nyə̀ná nɛ́ yò ò zù bì.
50002022	Sə è gə wɔ́ Timote yilə, á cìcì mú yě bə̀ ń tó ne n twĩ̀ yò-ècɔ̀nɔ̀ nyí rí yilə, ǹdə bə̀sɔ́bwɛ̀lɛ́ gə́ n'ê sɛ̃ è da nɛ nɛ́; ń tùntwə̃̀ə̃̀ né yàl cángá.
50002023	À n'â bùl bə̀, à gə tú à lwar kɔn gə́ la nɛ́ yál à yilə, sə́ nyǐ wɔ́ ńmyɛ̌ à bá twĩ̀ á sõ.
50002024	Sə à yě pamparɛ̃ɛ̃ bə̀, Cinu jàn yilə, àmyɛ́ cìcì má bə̀ á sõ dwã nɛ́ nyɛ̀bɛ́ nɛ.
50002025	Á y'ǎ twĩ̀ nə́ da-byǐ Epəfərəditi à sõ ǹdə́ kɔn dɛ̀bɛ́ à zhe rə̀ tum; ń tó ne n twĩ̀, n tó ne n nwɛ̀nɛ̀, sə à pwírí bə̀ kɔn wɔ́ nyɔ́ɔ́ b'à ká ce n bə̀ á sõ.
50002026	Ń gə́ tú n lwar b'ǎ nyɛ̀ɛ̀ ń nə̀bwɛ̀nɛ̀ rɛ́ yò mó ce, ń cìcì mú yà ń nə́ ń yǎl ǹdə́ ń wu gakó n bə̀ n nə ába.
50002027	Wɔ́ zhə̀nà, ń yà ń bə jàn zhe yé. Címí y y'à zù mù dɛ̃́dɛ̃́, ń yà ń nə́ ń yǎl n cì. Sə Yi dùr ń nɔ̀nɔ̀, sə è də̀ ń dúdú nɔ̀nɔ̀ rə̀ dùr yé, rə̀ dùr àmyɛ nɔ̀nɔ̀, mùnì ga à wu-zhìlù w bə̀ká kó súlí yé.
50002028	À n'â yǎl a ce n bə̀ á sõ làlà, á nə mɔ, mùnì ga á wun ká yə̀ nyɛ̀n, sə àmyɛ wu swẽ́.
50002029	Rə̀myɛ́ yilə, zwẽnə mo ǹdə́ wu-nyɔ̃̀ nánfɔ̀lɔ̀ Cinu yil lé yilə. Zəna nyɔ̀mɔ̀ ǹdə́ lò mɔ̀bɔ́ gakó ń wɔ́ Cinu kwã-lò ǹdə ńmyɛ̌ ta mɔ́,
50002030	bə̀ ń zhɔ̃̀ ń myə̌l lé Kristə tum dí yilə, n ŋwɛ̀nɛ́ n sɛ̃ nɛ ǹdə́ sɛ̃ɛ̃́ kɛ̀bɛ́ á cìcì y'ǎ wàr á m'á bàn nɛ sãɔ̃.
50003001	Da-byǎ, nyǐnə kɔn dɛ̀bɛ́ à la ába byilu èlǎsɛ̃́ mɔ́: cenə á wun yə̀ nyɛ̀n á gə́ zù Cinu mú yilə. À t'â lyɛ̀ɛ̀ gaga ǹd'ába rə̀myɛ́ byilu yé. Rə̀myɛ́ wɔ̌ rə̀ bá sɛ̃ ába mùnì ga á zhì kẽkẽ.
50003002	Dɛ̃̌na á cìn ǹdə́ tùntùnnə̀ námməlwǎlsɛ́. Bə̀ wɔ́ kǔlsi. Wɔ́ bə̀myɛ́ bə̀ n'ê cìrh ába bə̀ ce né, á ce bə̀ n'ê gòm ába, e j'à wɔ́ kɔn dɛ̀bɛ́ rə̀ bə kùr zhe yé.
50003003	Wɔ́ nə́myɛ̌ nə́ wɔ́ góm mó páá mɔ́ cìnə́, bə̀ nə́myɛ̌ n'é tó Yi Eshirhə y dɛnnɛ nə́ cèrhé re. Nə́ yə̀ nə́ cìn nì yẽ̌ nə́ ce wẽ̀ dɛ̀bɛ́ numbyínsi n'ê wɛ̀rhɛ́ jɔ̃̀ w yé. Nə́ kwè nə́ cìn nə́ ce Yezu Kristə jɔ̃̀ wà.
50003004	Àmyɛ j'à y'à wɔ̌ à má kwè à cìn a ce wẽ̀ dɛ́ rə̀myɛ́ mɔ́ jɔ̃̀ wà. Sə lò gə nə́ ń bùl bə̀ ń nɔ ń cìn ń gə́ co ń cìn wẽ̀ dé rə̀myɛ́ jɔ̃̀ w mɔ́ yilə, àmyɛ́ y'à wɔ̌ à bùl rə̀myɛ́ du,
50003005	bə̀ wɔ́ Esərayɛl lyì bí dwí rí wẽ́ bə̀ lùl nè né; à dwã nyàlpyɛ̀ yù w bə̀ gõ̀ nè; à wɔ́ Bɛ̃zhamɛ kwálá y lò; à wɔ́ Ebərə páá. È gə wɔ́ Muyiisi nyə́ né zõ yilə, à y'à wɔ́ Farɛzhɛ̃ɛ̃.
50003006	À y'à n'â zwẽ ne náàcɛ̀nɛ́; rə̀myɛ́ ce, à y'à n'â nwɛ̀nɛ̀ Kristə-lyì bí. Nyə́ né zõ gə y'à n'ê ce lò cẽ dóó zal Yi yé né, à y'à bə dóó dwí-byǐ zhe yé.
50003007	À y'à n'â nyǐ wẽ̀ dé rə̀myɛ́ gakó ǹdə kɔn dɛ̀bɛ́ rə̀ zhe kùr ta. Sə èlǎsɛ̃́, à gə́ zù Kristə mó ce, à n'á nyǐ ri ǹdə kɔn nánfò ta.
50003008	À gə́ lwar à Cinu Yezu Kristə pár mɔ́ wɔ́ kɔn dɛ̀bɛ́ rə̀ zhe kùr du kɔn gakó; rə̀myɛ́ ce à n'â nyǐ kɔn dɛ̀bɛ́ gakó à zhe mó ǹdə kɔn nánfò ta. Wɔ́ Kristə yil à yẽ̌ kɔn gakó ne, à n'â nyǐ ri ǹdə pùlú yó ywə̀ə̀rhè ta, mùnì ga n yə̀ kɔn dɛ̀bɛ́ rə̀ zhe kùr à yilə,
50003009	sə n cìní ni námpúm. À k'â t'â bùl bə̀ wɔ́ Muyiisi nyə́ zõ mó è ce à k'â bə dóó zhe Yi yé né yé. Wɔ́ Kristə ne zhú mú è ce. Sə rə̀myɛ́ wɔ́ Yi rə̀ n'ê pɛ rɛ byɛ̀bɛ́ bə̀ zù Kristə mó ne.
50003010	Kɔn dɛ̀bɛ́ à n'â yàlá, wɔ́ a lwar Kristə párá, sá lwar jàn dɛ́ tɛ̀bɛ́ rə̀ ce n bwìrhì mú myɛ gə́ wɔ́ nɛ́, sá tó mo a nwɛ̀nɛ̀, a tó mo a cì.
50003011	Èta, à n'â bùl bə̀ Yi má bwìrhì àmyɛ a dù cùùrì wẽ́.
50003012	Zhə̀nà, à t'â yǎl a byili b'à gwẽ̌ nɔ dɛ̀bɛ́ à n'â pyà mɔ́ yé; à cɛ̀nɛ̀ rɛ́ gwẽ̌ yə̀ pyìrh kókó yé. Sə à n'â ce jàn nɛ́ mùnì ga a zə rə̀myɛ́ gakó à jɔ̃̀ wà, ǹdə Yezu Kristə gə́ zhe àmyɛ́ ń jɔ̃̀ w nɛ́.
50003013	Da-byǎ, à t'â bùl b'à gwẽ̌ nɔ rɛ yé. Sə kɔn dɛ́ dɛ̀bɛ́ à n'â wɛ̀rhɛ́ mɔ́, wɔ́ a swě tɛ̀bɛ́ rə̀ lyɛ̃ mɔ́, sá ce jàn nɛ́ a nə tɛ̀bɛ́ rə̀ ŋwɛ́nɛ́ yé né mó.
50003014	À n'â ce jàn nɛ́ ǹdə́ ywə́l, mùnì ga a nə kwǎndɛ́ tɛ̀bɛ́ Yi n'ê byẽ̀ nə́ba rə̀ la pɔ dɛ̃̌ Arəzana w Yezu Kristə jàn yil mó.
50003015	Nə́myɛ̌ byɛ̀bɛ́ gakó nə́ zù Yezu Kristə kɔn dɛnɛ mɔ́, wɔ́ bùlə̀ né nə̀myɛ́ nə̀ mə̌ sə nə yə̀ nə́ wẽ́. Sə ámyɛ̌ jàlà gə n'á bùl kɔn dõ, Yi bá pul á surhə.
50003016	Sə sɔ́má y kɛ̀bɛ́ nə́ gakó kwè kɔn mé yí zà mɔ́, bànà nə́ j'á cə̀ə̀lè nə́ yə̀ èmyɛ́ yó.
50003017	Da-byǎ, wɛ̀rhɛ́na ǹdə àmyɛ́ ta; nyǐnə lyì bí byɛ̀bɛ́ bə̀ tùntwə̃̀ə̃̀ né n'ê tó kɔn dɛ̀bɛ́ nə́ cèrhè ába mó ne mó, s'á kwè bə̀myɛ́ nà yá.
50003018	À y'à jɛ̀rɛ̀ a byili ába twər nánzhəzhɔ̌, sə à k'â n'â bwérhé à byili ába ǹdə́ yə́-nàná, bə̀ lyì nánzhəzhɔ̌ ŋwɛ́nɛ́ bə̀ tùntwə̃̀ə̃̀ né n'ê byili bə̀ bə̀ wɔ́ Yezu Kristə də̀-jɔrhɔ́ w zwə̀.
50003019	Sə bə̀ yésé gə́ zǎ mə̀gã̌ mɔ́, wɔ́ jó jàà w bə̀ la nɛ́, bə̀ bə̀myɛ́ wɔ́ bə̀ pwǐsí sə̀ wɔ́ bə̀ yi. Kɔn dɛ̀bɛ́ rə̀ wɔ́ cìzhìl kɔn mɔ́, wɔ́ rə̀myɛ́ bə̀ m'ê yàl bə̀ wu-nyɔ̃̀ kɔna. Bə̀ t'â bùl kaka dõ yò, e súlí lũ w kɔ̀bɔ́ nyə̀ná nɛ́ dúdú ni yé.
50003020	Sə è gə wɔ́ nə́myɛ̌ yilə, wɔ́ Arəzana è wɔ́ nə́ da-dǒ. Wɔ́ gàà nə́ r'é dɛ̃̀ nə́ Cinu Yezu Kristə ǹdə́ nə́ wun gakó ń la nɛ́ shú n bə̀ n zwẽ nə́ba.
50003021	Ń mà n zə jàn dɛ́ tɛ̀bɛ́ rə̀ ce ń wɔ̌ ń mà n ce kɔn gakó shɛ̀nɛ́ ń nyí ni mú, n mə n ce nə́ yala nɛ́ nyɛ̀bɛ́ nə̀ bə kùr zhe mó jǐrh ǹdə ń nyə̀ná nɛ́ nə̀ zhe zùwə́ mó ta.
50004001	Da-byǎ nántwə̌rh, á n'á pɛ nɛ wu-nyɔ̃̀ ǹdə́ yó-dɛ̃̌-zhõ̌. À só sá ká nə ába. Rə̀myɛ́ ce, zhínə Cinu ni á zhì kẽkẽ.
50004002	È gə wɔ́ Evodi ǹdə́ Sɛ̃tiishi yilə, à n'â lwə̀l bè, bə̀ bə̀ ce jàn nɛ́ bə ló dwã yó, bə yə̀ wu òdù cìnə́ ǹdə da-bə̀kwá ta Cinu yil lé yilə.
50004003	Bə̀ y'à n'ê tó àmyɛ́ ǹdə́ Kəlɛma ǹdə́ à dwã tùntùnnə̀ bé bə̀ yilə né kɛ̃ nyǔ mə̀ t'â la zhɔ̌ sɛ́bɛ́ rɛ́ wẽ́ mó ne bə̀ bwə̀l yò-ècɔ̀nɔ̀ nyí rí. Rə̀myɛ́ ce, à n'â lwə̀l mó bə̀ ǹ sɛ̃ bɛ.
50004004	Á gə́ zù Cinu mú ce, fǔnə ǹdə́ wu-nyɔ̃̀. À ká bwérhé à n'â wə̀l ába: fǔnə ǹdə́ wu-nyɔ̃̀.
50004005	Wɛ̀rhɛ́na wu-bɔ̀nɔ̀ ǹdə́ lyì bí gakó, bə̀ Cinu twírí y bwəlse.
50004006	Á bə̀k'á cĩ́ kaka twə́lə́ á wẽ́ yé. Cenə Yi kɔn gakó wẽ́, á ce rə̀ nə̀báná, s'á lwə̀l lè kɔn dɛ̀bɛ́ gakó á zhe rə̀ tum.
50004007	Sə Yi yə̀-zùlə́ né nə̀ du numbyíní surhə dwí gakó mó bá yìlì á wun ní ǹd'á bùlə̀ né Yezu Kristə wẽ́.
50004008	Da-byǎ, nyǐnə kɔn dɛ́ dɛ̀bɛ́ rə̀ dàl à la ába byilu mú: zəna kɔn dɛ̀bɛ́ gakó rə̀ càn, rə̀ mə̌ dwã ǹdə́ còrhó mó, á cĩ́ á wẽ́: dɛ̀bɛ́ gakó rə̀ wɔ́ zhə̀nà, dɛ̀bɛ́ gakó rə̀ mə̌ dwã ǹdə́ nyɔ̀mɔ̀, dɛ̀bɛ́ gakó rə̀ wɔ́ cángá, dɛ̀bɛ́ gakó rə̀ wɔ́ pwɛ̃́pwɛ̃́, dɛ̀bɛ́ gakó rə̀ mə̌ dwã ǹdə́ sónó, dɛ̀bɛ́ gakó rə̀ wɔ́ yil-dɛ̃̌-zhõ̌ kɔna; cĩ́nə rə̀myɛ́ gakó á wẽ́,
50004009	s'á ce jàn nɛ́ á wɛ̀rhɛ́ kɔn dɛ̀bɛ́ gakó á nyɛ̀ɛ̀ à byili ába mó, ǹdə́ dɛ̀bɛ́ à wɛ̀rhɛ́ á yírhə́ nə mó, ǹdə́ dɛ̀bɛ́ à cèrhè ába á zwẽ mó; s'á yẽ̌ bə̀ Yi rí tɛ̀bɛ́ rə̀ n'ê pɛ yə̀-zùlə́ mó bá yə̀ nɛ́ ǹd'ába.
50004010	À wu yàl nyɛ̀n Cinu wẽ́, á gə́ gwẽ̌ n'á lyǐrh à yò mó yilə. À yě b'ǎ y'ǎ n'á bùl à yò. Wɔ́ bɔ̀l á yə̀ nɛ á wɛ̀rhɛ́ kɔn à yil yé.
50004011	È də̀ kɔn à n'â yǎl yil à n'â zɔ̀m èta yé. À wu nyɛ̀ ǹdə́ kɔn dɛ̀bɛ́ à zhe mó.
50004012	À gə zhe dɛ̃́dɛ̃́, à gə bə kaka zhe myɛ, à yě à gə́ n'â zal à cìn ní. À gə zhe à n'â jí, à gə bə zhe à n'â jí myɛ, à gə zhe dɛ̃́dɛ̃́, à gə bə kaka zhe myɛ, à wu nyɛ̀ rə̀myɛ́ ga wẽ́.
50004013	À wɔ̌ rə̀myɛ́ gakó Kristə jàn yilə.
50004014	Sə ǹdə́ rə̀myɛ́ ga, á gə́ sɛ̃ nɛ à yə̀-cə̀ə̀lé wẽ́ mó, á wɛ̀rhɛ́ cɛ̀nɛ̀.
50004015	Shilipu cɔ lyì, á cìcì mú yě, à gə́ ju kùr a bwə̀l yò-ècɔ̀nɔ̀ nyí rí Masɛdwanɛ tənà y wa, a zɛ̃̀ a zhǐr, rə̀myɛ́ kwã nɛ́, wɔ́ ámyɛ̌ dúdú á yàl Kristə-lyì á sɛ̃ nɛ. Lyì dwã yə̀ nɛ tó nə́ sɛ̃ dwã nɛ yé; wɔ́ ámyɛ̌ dúdú.
50004016	À gə́ y'à ŋwɛ́nɛ́ Tesəloniki ní yi ní myɛ, á yə̀ jíjírhí á m'á sɛ̃ nɛ ǹdə́ kɔn dɛ̀bɛ́ à y'à zhe rə̀ tum mú yé. Sə á gə́ sɛ̃ nɛ èta mɔ́ yə̀ twər rə̀dù yàl yé.
50004017	È də̀ kɔn à n'â yǎl yil yé. Tɛ̀bɛ́ à n'â yǎl mɔ́, wɔ́ sə tɛ̀bɛ́ á n'á wɛ̀rhɛ́ mɔ́ zə nyɔ̀ɔ̀rhɛ́ e pə ába.
50004018	Kɔn dɛ̀bɛ́ gakó á pɔ rə bə̀ mɔ́, à nɔ rɛ. Wɔ́ rə̀myɛ́ yil à n'â byili ába s'á lwar b'à nɔ rɛ. Èlǎsɛ̃́, Epəfərəditi gə́ zɔ á pansɛ́ gakó n yí mú ce, à nɔ kɔn dɛ̀bɛ́ gakó à zhe rə̀ tum mú. Rə̀ gaga mɔ́ du à gə́ y'à n'â yǎl nɛ́. Kɔn dɛ́ dɛ̀bɛ́ á pɔ nɛ mɔ́, wɔ́ kɔn dɛ̀bɛ́ rə̀ sú Yi yírhə́; rə̀ wɔ́ ǹdə vwĩ̀-kɔn ta Yi swéné, sə rə̀ zwẽ de.
50004019	Kɔn dɛ̀bɛ́ gakó á zhe rə̀ tum, à Yi rí rə̀ zhe kɔn gakó mó má pə rɛ ába Yezu Kristə wẽ́.
50004020	Nə́ Da Yi mà n nə còrhó byinə nə̀ bə zhɔ̌ zhe yilə! Amɛ̀n!
50004021	Cenə lyì bí byɛ̀bɛ́ gakó bə̀ jǐrh Yi dwí mú Yezu Kristə yil lé yilə. À da-byǎ bɛ́ nə́ ŋwɛ́nɛ́ ǹdə́ dwã nyɔ̀nɔ̀ mɔ́ myɛ n'ê ce ába.
50004022	Byɛ̀bɛ́ gakó bə̀ jǐrh Yi dwí mú n'ê ce ába. Sə wɔ́ byɛ̀bɛ́ bə̀ ŋwɛ́nɛ́ pyɔ̌ mɔ́ sõ kɛ̀lɛ́ w mɔ́ bə̀ n'ê ce ába du.
50004023	Cinu Yezu Kristə mà n cĩ́ bwəl á gakó yó!
51001001	Àmyɛ́ Pwəə, Yi ce à wɔ́ Yezu Kristə tùntúm ǹdə rə̀ gə́ n'ê yǎl nɛ́. Àmyɛ́ ǹdə́ nə́ da-byǐ Timote n'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á wɔ́ nə́ da-byǎ á ŋwɛ́nɛ́ Kɔlɔɔsɛ nɛ́, á zù Kristə á jǐrh Yi lyì mú ni pɔ. Nə́ Da Yi mà n cĩ́ bwəl á yó, sə n pə ába yə̀-zùlə́!
51001003	Nə́ gə n'é lwə̀l Yi, nə́ Cinu Yezu Kristə Da mɔ́, á yil gakó, nə́ r'é ce ń nə̀báná.
51001004	Nə́ nyɛ̀ɛ̀ b'ǎ zhí Yezu Kristə ne, á j'ǎ só byɛ̀bɛ́ gakó bə̀ wɔ́ Yi lyì mú.
51001005	Á n'á dɛ̃̀ kɔn dɛ́ dɛ̀bɛ́ Yi tɛnɛ rə cĩ́ Arəzana w á yil mó, sə wɔ́ yò-ècɔ̀nɔ̀ nyí rí rə̀ wɔ́ zhə̀n zɔ̀mɛ̀ rɛ́ bə̀ bwə̀l bə byili ába mó rə̀ ce á lwar rə̀myɛ́.
51001006	Bə̀ n'ê bwə̀l yò-ècɔ̀nɔ̀ nyí rí rə̀myɛ́ mɔ́ lũ w púlə́púlə́ wə, sə byɛ̀bɛ́ bə̀ n'ê zwẽ de mó j'â n'ê súlí twéé twéé. Wɔ́ èta kɔn wɔ́ nɛ́ ámyɛ sõ, á gə́ ju kùr á nyɛ̀ɛ̀ Yi sónó zɔ̀mɛ̀ rɛ́, á sú rə̀ kùr zhə̀n zhə̀n mɔ́ yi ní ga.
51001007	Wɔ́ nə́ tó-dõ nántwə̌ Epafəraasɛ ń byili ába rə̀myɛ́. Wɔ́ ńmyɛ̌ ń nə́ ń twĩ̀ Kristə tum dí ǹdə kɔn gə́ mə̌ nɛ́ á sõ nə́ yilə.
51001008	Ńmyɛ̌ ń byili nə́ba sónó w Eshirhə náàcɛ̀nɛ́ co á wun ní wẽ́ mó yò.
51001009	Wɔ́ rə̀myɛ́ è ce, nə́ gə́ nyɛ̀ɛ̀ á Yi-ni-zhú mú yò w yi ní ga, nə́ r'é ce Yi á yil twéé gakó. Nə́ r'é lwə̀l lè bə̀ rə̀ pə ába lárma ǹdə́ surhə nyɛ̀bɛ́ gakó nə̀ shí rə̀ cìcì Eshirhə y sõ mó, mùnì ga á ŋwɛ̀nɛ́ á lwar rə̀ pùbùlə̀ né námpúm.
51001010	Èta, á tùntwə̃̀ə̃̀ né bá tó Cinu pùbùlə̀ nè, sə á b'ǎ ŋwɛ̀nɛ́ á wɛ̀rhɛ́ kɔn dɛ̀bɛ́ ń nə́ ń yàlá, s'á wɛ̀rhɛ́ tùm-ècɛ̀nà dwí gakó, á kwɛrhɛ á lwar Yi párá.
51001011	Nə́ r'é lwə̀l Yi mùnì rə̀ jàn dɛ́ rə̀ du kɔn gakó mó pə ába jàn, mùnì ga á ŋwɛ̀nɛ́ á zhì ǹdə́ wu-jɔ̀, s'á zə á cìnə̀.
51001012	Cenə nə́ Da Yi nə̀bán ǹdə́ wu-nyɔ̃̀, bə̀ ń ce ámyɛ wɔ̌ á nɛ cəl kɔn dɛ́ tɛ̀bɛ́ ń tɛnɛ n cĩ́ ń lyì bí ni pwẽ̀ jàà w mɔ́ wẽ́.
51001013	Ń vùr nə́ba cə-byín wə, cə-byín dí k'ê bə ŋwɔ̀nɔ́ zhe nə́ yó yé, ń ce nə́ zù ń Byì-sónó w tənà y wa.
51001014	Wɔ́ Byǐ mú ńmyɛ̌ dɛnnɛ nə́ tó né nə́ nə nə́ cìnə̀, nə́ nə nə́ yə̀-bəlwàálɛ́ sǔbri.
51001015	Lò lò wàr Yi ń la nɔ ǹdə́ ń yírhə́ yé. Wɔ́ Kristə ń nə́ ń byili rə̀ gə́ wɔ́ nɛ́ ma cìcì. Ńmyɛ̌ ń wɔ́ Byì-cɛ, ń cǐ dɛ̀bɛ́ gakó Yi wɛ̀rhɛ́ mɔ́,
51001016	bə̀ wɔ́ ńmyɛ̌ dɛnnɛ Yi tó né rə wɛ̀rhɛ́ kɔn dɛ̀bɛ́ gakó rə̀ ŋwɛ́nɛ́ dɛ̃̌ ǹdə́ cɛ yó, tɛ̀bɛ́ yírhə́ wɔ̌ nə̀ nɛ, ǹdə́ tɛ̀bɛ́ yírhə́ wàr nə̀ nɛ, jàn cìnə́ byɛ̀bɛ́ bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́, bə̀ n'ê jí pyɛ̀lɛ̀ mɔ́ dwí gakó. Wɔ́ ńmyɛ̌ dɛnnɛ Yi tó né rə wɛ̀rhɛ́ kɔn gakó, e j'à wɔ́ ńmyɛ̌ yil Yi wɛ̀rhɛ́ rɛ.
51001017	Ń jɛ̀rɛ̀ kɔn gakó ń ŋwɛ́nɛ́. Wɔ́ ńmyɛ̌ jàn yil kɔn gakó zhǐ rə̀ jàà wà.
51001018	Wɔ́ ńmyɛ̌ ń wɔ́ yala nɛ́ yó wə́. Yala nɛ́ nə̀myɛ́ mɔ́ wɔ́ ń lyì bí gùlú wə́. Wɔ́ ńmyɛ̌ ń wɔ́ kɔn gakó kùr-jirə́. Byɛ̀bɛ́ bə̀ cù mú wẽ́, wɔ́ ńmyɛ̌ ń yàl nã́yə́ə́ mó ń bwìrhì, mùnì ga n yə̀ kɔn gakó yé né.
51001019	Kɔn yàl Yi pùbùlə̀ bə̀ rə̀myɛ́ cìcì yál rə̀ Byǐ mú wẽ́ námpúm.
51001020	Bə̀ pəpa rə̀ Byǐ mú də̀-jɔrhɔ́ yó ń jal mɔ́ ló tɛ̃́. Kɔn yàl rə̀ pùbùlə̀ bə̀ rə̀ tó ń jal mɔ́ mə̀myɛ́ dɛnnɛ rə ce yə̀-zùlə́ yə̀ nɛ́. Èta, rə̀ tó ńmyɛ̌ dɛnnɛ rə kwɛrhɛ kɔn dɛ̀bɛ́ gakó rə̀ ŋwɛ́nɛ́ cɛ yó, ǹdə́ tɛ̀bɛ́ gakó rə̀ ŋwɛ́nɛ́ dɛ̃̌ Arəzana w mɔ́ yò ǹdə́ rə̀ cìcì.
51001021	Shãã ga, ámyɛ y'ǎ nyɛ ǹdə́ Yi; á bùlə̀ námməlwǎlsɛ́ ǹd'á tumə námməlwǎlsɛ́ ce á y'ǎ wɔ́ rə̀ zwə̀.
51001022	Sə Yi Byǐ mú jǐrh numbyíní n cì. Èlǎsɛ̃́, Yi tó ń cu mú dɛnnɛ rə ká kwɛrhɛ á yò ǹdə́ rə̀ cìcì, mùnì á yə̀ rə̀myɛ́ lyì, á yə̀ wárhgáá, dóó bə̀ká yə̀ á yó w yé, á b'á ŋwɛ̀nɛ́ á zhì rə̀ yé né.
51001023	Sə á mə̌ s'á pə á nà tɛ̃́ á zhì kẽkẽ á Yi-ni-zhú mú wẽ́. Á bə̀k'á yẽ̌ yò-ècɔ̀nɔ̀ nyí rí bə̀ bwə̀l bə byili ába mó ne yé, bə̀ wɔ́ rə̀myɛ́ rə̀ ce nə́ r'é dɛ̃̀ kɔn dɛ̀bɛ́ Yi la nə́ba pɔ mɔ́. Bə̀ bwə̀l yò-ècɔ̀nɔ̀ nyí rí rə̀myɛ́ mɔ́ bə byili lũ w púlə́púlə́ ne, sə àmyɛ́ wɔ́ rə̀myɛ́ yil à n'â twĩ̀.
51001024	À wu nyɛ̀ èlǎsɛ̃́ à gə́ n'â nwɛ̀nɛ̀ á yil mó. Wɔ́ nɔ̀nɔ̀ w kɔ̀bɔ́ Kristə nwɛ̀nɛ̀ ń yala nɛ́ yil mó àmyɛ n'â tó à nwɛ̀nɛ̀. Yala nɛ́ nə̀myɛ́ wɔ́ ń gùlú wə́.
51001025	Yi twĩ̀ nì b'à bwə̌l rə̀ zɔ̀mɛ̀ rɛ́ a byili lyì bí ni. Wɔ́ rə̀myɛ́ è ce à jǐrh gùlú w tùntùnnə̀, mùnì a bwə̀l lè námpúm a byili ába.
51001026	Lũ w kùr-ju yi ní ga, Yi y'à shèè rè lyì dwí gakó yé né. Sə èlǎsɛ̃́, rə̀ byili ri rə̀ lyì bí ni pamparɛ̃ɛ̃.
51001027	Zɔ̀mɛ̀ rɛ́ rə̀myɛ́ mɔ́ zhe kùr dɛ̃́dɛ̃́. Wɔ́ rə̀myɛ́ è ce Yi byili rə̀myɛ́ ǹdə́ rə̀ zùwə́ y rə̀ lyì bí ni nunə dwí gakó yilə. Zɔ̀mɛ̀ rɛ́ rə̀myɛ́ n'ê byili bə̀ Kristə ŋwɛ́nɛ́ á wẽ́; wɔ́ ńmyɛ̌ ń ce á n'á dɛ̃̀ cəl Yi zùwə́ y wẽ́.
51001028	Wɔ́ Kristə mó ńmyɛ̌ mɔ́ yò w nə́ r'é bwə̀l nə́ byili lyì bí gakó ne. Nə́ r'é cící bi, nə́ r'é byili bi ǹdə́ surhə nyɛ̀bɛ́ gakó nə́ zhe, mùnì ga nə́ sɛ̃ bɛ bə ŋwɛ̀nɛ́ bə yə̀ náàcɛ̀nà Yi yé né.
51001029	Wɔ́ rə̀myɛ́ yil à n'â ce jàn nɛ́ à twĩ̀ ǹdə́ jàn dɛ́ nánfɔ̀lɔ̀ w Kristə pɔ nɛ mɔ́.
51002001	Zhə̀nà, à n'â yǎl b'ǎ lwar b'à n'â ce jàn nɛ́ ǹdə́ à wu gakó ámyɛ̌ ǹdə́ Laɔdɛɛsɛ lyì bí ǹdə́ byɛ̀bɛ́ gakó bə̀ gwẽ̌ yə̀ nɛ̀ nɛ ǹdə́ bə̀ yírh mó yilə,
51002002	mùnì ga ámyɛ̌ ǹdə́ bə̀myɛ́ ga wun swẽ́, s'á zə sónó ǹdə́ nyì-dwìì, s'á zə lármɔ dɛ̃́dɛ̃́, á lwar Kristə mó ń wɔ́ kɔn dɛ̀bɛ́ Yi y'à shèè mó párá.
51002003	Wɔ́ ńmyɛ̌ sõ surhə ǹdə́ zhə̀n pár lwar dwí gakó ŋwɛ́nɛ́ nɛ́.
51002004	À n'â byili ába rə̀myɛ́ mùnì ga á bə̀k'á yẽ̌ lò zə ń zɔ̀m-ènyɛ̀là n mə n jə́jɛ̀rɛ́ ába yé.
51002005	Bá nə́ gə nyɛ ǹdə́ dwã myɛ, à wu w ŋwɛ́nɛ́ ǹd'ába. À t'â swě á yò yé, sə à wu nyɛ̀ à gə́ nyɛ̀ɛ̀ b'ǎ zhí Kristə ne kẽkẽ, á jě ǹdə́ dwã cɛ̀nɛ̀ mɔ́ yilə.
51002006	Á zù Yezu Kristə ń wɔ́ á Cinu, j'á n'á tó mo ǹd'á wun gakó.
51002007	Zhínə ńmyɛ̌ nɛ kẽkẽ ǹdə cǒ nə̀rh gə́ yá pə tɛ̃́ nɛ́, s'á yẽ̌ á cìn nì námpúm á ce ń jɔ̃̀ wà. Cə̀ə̀lènə̀ á zhí mu ǹdə bə̀ gə́ cèrhè ába né, s'á ce Yi nə̀bán dɛ̃́dɛ̃́.
51002008	Dɛ̃̌na, lò bə̀ká n zə numbyínsi lármɔ ǹdə́ kɔma zɔ̀mà n jə́jɛ̀rɛ́ ába yé, bə̀ rə̀myɛ́ gakó wɔ́ numbyínsi lùl-e-pwírí ǹdə́ lũ w wẽ̀ tɛ̀bɛ́ yírhə́ wàr nə̀ nɛ wẽ́ rə̀ n'ê shí ní, sə è də̀ Kristə sõ yé.
51002009	Lwarna bə̀ Yi cìcì ŋwɛ́nɛ́ Kristə yala nɛ́ wẽ́ námpúm.
51002010	Á gə́ mù dwã nɛ ǹdə́ ńmyɛ̌ mɔ́ ce, á nɔ kɔn gakó ń sõ, bə̀ ń cǐ ŋwɔ̀nɔ́ cìnə́ ǹdə́ jàn cìnə́ byɛ̀bɛ́ gakó yírhə́ wàr nə̀ nɛ mɔ́.
51002011	Wɔ́ ńmyɛ̌ wẽ́ bə̀ gòm ába né, sə bə̀ yə̀ ába góm ǹdə numbyínsí gə́ n'ê gòm né yé. Ámyɛ̌ góm mó shí Kristə sõ, sə mə̀ vùr kɔn dɛ́ dɛ̀bɛ́ rə̀ y'à ŋwɛ́nɛ́ á wẽ́ rə̀ n'ê ce á wɛ̀rhɛ́ lwɛlɛ rɛ́ mɔ́.
51002012	Bə̀ tó nɛ̃̌-shɔ mɔ́ á zwẽ mó dɛnnɛ bə mù ába Kristə ne bə ce lú-bɔ̀l wà, sə Yi bwìrhì mù n zɛ̃̀ n du cùùrì wẽ́. Á gə́ zhí Yi jàn dɛ́ nánfɔ̀lɔ̀ w nɛ mɔ́ ce, á k'á tó mo myɛ á bwìrhì.
51002013	Shãã ga, á lwɛlɛ rɛ́ ǹdə́ bə̀ gə́ y'à yə̀ ába gòm mó ce, á y'ǎ cùwə̀. Sə èlǎsɛ̃́, Yi k'á tó Kristə dɛnnɛ rə bwìrhì ába, rə pə nə́ba nə́ yə̀-bəlwàálɛ́ gakó sǔbri.
51002014	Sɛ́bɛ́ rɛ́ tɛ̀bɛ́ nə́ yə̀-bəlwàálɛ́ y'à kɛ̃ rə̀ wẽ́ rə̀ n'ê byili bə̀ nə́ mə̌ ǹdə́ còrhò-tum mú, Yi kǎr rɛ. Kɔn nyɛ̌ ǹdə wɔ́ Kristə də̀-jɔrhɔ́ yó rə̀ pəpa rɛ nɛ́ ta.
51002015	Èta, Yi zwẽ ŋwɔ̀nɔ́ cìnə́ ǹdə́ jàn cìnə́ byɛ̀bɛ́ yírhə́ wàr nə̀ nɛ mɔ́ jàn dɛ́, rə zə bɛ rə mé byili lyì bí gakó yé né bə̀ rə̀ Byǐ mú jú bɛlɛ bə̀ yó.
51002016	Rə̀myɛ́ yilə, lò bə mə̌ sə n zɔ̀m á sõ kùjú jú, ráá sɛ̃́ nyɔ́ shò-kwã nɛ́ yé. Lò bə mə̌ sə n zɔ̀m á sõ myɛ címsi jú, ráá càn-dùlí, ráá shìrhə́ dɛ̃ rɛ́ yil yé,
51002017	bə̀ rə̀myɛ́ gakó wɔ́ kɔn dɛ́ dɛ̀bɛ́ rə̀ bàn mɔ́ èsə̃̌yùlú, sə kɔn dɛ́ cìcì mú wɔ́ Kristə.
51002018	Lyì ŋwɛ́nɛ́ bə̀ n'ê wùlì màlɛ́kabá yé né bə̀ n'ê cèrhé be. Bə̀ n'ê bùl bə̀ kɔn dɛ̀bɛ́ bə̀ n'ê nɛ bə̀ dàrhà wẽ́ mó wɔ́ kɔn nánfɔ̀lɔ̀. Lyì bí bə̀myɛ́ mɔ́ bùlə̀ né wɔ́ numbyínsi nyə̀ná, nə zɛ̃̀ nə ce bə̀ n'ê zhẽ̌ bə̀ cìn dɛ̃̌. Á bə̀k'á yẽ̌ lyì bí bə̀myɛ́ mɔ́ dwĩ̀ ába á mwìrì kwǎndɛ́ dɛ̀bɛ́ Yi tɛnɛ rə cĩ́ ába mó yé.
51002019	Bə̀myɛ́ t'â pyɛ́nɛ́ bə̀ zhí Kristə ne kẽkẽ yé, e j'à wɔ́ ńmyɛ̌ ń wɔ́ yala nɛ́ yó wə́. Wɔ́ yó w ò n'ô pɛ yala nɛ́ kɔn dɛ̀bɛ́ gakó nə̀ zhe rə̀ tum. Wɔ́ òmyɛ́ ò ce yala nɛ́ kə̀kàlsɛ́ gakó zhí dwã nɛ náàcɛ̀nɛ́, Yi zɛ̃̀ rə̀ ce nə̀ r'ê byìl ǹdə rə̀ gə́ n'ê yǎl nɛ́.
51002020	Ámyɛ̌ tó Kristə ne á cì. Èta, á zwẽ á cìn lũ w wẽ̀ dé tɛ̀bɛ́ yírhə́ wàr nə̀ nɛ mɔ́ jɔ̃̀ wà. Byè yil á nə n'á wɛ̀rhɛ́ ǹdə lũ w gwẽ̌ cǐ ába ta? Byè yil á n'á yẽ̌ bə̀ pɛ ába nyə́ né nyɛ̀bɛ́ èta mɔ́?
51002021	Nyə́ né nə̀myɛ́ mɔ́ n'ê byili: "Bə̀ká kwè tɛ̀bɛ́ yé; bə̀ká jí tɛ̀bɛ́ yé; bə̀ká dwə̀rh tɛ̀bɛ́ yé."
51002022	E j'à wɔ́ wẽ̀ tɛ̀bɛ́ ǹ gə kwè ń mə́ wɛ̀rhɛ́ kɔn, j'â wɔ́ rə̀ ga; wɔ́ wẽ̀ dé rə̀myɛ́ yil bə̀ n'ê pɛ nyə́ né nə̀myɛ́, e j'à wɔ́ numbyínsi nyə́.
51002023	Zhə̀nà, e wùlì tɛ̃́ e cèrhé Yi ǹdə́ cìn-lwəl ǹdə ǹ gə́ nə́ ǹ yǎl nɛ́, wɔ́ ǹ yala nɛ́ nɔ̀nɔ̀; rə̀myɛ́ gakó nyɛ̌ ǹdə surhə kɔn ta. Nyə́ né nə̀myɛ́ mɔ́ j'à bə kùr zhe yé. Nə̀ wɔ́ numbyíní yala shil kɔna.
51003001	Á tó Kristə ne á bwìrhì. Rə̀myɛ́ ce, pyǎna kɔn dɛ̀bɛ́ rə̀ ŋwɛ́nɛ́ dɛ̃̌, ń gə́ jě Yi jə̀jĩ́ ni mə̀gã̌ mɔ́.
51003002	Cenə dɛ̀bɛ́ rə̀ ŋwɛ́nɛ́ dɛ̃̌ mɔ́ pyǎ yò zù ába, s'á bə̀k'á yẽ̌ dɛ̀bɛ́ rə̀ ŋwɛ́nɛ́ cɛ yó mó pyǎ yò zù ába yé,
51003003	b'ǎ cùwə̀, sə á nyǔ mú tó Kristə ne mə shèè Yi wẽ́.
51003004	Wɔ́ Kristə ń wɔ́ á nyǔ mú. Sə ń gə ká ń túwə́, rə̀myɛ́ yó, ámyɛ b'ǎ tó mo á zù ń zùwə́ y wẽ́.
51003005	Rə̀myɛ́ ce, vǔrnə lũ w nyə̀ná nɛ́ á wẽ́: fwə̌l, ǹdə́ tùntùm-bəywààlɛ̀, ǹdə́ bùlə̀ námməlwǎlsɛ, ǹdə́ shilə námməlwǎlsɛ, ǹdə́ nə̀cɛ̀ndɛ̀ pyǎ kɔn lyɛ̃ cɛ nɛ, bə̀ nə̀cɛ̀ndɛ́ pyǎ kɔn lyɛ̃ cɛ nɛ mɔ́ n'ê twí è jǐrh ǹdə yi ta numbyíní yilə.
51003006	Wɔ́ rə̀myɛ́ rə̀ n'ê zɛ̃̀ Yi lyim ni ǹdə́ byɛ̀bɛ́ bə̀ t'â zwẽ rə̀ nyí ni mú.
51003007	Shãã ga, ámyɛ gə́ y'ǎ gwẽ̌ ŋwɛ́nɛ́ wẽ̀ dé rə̀myɛ́ mɔ́ wẽ́ yi ní, wɔ́ èta á y'ǎ n'á wɛ̀rhɛ́ nɛ́.
51003008	Sə èlǎsɛ̃́, yẽ̌nə wẽ̀ dé tɛ̀bɛ́ èta mɔ́ nɛ: lyim, ǹdə́ jàn tumə, ǹdə́ wu-bárhɛ́. Dwã tùùrhì ǹdə́ zɔ̀m-bəywààlɛ̀ bə mə̌ sə nə du á nyú w yé.
51003009	Á bə̀k'á gõ̀ kɔma á pə dwã nɛ yé, b'ǎ vùr á shãã ga tùntwə̃̀ə̃̀ né ǹdə kàmə̀-zù-dwã́ ta.
51003010	Sə èlǎsɛ̃́, kɔn nyɛ̌ ǹdə wɔ́ kàmə̀-zù-dwə̃̀ á k'á zù ta. Á jǐrh lyì-dùlə̀, byɛ̀bɛ́ bə̀ j'â wɔ́ nándùlə̀ twéé twéé, bə̀ nyɛrhɛ bə̀ Wǎrhna mɔ́, mùnì ga bə lwar ń pár náàcɛ̀nɛ́.
51003011	Èta, Zhwifubá ǹdə́ byɛ̀bɛ́ bə̀ də̀ Zhwifubá mó ga jǐrh kɔn rə̀dù; byɛ̀bɛ́ bə̀ gòm mó ǹdə́ byɛ̀bɛ́ bə̀ yə̀ gòm mó ga jǐrh kɔn rə̀dù; zhələ ǹdə́ gɔ-má ǹdə́ yómə́ ǹdə́ byɛ̀bɛ́ bə̀ cǐ bə̀ cìn mú ga jǐrh kɔn rə̀dù. Sə Kristə wɔ́ kɔn gakó, ń ŋwɛ́nɛ́ á gakó wẽ́.
51003012	Yi só ába, rə̀ cír ába, mùnì ga á yə̀ rə̀myɛ́ lyì. Rə̀myɛ́ ce, cenə jàn nɛ́ á yə̀ nɔ̀nɔ̀-dǔr cìnə́, á swéné dwã. Yálna cìn-lwəl cìnə́ ǹdə́ lyì-nyɛ̀mɛ̀, ǹdə́ wu-bɔ̀nɔ̀ cìnə́, ǹdə́ cìn-pyɔ́nɔ́ cìnə́.
51003013	Zəna cìn-pyɔ́nɔ́ ǹdə́ dwã. Lò mə̀dù gə tú ń zhe zɔ̀mɛ̀ ǹdə́ ń dõ, s'á pə dwã sǔbri. Cinu pɔ ába sǔbri; ámyɛ mə̌ s'á pə dwã sǔbri.
51003014	Sə kɔn du, swénénə dwã, bə̀ wɔ́ sónó w ò n'ô ce nyì-dwìì námpúm yàl nɛ́.
51003015	Cenə yə̀-zùlə́ né nyɛ̀bɛ́ Kristə nə́ ń pɛ mɔ́ yə̀ á wẽ́. Wɔ́ yə̀-zùlə́ né nə̀myɛ́ yil Yi byẽ̀ ába rə ce á ŋwɛ́nɛ́ dwã yó, mùnì ga á jǐrh kɔn rə̀dù. Cenə rə̀ nə̀bán twéé twéé.
51003016	Yẽ̌nə Kristə zɔ̀mɛ̀ rɛ́ jòm á wẽ́ námpúm. Byilinə dwã nɛ, s'á cící dwã ǹdə́ surhə nyɛ̀bɛ́ nə̀ càn. Núnnə núrh shɛ̀bɛ́ sə̀ n'ê shí Eshirhə náàcɛ̀nɛ́ sõ, ǹdə́ núrh dwí gakó á m'á ce Yi nə̀bán ǹd'á wun gakó.
51003017	Kɔn dɛ̀bɛ́ gakó á n'á zɔ̀mà, ǹdə́ dɛ̀bɛ́ gakó á n'á wɛ̀rhɛ́, wɛ̀rhɛ́na rə̀ gakó Cinu Yezu yil lé yilə, á tó ńmyɛ̌ dɛnnɛ á ce nə́ Da Yi nə̀báná.
51003018	Ámyɛ̌ kana bɛ́, shɛ̀nɛ́na á byə́nə́ bé nyí ni, bə̀ wɔ́ rə̀myɛ́ rə̀ wɔ́ Cinu pùbùlə̀.
51003019	Ámyɛ̌ bala bɛ́, swénénə á kana bɛ́, s'á bə̀k'á gwirhi á yə́rh ǹdə́ bɛ yé.
51003020	Ámyɛ̌ bə̀sɔ́ná bɛ́, cilinə á dabá ǹd'á nábá zɔ̀mà kɔn gakó wẽ́, bə̀ wɔ́ rə̀myɛ́ Cinu nə́ ń yàlá.
51003021	Ámyɛ̌ dabá, á bə̀k'á kwè lyim twéé twéé ǹd'á bə̀sɔ́ná bɛ́ yé, mùnì ga bə̀ wun bə̀ká gə yé.
51003022	Ámyɛ̌ tùntùnnə̀ bé, shɛ̀nɛ́na á yó-cìnə́ bé cɛ yó mó nyí ni kɔn gakó wẽ́. Shɛ̀nɛ́na bə̀ nyí ni ǹd'á pùbùlə̀, á gə́ n'á nyàm Cinu mú yilə. Sə è bə̀ká yə̀ bə̀ yírh dǔr dúdú yil á n'á shɛ̀nɛ́ bə̀ nyí ni, e jǐrh ǹdə wɔ́ numbyínsi nyí ni shɔ̀nɔ́ ta yé.
51003023	Kɔn dɛ̀bɛ́ gakó á n'á wɛ̀rhɛ́ mɔ́, wɛ̀rhɛ́na rɛ ǹd'á wun gakó. Á yě bə̀ wɔ́ Cinu yil á n'á wɛ̀rhɛ́ rɛ, sə è də̀ numbyíní dúdú yil yé.
51003024	Á yě b'ǎ m'ǎ nə cəl kwǎndɛ nə̀cɛ̀ndɛ́ tɛ̀bɛ́ Yi cĩ́ rə̀ lyì bí ni mú wẽ́, bə̀ wɔ́ Kristə ń wɔ́ á yó-cə́bal mɔ́ cìcì mú; wɔ́ ńmyɛ̌ nyí ni á n'á shɛ̀nɛ́ nɛ́.
51003025	Lò mɔ̀bɔ́ ǹ wɛ̀rhɛ́ lwɛlɛ, ǹ b'ǎ nə còrhò-tum rə̀ yilə; bə̀ lyì bí gakó wɔ́ kɔn rə̀dù Yi sono.
51004001	Ámyɛ̌ yó-cìnə́ bé, zəna á tùntùnnə̀ bé ǹdə́ wu-cángá, s'á bə̀k'á cír jàlà á só, á zɛ̃̀ á bə jàlà só yé. Á yě b'ǎmyɛ zhe Yó-cə́bal mə̀dù ń ŋwɛ́nɛ́ Arəzana wa.
51004002	Cenə jàn nɛ́ ǹdə́ Yi-co twéé gakó; zəna á yírhə́, s'á ce Yi nə̀bán twéé twéé.
51004003	Lwə̌lnə Yi nə́myɛ yilə, bə̀ rə̀ pə nə́ba sɔ́má nə́ bwə̀l rə̀ zɔ̀mɛ̀ rɛ́, sə nə́ bwə̀l kɔn dɛ̀bɛ́ rə̀ shèè Kristə shò-kwã nɛ́ mɔ́ nə́ byili, bə̀ wɔ́ zɔ̀mɛ̀ rɛ́ rə̀myɛ́ bwə̌l mó yil bə̀ co ne byə̀nə́-jù wə̀.
51004004	Lwə̌lnə Yi mùnì ga a ŋwɛ̀nɛ́ a byili rə̀ zɔ̀mɛ̀ rɛ́ pamparɛ̃ɛ̃ ǹdə à gə́ mə̌ sá byili ri ní.
51004005	Zəna á cìn ǹdə́ surhə nyɛ̀bɛ́ nə̀ càn ǹdə́ lyì bí byɛ̀bɛ́ bə̀ də̀ Kristə-lyì mú, s'á wɛ̀rhɛ́ á gə́ wɔ̌ nɛ́ á zə á cìn náàcɛ̀nɛ́ twéé gakó.
51004006	Cenə á zɔ̀mà nɛ́ yə̀ zɔ̀mà nyɛ̀bɛ́ nə̀ càn twéé twéé, nə̀ zhe shil, s'á lwar náàcɛ̀nɛ́ á gə́ b'ǎ lyár lò mɔ̀bɔ́ gakó ń la ába zɔ̀mɛ̀ bwə̌rh mó né.
51004007	Nə́ da-byǐ nántwə̌ Tishiki mà n byili ába kɔn gə́ wɔ́ nɛ́ à sõ. Ń nə́ ń tó ne ń twĩ̀ Cinu tum dí ǹdə kɔn gə́ mə̌ nɛ́.
51004008	Wɔ́ rə̀myɛ́ è ce à n'â twĩ̀ mù á sõ, mùnì ga n byili ába kɔn gə́ wɔ́ nɛ́ nə́ sõ, sə n pə ába cícú n súlí.
51004009	À n'â twĩ̀ ńmyɛ̌ ǹdə́ Oneshim. Ńmyɛ wɔ́ nə́ da-byǐ nántwə̌. Wɔ́ ámyɛ̌ lò ǹdə́ mɔ. Bə̀myɛ́ bə̀lyè y ga má byili ába kɔn gə́ wɔ́ nɛ́ nyɔ̀nɔ̀ mɔ́ gakó.
51004010	Arəsətarkɛ nə́ ń ce ába. Ń tó ne ń ŋwɛ́nɛ́ byə̀nə́-jù wə̀. Barnabaasɛ nəkɔ́-byǐ Markɛ myɛ nə́ ń ce ába. Nə́ y'ǎ zɔ̀m ń yò ǹd'ába. Ń gə tú á sõ, s'á zwẽ ń zhəəlé cɛ̀nɛ̀.
51004011	Yezu mú mɔ̀bɔ́ bə̀ n'ê byẽ̀ bə̀ Zhusətuusi mú myɛ nə́ ń ce ába. Zhwifubá byɛ̀bɛ́ bə̀ jǐrh Kristə-lyì mú wẽ́, wɔ́ bə̀myɛ́ bə̀tɔ̀ y bə̀ n'ê tó ne bə̀ twĩ̀ Yi pyɛ̀lɛ̀ rɛ́ yilə, sə bə̀ pɔ nɛ wu-jɔ̀.
51004012	Epafəraasɛ nə́ ń ce ába. Ńmyɛ wɔ́ ámyɛ̌ lò. Ń wɔ́ Yezu Kristə tùntùnnə̀. Ń nə́ ń lwə̀l Yi á yil dɛ̃́dɛ̃́ twéé gakó, mùnì ga á yə̀ rə̀ lyì nántwə̌rh, s'á zhì kẽkẽ á wɛ̀rhɛ́ Yi pùbùlə̀ kɔn gakó wẽ́.
51004013	Ń nə́ ń twĩ̀ dɛ̃́dɛ̃́ ámyɛ̌ ǹdə́ Laɔdɛɛsɛ Kristə-lyì bí ǹdə́ Yərəpoli nyə̀ná bɛ́ ga yilə. Àmyɛ́ cìcì mú wɔ̌ à wə̀l rə̀myɛ́.
51004014	Nə́ dɔwa Lwiki ń wɔ́ lyìtwə́r mó ǹdə́ Dɛmaasɛ myɛ n'ê ce ába.
51004015	Wálna Laɔdɛɛsɛ Kristə-lyì bí ǹdə́ Nəmfa ǹdə́ gùlú w lyì bí bə̀ n'ê jòm dwã yó ń sõ kɛ̀lɛ́ w mɔ́ nɛ bə̀ nyǐ nə́ r'é ce be.
51004016	Á gə kàrmə̀ sɛ́bɛ́ rɛ́ tɛ̀bɛ́ á zhɛ̀, s'á pə rɛ Laɔdɛɛsɛ gùlú w lyì bí myɛ nɛ bə kàrmə̀. Sə à sɛ́bɛ́ rɛ́ tɛ̀bɛ́ bə̀ la pə rə shí Laɔdɛɛsɛ rə bə̀ á sõ mó, sə ámyɛ kàrmə̀ rɛ̀.
51004017	Wálna Arəcipi ni bə̀ ń zə tum dí tɛ̀bɛ́ Cinu pɔ mɔ mɔ́ cɛ̀nɛ̀, sə n twĩ̌ di náàcɛ̀nɛ́ n báásɛ.
51004018	Wɔ́ àmyɛ́ Pwəə à n'â zɔ̀m zɔ̀mà nɛ́ nyɛ̀bɛ́ à m'â ce ába. Wɔ́ àmyɛ́ cìcì jɛ̃̀ è kɛ̃ nɛ. Lyǐrhnə bə̀ nyǐ wɔ́ byə̀nə́-jù w à ŋwɛ́nɛ́. Yi bá cĩ́ bwəl á yó!
52001001	Wɔ́ àmyɛ́ Pwəə ǹdə́ Shəlvɛ̃ ǹdə́ Timote nə́ r'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Tesəloniki Kristə-lyì gùlú w lyì bí ni pɔ. Á zhí nə́ Da Yi ǹdə́ Cinu Yezu Kristə ne. Yi bá cĩ́ bwəl á yó, sə rə pə ába yə̀-zùlə́!
52001002	Nə́ r'é ce Yi nə̀bán twéé twéé á gakó yilə. Nə́ gə n'é ce Yi gakó, nə́ t'á swě á yò yé.
52001003	Nə́ r'é lyǐrh á Yi-ni-zhú tumə né ǹd'á sónó tùntwĩ̀ĩ̀ rí yò. Nə́ r'é lyǐrh á gə́ n'á pyɛ́nɛ́ á cìn á m'á dɛ̃̀ nə́ Cinu Yezu Kristə twírí y mú myɛ yò nə́ Da Yi yé né twéé gakó.
52001004	Da-byǎ, nə́ yě bə̀ Yi swéné ába, rə cír ába á jǐrh rə̀ lyì.
52001005	Yò-ècɔ̀nɔ̀ nyí rí nə́ bwə̀l nə́ byili ába mó də̀ ǹdə́ nyì-zɔ̀mà dúdú yé; nə́ bwə̀l lè ǹdə́ jàn tɛ̀bɛ́ rə̀ n'ê shí Eshirhə náàcɛ̀nɛ́ sõ, sə nə́ yě pamparɛ̃ɛ̃ bə̀ tɛ̀bɛ́ nə́ bwə̀l mó wɔ́ zhə̀nà. Á cìcì yě nə́ gə́ y'ǎ zhe nə́ cìn ní á sõ, sə rə̀myɛ́ y'à wɔ́ ámyɛ̌ sãɔ̃ yilə,
52001006	sə á kwè nə́myɛ̌ ǹdə́ Cinu nà. Á nwɛ̀nɛ̀ dɛ̃́dɛ̃́, sə ǹdə́ rə̀myɛ́ ga, á zwẽ Yi zɔ̀mɛ̀ rɛ́ ǹdə́ wu-nyɔ̃̀ kɔ̀bɔ́ ò n'ô shí Eshirhə náàcɛ̀nɛ́ sõ.
52001007	Èta, Masɛdwanɛ ǹdə́ Akəyi tənèsé Kristə-lyì bí gakó n'ê kwè ámyɛ nà.
52001008	Zhə̀nà, è də̀ Masɛdwanɛ ǹdə́ Akəyi ní dúdú Cinu zɔ̀mɛ̀ rɛ́ shí á sõ rə yí ní yé; lũ w lyì bí gakó yě b'ǎ zhí Yi ni. Rə̀myɛ́ ce, nə́myɛ̌ k'é bə kaka zhe nə́ la byilu á Yi-ni-zhú mú shò-kwã nɛ́ yé.
52001009	Lyì bí gakó n'ê zɔ̀m nə́ gə́ tú á sõ á zwẽ nə́ zhəəlé né mó, ǹd'á gə́ yẽ̌ wẽ̀ dé tɛ̀bɛ́ bə̀ n'ê zwə́l rə̀ də̀ Yi mú ni mú yò. Bə̀ n'ê zɔ̀m b'ǎ zwẽ nyí á pyìrhí á wun á n'á tó Yi rí tɛ̀bɛ́ rə̀ wɔ́ nã́nyì, rə j'à wɔ́ zhə̀n mɔ́ nɛ,
52001010	sə á n'á dɛ̃̀ rə̀ Byǐ Yezu ń la shí Arəzana w n bà. Rə̀ bwìrhì mù n du cùùrì wẽ́. Wɔ́ ńmyɛ̌ ń mà n zwẽ nə́ba bùrsí sə̀ bwəlse Yi la kɔ́ mɔ́ yi ní.
52002001	Da-byǎ, á cìcì yě bə̀ nə́ twírí y á sõ mó yə̀ nánfò yàl yé.
52002002	Á yě myɛ bə̀ bə̀ tùrh nə́ba, bə nwɛ̀nɛ̀ nə́ba Shilipu cɔ w wa, fòró nə́ zɛ̃̀ nə́ yí á sõ. Sə, ǹdə́ lyì nánzhəzhɔ̌ y'à bə nə́ba só ga, Yi pɔ nə́ba wu-jɔ̀ nə́ m'é bwə̀l rə̀ yò-ècɔ̀nɔ̀ nyí rí nə́ byili ába.
52002003	Kɔn dɛ̀bɛ́ nə́ r'é bwə̀l nə́ byili lyì bí ni mú tɛ̀nɛ́ kɔma sɔ́má yó yé. Rə̀ də̀ lwɛlɛ kɔn myɛ yé. È k'ê də̀ lyì nə́ r'é yǎl nə́ yǔr myɛ yé.
52002004	Wɔ́ Yi rə̀ pwírí nə́ mə̌ ǹdə́ yò-ècɔ̀nɔ̀ nyí rí bwə̌l, rə zɛ̃̀ rə cír nə́ba. Wɔ́ rə̀myɛ́ è ce nə́ r'é bwə̀l lè ǹdə Yi gə́ n'ê yǎl nɛ́, bə̀ wɔ́ rə̀myɛ́ rə̀ yě nə́ wun bùlə̀ né; sə nə́ t'á bwə̀l lè ǹdə numbyínə́ bé gə́ n'ê yǎl nɛ́ yé.
52002005	Á cìcì mú yě bə̀ nə́ zɔ̀mà nɛ́ də̀ lyì jə́jɔ̀rɔ́ zɔ̀mà yé; è də̀ wẽ̀ nə́ y'ǎ n'é yǎl lò sõ è ce nə́ zɔ̀m nɛ̀ yé. Yi myɛ cìcì yě rə̀myɛ́.
52002006	Nə́ yə̀ còrhó pyà ámyɛ̌ ráá lyì dwã sõ yé; nə́ yə̀ pyà sə lò cèrhé nə́ba gaga yé,
52002007	e jà nə́ gə́ wɔ́ Kristə tùntúmə́ mó ce, nə́ y'ǎ wɔ̌ nə́ ce á wɛ̀rhɛ́ rə̀myɛ́. Ǹdə́ rə̀myɛ́ ga, nə́ gə́ y'ǎ ŋwɛ́nɛ́ á sõ yi ní, nə́ wɛ̀rhɛ́ wu-bɔ̀nɔ̀ ǹdə kɛ̃ gə́ ya n nyǐ ń bə̀sɔ́ná yò né.
52002008	Nə́ bwə̀l yò-ècɔ̀nɔ̀ nyí rí rə̀ shí Yi sõ mó nə́ byili ába, sə nə́ gə́ só ába dɛ̃́dɛ̃́ mɔ́ ce, nə́ y'ǎ só sə nə́ pə nə́ cìn námpúm á yilə, b'ǎ jǐrh nə́ lyì-twə̌rh.
52002009	Da-byǎ, á gwẽ̌ yě bə̀, nə́ gə́ y'ǎ n'é bwə̀l yò-ècɔ̀nɔ̀ nyí rí rə̀ shí Yi sõ mó nə́ byili ába yi ní, nə́ twĩ̀ cəcɛ̃ ǹdə́ nə̀nyɔ́nɔ́ ga, nə́ nwɛ̀nɛ̀ mùnì ga nə́ bə̀k'á lyɛ̀ɛ̀ ámyɛ̌ mə̀dù ga ǹdə́ nə́ nyí kùjú yé.
52002010	Nə́ zɔ nə́ cìn cɛ̀nɛ̀ ǹd'ámyɛ̌ byɛ̀bɛ́ á zù Kristə mó; nə́ yàl wu-cángá cìnə́, nə́ yə̀ dóó zal yé. Á yě rə̀myɛ́, Yi myɛ yě re.
52002011	Á yě myɛ bə̀ nə́ zɔ nə́ cìn ǹd'ába ǹdə da gə́ ya n wɛ̀rhɛ́ nɛ́ ǹdə́ ń byǎ.
52002012	Nə́ cící ába, nə́ zɔ á wun ni, nə́ co yə̀wǎl á kùr w twéé gakó, mùnì ga á zhə̀zhə̀ə̀lé yə̀ ǹdə Yi gə́ n'ê yǎl nɛ́. Wɔ́ Yi rí rə̀myɛ́ rə̀ n'ê byẽ̀ ába mùnì ga ámyɛ zù rə̀ tənà y ǹdə́ rə̀ zùwə́ y wə.
52002013	Nə́ k'é súlí nə́ r'é ce Yi nə̀bán myɛ, á gə́ yə̀ zɔ̀mɛ̀ rɛ́ nə́ tú nə́ bwə̀l nə́ byili ába mó zwẽ ǹdə numbyíní zɔ̀mɛ̀ ta mɔ́ yilə. Á zwẽ de b'ǎ yě bə̀ rə̀ wɔ́ Yi zɔ̀mɛ̀ zhə̀n zhə̀nà. Sə rə̀ n'ê twĩ̀ ámyɛ̌ byɛ̀bɛ́ á zù Kristə mó wun ní wẽ́.
52002014	Da-byǎ, Zhwifubá nwɛ̀nɛ̀ Yi gùúlí rə̀ ŋwɛ́nɛ́ Zhide né, rə̀ lyì bí zù Yezu Kristə mó. Wɔ́ èta ámyɛ dwí lyì bí nwɛ̀nɛ̀ ába nɛ́.
52002015	Wɔ́ Zhwifubá bə̀myɛ́ bə̀ gu Cinu Yezu ǹdə́ Yi nyì-zwennə bé, bə nwɛ̀nɛ̀ nə́myɛ. Bə̀ t'â pyà Yi pùbùlə̀ wɔ̀rhɔ́ yé. Bə̀ wɔ́ lyì bí gakó zwə̀.
52002016	Bə̀ n'ê pyà sə bə cə̀r nə́ba nə́ bə̀k'á bwə̀l Yi zɔ̀mɛ̀ rɛ́ nə́ byili lyì bí byɛ̀bɛ́ bə̀ də̀ Zhwifubá mó ne mùnì ga bə nə vwǎrh yé. Èta, bə̀ súlí bə̀ yə̀-bəlwàálɛ́ bə̀ n'ê wɛ̀rhɛ́ twéé twéé mó, rə lyɛ̃ cɛ nɛ. Rə̀myɛ́ ce, Yi bɛ̃bɛ̃ rə ga, rə̀ lyim zɛ̃̀ ǹdə́ bɛ.
52002017	Da-byǎ, nə́ zhǐr nə́ yẽ̌ ába kɔn la yə̀ námpɔ́lɛ́, sə nə́ yə̀ á yò swě yé. Á shil zhe nə́ba zhə̀n zhə̀nà. Rə̀myɛ́ ce, nə́ r'é pyà ǹdə́ nə́ wun gakó sə nə́ k'á b'ě nə ába.
52002018	Zhə̀nà, nə́ y'ǎ n'é yǎl nə́ bə̀ á sõ. È gə wɔ́ àmyɛ́ Pwəə yilə, à myɛrhɛ á sõ twírí twər nánzhəzhɔ̌, sə Shətana cə̀r nə́ba.
52002019	Wɔ́ ámyɛ̌ á súlí á ce nə́ zhe wu-nyɔ̃̀, á ce nə́ yě bə̀ nə́ b'ǎ nə yó-dɛ̃̌-zhõ̌ nə́ Cinu Yezu yé né ń twírí y dɛ̃ rɛ́.
52002020	Zhə̀nà, wɔ́ ámyɛ̌ á n'á zhẽ̌ nə́ yó dɛ̃̌; ámyɛ̌ á ce nə́ zhe wu-nyɔ̃̀.
52003001	Rə̀myɛ́ ce, nə́ wàr nə́ b'ǎ yẽ̌ kɔn dɛnɛ yé. Nə́ j'ǎ pwírí kɔn mə̌ b'àmyɛ́ ǹdə́ Shəlvɛ̃ mɛ̃ Atɛnnɛ nɛ́.
52003002	Wɔ́ rə̀myɛ́ è ce nə́ twĩ̀ Timote á sõ. Ń wɔ́ nə́ da-byǐ ń nə́ ń tó nə́ba ń bwə̀l Kristə yò-ècɔ̀nɔ̀ nyí rí Yi yilə. Nə́ twĩ̀ mù á sõ mùnì ga n sɛ̃ ába á kwɛrhɛ á zhí Yi ní kẽkẽ, sə n súlí á wu-jɔ̀.
52003003	Èta, á mə̀dù ga bə̀ká n tə̀ lũ w kɔ̀bɔ́ nɔ̀nɔ̀ w yil n gə ń wu yé. Á cìcì yě bə̀ nɔ̀nɔ̀ w òmyɛ́ wɔ́ Yi pùbùlə̀.
52003004	Nə́ gə́ y'ǎ ŋwɛ́nɛ́ á sõ yi ní, nə́ y'ǎ n'é byili ába bə̀ nyǐ nə́ b'ǎ nwɛ̀nɛ̀, s'á yě bə̀ kɔn yàl ǹdə nə́ gə́ byili ní.
52003005	À y'à k'â wàr à bá dɛ̃̀ yé. Wɔ́ rə̀myɛ́ è ce a twĩ̀ Timote á sõ, mùnì ga a lwar á gə́ zhí Yi ni ní. Ywẽ zhe ne. Dɛ̀ga Shətana swèlè ába, sə è gə swèlè ába, sə́ nyǐ nə́ tum dí nə́ twĩ̀ á sõ mó bə kùr zhe yé.
52003006	Sə èlǎsɛ̃́, Timote ká n shí á sõ n bà. Ń byili nə́ba á gə́ zhí Kristə ne né, ǹd'á gə́ só dwã nɛ́. Rə̀myɛ́ ce nə́ wun nyɛ̀. Ń byili nə́ba b'ǎ yə̀ nə́ yò swě yé, sə á n'á yǎl á nə nə́ba, nə́myɛ j'ǎ n'é yǎl nə́ nə ába.
52003007	Da-byǎ, á gə́ zhí Kristə ne èta mɔ́ n'ê zal nə́ wun ni nə́ wu-zhìlù w ǹdə́ nə́ nɔ̀nɔ̀ w wẽ́.
52003008	Èlǎsɛ̃́, nə́ wun k'â jě, á gə́ gwẽ̌ zhí Cinu ni kẽkẽ mó yilə.
52003009	Nə́ yə̀l nə́ gə́ m'ǎ ce Yi nə̀bán nɛ́ á yil yé, b'ǎ n'á pɛ nə́ba wu-nyɔ̃̀ nánfɔ̀lɔ̀ rə̀ yé né.
52003010	Cəcɛ̃ ǹdə́ nə̀nyɔ́nɔ́ ga, nə́ r'é lwə̀l Yi ǹdə́ nə́ wun gakó bə̀ rə̀ ce nə́ k'á nə ába, sə nə́ sɛ̃ ába á lwar kɔn dɛ̀bɛ́ á yə̀ ŋwɛ̀nɛ́ á lwar á Yi-ni-zhú mú shò-kwã nɛ́ mɔ́.
52003011	Nə́ Da Yi cìcì ǹdə́ nə́ Cinu Yezu bá kwɛrhɛ nə́ sɔ́má y mùnì ga nə́ ŋwɛ̀nɛ́ nə́ b'ǎ sõ!
52003012	Cinu mà n ce á kwɛrhɛ á swéné dwã, s'á kwɛrhɛ á swéné lyì bí gakó twéé twéé, ǹdə nə́ gə́ só ába né mó.
52003013	Èta, ń mà n súlí á wu-jɔ̀. Nə́ Cinu Yezu gə tú ǹdə́ ń lyì bí gakó yùwə̀, á m'ǎ yə̀ nə́ Da Yi lyì námpúm, dóó t'â la á yó w jǒm yé.
52004001	Da-byǎ, tɛ̀bɛ́ rə̀ súlí mú, á yě bə̀ nə́ byili ába á gə́ mə̌ s'á wɛ̀rhɛ́ nɛ́ mùnì ga á tùntwə̃̀ə̃̀ né yí Yi bùlə̀. Sə zhə̀n ga, á n'á wɛ̀rhɛ́ ǹdə nə́ gə́ byili ába né. Sə cenə jàn nɛ́ á j'á n'á wɛ̀rhɛ́ èta. Nə́ r'é lwə̀l ába ǹdə́ cícú mú mə̀myɛ́ Cinu Yezu yil yilə.
52004002	Á yě nyə́ né nyɛ̀bɛ́ nə́ pɔ ába Cinu Yezu jàn yil mó.
52004003	Kɔn dɛ̀bɛ́ Yi n'ê yǎl mɔ́ wɔ́ b'ǎ yə̀ rə̀myɛ́ lyì námpúm, s'á dɛ̃̀ á cìn ǹdə́ fwə̌l tumə,
52004004	sə lò gakó lwar ǹ cìn zal cɛ̀nɛ̀ ǹdə kɔn gə́ mə̌ nɛ́,
52004005	s'á bə̀k'á yẽ̌ á cìn nì á pə shilə námməlwǎlsɛ́ nɛ ǹdə lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár ta yé.
52004006	Lò mə̀dù ga bə̀ká yúyǔ ǹ dõ, ráá ń myìnì mù yò w òmyɛ́ wẽ́ yé. Cinu la còrhò-tum byɛ̀bɛ́ bə̀ n'ê wɛ̀rhɛ́ èta mɔ́ gakó ne pɔ. Nə́ byili ába rə̀myɛ́, nə́ k'á bwérhé.
52004007	Yi yə̀ nə́ba byẽ̀ bə̀ nə́ wɛ̀rhɛ́ fwə̌l tumə yé; rə̀ byẽ̀ nə́ba bə̀ nə́ yál rə̀myɛ́ lyì námpúm.
52004008	Wɔ́ rə̀myɛ́ è ce, lò mɔ̀bɔ́ ǹ cẽ nyə́ né nə̀myɛ́, è də̀ numbyíní nyí ni ǹ cẽ né yé; wɔ́ Yi cìcì nyí ni ǹ cẽ né. Wɔ́ rə̀myɛ́ rə̀ n'ê pɛ ába rə̀ Eshirhə náàcɛ̀nɛ́ yá.
52004009	È gə wɔ́ dwã sónó w yilə, Yi cìcì byili ába á gə́ mə̌ s'á swéné dwã nɛ́. Rə̀myɛ́ ce, kɔn k'ê də̀ nyɔ́ɔ́ bə̀ nə́ kɛ̃ sɛ́bɛ́ nə́ pə ába nə́ m'é byili rə̀myɛ́ yé.
52004010	Nə́ yě b'ǎ só Kristə-lyì bí byɛ̀bɛ́ bə̀ ŋwɛ́nɛ́ Masɛdwanɛ tənà y wẽ́ mó púlə́púlə́ ǹdə Yi gə́ byili ába né. Da-byǎ, nə́ r'é lwə̀l ába bə̀ cenə jàn nɛ́ á j'á n'á wɛ̀rhɛ́ èta twéé twéé.
52004011	Cenə jàn nɛ́ á jòm ǹdə́ dwã ǹdə́ yə̀-zùlə́. Lò gakó sə́ nyǐ ǹ sə̀pwà tumə né yò, ń twĩ̀ ń nə ǹ nyí kùjú, ǹdə nə́ gə́ byili ába né.
52004012	Á gə wɛ̀rhɛ́ èta, á t'á la lò yó w nyǔ yé, sə byɛ̀bɛ́ bə̀ də̀ Kristə-lyì mú bá nyɛ̀ ába.
52004013	Da-byǎ, nə́ r'é yǎl b'ǎ lwar kɔn gə́ la nɛ́ yál byɛ̀bɛ́ bə̀ cù mú yilə, mùnì ga á wun bə̀ká zhìlì ǹdə lyì bí byɛ̀bɛ́ bə̀ t'â dɛ̃̀ kaka bə̀ cu kwã nɛ́ mɔ́ ta yé.
52004014	Nə́ r'é zwẽ nyí bə̀ Yezu cù n ká n bwìrhì; èta, nə́ r'é zwẽ nyí bə̀ Yi má bwìrhì byɛ̀bɛ́ bə̀ cù ǹdə́ bə̀ zù mù mú, bə yə̀ nɛ́ ǹdə́ mɔ.
52004015	Kɔn dɛ́ dɛ̀bɛ́ nə́ r'é yǎl nə́ byili ába mó wɔ́ ǹdə Cinu gə́ byili ní: lwarna bə̀ nə́myɛ̌ byɛ̀bɛ́ ń ká ń bàn zal ǹdə́ nə́ gwẽ̌ yə̀ cì mú t'á la byɛ̀bɛ́ bə̀ cù mú jɔ̀nɔ̀ ń sõ yé.
52004016	Cinu gə ká n shí dɛ̃̌ yi w ń bànà, ń mà n pə nyí màlɛ́kabá yé né cə́bal mɔ́ nɛ n bwə̀l; Yi pɔ́lá y súlí e dom. Rə̀myɛ́ yó, byɛ̀bɛ́ bə̀ cù ǹdə́ bə̀ zù Kristə mó bá jɛ̀rɛ̀ bə tó yé bə bwìrhì.
52004017	Rə̀myɛ́ yi ní, Yi bá kwè nə́myɛ̌ byɛ̀bɛ́ nə́ gwẽ̌ yə̀ cì mú ǹdə́ bə̀myɛ́ ga nə́ vò bə́ban wẽ́ dɛ̃̌ yi wə, nə́ jəl Cinu. Èta, nə́ b'ǎ yə̀ nɛ́ ǹdə́ mɔ twéé twéé.
52004018	Zəna zɔ̀mà nɛ́ nə̀myɛ́ á cící dwã.
52005001	Da-byǎ, kɔn də̀ nyɔ́ɔ́ bə̀ nə́ kɛ̃ sɛ́bɛ́ nə́ m'é byili ába yi rí ǹdə́ dɛ̃ rɛ́ tɛ̀bɛ́ Cinu bàn mɔ́ yé.
52005002	Á cìcì mú yě pamparɛ̃ɛ̃ bə̀ dɛ̃ rɛ́ tɛ̀bɛ́ ń bàn mɔ́, ń mà n jàr nə́ba ǹdə ŋwɔ̀l-bal gə́ ya n bə̀ cəcɛ̃ nɛ nɛ́.
52005003	Lwarna bə̀ lyì bí gə tú bə̀ n'ê wə̀l bə̀ èlǎsɛ̃́ myɛ̌, yə̀-zùlə́ ŋwɛ́nɛ́, bə̀ kaka ywẽ bə bɛ zhe, wɔ́ rə̀myɛ́ yi ní cìcì zwini bá zə bɛ ǹdə kɛ̃ pwǐ gə́ yá yì ní. Bə̀ t'â la lú yé.
52005004	Da-byǎ, ámyɛ̌ tɛ̀nɛ́ cə-byín wẽ́ sə dɛ̃ rɛ́ rə̀myɛ́ bé jàr ába ǹdə ŋwɔ̀l-bal ta yé.
52005005	Á gakó wɔ́ pwẽ̀ ǹdə́ nə̀nyɔ́nɔ́ lyì. Nə́ də̀ cəcɛ̃ ráá cə-byín lyì yé.
52005006	Rə̀myɛ́ ce, nə́ bə mə̌ sə nə́ dɛ̀ɛ̀ ǹdə lyì bí dwã bɛ́ ta yé. Nə́ mə̌ sə nə́ zə nə́ yírhə́, sə nə́ zə nə́ cìn cɛ̀nɛ̀.
52005007	Lyì bí byɛ̀bɛ́ bə̀ n'ê dɛ̀ɛ̀ mɔ́, wɔ́ cəcɛ̃ nɛ bə̀ n'ê dɛ̀ɛ̀. Byɛ̀bɛ́ bə̀ n'ê nywɛ̀ sɛ̃́ bə̀ tutwi tɛ̃́ mɔ́, wɔ́ cəcɛ̃ nɛ bə̀ n'ê nywɛ̀ mɔ̀.
52005008	Sə nə́myɛ̌ wɔ́ pwẽ̀ lyì; nə́ mə̌ sə nə́ zə nə́ cìnə̀. Nə́ mə̌ sə nə́ zə nə́ Yi-ni-zhú mú ǹdə́ nə́ sónó w rə yə̀ kɔn dɛ̀bɛ́ nə́ la b'é cə̀r nə́ cìcì yé ne búlə́ jàà wà. Nə́ r'é dɛ̃̀ nə́ vwǎrh mɔ́. Bànà nə́ zə rə̀myɛ́ rə yə̀ ǹdə shə̀dáá cɔ̀bɔ́ yə́-pú ta nə́ pú.
52005009	Yi yə̀ nə́ba byẽ̀ rə̀ la còrhò-tum pɔ yé. Rə̀ byẽ̀ nə́ba mùnì ga nə́ tó nə́ Cinu Yezu Kristə dɛnnɛ nə́ nə vwǎrh.
52005010	Wɔ́ nə́myɛ̌ yil ń cùwə̀, mùnì ga, nə́ yírhə́ gə ŋwɛ́nɛ́, ráá nə́ gə cù myɛ, sə nə́ tó mo nə́ zù nyǔ mə̀ t'â la zhɔ̌ wẽ́.
52005011	Rə̀myɛ́ ce, zəna dwã wun ni, s'á j'á n'á sɛ̃ dwã nɛ ǹdə́ cícú ǹdə á gə́ n'á wɛ̀rhɛ́ nɛ́ dwə́l ga mɔ́.
52005012	Da-byǎ, nə́ r'é lwə̀l ába bə̀ nyámna byɛ̀bɛ́ bə̀ ŋwɛ́nɛ́ á yé né bə̀ n'ê twĩ̀ mú, bə̀ wɔ́ Cinu ń cír be bə̀ bə̀ yál á yé né bə cící ába.
52005013	Nyámna bɛ, s'á swéné be dɛ̃́dɛ̃́ tum dí tɛ̀bɛ́ bə n'ê twĩ̀ mú yilə. Jǒmnə ǹdə́ dwã ǹdə́ yə̀-zùlə́.
52005014	Da-byǎ, nə́ r'é lwə̀l ába: cícínə byɛ̀bɛ́ bə̀ n'ê wɛ̀rhɛ́ yààyàà mɔ́, s'á zə byɛ̀bɛ́ wu-zhìlù zhe mó wun ni. Sɛ̃na byɛ̀bɛ́ bə̀ jàn bə já mɔ́ nɛ, s'á zə cìn-pyɔ́nɔ́ ǹdə́ lyì bí gakó.
52005015	Dɛ̃̌na á cìnə̀, lò lò bə̀ká càrh lwɛlɛ ǹ dõ ne yé, s'á pyà cɛ̀nɛ̀ ǹdə́ dwã, ǹdə́ lyì bí gakó.
52005016	Cenə á wun yə̀ nyɛ̀n twéé twéé.
52005017	Lwə̌lnə Yi dɛ̃ gakó.
52005018	Cenə Yi nə̀bán kɔn gakó wẽ́. Wɔ́ èta rə̀ n'ê yǎl b'ǎmyɛ̌ byɛ̀bɛ́ á mù dwã nɛ ǹdə́ Yezu Kristə mó wɛ̀rhɛ́ nɛ́.
52005019	Á bə̀k'á cə̀r Eshirhə náàcɛ̀nɛ́ tum dí yé ne yé.
52005020	Á bə̀k'á fulsi zɔ̀mà nɛ́ nyɛ̀bɛ́ è n'ê tó lyì bí dɛnnɛ è zɔ̀m mɔ́ yé.
52005021	Nyǐnə kɔn gakó náàcɛ̀nɛ́, s'á cír tɛ̀bɛ́ rə̀ càn mɔ́.
52005022	Dɛ̃̌na á cìn ǹdə́ lwɛlɛ dwí gakó.
52005023	Wɔ́ Yi cìcì rə̀ n'ê pɛ yə̀-zùlə́. Rə̀ bá ce á yə̀ rə̀myɛ́ lyì námpúm, sə rə yìlì á ywə́lsé ǹd'á wun ní ǹd'á yala nɛ́, á m'á dɛ̃̀ dɛ̃ rɛ́ tɛ̀bɛ́ nə́ Cinu Yezu Kristə ká ń bàn mɔ́, mùnì ga dóó bə̀ká jòm á yó w yé.
52005024	Mɔ̀bɔ́ ń nə́ ń byẽ̀ ába mó wɔ́ zhə̀n-cí. Wɔ́ ńmyɛ̌ ń mà n wɛ̀rhɛ́ rə̀myɛ́ gakó.
52005025	Da-byǎ, lwə̌lnə Yi nə́myɛ yilə.
52005026	Cenə Kristə-lyì bí gakó á pə nə́ba, bə̀ nə́ wɔ́ da-byǎ.
52005027	À n'â lwə̀l ába Cinu yil lé yilə, s'á kàrmə̀ sɛ́bɛ́ rɛ́ tɛ̀bɛ́ á byili Kristə-lyì bí gakó ne.
52005028	Nə́ Cinu Yezu Kristə mà n cĩ́ bwəl á yó!
53001001	Wɔ́ àmyɛ́ Pwəə ǹdə́ Shəlvɛ̃ ǹdə́ Timote nə́ r'é kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Tesəloniki Kristə-lyì gùlú w lyì bí ni pɔ. Á zhí nə́ Da Yi ǹdə́ nə́ Cinu Yezu Kristə ne.
53001002	Bə̀ má cĩ́ bwəl á yó, sə bə pə ába yə̀-zùlə́!
53001003	Da-byǎ, nə́ mə̌ dwã sə nə́ ce Yi nə̀bán twéé twéé á yilə, b'ǎ Yi-ni-zhú mú n'ê súlí, e jà á dwã sónó w myɛ n'ô súlí ò la gaga. Rə̀myɛ́ wɔ́ kɔn dɛ̀bɛ́ rə̀ càn.
53001004	Wɔ́ rə̀myɛ́ è ce, nə́ r'é zɔ̀m á yò, nə́ r'é ji á gar nə́ byili Yi gùúlí dwã bɛ́ lyì bí ni. Nə́ r'é byili bə̀ nə́ wun nyɛ̀ á gə́ zhí Cinu ni á zhǐ kẽkẽ nɔ̀nɔ̀ ǹdə́ zwini tɛ̀bɛ́ á n'á nɛ mɔ́ ga yírh w mó yilə.
53001005	Rə̀myɛ́ n'ê byili pamparɛ̃ɛ̃ bə̀ lyì bí bùrsí Yi la kɔ́ mɔ́ bá yə̀ cángá. Rə̀myɛ́ mɔ́ yilə, nɔ̀nɔ̀ w kɔ̀bɔ́ á pyɛ́nɛ́ á n'á nwɛ̀nɛ̀ mɔ́ ce Yi bá ce á zù rə̀ tənà y wa, bə̀ wɔ́ èmyɛ́ yil á n'á nwɛ̀nɛ̀.
53001006	Zhə̀nà, Yi bá wɛ̀rhɛ́ kɔn dɛ̀bɛ́ rə̀ wɔ́ cángá: rə̀ bá ká ce byɛ̀bɛ́ bə̀ n'ê nwɛ̀nɛ̀ ába mɔ́ nwɛ̀nɛ̀.
53001007	Sə è gə wɔ́ ámyɛ̌ byɛ̀bɛ́ á n'á nwɛ̀nɛ̀ zà zà mɔ́ yilə, Yi bá pə shìrhə́ nə́myɛ̌ ǹd'ámyɛ̌ ga nɛ, dɛ̃ rɛ́ tɛ̀bɛ́ Cinu Yezu ká ń bàn mɔ́ yùwə̀. Ń gə tú ń ká ń bàn yi ní, ń bà n zə ń màlɛ́kabá ǹdə́ bə̀ jàn nánfɔ̀lɔ̀ w n shí dɛ̃̌,
53001008	n mə n bə̀ ǹdə́ myìn-zhù nánfɔ̀lɔ̀, n zɛ̃̀ n pə còrhò-tum byɛ̀bɛ́ bə̀ yə̀ Yi zwì, bə̀ j'à yə̀ nə́ Cinu Yezu yò-ècɔ̀nɔ̀ nyí rí zwẽ mó ne.
53001009	Nyǐnə còrhò-tum dí Yi la lyì bí bə̀myɛ́ nɛ pɔ mɔ́: rə̀ bá zhìlì bə̀ yò lyɛ́lyɛ́; rə̀ bá jì bì bə vò pyépyé; bə̀ t'â la rə̀ zùwə́ myɛ nyí ni bwəlse yé.
53001010	Rə̀myɛ́ gakó bá wɛ̀rhɛ́ dɛ̃ rɛ́ tɛ̀bɛ́ Cinu ká ń bàn mɔ́ yùwə̀. Rə̀myɛ́ yi ní, ń lyì bí byɛ̀bɛ́ bə̀ zwẽ ń nyí mú gakó bá cèrhé mo. Ámyɛ b'ǎ tó á yə̀ bə̀ wẽ́, á gə́ shɛ̀nɛ́ á zwẽ zɔ̀mà nɛ́ nə́ byili ába mó yilə.
53001011	Wɔ́ rə̀myɛ́ è ce nə́ r'é lwə̀l Yi twéé twéé á yilə. È gə́ wɔ́ rə̀myɛ́ rə̀ byẽ̀ ába mó ce, nə́ r'é lwə̀l lè bə̀ rə̀ sɛ̃ ába á ŋwɛ̀nɛ́ á wɛ̀rhɛ́ kɔn gakó rə tó rə̀ pùbùlə̀ nè. Kɔn dɛ̀bɛ́ gakó á n'á yǎl á wɛ̀rhɛ́, sə Yi sɛ̃ ába ǹdə́ rə̀ jàn dɛ́, mùnì ga á wɛ̀rhɛ́ cɛ̀nɛ̀, sə rə sɛ̃ ába á twĩ̀ á Yi-ni-zhú tumə né á báásɛ.
53001012	Èta, nə́ Cinu Yezu yil lé má tó á dɛnnɛ rə du ǹdə́ còrhó, sə ńmyɛ mà n ce ámyɛ yil du. Rə̀myɛ́ gakó bá wɛ̀rhɛ́ nə́ Yi ǹdə́ Cinu Yezu Kristə jàn yilə.
53002001	Da-byǎ, nə́ Cinu Yezu Kristə ká ń bànà, sə nə́ m'ǎ gùlí dwã ǹdə́ mɔ. Rə̀myɛ́ yilə, nə́ r'é lwə̀l ába:
53002002	lò gə tú ń nə́ ń byili ába bə̀ Cinu twírí y dɛ̃ rɛ́ yúwə́, s'á wun bə̀k'á pú e zɛ̃̀ á zɛ̃̀ á n'á kəkə yé. Dɛ̀ga myɛ, lò gə ń byili ri ába ǹdə wɔ́ kɔn dɛ̀bɛ́ Yi y'à byili mu n zɛ̃̀ n zɔ̀m ta, ráá ń gə wò bə̀ wɔ́ nə́myɛ̌ nə́ zɔ̀m, ráá nə́myɛ̌ nə́ kɛ̃ dɛ sɛ́bɛ́ wẽ́ myɛ,
53002003	sə á bə̀k'á shɛ̀nɛ́ lò zə ń zɔ̀mà dwí tɛ̃̌tɛ̃̌ n bə̀ n mə n jə́jɛ̀rɛ́ ába yé. Zhə̀nà, ywẽ̀ nánzhəzhɔ̌ bá wɛ̀rhɛ́ fòró dɛ̃ rɛ́ rə̀myɛ́ yí. Lyì bá shí tɛ̃́ bə zɛ̃̀ bə cẽ Yi nyə̀ná nɛ́ yò. Lyì-bəlwɛ̀lɛ́ y kɛ̀bɛ́ Yi la è yò zhìlù mú bá du pwẽ̀ nè pamparɛ̃ɛ̃, lyì nə y ǹdə́ bə̀ yírhə́.
53002004	Lò mó ńmyɛ̌ mɔ́ wɔ́ Yi zù-bal mɔ́. Ń mà n zhẽ̌ ń cìn dɛ̃̌ dwini kɔn dɛ̀bɛ́ gakó lyì bí n'ê byẽ̀ bə̀ yi, ǹdə́ kɔn dɛ̀bɛ́ gakó bə̀ n'ê cèrhé ǹdə Yi ta. Sə ń gaga mɔ́ mà n vò n zù n jòm Yi jì y wə, n wɔ̀ bə̀ wɔ́ ńmyɛ̌ ń wɔ́ Yi.
53002005	À gə́ y'à gwẽ̌ ŋwɛ́nɛ́ á sõ yi ní ga, à zɔ̀m yò w òmyɛ́ ǹd'ába. Á swě w nà?
53002006	Á yě kɔn dɛ̀bɛ́ rə̀ cə̀r lyì-bəlwɛ̀lɛ́ y yé ne. È wàr è la du pamparɛ̃ɛ̃ ǹdə́ è yi rí gwẽ̌ yə̀ yí yé.
53002007	Kɔn ŋwɛ́nɛ́ rə̀ n'ê cə̀r è yé ne. E zɛ̃̀ è n'ê shèè è m'ê twĩ̀ è tumə né. Sə kɔn dɛ́ rə̀myɛ́ mɔ́ gə tú rə̀ k'ê tɛ̀nɛ́, è k'ê t'â la shòò e mé twĩ̀ yé,
53002008	è má du pamparɛ̃ɛ̃. Rə̀myɛ́ yi ní, Cinu Yezu mà n bə̀ ǹdə́ jàn nánfɔ̀lɔ̀, n zə ń nyì-zho n mə n zhìlì è yò, n gu yə.
53002009	Lyì-bəlwɛ̀lɛ́ y èmyɛ́ má bə̀ ǹdə́ Shətana jàn, e wɛ̀rhɛ́ màmyaarhɛ ǹdə́ wò-jààrɛ̀ dwí gakó ǹdə́ wẽ̀ tɛ̀bɛ́ rə̀ n'ê zɛ̃̀ wu ni, e bé jə́jɛ̀rɛ́ lyì bí.
53002010	È má zə tùntùm-bəlwǎlsɛ dwí gakó e bə̀ e mé jə́jɛ̀rɛ́ lyì bí byɛ̀bɛ́ bə̀ la jó mó. Lyì bí bə̀myɛ́ mɔ́ yə̀ zhə̀n dɛ́ rə̀ y'à bá vwǎrh bɛ mɔ́ swéné bə zwẽ de yé. Wɔ́ rə̀myɛ́ è ce bə̀ la jó.
53002011	Yi bá ce kɔn dɛ̀bɛ́ rə̀ n'ê dwé lò pyi bə̀ surhə né, mùnì ga bə zwẽ kɔma nyí, bə̀ gə́ yə̀ rə̀ nyí rí zwẽ mó yilə.
53002012	Rə̀ má wɛ̀rhɛ́ èta mùnì ga lyì bí byɛ̀bɛ́ bə̀ swéné lwɛlɛ rɛ́ wɔ̀rhɔ́ mɔ́, bə zɛ̃̀ bə̀ yə̀ zhə̀n dɛ́ zwẽ mó nə còrhò-tum.
53002013	Da-byǎ, ámyɛ̌ byɛ̀bɛ́ Cinu só mó, nə́ mə̌ dwã sə nə́ ce Yi nə̀bán twéé gakó á yilə. Yi cír ába kùr-ju yi ní ga, mùnì rə tó rə̀ Eshirhə y dɛnnɛ rə vwǎrh ába, á gə́ shɛ̀nɛ́ á zwẽ zhə̀n dɛ́ mɔ́ yilə. Wɔ́ Eshirhə y èmyɛ́ è ce á jǐrh Yi lyì.
53002014	Wɔ́ yò-ècɔ̀nɔ̀ nyí rí nə́ bwə̀l nə́ byili ába mó dɛnnɛ Yi tó né rə byẽ̀ ába, mùnì ga á nə rə̀ vwǎrh mɔ́. Rə̀ byẽ̀ ába myɛ mùnì ga á nə cəl nə́ Cinu Yezu Kristə zùwə́ y wẽ́.
53002015	Da-byǎ, rə̀myɛ́ ce kɔn dɛ̀bɛ́ gakó nə́ kɛ̃ sɛ́bɛ́ wẽ́ nə́ byili ába, ráá nə́ byili ába ǹdə́ nə́ nyí, s'á zwẽ de á b'á zhì kẽkẽ.
53002016	Nə́ Da Yi swéné nə́ba n pə nə́ba wu-jɔ̀ twéé gakó nə́ m'é dɛ̃̀ ń nyì-bwelé y pyǐrh mó.
53002017	Nə́ r'é lwə̀l ńmyɛ̌ ǹdə́ nə́ Cinu Yezu Kristə cìcì nì bə̀ bə̀ pə ába wu-jɔ̀ ǹdə́ jàn, mùnì ga á ŋwɛ̀nɛ́ á wɛ̀rhɛ́ cɛ̀nɛ̀ twéé twéé á tùntwə̃̀ə̃̀ né ǹd'á zɔ̀mà nɛ́ ga wẽ́.
53003001	Da-byǎ, tɛ̀bɛ́ rə̀ súlí èlǎsɛ̃́ mɔ́, nə́ r'é lwə̀l ába, s'á lwə̀l Yi nə́ yilə, mùnì ga rə sɛ̃ nə́ba Cinu zɔ̀mɛ̀ rɛ́ cə̀ə̀lè rə yí lyì bí dwã bɛ́ làlà, bə shɛ̀nɛ́ bə zwẽ de náàcɛ̀nɛ́, ǹdə ámyɛ gə́ zwẽ de né.
53003002	Lwə̌lnə Yi nə́ yil gwẽ̌, mùnì ga rə yìlì nə́ba lyì-bəlwǎlsɛ́ yé né, b'è də̀ lyì bí gakó bə̀ n'ê shɛ̀nɛ́ bə̀ zwì Cinu yé.
53003003	Cinu wɔ́ zhə̀n-cí. Ń mà n pə ába jàn n sɛ̃ ába mùnì ga lwɛlɛ cə́bal mɔ́ bə̀ká n ŋwɛ̀nɛ́ n wɛ̀rhɛ́ ába kaka yé.
53003004	Cinu ce nə́ zhe á zhə̀nà. Ń ce nə́ lwar pamparɛ̃ɛ̃ b'ǎ n'á wɛ̀rhɛ́ kɔn dɛ́ dɛ̀bɛ́ nə́ byili ába mó, á j'ǎ gwẽ̌ b'ǎ cə̀ə̀lè á wɛ̀rhɛ́ rɛ.
53003005	À n'â lwə̀l Cinu bə̀ ń byili ába Yi sónó sɔ́má yá, sə n ce á zə cìn-pyɔ́nɔ́ ǹdə Kristə ta.
53003006	Da-byǎ, nə́ r'é pɛ ába nyí rí tɛ̀bɛ́ nə́ Cinu Yezu Kristə yil lé yilə: á bə̀k'á shɛ̀nɛ́ á tó Kristə-lyì bí byɛ̀bɛ́ bə̀ wɔ́ nə̀wàcã̀nyɛla mɔ́ kùr yé. Bə̀ t'â zwẽ zɔ̀mà nɛ́ nyɛ̀bɛ́ nə́ byili mú yé.
53003007	Á cìcì mú yě á gə́ m'ǎ wɛ̀rhɛ́ nɛ́ á kwè nə́ nà. Nə́ gə́ y'ǎ tú á sono mó, nə́ yə̀ nə̀wàcɔ̀rɔ̀ wɛ̀rhɛ́ yé.
53003008	Nə́ yə̀ lò lò yó w nyǐ ǹdə́ nə́ nyí kùjú yé. Nə́ twĩ̀ cəcɛ̃ ǹdə́ nə̀nyɔ́nɔ́ ga nə́ yə̀ shǐrh yé, mùnì ga nə́ bə̀k'á lyɛ̀ɛ̀ á mə̀dù ga yé.
53003009	È də̀ á kɔn nə́ y'ǎ bə mə̌ sə nə́ jí yé, sə nə́ twĩ̀ èta mùnì ga á kwè nə́ nà.
53003010	Á yě bə̀ nə́ gə́ yàl á sõ yi ní, nə́ y'ǎ pɔ ába nyí nə́ wɔ̀: "Lò mɔ̀bɔ́ ń tá ń yǎl n twĩ̀, sə ń bə̀ká n jí myɛ yé."
53003011	Nə́ nyɛ̀ɛ̀ bə̀ lyì jàlà ŋwɛ́nɛ́ á wẽ́ bə̀ wɔ́ nə̀wàcã̀nyɛla, bə̀ t'â yǎl tum yé. Bə j'à n'ê zwì bə̀ dwã nyə̀ná wẽ́.
53003012	Nə́ r'é pɛ nyí lyì bí bə̀myɛ́ mɔ́ nɛ, nə́ m'é cící bi Cinu Yezu Kristə yil lé yilə, bə̀ bə̀ zhìlì bə̀ yala nɛ bə twĩ̀, bə nə bə̀ nyí kùjú bə̀ sə̀pwà nɛ̀.
53003013	Sə ámyɛ̌ da-byǎ, á bə̀k'á gə á wun yé. Cə̀ə̀lènə̀ á n'á twĩ̀ tumə nyɛ̀bɛ́ nə̀ càn.
53003014	Sə lò mɔ̀bɔ́ ń tá ń zwẽ tɛ̀bɛ́ nə́ kɛ̃ sɛ́bɛ́ rɛ́ tɛ̀bɛ́ wẽ́ mó, s'á byili lyì bí gakó ne. Á bə̀k'á k'á jí ǹdə́ mɔ yé, mùnì ga cìzhìl zə mɔ,
53003015	s'á bə̀k'á nyǐ mu ǹdə á zù-bal ta yé. Cícínə mo bə̀ ń wɔ́ á da-byǐ.
53003016	Cinu mú ń wɔ́ yə̀-zùlə́ cə́bal mɔ́ cìcì mà n pə ába yə̀-zùlə́ kɔn gakó wẽ́! Ń mà n yə̀ nɛ́ ǹd'á gakó!
53003017	Wɔ́ àmyɛ́ Pwəə à n'â ce ába ǹdə́ zɔ̀mà nɛ́ nyɛ̀bɛ́. Wɔ́ àmyɛ́ cìcì jɛ̃̀ è kɛ̃ nɛ. À n'â kɛ̃ à yil lé né ǹdə à gə́ n'â kɛ̃ dɛ à sábá nɛ́ gakó wẽ́ né. Á b'ǎ tó à kəkɛ̃ɛ̃ rɛ́ dɛnnɛ á lwar bə̀ wɔ́ àmyɛ́ à kɛ̃ sɛ́bɛ́ rɛ́ tɛ̀bɛ́.
53003018	Nə́ Cinu Yezu Kristə mà n cĩ́ bwəl á gakó yó!
54001001	Timote, wɔ́ àmyɛ́ Pwəə à n'â kɛ̃ sɛ́bɛ́ rɛ́ tɛ̀bɛ́ à la mɔ́ pɔ. Nə́ Zwennə Yi ǹdə́ Yezu Kristə mó nə́ zhí mú pɔ nɛ ŋwɔ̀nɔ́ a jǐrh Yezu Kristə tùntúm. Ǹ wɔ́ à byǐ zhə̀n zhə̀nà Yi-ni-zhú mú wẽ́. Nə́ Da Yi ǹdə́ nə́ Cinu Yezu Kristə bá cĩ́ bwəl ǹ yó, sə bə dùr ǹ nɔ̀nɔ̀, bə pɔ̃́ yə̀-zùlə́!
54001003	À n'â lwə̀l mó bə̀ ǹ mɛ̃ Efɛɛzɛ nɛ́, ǹdə à gə́ pɔ mɔ́ nyí a bá zhǐr a vò Masɛdwanɛ nɛ́ mɔ́, mùnì ga ń cə̀r lyì bí byɛ̀bɛ́ bə̀ ŋwɛ́nɛ́ gàà bə̀ n'ê byili kɔn dɛ̀bɛ́ rə̀myɛ́ ǹdə́ Kristə yò-ècɔ̀nɔ̀ nyí rí də̀ rə̀dù mú.
54001004	Byili bi bə̀ bə̀ yẽ̌ kɔma bɛ́ ǹdə́ nə́ nàmbala bɛ́ nyə̀ná nɛ́ nə̀ t'â zhɛ̀ bə̀ nyú w mú ni, bə̀ nə̀ n'ê twí ǹdə́ nyə̀-pǎr. E jà nyə̀-pàárɛ́ t'â la ce Yi tum dí vò yé. Wɔ́ Yi-ni-zhú dúdú mə̀ bá ce rə vò.
54001005	Nyí rí tɛ̀bɛ́ à pɔ mɔ́ èta mɔ́, wɔ́ mùnì ga sónó w ò n'ô shí wu kɔ̀bɔ́ ò bə dóó zhe, ǹdə́ Yi-ni-zhú páá wẽ́ mó yə̀ nɛ́.
54001006	Lyì jàlà ywə̀r bə yẽ̌ sɔ́má y èmyɛ́ nɛ, bə̀ k'â n'ê zɔ̀m zɔ̀mà nyɛ̀bɛ́ nə̀ bə kùr zhe.
54001007	Bə̀ n'ê yǎl bə yə̀ Muyiisi nyə́ né byilnə, bə j'à yə̀l nə̀ kùrə̀ yé. Bə̀ n'ê zɔ̀m ǹdə́ bə̀ jàn gakó, bə j'à yə̀l dɛ̀bɛ́ bə̀ n'ê zɔ̀m mɔ́ myɛ kùr yé.
54001008	Nə́ yě bə̀, nə́ gə n'é zə nyə́ né nə́ kwè nə̀ sɔ́má, nə̀ càn.
54001009	Nə́ mə̌ sə nə́ lwar bə̀ Yi yə̀ rə̀ nyə́ né pɛ wu-cángá cìnə́ yil yé. Rə̀ pɔ nɛ byɛ̀bɛ́ bə̀ t'â zwẽ rə̀ nyí ni mú, ǹdə́ byɛ̀bɛ́ bə̀ t'â nyàm dɛ̀ mɔ́, ǹdə́ lyì-bəlwǎlsɛ́ ǹdə́ yə̀-bəlwàálɛ́ cìnə́ yilə, e súlí byɛ̀bɛ́ bə̀ t'â dùr rə̀myɛ́ ǹdə́ kɔn dɛ̀bɛ́ rə̀ wɔ́ rə̀myɛ́ nyǎn mɔ́, ǹdə́ byɛ̀bɛ́ bə̀ n'ê gwi bə̀ dabá ǹdə́ bə̀ nábá mɔ́, ǹdə́ lyì-gurnə bé gakó yilə.
54001010	Yi pɔ rə̀ nyə́ né byɛ̀bɛ́ bə̀ n'ê fwə̌l mó ǹdə́ bala bɛ́ byɛ̀bɛ́ bə̀ n'ê jí dwã ǹdə bə̀ gə́ yá jí kɛ̃ nɛ́ mɔ́, ǹdə́ byɛ̀bɛ́ bə̀ n'ê zal bə̀ dwã bɛ́ bə yè mó, ǹdə́ byɛ̀bɛ́ bə̀ n'ê gòm kɔma mɔ́ yilə, e súlí byɛ̀bɛ́ bə̀ yá bwəl nyí bə j'à t'â pyìrh rè mó, ǹdə́ byɛ̀bɛ́ gakó bə̀ tùntwə̃̀ə̃̀ né t'â tó kàrmɔ́ mɔ̀bɔ́ mə̀ wɔ́ zhə̀n mɔ́ yilə.
54001011	Kàrmɔ́ mə̀myɛ́ mɔ́ n'ê shí yò-ècɔ̀nɔ̀ nyí rí rə̀ ce nə́ lwar Yi zùwə́ y pár mɔ́ wẽ́. Wɔ́ Yi rí tɛ̀bɛ́ rə̀ ce à n'â bwə̀l yò-ècɔ̀nɔ̀ nyí rí mú sõ wu-nyɔ̃̀ w ò bə dõ zhe mó n'ô shí ní.
54001012	À n'â ce nə́ Cinu Yezu Kristə nə̀báná, ń gə́ pɔ nɛ jàn, n jà n nyǐ ni, n bù b'à wɔ̌ ń tum dí à la tũ̌, n kwè rè n pɛ̃ mɔ́ yilə.
54001013	E jà shãã ga, à y'à n'â fulsi mu, à n'â tùrh mò, à n'â nwɛ̀nɛ̀ ń kwã-lyì bí. À gə́ y'à gwẽ̌ yə̀ mɔ zhí mú ce à y'à yə̀l dɛ̀bɛ́ à n'â wɛ̀rhɛ́ mɔ́ kùr yé, sə nə́ Cinu dùr à nɔ̀nɔ̀.
54001014	Ń yò-ècɔ̀nɔ̀ w já dɛ̃́dɛ̃́ ǹdə́ nɛ, ń ce a zhí mu, n jà n pɛ̃ sónó kɔ̀bɔ́ ò n'ô shí Yezu Kristə wẽ́.
54001015	Bə̀ n'ê byili bə̀ Yezu Kristə tú lũ w wẽ́, mùnì n vwǎrh yə̀-bəlwàálɛ́ cìnə́. Sə zɔ̀mɛ̀ rɛ́ rə̀myɛ́ wɔ́ zhə̀n cìcì. Lyì bí gakó mə̌ dwã sə bə zwẽ de. Wɔ́ àmyɛ́ à yə̀-bəlwàálɛ́ já du.
54001016	Sə Yi gə́ dùr àmyɛ́ mɔ̀bɔ́ à yə̀-bəlwàálɛ́ já mɔ́ nɔ̀nɔ̀ mɔ́, wɔ́ mùnì ga Yezu Kristə jɛ̀rɛ̀ n tó àmyɛ́ dɛnnɛ n byili ń wu-bɔ̀nɔ̀ wá. Èta, àmyɛ́ jǐrh myɔrhɔ lyì bí byɛ̀bɛ́ bə̀ bàn mɔ zú bə nə nyǔ mə̀ t'â la zhɔ̌ mɔ́ yilə.
54001017	Yi nə còrhó! Rə̀ wɔ́ pyɔ̌ mɔ̀bɔ́ ń pyɛ̀lɛ̀ rɛ́ bə zhɔ̌ zhe, n jà ń tá ń cì yé. Lò lò wàr mɔ ń la nɔ ǹdə́ ń yírhə́ yé. Wɔ́ ńmyɛ̌ dúdú ń wɔ́ Yi, ń mə̌ ǹdə́ còrhó ǹdə́ zùwə́, byinə nə̀ bə zhɔ̌ zhe yilə! Amɛ̀n!
54001018	À byǐ Timote, kɔn dɛ́ dɛ̀bɛ́ à la mɔ́ byilu mú wɔ́ ǹdə dɛ̀bɛ́ Yi nyì-zwennə bé y'à jɛ̀rɛ̀ bə byili ǹ shò-kwã nɛ́ mɔ́ nɛ. Rə̀ bá sɛ̃ mɔ́ ń bú búlə́ nyɛ̀bɛ́ nə̀ càn
54001019	ǹdə́ Yi-ni-zhú ǹdə́ wu kɔ̀bɔ́ ò wɔ́ wárhgáá. Lyì jàlà t'â wɛ̀rhɛ́ kɔn dɛ̀bɛ́ bə̀ n'ê bùl bə̀ wẽ́ bə̀ rə̀ càn mɔ́ yé, bə̀ Yi-ni-zhú mú já tó gàà mə zhìlì.
54001020	Yimene ǹdə́ Alɛsãdərɛ ŋwɛ́nɛ́ lyì bí bə̀myɛ́ mɔ́ wẽ́, sə à co be Shətana jɔ̃̀ wà, mùnì ga bə lwar bə̀ bə̀ bə mə̌ sə bə tùrh Yi yé.
54002001	Kɔn dɛ̀bɛ́ à la jɛ̀rɛ̀ a byili mú mú wɔ́, bə̀ lò gakó wɛ̀rhɛ́ Yi-co lyì bí gakó yilə, n zə Yi cã̌ nɛ, n lwə̀l lè, sə n ce rə̀ nə̀báná,
54002002	n lwə̀l rə̀ sãɔ̃ pyǎ bɛ́ ǹdə́ lyì byɛ̀bɛ́ gakó bə̀ wɔ́ yé né cìnə́ mó yilə, mùnì ga nə́ ŋwɛ̀nɛ́ nə́ jòm shɛ́ɛ́ ǹdə́ yə̀-zùlə́, nə́ zə nə́ cìn náàcɛ̀nɛ́ nə́ m'é tó Yi ni.
54002003	Wɔ́ rə̀myɛ́ rə̀ càn, rə̀ mǎ, sə rə̀ yú Yi nə́ Zwennə mó pùbùlə̀.
54002004	Yi n'ê yǎl bə̀ lyì bí gakó nə bə̀ cìnə̀, sə bə lwar kɔn dɛ̀bɛ́ rə̀ wɔ́ zhə̀n mɔ́ gə́ wɔ́ nɛ́.
54002005	Zhə̀nà, Yi wɔ́ rə̀dù sá, cã̌-zalna mɔ́ myɛ wɔ́ mə̀dù sa, Yi ǹdə́ numbyínə́ bé cəcəl wə. Cã̌-zalna mɔ́ ńmyɛ̌ wɔ́ numbyíní, wɔ́ Yezu Kristə.
54002006	Ń pɔ ń cìn ǹdə vwĩ̀-kɔn ta, mùnì lyì bí gakó nə bə̀ cìnə̀. Wɔ́ yi rí tɛ̀bɛ́ Yi y'à cír mó gə́ yú yó ń wɛ̀rhɛ́ èta nɛ́, mùnì ga n yə̀ yò w òmyɛ́ zhə̀n-cínnə.
54002007	Wɔ́ rə̀myɛ́ yil Yi cír ne b'à yál zhə̀n dɛ́ rə̀myɛ́ bwə̀lnə̀ ǹdə́ rə̀ tùntúm, a byili Yi-ni-zhú mú ǹdə́ zhə̀n dɛ́ byɛ̀bɛ́ bə̀ də̀ Zhwifubá mó ne. È də̀ kɔma à n'â gòm yé, wɔ́ zhə̀n à n'â zɔ̀mà.
54002008	Rə̀myɛ́ ce, à n'â yǎl bə̀ jààsɛ́ gakó bala bɛ́ zhẽ̌ bə̀ jɛ̀rh dɛ̃̌ bə ce Yi ǹdə́ wu-põ̀, sə lyim ǹdə́ bùlə̀ námməlwǎlsɛ bə̀ká yə̀ bə̀ wẽ́ yé.
54002009	À n'â yǎl bə̀ kana bɛ́ myɛ ce bə̀ gàndɛ́ cɛ̀nɛ̀. Bə̀ mə̌ sə bə ce gàndɛ́ tɛ̀bɛ́ rə̀ mǎ. È bə̀ká yə̀ cìn-byilu gàndɛ̀ yé. Bə̀ bə mə̌ sə bə ce sánə́má cìbyǔr, ráá dɔ̀msɛ̀ ráá gàndɛ̀ tɛ̀bɛ́ rə̀ ye cɛ̀ dɛ̃́dɛ̃́ yé.
54002010	Bə̀ mə̌ sə bə tó bə̀ tùntwĩ̀-ècɛ̀nà dɛnnɛ bə byili bə̀ cɛ̀nɛ̀ rɛ́. Wɔ́ èta kana byɛ̀bɛ́ bə̀ n'ê wə̀l bə̀ bə̀ só Yi mú mə̌ sə bə wɛ̀rhɛ́ nɛ́.
54002011	Kàrmɔ́ gə tú mə̀ n'ê wɛ̀rhɛ́ yi ní, sə kana bɛ́ jòm shɛ́ɛ́ bə cili ǹdə́ nyɔ̀mɔ̀.
54002012	Sɔ́má tɛ̀nɛ́ sə bə cèrhè kàrmɔ̀ ráá bə byili kɔn dɛ̀bɛ́ bala bɛ́ mə̌ sə bə wɛ̀rhɛ́ yé. Bə̀ mə̌ sə bə j'â jě shɛ́shɛ́.
54002013	Yi wɔ́ Adəma rə̀ jɛ̀nɛ̀ rə wɛ̀rhɛ́, fòró rə zɛ̃̀ rə wɛ̀rhɛ́ Awa.
54002014	È də̀ Adəma ń shɛ̀nɛ́ jə́jɔ̀rɔ́ mɔ́ yé, wɔ́ kɛ̃ mɔ́ ń shɛ̀nɛ́ n mə n cẽ Yi nyí rí.
54002015	Sə kɛ̃ gə nɔ bə̀sɔ́ná, ǹdə́ ń gə zhì ń nà y yó kẽkẽ ń Yi-ni-zhú mú wẽ́ ǹdə́ sónó, kɔn súlí myɛ ǹdə́ ń tùntwə̃̀ə̃̀ né gə càn nə̀ n'ê swí Yi yírh, ń mà n nə vwǎrh.
54003001	Nyǐnə zɔ̀mɛ̀ rɛ́ tɛ̀bɛ́ à la byilu mú wɔ́ zhə̀n cìcì: lò mɔ̀bɔ́ ń nə́ ń yǎl n yə̀ Kristə-lyì gùlú yé né cə́bal, wɔ́ tum tɛ̀bɛ́ rə̀ càn ń nə́ ń yǎl n twĩ̀.
54003002	Kristə-lyì gùlú yé né cə́bal bə mə̌ sə n yə̀ lò mɔ̀bɔ́ ń zhe yò bə̀ n'ê byili yé. Ń mə̌ sə n yə̀ kɛ̃ mə̀dù byal, ń bə̀ká n nyǐ ń dõ yó w yé, sə n yə̀ lò mɔ̀bɔ́ ń zhe ń cìn cɛ̀nɛ̀, ń tumə né myɛ j'à n'ê swí yírh, sə n yə̀ lò mɔ̀bɔ́ ń nə́ ń zwẽ zhələ cɛ̀nɛ̀. Ń mə̌ sə n yə̀ lò mɔ̀bɔ́ ń wɔ̌ Yi zɔ̀mɛ̀ rɛ́ ń nə́ ń byili.
54003003	Ń bə mə̌ sə n yə̀ sə̀-nyɔ̀rɔ́ yé; ń bə mə̌ sə n yə̀ búlə́ cə́bal yé; ń mə̌ sə n yə̀ wu-bɔ̀nɔ̀ ǹdə́ sónó cə́bal. Ń bə mə̌ sə n yə̀ wɛ́rɛ́ yóm yé.
54003004	Ń mə̌ sə n nyǐ ń kɛ̀lɛ́ yò cɛ̀nɛ̀, sə ń byǎ bɛ́ yə̀ lyì byɛ̀bɛ́ bə̀ n'ê nyàm lò.
54003005	Lò gə wàr ǹ kɛ̀lɛ́ yò ǹ nə́ ǹ nyǐ cɛ̀nɛ̀, etər ǹ b'ǎ tó né ń nyǐ Yi gùlú w yò cɛ̀nɛ̀?
54003006	Ń bə mə̌ sə n yə̀ lò mɔ̀bɔ́ ń zù Kristə dùlìdùlì yé, mùnì ga cìn-dɛ̃̌-zhõ̌ bə̀ká ce n jǐrh ǹdə lyìlyǒ ta Yi nyə̀ná nɛ́ wẽ́, n tó rə̀myɛ́ dɛnnɛ n nə còrhò-tum ǹdə Shətana ta yé.
54003007	Sə kɔn wɔ́ nyɔ́ɔ́ bə̀ lyì bí byɛ̀bɛ́ bə̀ də̀ Kristə-lyì mú tó ń tùntwə̃̀ə̃̀ né dɛnnɛ bə nyɛ̀ mɔ̀. Rə̀myɛ́ má ce lò gakó zɔ̀m ń yil náàcɛ̀nɛ́, mùnì ń bə̀ká n tu Shətana sòlò wẽ́ yé.
54003008	Kristə-lyì gùúlí tùntùnnə̀ bé myɛ mə̌ sə lyì bí nyɛ̀ bɛ̀ bə̀ tùntwə̃̀ə̃̀ né yilə, sə bə já yə̀ zhə̀n-cìnə́. Bə̀ bə mə̌ sə bə nyɔ̀ sɛ̃́ kɔn lyɛ̃ cɛ nɛ yé, sə bə̀ bə̀ká pyà wársɛ ǹdə́ yǔyǔ tumə yé.
54003009	Bə̀ mə̌ sə bə zə kɔn dɛ̀bɛ́ Yi byili nə́ Yi-ni-zhú mú shò-kwã nɛ́ mɔ́ kẽkẽ ǹdə́ wu-põ̀ zhə̀n zhə̀nà.
54003010	Bə̀ mə̌ sə bə jɛ̀rɛ̀ bə nyǐ bə̀ tùntwĩ̀ĩ̀ rí yò náàcɛ̀nɛ́. Bə̀ gə pwírí bə̀ bə yò zhe lò la byilu, e fòró bə zɛ̃̀ bə pə bɛ sɔ́má bə twĩ̀ bə̀ tum dí.
54003011	Kana bɛ́ byɛ̀bɛ́ bə̀ wɔ́ Kristə-lyì gùúlí tùntùnnə̀ mó myɛ mə̌ sə lyì bí tó bə̀ tùntwə̃̀ə̃̀ né dɛnnɛ bə nyɛ̀ bɛ̀. Bə̀ bə mə̌ sə bə zɔ̀m bə̀ dwã bɛ́ yil námməlwɛ̀lɛ́ yé. Bə̀ mə̌ sə bə zə bə̀ cìn náàcɛ̀nɛ́ kɔn gakó wẽ́.
54003012	Kristə-lyì gùlú tùntùnnə̀ mə̌ myɛ sə n yə̀ kɛ̃ mə̀dù byal, ń bə̀ká n nyǐ ń dõ yó w yé. Ń mə̌ sə n nyǐ ń kɛ̀lɛ́ y ǹdə́ ń byǎ bɛ́ yò náàcɛ̀nɛ́.
54003013	Kristə-lyì gùlú tùntùnnə̀ bé gə n'ê twĩ̀ bə̀ tum dí náàcɛ̀nɛ́, lyì bí gakó má cèrhé be. Bə̀ gə́ zhí Yezu Kristə ne mó ce, bə̀ má ŋwɛ̀nɛ́ bə byili Yi zɔ̀mɛ̀ rɛ́ ǹdə́ wu-jɔ̀.
54003014	À n'â yǎl a bə̀ a nə mɔ́ dwã nɛ́ nyɛ̀bɛ́ nyí ni, sə ǹdə́ rə̀myɛ́ ga, à n'â kɛ̃ sɛ́bɛ́ rɛ́ tɛ̀bɛ́ à la mɔ́ pɔ.
54003015	Sə à gə yə̀ twí làlà, ǹ gə kàrmə̀ sɛ́bɛ́ rɛ́ rə̀myɛ́, ǹ b'ǎ lwar ǹ gə́ m'ǎ zə ǹ cìn ní ǹdə́ gùlú w ò wɔ́ Yi nã́nyì kwálá y mɔ́. Wɔ́ gùlú w òmyɛ́ ò zhe Yi zhə̀n dɛ́ ò n'ô byili.
54003016	Zhə̀nà, kɔn dɛ́ dɛ̀bɛ́ nə́ Yi-ni-zhú mú ce nə́ lwar mɔ́ já dɛ̃́dɛ̃́: Kristə jǐrh numbyíní n ce bə lwar ń párá. Eshirhə náàcɛ̀nɛ́ byili pamparɛ̃ɛ̃ bə̀ ń bə dóó zhe yé. Màlɛ́kabá myɛ cìcì nɔ mɔ. Bə̀ bwə̀l ń yò w bə byili lũ w lyì bí gakó ne. Lyì bí zwẽ nyí bə zù mù cɛ yó, sə ń nɔ zùwə́ dɛ̃̌ Arəzana wa.
54004001	Eshirhə náàcɛ̀nɛ́ n'ê byili pamparɛ̃ɛ̃, bə̀ lyì jàlà má zɛ̃̀ dwã nɛ́ nánkwaá nɛ́ wẽ́, bə yẽ̌ Yi-ni-zhú ni, bə tó kɔma cìnə́ ne bə zwẽ còrhò mɔ̀bɔ́ mə̀ n'ê shí nə̀cílsí námməlwǎlsɛ́ sono mó.
54004002	Lyì má yǔr bi ǹdə́ kɔma zɔ̀mà. Kaka k'ê t'â la bə̀ wun ní wẽ́ yál rə ce bə dùr cìzhìl ǹdə́ kɔn wɔ̀rhɔ́ yé.
54004003	Lyì bí bə̀myɛ́ mɔ́ n'ê wə̀l bə̀ kɛ̃-jú wɔ́ kɔ̀-bəlwɛ̀lɛ́, bə̀ kùjúr jàlà ŋwɛ́nɛ́ rə̀ jú súlə́, e jà kùjúúrí rə̀myɛ́ mɔ́ wɔ́ Yi rə̀ wɛ̀rhɛ́ rɛ. Lyì bí byɛ̀bɛ́ bə̀ zhí Yi ni, bə̀ yě rə̀ zhə̀n dɛ́ gə́ wɔ́ nɛ́ mɔ́ wɔ̌ bə̀ jí wẽ̀ dé rə̀myɛ́, bə̀ m'ê ce rə̀ nə̀báná.
54004004	Zhə̀nà, kɔn dɛ̀bɛ́ Yi wɛ̀rhɛ́ mɔ́ gakó càn. Lò wàr ń vùr wẽ̀ dé rə̀myɛ́ òdù ga ń dwĩ̀ kwã nɛ́ yé. Ń mə̌ sə n jí rə̀ gakó n mə n ce Yi nə̀báná,
54004005	sə n lwə̀l lè n mə n jí ri kɔn tó ǹdə rə̀ zɔ̀mɛ̀ rɛ́ gə́ byili ní. Èta, rə̀myɛ́ bá ce kɔn gakó tó ǹdə rə̀ gə́ n'ê yǎl nɛ́.
54004006	Ǹ gə byili rə̀myɛ́ gakó nə́ da-byǎ bɛ́ nɛ, ǹ m'ǎ yə̀ Yezu Kristə tùntùnnə̀ nántwə̌. Bə̀ má lwar bə̀ Yi-ni-zhú zɔ̀mɛ̀ rɛ́ ǹ zwẽ ǹ nə́ ǹ tó re mó pɔ mɔ́ jàn, bə̀ ǹ nə́ ǹ byili ri ǹdə bə̀ gə́ cèrhè mó Yi nyə̀ná nɛ́ zhə̀n dɛ́ nɛ́.
54004007	Sə́ zhɛ̃̀ kɔma zɔ̀mà nɛ́ nə̀ wɔ́ ǹdə səswalsɛ nɛ mɔ́. Ce jàn nɛ́ ń zə yə̀wǎl ǹdə́ Yi-ni-zhú kẽkẽ.
54004008	Lò gə nə́ ǹ wɛ̀rhɛ́ ǹ yala nɛ́ cɛ̀nɛ̀, kɔn càn, sə nə̀ t'â sɛ̃ mɔ́ dɛ̃́dɛ̃́ yé. Wɔ́ Yi-ni-zhú kẽkẽ mə̀ zhe kùr du, bə̀ Yi bwəl nyí bə̀ nə́ gə zhí ri kẽkẽ, rə̀ bá pə nə́ba nyǔ, èlǎsɛ̃́ ǹdə́ byinə nə̀ bə zhɔ̌ zhe yilə.
54004009	Zɔ̀mɛ̀ rɛ́ rə̀myɛ́ wɔ́ zhə̀nà. Lyì bí gakó mə̌ dwã sə bə zwẽ de.
54004010	Wɔ́ rə̀myɛ́ è ce, nə́ r'é pyɛ́nɛ́ nə́ cìn nə́ twĩ̀, nə́ r'é twĩ̀ jàn tumə, bə̀ nə́ zhí Yi nã́nyì y ni ǹdə́ nə́ wun gakó, nə́ r'é dɛ̃̀ rə̀ nyì-bwelé y pyǐrh mó. Rə̀ n'ê yǎl rə zwẽ lò gakó, sə wɔ́ lò mó mɔ̀bɔ́ ǹ zù rì mú rə̀ n'ê zwẽ.
54004011	Wɔ́ rə̀myɛ́ ǹ mə̌ sə́ byili lyì bí ni, sə́ ce bə zwẽ rə̀ nyí.
54004012	Bə̀ká yẽ̌ lò mə̀dù ga fulsi mú ǹ gə́ wɔ́ bə̀sɔ́bwɛ̀lɛ́ yil yé. Ce ǹ zɔ̀mà nɛ́ ǹdə́ ǹ tùntwə̃̀ə̃̀ né, ǹdə́ ǹ sónó w ǹdə́ ǹ Yi-ni-zhú mú, ǹdə́ ǹ wu-põ̀ w yə̀ myɔrhɔ byɛ̀bɛ́ bə̀ zù Kristə mó gakó yilə.
54004013	Ce jàn nɛ́ ǹ nə́ ǹ kàrmə̀ Yi zɔ̀mɛ̀ rɛ́ sɛ́bɛ́ rɛ́ ǹ byili Kristə-lyì bí ni, ǹ mə́ ǹ zal bə̀ wun ni ǹdə́ cícú, ǹ mə́ ǹ dɛ̃̀ à twírí yə́.
54004014	Bə̀ká swě Eshirhə náàcɛ̀nɛ́ pɛnɛ́ y è pɔ mɔ́ mɔ́ yò yé. Ǹ nɔ pɛnɛ́ y èmyɛ́ mɔ́ Yi nyì-zwennə bé gə́ zɔ̀m è yò w, Kristə-lyì gùlú w yé né cìnə́ bé zɛ̃̀ bə cèlè bə̀ jɛ̀sɛ́ ǹ yó w mó yi ní.
54004015	Twĩ̌ tum dí rə̀myɛ́ cɛ̀nɛ̀, sə́ twĩ̀ dì ǹdə́ ǹ wu gakó, mùnì ga lyì bí lwar bə̀ ǹ tum dí n'ê zhə̀l cɛ̀nɛ̀.
54004016	Dɛ̃̌ ǹ cìn ǹ tùntwə̃̀ə̃̀ né ǹdə́ ǹ kàrmɔ́ wɔ̀rhɔ́ mɔ́ wẽ́. Yál wu-cángá cə́bal rə̀myɛ́ gakó wẽ́. Zhə̀nà, ǹ gə nə́ ǹ wɛ̀rhɛ́ èta, ǹ b'ǎ zwẽ ǹmyɛ́ cìcì, ǹdə́ byɛ̀bɛ́ bə̀ n'ê cili ǹ zɔ̀mà nɛ́ mɔ́ ga.
54005001	Bə̀ká zɔ̀m jàn ǹdə́ náncɛ yé. Zɔ̌m ǹdə́ mɔ ǹdə ǹ da ta, sə́ cící ébwá-dàlá bɛ́ ǹdə ǹ da-byǎ ta.
54005002	Zɔ̌m ǹdə́ kana náncɛsɛ́ ǹdə ǹ nábá ta, sə́ cící kə-bwə̃́ə̃́ bé gwẽ̌ mó ǹdə ǹ nəkwá ta, ǹdə́ wu-põ̀.
54005003	Ce jàn nɛ́ ń nyǐ ejə̀nə̀ bé byɛ̀bɛ́ bə̀ bə lò zhe zhə̀n zhə̀n ga mɔ́ yò.
54005004	Sə ejə̃̀-kɛ̃ mɔ̀bɔ́ ń gə zhe byǎ ráá nɛ̀mɛ́, bə̀ mə̌ sə bə wɛ̀rhɛ́ ǹdə bə̀ Yi-ni-zhú mú gə́ n'ê byili ní. Bə̀ dabá ǹdə́ bə̀ dabá náncɛrh, ǹdə́ bə̀ nábá ǹdə́ bə̀ nábá náncɛrh nyǐ bə̀ yò. Rə̀myɛ́ ce, bə̀myɛ mə̌ sə bə nyǐ bə̀ yò. Wɔ́ rə̀myɛ́ Yi n'ê yàlá.
54005005	Ejə̃̀-kɛ̃ mɔ̀bɔ́ ń bə lò zhe ń nə́ ń cili ń sõ zhə̀n zhə̀n mɔ́, ń kwè ń cìn námpúm n pə Yi ni, ń mə́ ń lwə̀l rə̀ sãɔ̃ nə̀nyɔ́nɔ́ ǹdə́ cəcɛ̃ ga.
54005006	Sə ejə̃̀-kɛ̃ mɔ̀bɔ́ ń ŋwɛ́nɛ́ e jà lũ w wẽ̀ dé shil zù mù mú nyɛ̌ ǹdə ń cù ta.
54005007	Wɔ́ rə̀myɛ́ ǹ mə̌ sə́ byili bi, mùnì ga bə̀ bə̀ká zə yò lò byili yé.
54005008	Lò mɔ̀bɔ́ ń tá ń nyǐ ń kɛ̀lɛ́ y lyì bí cìcì sõ, sé bé zɔ̀m dwí nánfò w yò, rə̀-ná-cí zhɔ̃̀ ń Yi-ni-zhú mú, ce lò mɔ̀bɔ́ ń yə̀ Kristə zwì mú gaga cɔ̃̀ mɔ̀.
54005009	Bə̀ká súlí ejə̃̀-kɛ̃ dõ yil ejə̀nə̀ bé yilə né sɛ́bɛ́ rɛ́ wẽ́ ǹdə́ ń yə̀ byinə shí-shə̀ldù lyɛ̃ yé. Ń mə̌ sə n yə̀ kɛ̃ mɔ̀bɔ́ ń yà ń jú byal mə̀dù, ń yə̀ ń dõ yó w nyǐ yé,
54005010	sə n yə̀ kɛ̃ mɔ̀bɔ́ bə̀ yě ń tùm-ècɛ̀nà nɛ́ nyɛ̀bɛ́ ń twĩ̀ mú yò: ń kɔn ń byǎ bɛ́ cɛ̀nɛ̀, ń zwẽ zhələ ń sõ náàcɛ̀nɛ́, n sã̀ Yi lyì bí nə̀rh, n sɛ̃ lyì byɛ̀bɛ́ bə̀ y'à n'ê nwɛ̀nɛ̀ nɛ̀, n wɛ̀rhɛ́ tùm-ècɛ̀nà dwí gakó.
54005011	Bə̀ká shɛ̀nɛ́ ń kɛ̃ ejə̀nə̀ bé byɛ̀bɛ́ bə̀ gwẽ̌ wɔ́ kə-bwə̃́ə̃́ mó ejə̀nə̀ bé sɛ́bɛ́ rɛ́ wẽ́ yé, bə̀ bə̀ bùlə̀ né gə tú nə zhɛ́rhɛ́ bə̀ n'ê yǎl byə́nə́ bə jí, bə yẽ̌ Kristə kùr tó ne.
54005012	Rə̀myɛ́ yi ní, yò bá zhì bə̀ yó wə, bə̀ gə́ yə̀ bə̀ nyí-bwəl lé bə̀ y'à bwəl Kristə kùr tó yil mó pyìrh yilə.
54005013	Kɔn súlí myɛ, bə̀ myɛ̀rhɛ̀ bə̀ t'â wɛ̀rhɛ́ kaka yé, bə̀ n'ê tó kǎlsɛ wẽ́ bə̀ zhə̀lə̀, bə̀ m'ê ce sɔ̀, bə̀ n'ê twĩ̀ tumə nyɛ̀bɛ́ nə̀ də̀ bə̀ yé.
54005014	Wɔ́ rə̀myɛ́ è ce, à n'â yǎl sə ejə̀nə̀ bé byɛ̀bɛ́ bə̀ gwẽ̌ wɔ́ kə-bwə̃́ə̃́ mó jí byə́nə́ bə lù byǎ, sə bə cili bə̀ kǎlsɛ́ sõ, mùnì ga nə́ zwə̀ bé bə̀ká nə bɔ̀l bə zɔ̀m nə́ sõ yé.
54005015	Nyǐnə ejə̀nə̀ jàlà yẽ̌ sɔ́má kɛ̀bɛ́ è wɔ́ zhə̀n nyǎ y mɔ́ nɛ, bə̀ k'â n'ê tó Shətana nɛ.
54005016	Kɛ̃ mɔ̀bɔ́ ń wɔ́ Kristə-lò, ejə̀nə̀ j'à ŋwɛ́nɛ́ ń sõ kɛ̀lɛ́ wa, ń bə̀ká n yẽ̌ be n ce Kristə-lyì gùlú w jɔ̃̀ w yé, ń mə̌ sə n nyǐ bə̀ yò, mùnì ga Kristə-lyì gùlú w ŋwɛ̀nɛ́ o nyǐ ejə̀nə̀ bé byɛ̀bɛ́ bə̀ bə lò zhe ń nə́ ń sɛ̃ bɛ mɔ́ yò.
54005017	Kristə-lyì gùlú yé né cìnə́ bé byɛ̀bɛ́ bə̀ n'ê twĩ̀ gùlú w tum dí cɛ̀nɛ̀ mɔ́, lyì bí mə̌ sə bə nyɛ̀ bɛ̀ bə ká bwérhé. Sə wɔ́ byɛ̀bɛ́ bə̀ n'ê bwə̀l Yi zɔ̀mɛ̀ rɛ́ bə j'à n'ê byili ri mú ni bə̀ mə̌ sə bə wɛ̀rhɛ́ rə̀myɛ́.
54005018	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Nɔ̃ gə n'ô twĩ̀ kɛ́lɛ́ w jíjí jòró yi ní, sə ǹ bə̀ká cə̀r w b'ò bə̀ká dɔ̃̀ jíjí rí yé." Bə̀ ké wɔ̀ bə̀: "Tùntùnnə̀ mə̌ ǹdə́ kwǎndɛ́."
54005019	Bə̀ká shɛ̀nɛ́ bə cĩ́ dóó Kristə-lyì gùlú yé né cə́bal yó wə, ǹdə́ lyì bə̀lyè ráá lyì bə̀tɔ̀ yə̀ ń yò w zhə̀n byili yé.
54005020	Ji lyì bí byɛ̀bɛ́ bə̀ wɛ̀rhɛ́ yə̀-bəlwàálɛ mɔ́ búlə́ lyì bí gakó yé né, mùnì ga ywẽ zə bə̀ dwã bɛ́.
54005021	À n'â lwə̀l mó rə̀myɛ́ ǹdə́ à wu gakó, Yi ǹdə́ Yezu Kristə ǹdə́ Yi màlɛ́kabá yé né: wɛ̀rhɛ́ rə̀myɛ́ gakó ǹdə à gə́ byili mú ní, sə bə̀ká zə ǹ yírh ń cír lyì bí yé.
54005022	Bə̀ká yə̀ làlà ń cèlè ǹ jɛ̀rh lò yó w ń pɔ̃ tum Kristə-lyì gùlú w wẽ́ yé. Zə ǹ cìn wárhgáá, ǹ bə̀ká ce ǹ twə́r lyì dwã yə̀-bəlwàálɛ wẽ́ yé.
54005023	Ǹ wu w gə́ bə shɛ̀ mɔ́ ce, bə̀ká kə́ nyɔ̀ nɛ̃̌ mɔ́ dúdú yé. Nə́ ǹ nywɛ̀ sɛ̃́ mɔ́ myɛ námpɔ́lɛ́ námpɔ́lɛ́ ǹ yala nɛ́ gə́ bə nyɛ̀ mɔ́ yilə.
54005024	Bə̀ n'ê lwar lyì bí jàlà yə̀-bəlwàálɛ́ yò làlà, ǹdə́ bə̀ gwẽ̌ yə̀ bə̀ bùrsí kɛ́ yé. Sə kɔn yá dɛnɛ fòró bə lwar jàlà nyǎn dɛ́ yò.
54005025	Kɔn wɔ́ èta ǹdə́ tùntwə̃̀ə̃̀ né nyɛ̀bɛ́ nə̀ càn mɔ́ myɛ. Bə̀ n'ê lwar nə̀ jàlà yò kùr yó, sə nə̀ jàlà yá dɛnɛ fòró bə lwar nə̀ yò.
54006001	Lò mɔ̀bɔ́ gakó ǹ wɔ́ yóm, ǹ mə̌ sə́ nyɛ̀ ǹ yó-cə́bal mɔ́, mùnì ga lyì bí bə̀ká zɔ̀m Yi yil lé ǹdə́ nə́ kàrmɔ́ yò námməlwɛ̀lɛ́ yé.
54006002	Yómə́ bé byɛ̀bɛ́ bə̀ yó-cìnə́ bé wɔ́ Kristə-lyì mú, bə̀ká tə̀ bə̀ bə̀ wɔ́ da-byǎ yil bə cẽ be nyám yé. Bə̀ mə̌ sə bə kwɛrhɛ bə nyɛ̀ bɛ́, bə̀ wɔ́ Kristə-lyì byɛ̀bɛ́ bə̀ só ne bə̀ n'ê twĩ̀ bə̀ pɛ. Kɔn dɛ̀bɛ́ gakó à byili mú mú, wɔ́ rə̀myɛ́ ǹ mə̌ sə́ byili lyì bí ni, ń ce bə wɛ̀rhɛ́ rɛ.
54006003	Lyì jàlà ŋwɛ́nɛ́ bə̀ kàrmɔ́ bə̀ n'ê cèrhè mó tə̀ sɔ́má yó yé. Bə̀ t'â tó zhə̀n dɛ́ tɛ̀bɛ́ nə́ Cinu Yezu Kristə kàrmɔ́ byili mú ni yé. Bə̀ kàrmɔ́ còrhò mó t'â tó nə́ Yi-ni-zhú nyǎn mɔ́ nɛ yé.
54006004	Bə̀ cìn-dɛ̃̌-zhõ̌ mó ce bə̀ wɔ́ ǹdə lyìlyə̌r ta. Bə̀ yə̀l kaka Yi nyə̀ná nɛ́ wẽ́ yé. Wɔ́ nyə̀-pǎr zɔ̀mà címí è zhe be. Wɔ́ rə̀myɛ́ è ce bwɛ̃̌-dǔr, búlə́, dwã tùùrhì, dwã cə̀rh ceré,
54006005	ǹdə́ nyə̀-pǎr mǎ kɔn lyɛ̃ cɛ nɛ ŋwɛ́nɛ́ bə̀ cəcəl wə. Bə jǐrh ǹdə lyì byɛ̀bɛ́ bə̀ surhə jé, bə̀ k'ê yə̀l zhə̀n dɛ́ gə́ wɔ́ nɛ́ ta. Bə zɛ̃̀ bə̀ n'ê bùl bə̀ Yi-ni-zhú mú wɔ́ kɔn dɛ̀bɛ́ rə̀ má ce numbyíní jǐrh nə̀cɛ̀m-bal.
54006006	Sə zhə̀nà, Yi-ni-zhú mú wɔ́ nə̀cɛ̀ndɛ̀ nánfɔ̀lɔ̀ numbyíní yilə, ǹdə́ è gə n'ê bùl bə̀ tɛ̀bɛ́ è zhe mó yú yə.
54006007	Nə́ yə̀ kaka zal nə́ m'é bə̀ cɛ yó yé. Nə́ k'é t'á la kaka zal nə́ m'é kwɛ̃̀ myɛ yé.
54006008	Nə́ gə zhe kùjú nə́ r'é jí, nə́ zhe gɔ̀nɔ̀ nə́ m'é círhí nə́ yala nɛ, rə̀myɛ́ já ǹdə́ nə́ba.
54006009	Sə byɛ̀bɛ́ bə̀ n'ê pyà sə bə jǐrh nə̀cɛ̀nà nánfwààlɛ́ mɔ́ n'ê twi sòlò wẽ́. Sə shilə né námməlwǎlsɛ́ shɛ̀bɛ́ sə̀ bə kùr zhe sə̀ n'ê swèlè numbyíní è jé, è yò zhìlì mú, n'ê jə́jɛ̀rɛ́ bɛ.
54006010	Zhə̀nà, zwini tɛ̀bɛ́ gakó rə̀ n'ê zal numbyíní mú kùr n'ê shí wɛ́rɛ́ sónó dɛ̃́dɛ̃́ wẽ́. Lyì nánzhəzhɔ̌ pyà y kɔn lyɛ̃ cɛ nɛ. Wɔ́ rə̀myɛ́ è ce bə jé bə̀ Yi-ni-zhú mú wẽ́, bə pə nɔ̀nɔ̀ nánfɔ̀lɔ̀ bə̀ cìn nì, e já wɔ́ bə̀ cìcì yò.
54006011	Ǹmyɛ́ mɔ̀bɔ́ ǹ wɔ́ Yi lò mó, yẽ̌ rə̀myɛ́ gakó né. Pyǎ sə́ yə̀ wu-cángá cí, ń pə ǹ cìn námpúm Yi ni, ń zhí ri. Zə sónó ǹdə́ cìn-pyɔ́nɔ́ ǹdə́ wu-bɔ̀nɔ̀.
54006012	Zə Yi-ni-zhú zãã y náàcɛ̀nɛ́. Zə nyǔ mú mə̀ t'â la zhɔ̌ mɔ́ kẽkẽ, bə̀ wɔ́ mə̀myɛ́ yil Yi byẽ̀ mó, ǹ gə́ wɛ̀rhɛ́ ǹ nyí-bwəl náàcɛ̀nɛ́ y zhə̀n-cìnə́ nánzhəzhɔ̌ yé né dɛ̃ rɛ́ yùwə̀.
54006013	Sə èlǎsɛ̃́, à n'â pɛ mɔ́ nyí Yi rí tɛ̀bɛ́ rə̀ n'ê pɛ myə̌l kɔn dwí gakó ne mó yé né, ǹdə́ Yezu Kristə mó ń yàl Yi-ni-zhú mú zhə̀n-cínnə Pɔ̃s-Pyəlatɛ yé né mó yírh wə:
54006014	zwẽ nyə́ né nə̀myɛ́, sə́ yə̀ wárhgáá, dóó bə̀ká yə̀ ǹ yó w yé, kɔn mé yí dɛ̃ rɛ́ tɛ̀bɛ́ nə́ Cinu Yezu Kristə mà n ká n bə̀ mɔ́.
54006015	Mɔ̀bɔ́ ń la ce Kristə bə̀ ǹdə́ yi rí gə tú è yú mú, wɔ́ Yi. Wɔ́ rə̀myɛ́ sõ wu-nyɔ̃̀ w ò bə dõ zhe mó n'ô shí ní. Rə̀myɛ́ dúdú rə̀ wɔ́ pyɔ̌, rə̀ cǐ kɔn gakó. Rə̀ wɔ́ pyǎ bɛ́ gakó pyɔ̌, yó-cìnə́ bé gakó yó-cə́bal.
54006016	Rə̀myɛ́ dúdú rə̀ t'â cì yé. Rə̀ jě pwẽ̀ wẽ́. Lò lò wàr ń nə́ ń bwəlse re yé. Lò lò yírh gwẽ̌ yə̀ rɛ nɛ yé, e jà lò lò yírh t'â la rɛ nɔ myɛ yé. Wɔ́ rə̀myɛ́ rə̀ zhe zùwə́ ǹdə́ jàn, byinə nə̀ bə zhɔ̌ zhe yilə! Amɛ̀n!
54006017	Byili lũ w kɔ̀bɔ́ nə̀cɛ̀nà bɛ́ nɛ bə̀ bə̀ bə̀ká zhẽ̌ bə̀ cìn dɛ̃̌, bə zə nə̀cɛ̀ndɛ́ zhə̀n yé, sə bə zə Yi zhə̀n dɛ́, bə̀ wɔ́ Yi rə̀ n'ê pɛ nə́ba kɔn dwí gakó nánzhəzhɔ̌ nə́ jí.
54006018	Byili bi bə̀ bə̀ twĩ̌ cɛ̀nɛ̀, sə bə yə̀ nə̀cɛ̀nà bə̀ tùntwə̃̀ə̃̀ né wẽ́, sə bə tə̀ bə̀ jɛ̃̀-kɔn ǹdə́ lyì bí dwã bɛ́ ǹdə́ wu-nyɔ̃̀.
54006019	Èta, bə̀ má ŋwɛ̀nɛ́ bə tɛnɛ nə̀cɛ̀ndɛ́ tɛ̀bɛ́ rə̀ càn rə̀ t'â la zhɔ̌ mɔ́, mùnì ga bə nə nyǔ mú páá mɔ́.
54006020	À byì-sónó Timote, zə tɛ̀bɛ́ Yi pɔ mɔ́ mɔ́ cɛ̀nɛ̀. Dɛ̃̌ ǹ cìn ǹdə́ zɔ̀m-fwə́ə́ré tɛ̀bɛ́ rə̀myɛ́ ǹdə́ Yi-ni-zhú mú də̀ rə̀dù mú. Sə́ dɛ̃̀ ǹ cìn myɛ ǹdə́ kɔn dɛ̀bɛ́ lyì bí yá wɔ̀ bə̀ bə̀ yě, rə j'à bə kùr zhe mó.
54006021	Jàlà jə́jɛ̀rɛ́ bə̀ cìn bə̀ bə̀ yě, rə̀myɛ́ ce bə jé bə̀ Yi-ni-zhú mú wẽ́ dɛ̃́dɛ̃́. Yi bá cĩ́ bwəl á gakó yó!
55001001	À byì-sónó Timote, wɔ́ àmyɛ́ Pwəə à n'â kɛ̃ sɛ́bɛ́ rɛ́ tɛ̀bɛ́ à la mɔ́ pɔ. À wɔ́ Yezu Kristə tùntúm ǹdə́ Yi pùbùlə̀. Yi twĩ̀ nì b'à bwə̌l nyǔ mú rə̀ bwəl mə̀ nyí mú a byili. Nyǔ mú mə̀myɛ́ mɔ́ wɔ́ Yezu Kristə dɛnnɛ nə́ r'é tó né nə́ nɛ mɔ. Nə́ Da Yi ǹdə́ nə́ Cinu Yezu Kristə bá cĩ́ bwəl ǹ yó, sə bə dùr ǹ nɔ̀nɔ̀, bə pɔ̃́ yə̀-zùlə́!
55001003	À n'â lyǐrh ǹ yò à Yi-co wẽ́ cəcɛ̃ ǹdə́ nə̀nyɔ́nɔ́ ga. À n'â ce Yi nə̀báná. Wɔ́ rə̀myɛ́ tum à n'â twĩ̀ ǹdə́ wu kɔ̀bɔ́ ò wɔ́ wárhgáá, ǹdə à nàmbala bɛ́ ta.
55001004	À gə lyǐrh ǹ yə́-nàná nɛ́ yò, à só sá ká nə mɔ́, mùnì ga a wu yə̀ nyɛ̀n námpúm.
55001005	À yě ǹ Yi-ni-zhú mú yò w à wẽ́ zhə̀n zhə̀nà. Ǹ Yi-ni-zhú mú mə̀myɛ́ wɔ́ ǹ ná náncɛ Loyiisi ǹdə́ ǹ ná Eniisi nyǎn mɔ́ dwí rí. À yě bə̀ rə̀myɛ́ wɔ́ zhə̀nà.
55001006	Wɔ́ rə̀myɛ́ è ce, à n'â lyǐrh mó bə̀ ǹ zə pɛnɛ́ y Yi pɔ mɔ́ à gə́ cĩ́ à jɛ̀sɛ́ ǹ yó yi ní mú kẽkẽ.
55001007	Zhə̀nà, Eshirhə y Yi pɔ nə́ba mɔ́ t'â ce lò dùr ywẽ yé. È n'ê pɛ jàn, ǹdə́ sónó, ǹdə́ cìn-pyɔ́nɔ́.
55001008	Rə̀myɛ́ ce, ǹ bə̀ká dùr cìzhìl ǹdə́ zhə̀n cṹ Cinu mú shò-kwã nɛ́ yé. Ǹ bə̀ká dùr cìzhìl ǹdə́ àmyɛ́ mɔ̀bɔ́ à ŋwɛ́nɛ́ byə̀nə́-jù w nə́ Cinu mú yil mó myɛ yé. Ǹmyɛ́ wírí ń shɛ̀nɛ́ ń tó àmyɛ́ nɛ ń nwɛ̀nɛ̀ yò-ècɔ̀nɔ̀ nyí rí yil ǹdə́ Yi jàn.
55001009	Wɔ́ Yi rə̀ vwǎrh nə́ba, rə byẽ̀ nə́ba bə̀ nə́ yál rə̀ lyì, sə è də̀ nə́ tùntwə̃̀ə̃̀ yil yé. Wɔ́ rə̀myɛ́ cìcì pùbùlə̀ ǹdə́ rə̀ yò-ècɔ̀nɔ̀ w yilə. Rə̀ wɛ̀rhɛ́ yò-ècɔ̀nɔ̀ w òmyɛ́ Yezu Kristə jàn yilə, ǹdə́ lũ w gwẽ̌ yə̀ kùr ji yé.
55001010	Sə èlǎsɛ̃́, yò-ècɔ̀nɔ̀ w òmyɛ́ tó nə́ Zwennə Yezu Kristə twírí y dɛnnɛ o du pamparɛ̃ɛ̃. Wɔ́ ńmyɛ̌ ń zhìlì cu mú jàn dɛ́, n tó yò-ècɔ̀nɔ̀ nyí rí dɛnnɛ n byili nə́ba nyǔ mú mə̀ t'â la zhɔ̌ mɔ́.
55001011	Yi cír ne b'à yál rə̀ tùntúm, a bwə̀l rə̀ yò-ècɔ̀nɔ̀ nyí rí, sá cèrhè rè lyì bí ni.
55001012	Wɔ́ rə̀myɛ́ è ce à n'â nwɛ̀nɛ̀ èlǎsɛ̃́, sə à t'â dùr cìzhìl yé. Rə̀myɛ́ gakó wẽ́, à yě mɔ̀bɔ́ à zhe ń zhə̀n dɛ́ mɔ́ párá, sə à yě pamparɛ̃ɛ̃ bə̀ ń zhe jàn ń bà n yìlì kɔn dɛ̀bɛ́ ń pɔ nɛ mɔ́, kɔn mé yí dɛ̃ rɛ́ nánkwɛɛ́ rɛ́.
55001013	Zɔ̀mà nɛ́ nyɛ̀bɛ́ à byili mú mú wɔ́ zhə̀nà. Cĩ́ ni ǹ wẽ́, sə́ wɛ̀rhɛ́ ǹdə nə̀ gə́ n'ê byili ní ǹdə́ Yi-ni-zhú, ǹdə́ sónó w kɔ̀bɔ́ Yezu Kristə pɔ nə́ba mɔ́.
55001014	Zə nyə́ né nyɛ̀bɛ́ à pɔ mɔ́ mɔ́, ǹdə́ Eshirhə náàcɛ̀nɛ́ y è ŋwɛ́nɛ́ nə́ wẽ́ mó jàn, bə̀ nə̀ zhe kùr dɛ̃́dɛ̃́.
55001015	Ǹ cìcì mú yě bə̀ Azhi tənà y lyì bí gakó dùr bə yẽ̌ ne, sə Shəzhəə ǹdə́ Erəmɔzhɛ̃ɛ̃ myɛ dùr bə yẽ̌ ne.
55001016	Sə à n'â lwə̀l Cinu bə̀ ń dǔr Onəzhəfɔɔrɛ ǹdə́ ń kɛ̀lɛ́ y lyì bí nɔ̀nɔ̀, bə̀ ń zɔ à wu ni twər nánzhəzhɔ̌; ń yə̀ cìzhìl dùr b'à ŋwɛ́nɛ́ byə̀nə́-jù w yil yé.
55001017	Ń gə́ tú n yí Orɔm yi ní, ń tó jààsɛ́ gakó wẽ́ n pyà nɛ̀, n bə̀ n mə n nə nɛ.
55001018	À n'â lwə̀l Yi bə̀ rə̀ dǔr ń nɔ̀nɔ̀ bùrsí dɛ̃ rɛ́ yù w Cinu Yezu Kristə jàn yilə. Ǹ yě kɔn dɛ̀bɛ́ dwí gakó ń wɛ̀rhɛ́ à yil Efɛɛzɛ nɛ́ mɔ́ náàcɛ̀nɛ́.
55002001	À byǐ Timote, pyǎ sə́ zə jàn ń zhì kẽkẽ Yezu Kristə sónó w wẽ́ twéé gakó.
55002002	Kàrmɔ́ mɔ̀bɔ́ à cèrhè mó zhə̀n-cìnə́ nánzhəzhɔ̌ yírh w mó, cèrhè mò lyì byɛ̀bɛ́ ǹ zhe bə̀ zhə̀nà, bə̀myɛ j'à wɔ̌ mɔ bə̀ la lyì dwã nɛ còrhò mó ne.
55002003	Shɛ̀nɛ́ ń tó ń zwẽ nɔ̀nɔ̀ w nyí, ǹdə Yezu Kristə shə̀dáá nántwə̌ ta.
55002004	Shə̀dáá kɛ̀bɛ́ è n'ê twĩ̀ shə̀dáárɛ tum, e zɛ̃̀ è n'ê yǎl e tó è yó-cə́bal mɔ́ pùbùlə̀ nè mó, wàr è má cili lyì dwã tumə sõ yé.
55002005	Lò gə nə́ ń zal zãã, ń wàr ń mà n yə̀ zam-bya ǹdə́ ń gə yə̀ zãã y nyə́ né zwẽ yé.
55002006	Vwàlnà mɔ̀bɔ́ ń nə́ ń twĩ̀ dɛ̃́dɛ̃́, wɔ́ ńmyɛ̌ ń nə́ ń jɛ̀rɛ̀ ń nɛ nyɔ̀ɔ̀rhɛ́.
55002007	À byǐ Timote, tɛ́rɛ́ kɔn dɛ̀bɛ́ à byili mú, bə̀ Cinu mà n ce ń ŋwɛ̀nɛ́ ń nyɛ̀ɛ̀ kɔn gakó kùr náàcɛ̀nɛ́.
55002008	Lyǐrh Yezu Kristə yò. Wɔ́ Dəvyidi dwí rí wẽ́ ń shí ní, ń bwìrhì n zɛ̃̀ n du cùùrì wẽ́ ǹdə yò-ècɔ̀nɔ̀ nyí rí à n'â bwə̀l mó gə́ n'ê byili ní.
55002009	Wɔ́ yò-ècɔ̀nɔ̀ nyí rí rə̀myɛ́ yil à n'â nwɛ̀nɛ̀, bə̀ lyẽ à gaga mɔ́ ǹdə́ nyáná ǹdə èmà-byǐ ta, sə bə̀ yə̀ Yi zɔ̀mɛ̀ rɛ́ lyẽ yé.
55002010	Wɔ́ rə̀myɛ́ yil à n'â shɛ̀nɛ́ kɔn gakó byɛ̀bɛ́ Yi cír mó yilə, mùnì ga bə̀myɛ nə vwǎrh ǹdə́ zùwə́ kɛ̀bɛ́ è bə zhɔ̌ zhe Yezu Kristə jàn yilə.
55002011	Nyǐ zɔ̀mɛ̀ rɛ́ tɛ̀bɛ́ wɔ́ zhə̀nà: Nə́ gə tó Kristə ne nə́ cùwə̀, nə́ b'ǎ tó mo nə́ nə nyǔ myɛ.
55002012	Nə́ gə shɛ̀nɛ́ nə́ zhì kẽkẽ, nə́ b'ǎ tó mo nə́ jí pyɛ̀lɛ̀. Nə́ gə zhɔ̃̀ mɔ̀, ńmyɛ bà n zhɛ̃̀ nə́ba.
55002013	Nə́myɛ̌ gə bə nə́ nà y yó zhǐ myɛ, ńmyɛ̌ zhǐ ń nà y yó, bə̀ ń zɔ̀mà nɛ́ t'â lyə́r yé.
55002014	Tɛ̀bɛ́ à byili mú mú, nə́ ǹ lyǐrh re lyì bí gakó ne, sə́ lwə̀l bè Yi yé né ǹdə́ yə́-byĩ́, bə yẽ̌ zɔ̀mà nyɛ̀bɛ́ nə̀ n'ê twí ǹdə́ búlə́ ne. Bə̀ búlə́ né bə kùr zhe yé. Wɔ́ byɛ̀bɛ́ bə̀ n'ê cili ni mú yò zhìlù yil nə̀ ŋwɛ́nɛ́.
55002015	Ce jàn nɛ́ ń yə̀ lò mɔ̀bɔ́ ǹ tumə né sú Yi yírh; yál tùntùnnə̀ mɔ̀bɔ́ ń tá ń dùr cìzhìl ǹdə́ ń tum dí yé, ń nə́ ń bwə̀l zhə̀n zɔ̀mɛ̀ rɛ́, n byili ri cángá.
55002016	Dɛ̃̌, bə̀ká ce ǹ cìn nyə̀-pǎr zɔ̀mà nɛ́ nyɛ̀bɛ́ nə̀ bə kùr zhe, nə̀ t'â tó Yi-ni-zhú nyə̀ná nɛ́ nɛ mɔ́ wẽ́ yé, bə̀ byɛ̀bɛ́ bə̀ n'ê wɛ̀rhɛ́ rə̀myɛ́ mɔ́ j'â n'ê pɔr Yi kwã nɛ́ bə̀ la gaga.
55002017	Bə̀ zɔ̀mà nɛ́ bə̀ n'ê byili mú nyɛ̌ ǹdə nyəlɛ nyí ta. Námpɔ́lɛ́ námpɔ́lɛ́ rə̀ n'ê jǐrh nə̀-wə́rə́. Yimene ǹdə́ Shiletoose ŋwɛ́nɛ́ lyì bí bə̀myɛ́ wẽ́.
55002018	Bə̀ pɔr bə vò kwã nɛ́ kwã nɛ́ bə yẽ̌ zhə̀n dɛ́ byilu ni, bə̀ n'ê byili bə̀ Yi bwìrhì cùùrí, bə̀ lò lò bə̀ká kə́ dɛ̃̀ cùùrì bùrhù yé. Èta, bə̀ n'ê dwĩ̀ lyì nánzhəzhɔ̌ bə̀ Yi-ni-zhú mú wẽ́.
55002019	Sə ǹdə́ rə̀myɛ́ ga, jì-byòló Yi cĩ́ ò nà y tɛ̃́ mɔ́ zhǐ kẽkẽ. Bə̀ kɛ̃ ò yó bə wɔ̀: "Cinu yě ń lyì bí párá." Bə̀ súlí bə kɛ̃: "Lò mɔ̀bɔ́ ń nə́ ń byili bə̀ ń zhí Cinu ni, ń mə̌ sə n yẽ̌ lwɛlɛ nɛ."
55002020	Jì kɛ̀bɛ́ è kwɛrhɛ náàcɛ̀nɛ́, è də̀ sánə́má ǹdə́ sə̀byì-kùlì nə̀zhẽ̌ dúdú nə̀ ŋwɛ́nɛ́ è wẽ́ yé. Dɔ ǹdə́ dǎr nə̀zhẽ̌ myɛ ŋwɛ́nɛ́ nɛ́. Sə è gə wɔ́ sánə́má ǹdə́ sə̀byì-kùlì nə̀zhẽ̌ yilə, wɔ́ címsi dɛ̃ bə̀ n'ê vùr nè bə̀ m'ê jí kùjú, sə nyɛ̀bɛ́ nə̀ dàl mɔ́ wɔ́ dɛ̃ gakó kùjú bə̀ m'ê jí.
55002021	Lò mɔ̀bɔ́ gakó ń yẽ̌ kɔma zɔ̀mà nɛ́ nə̀myɛ́ cilu ni, ń nyɛ̌ ǹdə sánə́má ǹdə́ sə̀byì-kùlì nə̀zhĩ̌ bə̀ n'ê vùr címsi dɛ̃ bə̀ m'ê jí kùjú ta. Lò mó ńmyɛ̌ mɔ́ mà n yə̀ Yi lò. Ń mà n yə̀ lyì-twə̌ ń yó-cə́bal mɔ́ yilə, n twĩ̀ tumə nyɛ̀bɛ́ nə̀ càn.
55002022	Yẽ̌ bə̀swɛ́nɛ́ shilə námməlwǎlsɛ́ nɛ, sə́ tó lyì bí byɛ̀bɛ́ bə̀ n'ê lwə̀l Cinu ǹdə́ wu-põ̀ mó ne, ń pyà wu-cángá ǹdə́ Yi-ni-zhú ǹdə́ sónó ǹdə́ yə̀-zùlə́,
55002023	sə́ yẽ̌ nyə̀-pǎr zɔ̀mà nyɛ̀bɛ́ nə̀ bə kùr zhe ne, bə̀ ǹ yě bə̀ nə̀ n'ê twí ǹdə́ búlə́.
55002024	E jà Cinu tùntùnnə̀ bə mə̌ sə n yə̀ búlə́ cí yé. Ń mə̌ sə n swéné lyì bí gakó, n ŋwɛ̀nɛ́ n cèrhè kàrmɔ̀, sə n pyɛ́nɛ́ yò-cə̀ə̀lè yi ní.
55002025	Ń mə̌ sə n cící lyì bí byɛ̀bɛ́ bə̀ bə shɛ̀ nyí zõ mó ǹdə́ wu-bɔ̀nɔ̀. Dɛ̀ga dɛ̃ ŋwɛ́nɛ́ Yi bá ce bə̀ wun pyìrhí, bə lwar zhə̀n dɛ́ gə́ wɔ́ nɛ́,
55002026	mùnì bə̀ surhə né pul, bə ŋwɛ̀nɛ́ bə vwǎrh bə̀ cìn Shətana y è lyẽ be e ce bə̀ n'ê twĩ̀ è pùbùlə̀ mó jɔ̃̀ wà.
55003001	Lwar bə̀ zwini bá yə̀ nɛ́ dwã nɛ́ nánkwaá nɛ́ wẽ́.
55003002	Lyì bí bá jǐrh sə̀cííri cìnə́, bə swéné sə̀byǐ, bə jǐrh cìn-byilu ǹdə́ cìn-dɛ̃̌-zhõ̌ cìnə́, bə zɛ̃̀ bə̀ n'ê tùrh Yi; bə̀ má cẽ bə̀ dabá ǹdə́ bə̀ nábá nyí ni; bə̀ má yə̀ yə̀l-cɛ̀nɛ̀ cìnə́; bə̀ t'â la kɔn dɛ̀bɛ́ rə̀ wɔ́ Yi nyǎn nyám yé;
55003003	bə̀ má yə̀ yó-kùùlì cìnə́; bə̀ t'â la nɔ̀nɔ̀-dǔr zal yé; bə̀ má yə̀ cə-lwərse; bə̀ t'â la ŋwɔ̀nɔ́ bə zə bə̀ cìn yé; bə̀ má yə̀ wu-myǐn cìnə́; bə̀ t'â la cɛ̀nɛ̀ sónó yé;
55003004	bə̀ má yə̀ myìnù cìnə́, yə̀l cìn-dãɔ̃ cìnə́; cìn-byilu má pyi bə̀ surhə né; bə swéné lũ w wu-nyɔ̃̀ w du Yi.
55003005	Bə̀ má wɛ̀rhɛ́ ǹdə bə̀ zhí Yi ni ta, e jà bə̀ t'â zwẽ nyí bə̀ Yi zhe jàn yé. Bə̀ká tó lyì bí bə̀myɛ́ mɔ́ kùr yé.
55003006	Lyì jàlà ŋwɛ́nɛ́ bə̀ wẽ́ bə̀ n'ê shèè bə̀ zhə̀l kǎlsɛ wẽ́ bə̀ swèlè kana byɛ̀bɛ́ bə̀ yə̀l nə̀ kùrə̀, yə̀-bəlwàálɛ n'ê nwɛ̀nɛ̀ bɛ̀ mɔ́. Bə̀ gə́ yə̀ Yi ni zhí ǹdə́ bə̀ wun gakó mó ce, bə̀ n'ê shɛ̀nɛ́ shilə dwí gakó.
55003007	Twéé gakó, kana bɛ́ bə̀myɛ́ n'ê pyà sə bə lwar zhə̀n dɛ́ gə́ wɔ́ nɛ́, sə bə̀ wàr bə̀ n'ê lwar rə̀ gə́ wɔ́ nɛ́ gaga yé.
55003008	Wɔ́ èta Zhanɛɛsɛ ǹdə́ Zhambərɛɛsɛ wɛ̀rhɛ́ nɛ́ shãã ga. Bə̀ y'à t'â zwẽ Muyiisi nyí rí yé. Lyì bí byɛ̀bɛ́ èta mɔ́ myɛ wɔ́ èta bə̀ n'ê wɛ̀rhɛ́ nɛ́. Bə̀ bə shɛ̀ zhə̀n dɛ́ yò yé. Bə̀ surhə né nyɛ̌ námbəjə́ə́le; bə̀ Yi-ni-zhú mú bə kùr zhe yé.
55003009	Bə̀ t'â la yé né yú ǹdə Zhanɛɛsɛ ǹdə́ Zhambərɛɛsɛ gə́ yə̀ yé né yí ní. Lyì bí gakó bá lwar bə̀ kùrə̀.
55003010	Sə ǹmyɛ́ yě à gə́ n'â wɛ̀rhɛ́ nɛ́ gakó; ǹ cili à kàrmɔ́; ǹ nɔ à tùntwĩ̀ĩ̀ rí gə́ yàl nɛ́; ǹ yě à pùbùlə̀ né ǹdə́ à gə́ zhí Yi ni ní; ǹ yě b'à n'â zhìlì a yala nɛ; ǹ yě b'à só lyì bí, a j'à n'â pyɛ́nɛ́ à cìnə̀.
55003011	Ǹ yě bə̀ gə́ nwɛ̀nɛ̀ nɛ̀ nɛ́; ń jà ǹ yě zwini tɛ̀bɛ́ gakó à nɔ Ancɔɔsɛ nɛ́, ǹdə́ Yəkɔnəyɔm nɛ́, ǹdə́ Lyisitiri ní mú. Zhə̀nà, à nwɛ̀nɛ̀ dɛ̃́dɛ̃́, sə Cinu zwẽ ne rə̀myɛ́ gakó wẽ́.
55003012	È gə wɔ́ zhə̀n yilə, lyì byɛ̀bɛ́ gakó bə̀ n'ê yǎl bə tó Yezu Kristə ne ǹdə́ bə̀ wun gakó, bə̀ má nə nɔ̀nɔ̀,
55003013	sə lyì-bəlwǎlsɛ́ ǹdə́ myìnù cìnə́ bé lwɛlɛ rɛ́ wɔ̀rhɔ́ mɔ́ bá j'â n'ê súlí. Bə̀ bá myìnì bə̀ dwã bɛ́, sə lyì bá myìnì bə̀myɛ.
55003014	Zə kɔn dɛ́ dɛ̀bɛ́ bə̀ cèrhè mó ń j'ǎ zwẽ rə̀ nyí mú kẽkẽ. Ǹ yě byɛ̀bɛ́ bə̀ cèrhè mó re mó gə́ wɔ́ nɛ́.
55003015	Wɔ́ ǹ bə̀swɛ́nɛ́ ga ǹ ju kùr ń lwar Yi zɔ̀mɛ̀ rɛ́ sɛ́bɛ́ rɛ́. Wɔ́ rə̀myɛ́ rə̀ wɔ̌ rə̀ má pɔ̃́ surhə nyɛ̀bɛ́ nə̀ bá ce ń nə vwǎrh ǹ gə́ zhí Yezu Kristə ne mó yilə.
55003016	Yi zɔ̀mɛ̀ rɛ́ sɛ́bɛ́ rɛ́ gakó wɔ́ Yi rə̀ pul byɛ̀bɛ́ bə̀ kɛ̃ dɛ mɔ́ surhə bə mé kɛ̃ dɛ, mùnì rə zə kùrə̀, rə sɛ̃ mɔ́ ń cèrhè zhə̀n dɛ́ lyì bí ni; dóó gə tú ò ŋwɛ́nɛ́, sə́ byili ò cí mú ni, sə́ zwə́r mo, sə́ cèrhè lyì bí bə yə̀ wu-cángá cìnə́,
55003017	mùnì Yi lò mó yə̀ lò mɔ̀bɔ́ ń byìl cɛ̀nɛ̀, ń wɔ̌ yò-ècɔ̀nɔ̀ dwí gakó ń mà n wɛ̀rhɛ́.
55004001	À n'â lwə̀l mó ǹdə́ à wu gakó Yi ǹdə́ Yezu Kristə mó ń la lyì-nyìrh ǹdə́ cùùrì bùrsì bǔr mú yé né, à n'â lwə̀l mó ń twírí y ǹdə́ ń pyɛ̀lɛ̀ rɛ́ yilə:
55004002	bə̀ ǹ bwə̌l Yi zɔ̀mɛ̀ rɛ́, sə́ ce jàn nɛ́ twéé gakó, jààsɛ́ gakó, rə̀ nàná ǹdə́ rə̀ zwini ga yi ní; byili lyì bí bə̀ dwə́ə́ré, sə́ bú bi. Sə́ ce jàn nɛ́ ń zhìlì ǹ yala nɛ ń cící bi, ń byili bi náàcɛ̀nɛ́,
55004003	bə̀ dɛ̃ ŋwɛ́nɛ́ rə̀ bànà, lyì bí cìcì shilə né bá ce bə̀ k'ê t'â la shɔ̀nɔ́ bə cili kàrmɔ́ mɔ̀bɔ́ mə̀ wɔ́ zhə̀n mɔ́ yé. Bə̀ má pyà kàrmɔ̀ byilnə nánzhəzhɔ̌ bə ce bə byili bi tɛ̀bɛ́ bə̀myɛ́ n'ê yǎl bə cili mú.
55004004	Bə̀ k'ê t'â la zhə̀n dɛ́ cilu yé. Wɔ́ kɔma bɛ́ bə̀ la cilu.
55004005	Sə ǹmyɛ́ mə̌ sə́ dɛ̃̀ ǹ cìn kɔn gakó wẽ́. Shɛ̀nɛ́ nɔ̀nɔ̀, sə́ twĩ̀ yò-ècɔ̀nɔ̀ nyí rí bwə̌l yilə. Twĩ̌ tum dí Yi pɔ mɔ́ mɔ́ cɛ̀nɛ̀.
55004006	È gə wɔ́ àmyɛ́ yilə, à n'â pɛ à cìn Yi ni ǹdə vwĩ̀-kɔn ta, b'à zhǐr mó yi yúwə́.
55004007	À zɔ zãã nántwə̌; à dùr ywə́l mó a zhɛ̀; à Yi-ni-zhú mú yàl kẽkẽ.
55004008	Èlǎsɛ̃́, wɔ́ kwǎndɛ́ rə̀ mə̌ ǹdə́ nɛ mɔ́ à n'â dɛ̃̀. Wɔ́ bùrsì cángá cə́bal Cinu ń la rɛ nɛ pɔ bùrsí yùwə̀. Sə è də̀ àmyɛ́ dúdú ni ń la kwǎndɛ́ rə̀myɛ́ pɔ yé. Ń mà n pə rɛ lyì bí byɛ̀bɛ́ gakó bə̀ n'ê dɛ̃̀ ń twírí y ǹdə́ sónó mó myɛ nɛ.
55004009	Ce jàn nɛ́ ń bə̀ à sõ làlà.
55004010	Dɛmaasɛ dùr n yẽ̌ ne n vò Tesəloniki, bə̀ lũ w kɔ̀bɔ́ wẽ̀ dé yò zù mù. Kərəsɛ̃ lyɛ̃ n vò Galəshi. Titi vò Dələməshi.
55004011	Lwiki dúdú ń mɛ̃ à sõ. Zə Markɛ ń mə́ súlí ń bà, bə̀ ń wɔ̌ ń mà n sɛ̃ nɛ à tum dí wẽ́.
55004012	À twĩ̀ Tishiki Efɛɛzɛ nɛ́.
55004013	Ǹ gə bàn sə́ kwè à kàmə̀-zù-fwɛ̀lɛ̀ y à yẽ̌ Tərəwaasɛ nɛ́ Kərəpuusi sõ mó, ǹdə́ sábá nɛ́, sə kɔn du, bə̀ká swě tàndɛ́ bə̀ kɛ̃ rə̀ yó mó yò yé.
55004014	Yǎl-bal Alɛsãdərɛ wɛ̀rhɛ́ nɛ kɔn dɛ̀bɛ́ rə̀ bə càn dɛ̃́dɛ̃́. Sə Cinu mà n càrh mɔ̀ ń lwɛlɛ rɛ́.
55004015	Ǹmyɛ́ cìcì mú yìlì ǹ cìn ǹdə́ mɔ, bə̀ ń bə kàrmɔ́ nə́ r'é byili mú só lyɛ́lyɛ́.
55004016	Bə̀ gə́ zɔ nɛ bə vò bùrsí jàà w twər nã́yéé ré yi ní, lò mə̀dù ga yə̀ nɛ sɛ̃ yé. Bə̀ gakó dùr bə yẽ̌ ne, sə à n'â lwə̀l Yi bə̀ rə̀ bə̀ká cĩ́ dóó bə̀ yó rə̀myɛ́ yil yé.
55004017	Cinu yàl nɛ́ ǹdə́ nɛ, n pɛ̃ jàn, a ŋwɛ̀nɛ́ a bwə̀l yò-ècɔ̀nɔ̀ nyí rí námpúm, rə yí byɛ̀bɛ́ bə̀ də̀ Zhwifubá mó gakó. Cinu sɛ̃ nɛ a lú bɔrɔ w yé né.
55004018	Sə ń gwẽ̌ mà n ce a lú lwɛlɛ dwí gakó yé né, n ce a zù Arəzana w ń tənà y wẽ́. Ń mà n nə zùwə́ byinə nə̀ bə zhɔ̌ zhe yilə! Amɛ̀n!
55004019	À n'â ce Pərishii ǹdə́ Akəlaasɛ, ǹdə́ Onəzhəfɔɔrɛ kɛ̀lɛ́ y lyì bí.
55004020	Eraasɛ mɛ̃ Kɔrɛ̃tɛ nɛ́. Torofyimi yà ń bə jàn zhe yé. Rə̀myɛ́ ce a yẽ̌ mo Myəlɛ nɛ́.
55004021	Sə́ ce jàn nɛ́ ń bə̀ ǹdə́ wàr rɛ́ yi gwẽ̌ yə̀ yí yé. Ebuluusi ǹdə́ Pədããsɛ ǹdə́ Lyinyuusi ǹdə́ Kolojə ǹdə́ nə́ da-byǎ Kristə-lyì bí gakó n'ê ce mó.
55004022	Cinu mà n yə̀ ǹdə́ mɔ́, sə n cĩ́ bwəl á gakó yó!
56001001	Wɔ́ àmyɛ́ Pwəə à n'â kɛ̃ sɛ́bɛ́ rɛ́ tɛ̀bɛ́. À wɔ́ Yi tùntùnnə̀ ǹdə́ Yezu Kristə tùntúm. Wɔ́ àmyɛ́ Yi wò b'à zə byɛ̀bɛ́ rə̀ cír mó a bə̀ bə zù Kristə, sá ce bə lwar zhə̀n dɛ́ gə́ wɔ́ nɛ́, mùnì ga bə zhí mu kẽkẽ.
56001002	Èta bə̀ má dɛ̃̀ nyǔ mə̀ t'â la zhɔ̌ mɔ́ rə̀ bwəl be mə̀ nyí shãã ga mɔ́. Yi gə bwəl nyí, rə̀ t'â kwàrh yé.
56001003	Sə yi rí tɛ̀bɛ́ rə̀ y'à byili mú gə́ tú e yí, Yi nə́ Zwennə mó ce bə lwar ń zɔ̀mɛ̀ rɛ́. Wɔ́ zɔ̀mɛ̀ rɛ́ rə̀myɛ́ Yi pɔ nɛ nyí b'à bwə̌l a byili.
56001004	Titi, à n'â kɛ̃ sɛ́bɛ́ rɛ́ tɛ̀bɛ́ à la mɔ́ pɔ, bə̀ ǹ wɔ́ à byǐ zhə̀n zhə̀n Kristə wẽ́. Nə́ Yi-ni-zhú mú ce nə́ jǐrh kɔn rə̀dù. Nə́ Da Yi ǹdə́ nə́ Zwennə Yezu Kristə bá cĩ́ bwəl ǹ yó, sə bə pɔ̃́ yə̀-zùlə́!
56001005	À zhǐr a yẽ̌ mó Kərɛtɛ nɛ́ mùnì ga ń kwɛrhɛ kɔn dɛ̀bɛ́ rə̀ dàl Kristə-lyì gùúlí cɛmɛ nɛ́ wẽ́ mó cɛ̀nɛ̀, sə́ cír lyì ń cĩ́ gùlú gakó yé né. Lyǐrh kɔn dɛ̀bɛ́ à byili mú bə̀ cír mó shò-kwã nɛ́ mɔ́:
56001006	Kristə-lyì gùlú yé né cə́bal bə mə̌ sə n yə̀ lò mɔ̀bɔ́ yò ŋwɛ́nɛ́ ń yó w yé. Ń mə̌ sə n yə̀ kɛ̃ mə̀dù byal, ń bə̀ká n nyǐ ń dõ yó w yé. Ń byǎ bɛ́ mə̌ sə bə yə̀ Kristə-lyì nántwə̌rh, lyì bí bə̀ká zɔ̀m bə̀ yil námməlwɛ̀lɛ́ yé, sə bə yə̀ byǎ byɛ̀bɛ́ bə̀ n'ê nyàm lò.
56001007	Kristə-lyì gùlú yé né cə́bal wɔ́ Yi nyə̀ná nɛ́ sõ ń nə́ ń cili ní. Rə̀myɛ́ ce, ń bə mə̌ sə n zə yò bə̀ n'ê byili yé; ń bə̀ká n yə̀ cìn-byilu cə́bal yé; ń bə̀ká n yə̀ lyim cə́bal yé; ń bə̀ká n yə̀ sə̀-nyɔ̀rɔ́ yé; ń bə̀ká n yə̀ búlə́ cə́bal yé; ń bə̀ká n pyà wársɛ ǹdə́ yǔyǔ yé.
56001008	Ń mə̌ sə n zwẽ zhələ náàcɛ̀nɛ́, sə n swéné kɔn dɛ̀bɛ́ rə̀ càn; ń mə̌ sə n yə̀ lò mɔ̀bɔ́ ń zhe ń cìn cɛ̀nɛ̀; ń mə̌ sə n yə̀ cángá cə́bal; ń mə̌ sə n yə̀ lyì-ècɛ̀n námpúm, lò mɔ̀bɔ́ ń yě ń tum párá;
56001009	ń mə̌ sə n yə̀ lò mɔ̀bɔ́ ń zhe Yi zɔ̀mɛ̀ rɛ́ zhə̀n dɛ́ ń wẽ́ ǹdə bə̀ gə́ cèrhè mò né. Èta ń mà n ŋwɛ̀nɛ́ n zə lyì bí dwã bɛ́ wun ni ǹdə́ còrhò mɔ̀bɔ́ mə̀ wɔ́ zhə̀nà. Ń mà n tó rə̀myɛ́ dɛnnɛ n byili lyì bí byɛ̀bɛ́ bə̀ bə ń kàrmɔ́ só mó ne bə̀ bə̀ tɛ̀nɛ́ zhə̀n sɔ́má yó yé.
56001010	Zhə̀nà, lyì nánzhəzhɔ̌ bə shɛ̀ nyí zõ yé, sə wɔ́ Zhwifubá byɛ̀bɛ́ bə̀ zù Kristə mó bə̀ du. Bə̀ n'ê jə́jɛ̀rɛ́ lyì bí ǹdə́ zɔ̀mà nyɛ̀bɛ́ nə̀ bə kùr zhe.
56001011	Bə̀ n'ê zhìlì kǎlsɛ námpúmə́ yò. Bə̀ n'ê byili kɔn dɛ̀bɛ́ rə̀ bə mə̌, bə̀ m'ê zwẽ wársɛ. Rə̀myɛ́ ce, cə̌r be bə̀ k'ê bə̀ zɔ̀m yé.
56001012	Bə̀ y'à zhe bə̀ lò mə̀dù bə̀ n'ê nyǐ ǹdə Yi nyì-zwennə ta. Ń wòwə̀: "Kərɛtɛ lyì bí n'ê gòm kɔma twéé twéé; bə̀ wɔ́ vwàmá nyɛ̀bɛ́ nə̀ bə càn; bə̀ wɔ́ nə̀wàcã̀nyɛla; wɔ́ jú mú yò ò zù bì."
56001013	Sə tɛ̀bɛ́ ń zɔ̀m mɔ́ wɔ́ zhə̀nà. Rə̀myɛ́ ce, bú bi náàcɛ̀nɛ́, mùnì ga bə̀ Yi-ni-zhú mú yə̀ zhə̀n sɔ́má yó,
56001014	sə bə yẽ̌ Zhwifubá nyə̀ná nɛ́ nə̀ də̀ zhə̀n mɔ́ nɛ. Bə̀ mə̌ sə bə yẽ̌ lyì bí byɛ̀bɛ́ bə̀ zhɔ̃̀ zhə̀n dɛ́ mɔ́ nyə́ né ne.
56001015	Kɔn gakó wɔ́ wárhgáá lyì bí byɛ̀bɛ́ bə̀ wɔ́ wárhgáá mɔ́ yilə. Sə byɛ̀bɛ́ bə̀ zhe jìmdì, bə zɛ̃̀ bə̀ t'â yǎl bə zwẽ nyí mú, kaka də̀ wárhgáá bə̀ yil yé. Bə̀ wun ní ǹdə́ bə̀ lármɔ́ ga zhe jìmdì.
56001016	Bə̀ n'ê wə̀l bə̀ bə̀ yě Yi párá, e jà bə̀ tùntwə̃̀ə̃̀ né n'ê byili bə̀ bə̀ yə̀l rə̀ pár yé. Bə̀ yò zhìlì; bə̀ t'â nyàm lò lò yé; bə̀ wàr kɔn dɛ̀bɛ́ rə̀ càn bə̀ n'ê wɛ̀rhɛ́ yé.
56002001	Sə è gə wɔ́ ǹmyɛ́ yilə, cèrhè kàrmɔ́ mɔ̀bɔ́ mə̀ ŋwɛ́nɛ́ zhə̀n sɔ́má yó mó lyì bí ni.
56002002	Byili bala bɛ́ náncɛsɛ́ nɛ, bə̀ bə̀ mə̌ sə bə zə bə̀ cìn cɛ̀nɛ̀; lyì bí mə̌ sə bə nyɛ̀ bɛ̀ bə̀ tùntwə̃̀ə̃̀ né yilə; bə̀ tumə né mə̌ sə nə sú lyì bí yírh; bə̀ mə̌ sə bə zhí Yi ni kẽkẽ, sónó ǹdə́ yala nɛ zhìlù wẽ́.
56002003	Sə́ byili kana bɛ́ náncɛsɛ́ myɛ nɛ bə̀ bə̀ zə bə̀ cìn cɛ̀nɛ̀ bə wɛ̀rhɛ́ Yi pùbùlə̀; bə̀ bə mə̌ sə bə zɔ̀m lyì bí dwã bɛ́ yil námməlwɛ̀lɛ́; bə̀ bə mə̌ sə bə yə̀ sɛ̃́ mɔ́ yómə́ yé; bə̀ mə̌ sə bə byili kɔn dɛ̀bɛ́ rə̀ càn,
56002004	mùnì bə tó rə̀myɛ́ dɛnnɛ bə byili kə-bwə̃́ə̃́ bé ne bə̀ bə̀ swéné bə̀ byə́nə́ bé ǹdə́ bə̀ bə̀sɔ́ná bɛ́.
56002005	Èta, bə̀ má yə̀ wárhgáá, bə yə̀ lyì byɛ̀bɛ́ bə̀ má sú lyì bí yírh. Bə̀ mə̌ sə bə nyǐ bə̀ kǎlsɛ́ yò; lyì bí swéné be, sə bə shɛ̀nɛ́ bə̀ byə́nə́ bé nyí ni. Èta, lò kə́ ń wàr ń bà n zɔ̀m Yi zɔ̀mɛ̀ rɛ́ yò námməlwɛ̀lɛ́ yé.
56002006	Cící ébwá-dàlá bɛ́ myɛ bə zə bə̀ cìn cɛ̀nɛ̀, bə̀ tumə né sú yírh;
56002007	sə ǹmyɛ́ cìcì mú yə̀ myɔrhɔ nántwə̌ ǹ tùntwə̃̀ə̃̀ né ǹdə́ ǹ kɔn gakó wẽ́, ń zə ǹ cìn cɛ̀nɛ̀, sə́ byili kàrmɔ́ lyì bí ni zhə̀n zhə̀nà ǹdə́ ǹ wu gakó.
56002008	Ǹ zɔ̀mà nɛ́ gə wɔ́ zhə̀nà, lyì bí t'â la ǹ sõ zɔ̌m yé. Èta, cìzhìl bá zə nə́ zwə̀ bé, bə̀ t'â la kɔn dɛ̀bɛ́ rə̀ wɔ́ lwɛlɛ nɔ bə zɔ̀m nə́ yil yé.
56002009	Cící byɛ̀bɛ́ bə̀ wɔ́ yómə́ mó bə zwẽ bə̀ yó-cìnə́ bé nyí ni kɔn gakó wẽ́. Bə̀ bə̀ká cẽ bə̀ nyí ni yé, sə bə wɛ̀rhɛ́ bə̀ pùbùlə̀.
56002010	Bə̀ bə̀ká myìnì bì yé, sə bə zə wu-põ̀ ǹdə́ bɛ, mùnì bə ce lyì bí nyɛ̀ Yi nə́ Zwennə mó zɔ̀mɛ̀ rɛ́ nə́ r'é byili mú kɔn gakó wẽ́.
56002011	Yi byili nə́ba rə̀ yò-ècɔ̀nɔ̀ w ò n'ô vwǎrh lyì bí gakó mó.
56002012	Yò-ècɔ̀nɔ̀ w òmyɛ́ mɔ́ n'ô byili nə́ba bə̀ nə́ yẽ̌ lwɛlɛ ǹdə́ lũ w shilə námməlwǎlsɛ dwí gakó ne, mùnì ga nə́ yə̀ lyì-twə̌rh, nə́ yə̀ wu-põ̀ ǹdə́ wu-cángá cìnə́, bə̀ já zhí Yi ni.
56002013	Wɔ́ èta nə́ mə̌ sə nə́ wɛ̀rhɛ́ nɛ́ nə́ m'é dɛ̃̀ wu-nyɔ̃̀ dɛ̃ rɛ́ tɛ̀bɛ́ nə́ Da Yi ǹdə́ nə́ Zwennə Yezu Kristə zùwə́ y la du lyì bí yírhə́ w mó.
56002014	Ń pɔ ń cìn nə́myɛ̌ yilə, mùnì ga n vwǎrh nə́ba nə́ yə̀-bəlwàálɛ́ wa, n ce nə́ jǐrh ń lyì byɛ̀bɛ́ ń shàrh bə jǐrh wárhgáá, bə̀ só sə bə wɛ̀rhɛ́ cɛ̀nɛ̀ twéé twéé.
56002015	Wɔ́ rə̀myɛ́ ǹ mə̌ sə́ byili ǹdə́ ŋwɔ̀nɔ́ w kɔ̀bɔ́ ǹ zhe mó, mùnì ń cící byɛ̀bɛ́ bə̀ n'ê cili ǹ zɔ̀mà nɛ́ mɔ́. Bə̀ká yẽ̌ bə̀myɛ́ mə̀dù ga pɔ̀ɔ́sɛ mɔ́ yé.
56003001	Byili Kristə-lyì bí ni náàcɛ̀nɛ́ bə̀ bə̀ zwẽ cɔ w yé né cìnə́ bé ǹdə́ lyì byɛ̀bɛ́ gakó bə̀ zhe ŋwɔ̀nɔ́ mɔ́ nyí ni. Bə̀ mə̌ sə bə shɛ̀nɛ́ bə wɛ̀rhɛ́ kɔn dɛ̀bɛ́ bə̀ n'ê byili, sə bə̀ n'ê wɛ̀rhɛ́ kɔn dɛ̀bɛ́ rə̀ càn twéé twéé.
56003002	Byili bi bə̀ bə̀ bə̀ká zɔ̀m lò yil námməlwɛ̀lɛ́, sə bə̀ bə̀ká bú dwã myɛ yé. Bə̀ yál wu-bɔ̀nɔ̀ cìnə́, sə bə wɛ̀rhɛ́ cɛ̀nɛ̀ twéé twéé ǹdə́ lyì bí gakó.
56003003	Shãã ga nə́myɛ y'ǎ yə̀l kaka yé. Nə́ y'ǎ t'á zwẽ nyí yé. Nə́ y'ǎ tɛ̀nɛ́ zhə̀n sɔ́má yó yé. Wẽ̀ tɛ̀bɛ́ rə̀ bə càn yǎl shil y'à zù nə́ba, ce nə́ y'ǎ jǐrh ǹdə yómə́ ta rə̀ yilə. Nə́ y'ǎ n'é dùr bwɛ̃̌, nə́ r'é twĩ̀ tumə nyɛ̀bɛ́ nə̀ bə càn. Nə́ y'ǎ bə lyì bí dwã bɛ́ só yé, bə̀myɛ y'à bə nə́myɛ só yé.
56003004	Sə Yi nə́ Zwennə mó byili numbyínə́ bé ne bə̀ ń wɔ́ wu-bɔ̀nɔ̀ ǹdə́ sónó cí,
56003005	n zɛ̃̀ n vwǎrh nə́ba. È də̀ nə́ tumə né wɔ́ cángá yil yé. Wɔ́ ń gə́ zhe nɔ̀nɔ̀-dǔr ǹdə́ nə́ba mɔ́ yilə. Ń tó Eshirhə náàcɛ̀nɛ́ dɛnnɛ n shàrh nə́ yə̀-bəlwàálɛ́, nə́ zɛ̃̀ nə́ nə lul nándùl ǹdə́ nyǔ nándùl.
56003006	Yi ce Eshirhə náàcɛ̀nɛ́ só nə́ yó w námpúm nə́ Zwennə Yezu Kristə jàn yilə.
56003007	Wɔ́ Yi gə́ só nə́ba mɔ́ è ce rə wɛ̀rhɛ́ èta, rə̀ ce nə́ k'é bə dwə́ə́re zhe yé. Èta, nə́ b'ǎ nə nyǔ mú mə̀ t'â la zhɔ̌, nə́ r'é dɛ̃̀ mɔ́.
56003008	Zɔ̀mɛ̀ rɛ́ rə̀myɛ́ mɔ́ wɔ́ zhə̀nà. À n'â yǎl bə̀ ǹ byili ri náàcɛ̀nɛ́. Èta, byɛ̀bɛ́ bə̀ zù Yi mú bá twĩ̀ tùm-ècɛ̀nà námpúm. Rə̀myɛ́ bá yə̀ kɔn dɛ̀bɛ́ rə̀ càn rə já zhe kùr lyì bí gakó yilə.
56003009	Sə è gə wɔ́ nə́ nàmbala bɛ́ yilə né, ǹdə́ búlə́ né, ǹdə́ nyə̀-pǎr nyə̀ná Muyiisi nyə́ né shò-kwã nɛ́ mɔ́ yilə, sə bə̀ká ce ǹ cìn gàà yé, bə̀ nyə̀-pǎr mǎ rə̀myɛ́ yil wɔ́ kɔn nánfò, rə̀ bə kùr zhe yé.
56003010	Lò mɔ̀bɔ́ ń nə́ ń lwe Kristə-lyì bí dwã nɛ, sə́ byili mu. Ń gə yə̀ yẽ̌, sə́ kə́ bwérhé ń byili mu. Ń gə zɛ̃̀ ń yə̀ cili, rə̀myɛ́ yi ní, sə́ vùr mò.
56003011	Lwar bə̀ lò mɔ̀bɔ́ ń nə́ ń twĩ̀ èta ŋwɛ́nɛ́ sɔ́má kɛ̀bɛ́ è bə càn yó. Ń gə cə̀ə̀lè ń nə́ ń wɛ̀rhɛ́ yə̀-bəlɔ̀lɔ́, ń nə́ ń cĩ́ dóó ń cìcì yó wə.
56003012	À má twĩ̀ Arətəmaasɛ ǹdə́ Tishiki ǹ sono. Sə bə̀ gə túwə́, sə́ ce jàn nɛ́ ń bə̀ ń nə nɛ Nikopoli ni. Wɔ́ gàà mɔ́ à n'â yǎl a jòm né a bá dɛ̃̀ wàr rɛ́ lyãɔ̃.
56003013	Ce jàn nɛ́ ń sɛ̃ Zənaasɛ mɔ́ ń yě nyə́ né náàcɛ̀nɛ́ mɔ́ ǹdə́ Apɔlɔɔsɛ nɛ, mùnì kaka bə̀ká mwìrì bì bə̀ sɔ́má y kǒ yil yé.
56003014	Nə́ da-byǎ Kristə-lyì bí myɛ mə̌ sə bə twĩ̀ tumə nyɛ̀bɛ́ nə̀ càn bə mé sɛ̃ lyì byɛ̀bɛ́ bə̀ bə zhe ne.
56003015	Byɛ̀bɛ́ gakó bə̀ ŋwɛ́nɛ́ ǹdə́ nɛ mɔ́ n'ê ce mó. Ce nə́ dɔwabá byɛ̀bɛ́ gakó bə̀ wɔ́ Yi lyì ǹdə nə́ ta mɔ́. Yi bá cĩ́ bwəl á gakó yó!
57001001	Àmyɛ́ Pwəə, bə̀ co ne byə̀nə́-jù w à gə́ n'â twĩ̀ Yezu Kristə tum dí mú yilə. Shəlamɔ, wɔ́ àmyɛ́ ǹdə́ nə́ da-byǐ Timote nə́ kɛ̃ sɛ́bɛ́ rɛ́ tɛ̀bɛ́ nə́ r'é pɛ ǹmyɛ́ mɔ̀bɔ́ nə́ só dɛ̃́dɛ̃́ ǹ nə́ ǹ tó nə́ba ǹ twĩ̀ mú,
57001002	ǹdə́ nə́ nəkɔ́ Apya, ǹdə́ Arəcipi mú ń nə́ ń tó nə́ba ń nwɛ̀nɛ̀ mɔ́, ǹdə́ Kristə gùlú w lyì bí bə̀ n'ê twí bə̀ gùlí dwã ǹ sõ kɛ̀lɛ́ w mɔ́ nɛ.
57001003	Nə́ Da Yi ǹdə́ nə́ Cinu Yezu Kristə bá cĩ́ bwəl á yó, sə bə pə ába yə̀-zùlə́!
57001004	Shəlamɔ, à gə n'â lwə̀l à Yi rí gakó, à t'â swě ǹ yò yé. À n'â ce rə̀ nə̀bán ǹ yilə.
57001005	Ǹ gə́ zhí Cinu Yezu ni ní mú, ǹdə́ ǹ gə́ só byɛ̀bɛ́ gakó bə̀ wɔ́ Yi lyì bí ní mú, lyì bí n'ê zɔ̀m rə̀myɛ́ gakó yò à nyɛ̀ɛ̀.
57001006	À n'â lwə̀l Yi ni, mùnì ga àmyɛ́ ǹdə́ ǹmyɛ́ ga gə́ zhí Kristə ne nyì-dwìì wẽ́ mó sɛ̃ mɔ́ ń lwar cɛ̀nɛ̀ tɛ̀bɛ́ gakó nə́ nɔ Kristə jàn yil mó.
57001007	Da-byǐ, ǹ gə́ só byɛ̀bɛ́ bə̀ wɔ́ Yi lyì bí mú swẽ́ à wu ni, e ce à wu nyɛ̀ dɛ̃́dɛ̃́, bə̀ ǹ pɔ bɛ wu-jɔ̀.
57001008	Rə̀myɛ́ ce, à yě b'à zhe sɔ́má Kristə wẽ́ à má byili mú tɛ̀bɛ́ ǹ mə̌ sə́ wɛ̀rhɛ́ mɔ́,
57001009	sə à só sé yə̀ lwə́l à n'â lwə̀l mó ǹdə́ sónó. Zhə̀nà, àmyɛ́ Pwəə, à wɔ́ náncɛ, e jà kɔn súlí myɛ, à ŋwɛ́nɛ́ byə̀nə́-jù w èlǎsɛ̃́ Yezu Kristə tum dí à n'â twĩ̀ mú yilə.
57001010	Wɔ́ Oneshim yil à n'â lwə̀l mó, bə̀ ń jǐrh à byǐ Yezu Kristə wẽ́ byə̀nə́-jù w nyɔ̀nɔ̀.
57001011	Ń yà ń tá ń sɛ̃ mɔ́ shãã ga yé, sə èlǎsɛ̃́, ń mà n sɛ̃ mɔ́ ǹdə ń gə́ sɛ̃ àmyɛ nɛ nɛ́.
57001012	Ń wɔ́ à wu byǐ, sə à ce ń ká ń bàn ǹ sõ.
57001013	À gə́ ŋwɛ́nɛ́ byə̀nə́-jù w yò-ècɔ̀nɔ̀ nyí rí à n'â bwə̀l mó yil mó, à y'à n'â yǎl a cə̀r mò n sɛ̃ nɛ ǹ yilə,
57001014	sə à bə só sá wɛ̀rhɛ́ èta ǹdə́ à yə̀ ǹmyɛ́ nyí nɛ yé. À t'â yǎl a nyɛ́ɛ́ mɔ́ ń bə́ wɛ̀rhɛ́ cɛ̀nɛ̀ rɛ́ rə̀myɛ́ mɔ́ yé. À n'â yǎl bə̀ ǹ wɛ̀rhɛ́ rɛ ǹdə́ ǹ sə̀pwà pùbùlə̀.
57001015	Dɛ̀ga Oneshim gə́ zhǐr ǹ sõ mó wɔ́ dwã màngɛlɛ́ yilə, mùnì ga n ká n bə̀ n já ń ŋwɛ́nɛ́ ǹ sõ.
57001016	Ń kə́ ń də̀ yóm dúdú yé. Ń wɔ́ da-byǐ nántwə̌ èlǎsɛ̃́. À só mo dɛ̃́dɛ̃́, sə ǹmyɛ́ mə̌ sə́ swéné mo dɛ̃́dɛ̃́ du, bə̀ ń wɔ́ numbyíní, n jà ń wɔ́ Kristə-lò.
57001017	Rə̀myɛ́ ce, ǹ gə nə́ ǹ nyǐ ni ǹdə ǹ dɔwa ta, sə́ zwẽ mo ǹdə wɔ́ àmyɛ́ cìcì ǹ nə́ ǹ zwẽ ta.
57001018	Ń gə dó mó, ráá ń gə zhe ǹ jim, sə́ cĩ́ rə̀myɛ́ gakó àmyɛ́ yó wə.
57001019	Wɔ́ àmyɛ́ Pwəə cìcì jɛ̃̀ è kɛ̃ zɔ̀mà nɛ́ nyɛ̀bɛ́ à m'â byili mú bə̀ nyǐ à bá kwɛ̃̌ dɛ. Sə à t'â yǎl a lyǐrh mó bə̀ nyǐ ǹmyɛ zhe àmyɛ́ jim yé, sə jim dí rə̀myɛ́ mɔ́, wɔ́ ǹ cìcì nándǎ yá.
57001020	Zhə̀nà, da-byǐ, à n'â lwə̀l mó, sə́ wɛ̀rhɛ́ nɛ cɛ̀nɛ̀ rɛ́ rə̀myɛ́ Cinu yilə: zə à wu ni Kristə wẽ́.
57001021	À yě pamparɛ̃ɛ̃ bə̀ ǹ b'ǎ wɛ̀rhɛ́ kɔn dɛ́ dɛ̀bɛ́ à n'â lwə̀l mó mó, sə à yě bə̀ ǹ b'ǎ wɛ̀rhɛ́ rɛ kɔn dwini. Wɔ́ rə̀myɛ́ è ce, à kɛ̃ sɛ́bɛ́ rɛ́ tɛ̀bɛ́ à la mɔ́ pɔ.
57001022	Kɔn súlí myɛ, sə́ pyà jàà ń cĩ́ ni, b'à n'â bùl bə̀ Yi gə zwẽ á lwə̌l, à má ká bə̀ á sõ.
57001023	Epafəraasɛ mɔ́ ń tó ne ń ŋwɛ́nɛ́ byə̀nə́-jù w Yezu Kristə tum dí yil mó nə́ ń ce mó.
57001024	Markɛ ǹdə́ Arəsətarkɛ, ǹdə́ Dɛmaasɛ ǹdə́ Lwiki mú bə̀ n'ê tó ne bə̀ twĩ̀ mú myɛ n'ê ce mó.
57001025	Cinu Yezu Kristə mà n cĩ́ bwəl á yó!
58001001	Shãã ga, Yi tó rə̀ nyì-zwennə bé dɛnnɛ rə zɔ̀m ǹdə́ nə́ nàmbala bɛ́ twər nánzhəzhɔ̌. Rə̀ tó tùntwə̃̀ə̃̀ nánzhəzhɔ̌ dɛnnɛ myɛ rə zɔ̀m ǹdə́ bɛ.
58001002	Sə èlǎsɛ̃́, rə̀ tó rə̀ Byǐ mú dɛnnɛ rə zɔ̀m ǹdə́ nə́myɛ̌, dwã nɛ́ nyɛ̀bɛ́ èta nánkwaá nɛ́ wẽ́. Wɔ́ ńmyɛ̌ dɛnnɛ myɛ rə̀ tó né rə wɛ̀rhɛ́ lũ w ǹdə́ ò wẽ̀ dé gakó. Wɔ́ ńmyɛ̌ rə̀ cír bə̀ ń cìní kɔn gakó.
58001003	Wɔ́ ńmyɛ̌ ń nə́ ń byili ń Da zùwə́ yə́. Ń gakó námpúm wɔ́ ǹdə Yi gə́ wɔ́ nɛ́ ma cìcì. Ń zə ń zɔ̀mà nɛ́ jàn dɛ́ n kwɛ̃́ kɔn gakó. Ń vùr numbyínə́ bé yə̀-bəlwàálɛ́; rə̀myɛ́ kwã nɛ́, n zɛ̃̀ n vò ń jě Yi rí rə̀ zhe zùwə́ mó jə̀jĩ́ ni Arəzana wa.
58001004	Yi pɔ mɔ yil dɛ̀bɛ́ rə̀ du màlɛ́kabá yilə né; rə̀myɛ́ ce, ń du màlɛ́kabá dɛ̃́dɛ̃́.
58001005	Yi gə́ wòwə̀: "Ǹ wɔ́ à byǐ; kɔn zhí zà, à jǐrh ǹ Da" mɔ́, è də̀ màlɛ́ka èdù ga nɛ rə̀ wò yé. Rə̀ gə́ wòwə̀: "À bá yə̀ ń Da, sə ń mà n yə̀ à byǐ" mú myɛ, è də̀ màlɛ́ka yò rə̀ zɔ̀m yé.
58001006	Sə rə̀ gə́ tú e ce rə̀ Byì-cɛ y bàn cɛ yó yi ní, rə̀ wòwə̀: "Yi màlɛ́kabá gakó mə̌ sə bə wùlì ń yé né bə cèrhé mo."
58001007	È gə wɔ́ màlɛ́kabá yilə, Yi wòwə̀: "À màlɛ́kabá wɔ́ à tùntùnnə̀, à n'â ce bə̀ jǐrh ǹdə zho ta; bə̀ lum ǹdə myìn-zhù ta."
58001008	Sə è gə wɔ́ rə̀ Byǐ mú yilə, rə̀ wò mò: "Ǹ wɔ́ Yi; ǹ nə́ ǹ jí pyɛ̀lɛ̀ byinə nə̀ bə zhɔ̌ zhe yilə. Sə ǹ nə́ ǹ jí ǹ pyɛ̀lɛ̀ rɛ́ ǹ lyì bí yó w ǹdə́ wu-cángá.
58001009	Ǹ só kɔn dɛ̀bɛ́ rə̀ wɔ́ cángá, sə lwɛlɛ wɔ́ ǹ súsúlú. Wɔ́ rə̀myɛ́ è ce Yi rí rə̀ wɔ́ ǹ Yi mú cír mó ǹ dwã bɛ́ wẽ́, rə ló nwə̃̌ è lwẽ́ nã́nyə̀nyɛ̀lɛ́ ǹ yó wə, rə ce ń fùù ǹdə́ wu-nyɔ̃̀."
58001010	Yi súlí rə wɔ̀: "Kùr-ju yi ní, wɔ́ ǹmyɛ́ ǹ wɔ́ Cinu mú ǹ wɛ̀rhɛ́ cɛ yá. Dɛ̃̌ yi rí myɛ wɔ́ ǹmyɛ́ jɛ̃̀ è wɛ̀rhɛ́ rɛ.
58001011	Sə rə̀myɛ́ gakó bá jé, sə ǹmyɛ́ já ǹ ŋwɛ́nɛ́. Dɛ̃̌ ǹdə́ cɛ y bá cɔ̀ ǹdə gàndɛ̀ ta.
58001012	Ǹ b'ǎ pú ri ǹdə gàndɛ̀ ta; ǹ b'ǎ lyə́r re ǹdə gàndɛ̀ ta. Sə ǹmyɛ́ bə zhɔ̌ zhe yé; ǹ b'ǎ já ǹ wɔ́ ǹmyɛ́ twéé twéé."
58001013	Yi gwẽ̌ yə̀ màlɛ́ka èdù ga nɛ wə̀l: "Bə̌ jòm à jə̀jĩ́ ni; à bá ce ń nɔ̀ ǹ zwə̀ bé tɛ̃́ ǹ nə̀rh kùr wə̀."
58001014	Numbyíní yírhə́ t'â nɛ màlɛ́kabá yé. Bə̀ wɔ́ Yi tùntúmə́ rə̀ n'ê twĩ̀, mùnì ga bə sɛ̃ lyì byɛ̀bɛ́ bə̀ mə̌ sə bə nə vwǎrh mɔ́ rə̀ y'à bwəl mə̀ nyí mú ne.
58002001	Wɔ́ rə̀myɛ́ è ce, nə́ mə̌ sə nə́ dɛ̃̀ nə́ cìn náàcɛ̀nɛ́ ǹdə́ zɔ̀mà nɛ́ nyɛ̀bɛ́ nə́ cili mú, nə́ zhì kẽkẽ, mùnì ga nə́ bə̀k'á jé yé.
58002002	Zɔ̀mà nɛ́ Yi twĩ̀ màlɛ́kabá bə bé byili mú n'ê twĩ̀ nə̀ tum. Lò mɔ̀bɔ́ ń yə̀ nɛ zwẽ gakó nə còrhò-tum dɛ̀bɛ́ ń mə̌ dwã ǹdə́ rɛ.
58002003	Etər nə́myɛ̌ b'ǎ tó né nə́ lú còrhò-tum dí yé né ǹdə́ nə́ gə yə̀ vwǎrh mɔ́ mə̀ zhe kùr dɛ̃́dɛ̃́ mɔ́ yò shɛ̀nɛ́. Wɔ́ Cinu cìcì ń jɛ̀rɛ̀ n bwə̀l vwǎrh mɔ́ yò n byili lyì bí ni. Sə byɛ̀bɛ́ bə̀ nyɛ̀ɛ̀ mə̀ yò mó myɛ byili bə̀ mə̀ zhe kùrə̀.
58002004	Sə Yi cìcì y'à n'ê ce bə̀ wɛ̀rhɛ́ wò-jààrɛ̀, ǹdə́ màmyaarhɛ, ǹdə́ tùm-fwààlɛ̀ dwí gakó, rə pə bɛ Eshirhə náàcɛ̀nɛ́ pansɛ́ myɛ ǹdə rə̀ gə́ n'ê yǎl nɛ́, rə mé byili bə̀ tɛ̀bɛ́ bə̀ n'ê byili mú wɔ́ zhə̀nà.
58002005	Lũ w nə́ r'é zɔ̀m ò yò ò bàn mɔ́, də̀ màlɛ́kabá nɛ Yi pɔ ò pyɛ̀lɛ̀ rɛ́ yé.
58002006	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà èdù wẽ́ bə̀ lò mə̀dù wòwə̀: "Yi, numbyíní wɔ́ byè, ǹ mə́ ǹ bùl è yò? Byè è wɔ́, ǹ mə́ ǹ nyǐ è yò?
58002007	Ǹ ce màlɛ́kabá dwini yə, sə kɔn yə̀ dɛnɛ yé. Ǹ pɔ y zùwə́, ń zhẽ̌ è yó dɛ̃̌,
58002008	ǹ ce è cǐ kɔn gakó." Bə̀ gə́ wò bə̀ Yi ce numbyíní cǐ kɔn gakó mó, rə̀myɛ́ n'ê byili bə̀ kɔn rə̀dù ga tɛ̀nɛ́ è bə cǐ yé. Nə́ j'ǎ gwẽ̌ bə kɔn nɛ èlǎsɛ̃́ rə̀ n'ê byili bə̀ numbyíní cǐ kɔn gakó yé.
58002009	Sə tɛ̀bɛ́ nə́ yě mó, nə́ yě bə̀ Yi gə́ ce màlɛ́kabá dwini Yezu dwã màngɛlɛ́ wẽ́ mó kwã nɛ́, rə̀ pɔ mɔ zùwə́, rə zhẽ̌ ń yó dɛ̃̌ ń gə́ nwɛ̀nɛ̀ n cì mú yilə. Wɔ́ Yi sónó w yil ń shɛ̀nɛ́ n cì, sə wɔ́ lyì bí gakó yil ń cùwə̀.
58002010	Wɔ́ Yi rə̀ wɛ̀rhɛ́ lũ wə́, rə̀myɛ́ rə̀ cǐ wə. Yi n'ê yǎl bə̀ rə̀ byǎ bɛ́ nánzhəzhɔ̌ myɛ nə rə̀ zùwə́ yə́. Rə̀ ce mɔ̀bɔ́ ń la vwǎrh mɔ́ sɔ́má y rə̀ byǎ bɛ́ nɛ byilu mú tó ń nɔ̀nɔ̀ w dɛnnɛ n yə̀ cángá námpúm.
58002011	Yezu nə́ ń vùr numbyínə́ bé yə̀-bəlwàálɛ́ bə jǐrh wárhgáá. Mɔ̀bɔ́ ń nə́ ń vùr yə̀-bəlwàálɛ́ mɔ́ ǹdə́ byɛ̀bɛ́ ń vùr bə̀ yə̀-bəlwàálɛ́ mɔ́ ga Da mɔ́ wɔ́ mə̀dù. Wɔ́ rə̀myɛ́ è ce, ń tá ń dùr cìzhìl ǹdə́ bə̀ byõ̌ bə̀ ń da-byǎ yé.
58002012	Ń wòwə̀: "À Yi, à má bwə̀l ǹ yil lé a byili à da-byǎ bɛ́ nɛ. À má cèrhé mó ǹ gùlú w lyì bí yé né."
58002013	N kə́ n wɔ̀: "À bá zhí Yi ni ǹdə́ à wu gakó."N kə́ n wɔ̀ kə́dò: "Nyǐ àmyɛ́ ǹdə́ byǎ bɛ́ byɛ̀bɛ́ Yi pɔ nə mɔ́."
58002014	Sə byǎ bɛ́ bə̀myɛ́ wɔ́ numbyínsi. Shətana wɔ̌ bɛ è n'ê gwi. Wɔ́ rə̀myɛ́ è ce, Yezu myɛ jǐrh numbyíní ǹdə bə̀ ta, n cì. N zə ń cu mú n zhìlì Shətana yò. Wɔ́ èmyɛ́ è zhe cu mú jàn dɛ́.
58002015	Ń wɛ̀rhɛ́ èta mùnì ga n zwẽ byɛ̀bɛ́ cu mú ywẽ y'à ce bə̀ nyɛ̌ ǹdə yómə́ ta bə̀ bə̀swɛ́nɛ́ yi ní ga mɔ́.
58002016	Ń yə̀ twí màlɛ́kabá nɛ sãɔ̃ yé. Wɔ́ Abəraham dwí rí ni ń tú sãɔ̃.
58002017	Wɔ́ rə̀myɛ́ è ce, kɔn yàl nyɔ́ɔ́ bə̀ ń nyɛrhɛ ń da-byǎ bɛ́ námpúm, mùnì ga n jǐrh bə̀ vwĩ̀-zwə́lnə náncɛ, n twĩ̀ Yi tum dí ǹdə́ wu-bɔ̀nɔ̀ ǹdə rə̀ gə́ n'ê yǎl nɛ́, mùnì ga n pə dwí rí yə̀-bəlwàálɛ́ sǔbri.
58002018	Zhə̀nà, Shətana swèlè Yezu cìcì, n nwɛ̀nɛ̀. Rə̀myɛ́ ce, ń wɔ̌ byɛ̀bɛ́ Shətana n'ê swèlè mó ne ń la sãɔ̃.
58003001	Rə̀myɛ́ ce, da-byǎ Kristə-lyì, ámyɛ̌ byɛ̀bɛ́ Yi byẽ̀ mó, nyǐnə Yezu. Wɔ́ ńmyɛ̌ ń wɔ́ vwĩ̀-zwə́lnə náncɛ y Yi twĩ̀, nə́ zɛ̃̀ nə́ tó ńmyɛ̌ dɛnnɛ nə́ zhí Yi ni.
58003002	Wɔ́ Yi rə̀ cír mo tum dí rə̀myɛ́ yilə. Ń wɛ̀rhɛ́ ǹdə rə̀ gə́ n'ê yǎl nɛ́, ǹdə Muyiisi ta. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Muyiisi yàl Yi tùntùnnə̀ nántwə̌. Ń wɛ̀rhɛ́ ǹdə rə̀ gə́ n'ê yǎl nɛ́ rə̀ kɛ̀lɛ́ y gakó wẽ́."
58003003	Lò gə lù jì, bə̀ mə̌ sə bə cèrhé mɔ̀bɔ́ ń lù y mú du yə. Èta myɛ, Yezu mə̌ ǹdə́ còrhó du Muyiisi.
58003004	Jì gakó wɔ́ lò ń nə́ ń lwì yə̀, sə mɔ̀bɔ́ ń wɛ̀rhɛ́ kɔn gakó mó, wɔ́ Yi.
58003005	Shãã ga, Muyiisi yàl Yi tùntùnnə̀ nántwə̌. Ń wɛ̀rhɛ́ ǹdə rə̀ gə́ n'ê yǎl nɛ́ rə̀ kɛ̀lɛ́ y gakó wẽ́. N yə̀ kɔn dɛ́ dɛ̀bɛ́ rə̀ y'à má byili lyì bí ni mú zhə̀n-cínnə.
58003006	Sə Kristə wɔ́ Yi Byǐ. Rə̀ ce ń cǐ rə̀ kɛ̀lɛ́ yá. Sə wɔ́ nə́myɛ̌ nə́ wɔ́ rə̀ kɛ̀lɛ́ yá, ǹdə́ nə́ gə n'é zwẽ nyí ǹdə́ nə́ wun gakó bə̀ Yi nyì-bwelé y t'â la kwǎrh.
58003007	Rə̀myɛ́ ce, cilinə kɔn dɛ́ dɛ̀bɛ́ Eshirhə náàcɛ̀nɛ́ byili mú. È wòwə̀: "Ámyɛ̌ gə nyɛ̀ɛ̀ Yi cəl lé zà,
58003008	s'á bə̀k'á shĩ á zhã̌, ǹdə á nàmbala bɛ́ gə́ wɛ̀rhɛ́ nɛ́ gɔ-elũ èpòlò w wẽ́ mó ta yé. Bə̀ cẽ Yi nyə̀ná nɛ́ bə zhẽ̀ rè, bə mé pyà rə̀ nyí."
58003009	Yi wòwə̀: "Á nàmbala bɛ́ zhẽ̀ nè gàà, mùnì ga bə̀ yírhə́ nə kɔn dɛ̀bɛ́ à la wɔ̀rhɔ́ mɔ́. Sə bə̀ yírhə́ nɔ rɛ byinə shə́-èna.
58003010	Wɔ́ rə̀myɛ́ è ce, à lyim zɛ̃̀ ǹdə́ bɛ a wɔ̀: 'Bə̀ bùlə̀ né ŋwɛ́nɛ́ jó sɔ́má yó dɛ̃ gakó. Bə̀ t'â yǎl bə lwar sɔ́msɛ́ shɛ̌ yil à byili bi yé.'
58003011	À bwəl ǹdə́ lyim a pə bɛ a wɔ̀: ǎ nyǐ bə̀ t'â la shìrhə́ jàà y à tɛnɛ bə̀ yil mó w yú yé."
58003012	Da-byǎ, dɛ̃̌na á cìnə̀, lò mə̀dù ga bə̀ká n yə̀ á wẽ́ bùlə̀ námməlwǎlsɛ ce n yẽ̌ Yi rí nã́nyì y ni n cẽ rə zhú yé.
58003013	Yi zɔ̀mɛ̀ rɛ́ sɛ́bɛ́ rɛ́ gə́ wò bə̀: "Á gə nyɛ̀ɛ̀ Yi cəl lé zà" mɔ́, zəna zɔ̀mɛ̀ rɛ́ rə̀myɛ́ á cící dwã, mùnì ga yə̀-bəlɔ̀lɔ́ wɔ̀rhɔ́ shilə bə̀ká jə́jɛ̀rɛ́ á mə̀dù ga, ń gə nyɛ̀ɛ̀ Yi cəl lé, sə n shĩ ń zhã̌ yé.
58003014	Nə́ gə j'á zɔ nə́ gə́ ju kùr nə́ zù Kristə né mó kẽkẽ, sə́ nyǐ nə́ wɔ́ ń tó-dwã.
58003015	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ámyɛ̌ gə nyɛ̀ɛ̀ Yi cəl lé zà, s'á bə̀k'á shĩ á zhã̌, ǹdə á nàmbala bɛ́ gə́ wɛ̀rhɛ́ nɛ́ gɔ-elũ èpòlò w wẽ́ mó ta yé."
58003016	Wɔ́ byɛ̌ lyì bə̀ nyɛ̀ɛ̀ Yi cəl lé bə zɛ̃̀ bə zhẽ̀ dè mó? Bə̀myɛ́ gakó Muyiisi mə n du Ezhibti ní mú.
58003017	Yi lyim dí gə́ zɛ̃̀ byinə né shə́-èna y wẽ́ mó, wɔ́ ǹdə́ byɛ̌ lyì? Wɔ́ byɛ̀bɛ́ bə̀ wɛ̀rhɛ́ yə̀-bəlwàálɛ gɔ-elũ èpòlò w wẽ́ bə cì mú.
58003018	Wɔ́ byɛ̌ nɛ Yi bwəl rə pa bə̀ bə̀ t'â la shìrhə́ jàà y rə̀ tɛnɛ bə̀ yil mó w yú mú? Wɔ́ byɛ̀bɛ́ bə̀ yə̀ nyí zwẽ mó.
58003019	Sə nə́ pwírí bə̀ gə́ yə̀ pyɛ́nɛ́ bə zhí Yi ni mú ce, bə̀ yə̀ ŋwɛ̀nɛ́ bə yí shìrhə́ jàà y Yi y'à tɛnɛ bə̀ yil mó w yé.
58004001	Shìrhə́ jàà y Yi y'à bwəl è nyí nə́ nàmbala bɛ́ nɛ mɔ́ gwẽ̌ n'ê jí nə́myɛ yilə. Rə̀myɛ́ ce, dɛ̃̌na á cìnə̀, á mə̀dù ga bə̀ká n mɛ̃ kwã nɛ́ yé.
58004002	Bə̀ y'à bwə̀l yò-ècɔ̀nɔ̀ nyí rí bə byili bə̀myɛ nɛ, ǹdə bə̀ gə́ bwə̀l lè bə byili nə́myɛ nɛ nɛ́. Sə bə̀myɛ́ yə̀ rə̀ zwẽ yé. Rə̀myɛ́ ce, rə̀ yə̀ bɛ sɛ̃ yé.
58004003	Nə́myɛ̌ zwẽ nyí. Rə̀myɛ́ ce, nə́ b'ǎ zù shìrhə́ jàà y wa. Yi zɔ̀m nə́ nàmbala bɛ́ yò rə wɔ̀: "À bwəl ǹdə́ lyim a pə bɛ a wɔ̀: ǎ nyǐ bə̀ t'â la shìrhə́ jàà y à tɛnɛ bə̀ yil mó w yú yé." Yi já zhɛ̀ rə̀ tum dí rə̀ gə́ wɛ̀rhɛ́ lũ w yi ní ga.
58004004	Bə̀ zɔ̀m Yi gə́ wɛ̀rhɛ́ lũ w rə zhɛ̀ dwã nyàlpyɛ̀ y yù w mú yò Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi gə́ zhɛ̀ rə̀ tumə né gakó, rə̀ shǐrh dwã nɛ́ nyàlpyɛ̀ y yùwə̀."
58004005	Sə Yi ké zɔ̀m shìrhə́ dɛ̃ rɛ́ yò kə́dò. Rə̀ wòwə̀: "Bə̀ t'â la shìrhə́ jàà y à tɛnɛ bə̀ yil mó w yú yé."
58004006	Byɛ̀bɛ́ bə̀ jɛ̀rɛ̀ bə nyɛ̀ɛ̀ yò-ècɔ̀nɔ̀ nyí rí mú yə̀ rɛ zwẽ yé. Rə̀myɛ́ ce, bə̀ yə̀ shìrhə́ jàà y wẽ́ yí yé. Sə lyì dwã wɔ̌ bə̀ bə̀ má zù è wẽ́.
58004007	Wɔ́ rə̀myɛ́ è ce, Yi pyà dɛ̃ dõ, rə zɛ̃̀ rə̀ n'ê byẽ̀ dɛ̃ rɛ́ rə̀myɛ́ bə̀ "Zà". Rə̀myɛ́ kwã nɛ́, rə̀ ké tó Dəvyidi dɛnnɛ rə zɔ̀m dɛ̃ rɛ́ rə̀myɛ́ mɔ́ yò kə̀kàlà y kɛ̀bɛ́ nə́ lyɛ̃ mɔ́ wẽ́ rə wɔ̀: "Ámyɛ̌ gə nyɛ̀ɛ̀ Yi cəl lé zà, s'á bə̀k'á shĩ á zhã̌ yé."
58004008	Zhozwe gə yà ń zə Yi lyì bí n yí shìrhə́ jàà y wa, Yi gə k'ê yə̀ dɛ̃ dõ yò zɔ̀m yé.
58004009	Rə̀myɛ́ n'ê byili bə̀ shìrhə́ gwẽ̌ ŋwɛ́nɛ́ Yi lyì bí yilə. È nyɛ̌ ǹdə dwã nɛ́ nyàlpyɛ̀ y yù w shìrhə́ y ta.
58004010	Lò gə zù shìrhə́ jàà y Yi tɛnɛ mɔ́ wẽ́, ńmyɛ wɔ́ ń tumə né nə̀ zhɛ̀, n zɛ̃̀ ń nə́ ń shǐrh, ǹdə Yi gə́ zhɛ̀ rə̀myɛ tumə nɛ́ rə zɛ̃̀ rə shǐrh né.
58004011	Rə̀myɛ́ ce, cenə nə́ ce jàn nɛ́, mùnì ga nə́ zù shìrhə́ jàà y wa. Èta, lò lò tá ń la byɛ̀bɛ́ bə̀ yə̀ Yi nyə̀ná nɛ́ zwẽ mó surhə námməlwǎlsɛ́ kǒ n jé yé.
58004012	Yi zɔ̀mɛ̀ rɛ́ wɔ́ nã́nyì, rə̀ zhe jàn. Rə̀ zhe nyí du búlə́ shǐ kɛ̀bɛ́ è yésé ga zhe nyí. Rə̀ n'ê zwì numbyíní wu w wẽ́, rə lyɛ̃ rə zù è yala cìnə́ né gakó wẽ́. Rə̀ n'ê bùr numbyíní wu-bùlə̀ né ǹdə́ è shilə né gakó bùrsì.
58004013	Kɔn rə̀dù ga tɛ̀nɛ́ lũ w wẽ́ rə̀ bá lú Yi yé né yé. Kɔn rə̀dù ga yə̀ shèè rə̀ yé né yé. Rə̀ gə́ nə nə́ba pamparɛ̃ɛ̃ mɔ́ ce, rə̀ bá bwə̀rh nə́ba nə́ tùntwə̃̀ə̃̀ né gə́ yàl nɛ́.
58004014	Nə́ zhe vwĩ̀-zwə́lnə náncɛ, ń du vwĩ̀-zwə́lnə bé gakó. Wɔ́ Yi Byǐ Yezu. Nə́ zɛ̃̀ n vò dɛ̃̌ Yi gə́ ŋwɛ́nɛ́ mə̀gã̌. Rə̀myɛ́ ce, zhǐnə nə́ zhì kɔn dɛ́ dɛ̀bɛ́ nə́ zwẽ rə̀ nyí mú yó kẽkẽ,
58004015	bə̀ vwĩ̀-zwə́lnə mó náncɛ y nə́ zhe mó wɔ̌ ń mà n dùr nə́ nɔ̀nɔ̀ nə́ bə-jàn-zhəəré wẽ́. Bə̀ zhẽ̀ mò kɔn gakó wẽ́ ǹdə nə́myɛ ta. Sə ń yə̀ yə̀-bəlɔ̀lɔ́ wɛ̀rhɛ́ yé.
58004016	Rə̀myɛ́ ce, bànà nə́ vò Yi jàn-bə-swɛ̃́-zhe ǹdə́ yò-ècɔ̀nɔ̀ cə́bal mɔ́ sõ, mùnì n dùr nə́ nɔ̀nɔ̀, nə́ gə zhe sɛ̃ɛ̃́ tum sə n sɛ̃ nə́ba.
58005001	Vwĩ̀-zwə́lnə náncɛ gakó wɔ́ lyì bí wẽ́ bə̀ n'ê cír mo né. Ń nə́ ń lwə̀l Yi bə̀ yilə. Ń nə́ ń pɛ vwĩ̀ pansɛ́ Yi ni lyì bí yə̀-bəlwàálɛ sǔbri nɔ yilə.
58005002	Ń wɔ̌ ń nyɛ̀ɛ̀ byɛ̀bɛ́ bə̀ jé, bə zɛ̃̀ bə̀ n'ê dwé ǹdə́ bə̀ yə̀l mó zɔ̀mà kùrə̀, n dùr bə̀ nɔ̀nɔ̀, bə̀ ńmyɛ cìcì mú wɔ́ bə-jàn-zhəəre cí.
58005003	Rə̀myɛ́ ce, kɔn n'ê nyɛ́ɛ́ mɔ bə̀ ń pə vwĩ̀ pansɛ́ Yi ni ńmyɛ̌ cìcì mú ǹdə́ lyì bí dwã bɛ́ yə̀-bəlwàálɛ́ ga yilə.
58005004	Lò tá ń pɛ ŋwɔ̀nɔ́ w òmyɛ́ ń cìn nì yé. Wɔ́ Yi rə̀ n'ê cír mo, rə byẽ̀ mò ǹdə rə̀ gə́ byẽ̀ Arɔ̃ nɛ́.
58005005	Kristə myɛ wɔ́ èta. Ń gə́ jǐrh vwĩ̀-zwə́lnə náncɛ mɔ́, è də̀ ńmyɛ̌ cìcì ń pɔ ŋwɔ̀nɔ́ w òmyɛ́ ń cìn nì yé. Wɔ́ Yi rə̀ pɔ mɔ wa. Rə̀ wò mò: "Ǹ wɔ́ à byǐ; kɔn zhí zà, à jǐrh ǹ Da."
58005006	Sə rə̀ zɔ̀m jàà dõ wə, rə wɔ̀: "Ǹ wɔ́ vwĩ̀-zwə́lnə byinə nə̀ bə zhɔ̌ zhe yilə, ǹdə Mɛlcəsədɛkɛ ta."
58005007	Yezu gə́ yà ń ŋwɛ́nɛ́ lũ w wẽ́ yi ní, ń yà ń nə́ ń lwə̀l mɔ̀bɔ́ ń wɔ̌ mɔ ń la vwǎrh cu jɔ̃̀ w mɔ́ nɛ ǹdə́ wìrhí nánfwɛ̀lɛ̀ ǹdə́ yə́-nàná; sə ń gə́ lwəl ń cìn tɛ̃́ Yi yé né mó ce, rə̀ zwẽ ń lwə̌l mó.
58005008	Ǹdə́ ń wɔ́ Yi Byǐ ga, ń tó nɔ̀nɔ̀ dwí tɛ̀bɛ́ gakó ń nwɛ̀nɛ̀ mɔ́ dɛnnɛ n cèrhè nyí ni shɔ̀nɔ́.
58005009	Ń gə́ pyìrh kɔn gakó n zhɛ̀, n jǐrh byɛ̀bɛ́ bə̀ n'ê shɛ̀nɛ́ ń nyí ni mú zwennə twéé gakó yilə.
58005010	Yi cír mo n yə̀ vwĩ̀-zwə́lnə náncɛ ǹdə Mɛlcəsədɛkɛ ta.
58005011	Zɔ̀mà nánzhəzhɔ̌ ŋwɛ́nɛ́ nə́ r'é yǎl nə́ byili Kristə gə́ wɔ́ vwĩ̀-zwə́lnə náncɛ y mɔ́ shò-kwã nɛ́, sə á gə́ t'á nyɛ̀ɛ̀ zɔ̀mɛ̀ kùr nàná mɔ́ ce, nə̀ byilu bá yə̀ zwini.
58005012	Á y'ǎ mə̌ s'á jǐrh kàrmɔ̀ byilnə shãã shãã ga, sə nyǐ ába, kɔn gwẽ̌ wɔ́ nyɔ́ɔ́ bə̀ bə̀ ká ji kùr bə cèrhè ába kùr-ju kàrmɔ́ Yi nyə̀ná nɛ́ shò-kwã nɛ́ mɔ́. Á k'á wàr kùjú nánkùlù á n'á jí yé. Wɔ́ yil bə̀ mə̌ sə bə ce á nyí ni.
58005013	E jà lò mɔ̀bɔ́ ń gwẽ̌ nə́ ń nywɛ̀ yil, ń nyɛ̌ ǹdə byì-shɛ̀mɛ́ ta; ń yə̀l cángá nyə̀ná nɛ́ yé-shò yé.
58005014	Sə kùjú nánkùlù wɔ́ lyì byɛ̀bɛ́ bə̀ jǐrh námpwə̀lə́ nyɔ̃̌, bə̀ bə̀ nɔ ywẽ̀ nánzhəzhɔ̌. Rə̀myɛ́ ce, bə̀ yě cɛ̀nɛ̀ ǹdə́ lwɛlɛ pár dwã wa.
58006001	Rə̀myɛ́ ce, cèrhènə̀ nə́ cèrhè còrhò mɔ̀bɔ́ mə̀ wɔ́ námpwə̀lə́ nyǎm Kristə shò-kwã nɛ́, sə nə́ yẽ̌ kùr-ju kàrmɔ́ nɛ. Bə̀ byili ába bə̀ yẽ̌nə tùntwə̃̀ə̃̀ né nyɛ̀bɛ́ nə̀ n'ê zə lò nə zhə̀l cu jàà w mɔ́ nɛ, s'á zhí Yi ni. Bə̀ zɔ̀m nɛ̃̌-shaarɛ́ ǹdə́ jɛ̀sɛ́ còlò lyì bí yó w mó, ǹdə́ cùùrí bùrhù mú, ǹdə́ bùrsí kɔ́ dɛ̃ rɛ́ nánkwɛɛ́ rɛ́ yò ǹd'ába. Rə̀myɛ́ ce, nə́ bə mə̌ sə nə́ k'á ji kùr nə́ r'é zɔ̀m rə̀myɛ́ yò nə́ byili ába yé.
58006003	Yi gə pɔ sɔ́má, nə́ b'ǎ cèrhè kɔn dɛ̀bɛ́ rə̀ mə̌ ǹdə́ námpwə̀lə́ Kristə shò-kwã nɛ́.
58006004	Byɛ̀bɛ́ Yi pwẽ̀ dé yə̌r, bə nə Yi pɛnɛ́ yá, Eshirhə náàcɛ̀nɛ́ só bə̀myɛ yó,
58006005	bə pwírí Yi zɔ̀mɛ̀ rɛ́ nyɛ̀, bə lwar lũ w kɔ̀bɔ́ ò bàn mɔ́ jàn dɛ́ gə́ la nɛ́ yál,
58006006	lyì bí bə̀myɛ́ mɔ́ ká zù tùntwə̃̀ə̃̀ námməlwǎlsɛ wẽ́, bə̀ k'ê wàr bɛ̀ bə̀ la ce bə pyìrhí bə̀ wun yé; bə̀ kɔn nyɛ̌ ǹdə wɔ́ Yi Byǐ mú bə̀ ká kwɛrhɛ bə̀ n'ê pəpa də̀-jɔrhɔ́ yó ta, lyì bí dwã bɛ́ zɛ̃̀ bə nə sɔ́má bə̀ n'ê tùrh mò.
58006007	Cɛ kɛ̀bɛ́ è n'ê nɛ dwà nɛ̃̌ pɔ́npɔ́n, è n'ê swẽ́, wẽ̀ dé tɛ̀bɛ́ bə̀ dù è wẽ́ mó byì rə ce byì-ècɛ̀nà è cìnə́ bé bə̀ n'ê vwàl y mɔ́ yilə, sə Yi n'ê cĩ́ bwəl è yó.
58006008	Sə è gə k'â lyĩ sɔr ǹdə́ gɔ dúdú, bə̀ n'ê wə̀l b'è bə càn yé. Yi t'â la dɔnɔ rə bé zhìlì è yò yé, sə è yó-gurə́ y wɔ́ myǐn mə̀ la y ju.
58006009	Nə́ dɔwabá nántwə̌rh, nə́ r'é zɔ̀m èta, nə́ j'ǎ yě náàcɛ̀nɛ́ bə̀ wɔ́ sɔ́má kɛ̀bɛ́ è càn, è la vwǎrh jàà w yó á ŋwɛ́nɛ́.
58006010	Yi wɔ́ cángá cə́bal. Rə̀ wàr rə̀ la á gə́ só re mó, ǹdə́ kɔn dɛ́ dɛ̀bɛ́ á n'á wɛ̀rhɛ́ mɔ́ yò sǒ yé. Á tó rə̀ lyì bí á y'ǎ n'á sɛ̃ shãã ga mɔ́ dɛnnɛ á byili b'ǎ só re, sə wɔ́ èta á gwẽ̌ n'á wɛ̀rhɛ́ nɛ́ zà.
58006011	Sə nə́ r'é yǎl b'ǎ mə̀dù gakó ce jàn nɛ́ n já ń nə́ ń wɛ̀rhɛ́ èta, kɔn bé yí Cinu dɛ̃ rɛ́, mùnì ga á nə kɔn dɛ̀bɛ́ gakó á n'á dɛ̃̀ Cinu sõ mó.
58006012	Á bə̀k'á jǐrh nə̀wàcã̀nyɛla yé. Yálna lyì byɛ̀bɛ́ bə̀ zhí Yi ni, bə̀ n'ê zhìlì bə̀ yala nɛ, bə̀ lyì byɛ̀bɛ́ bə̀ n'ê wɛ̀rhɛ́ èta, bə̀ má nə cəl kɔn dɛ́ dɛ̀bɛ́ Yi bwəl rə̀ nyí mú wẽ́.
58006013	Yi gə́ bwəl nyí Abəraham nɛ mɔ́, lò dõ yə̀ nɛ́ yàl ńmyɛ kə́ ń du Yi sə n mə n yə̀ rə̀ zhə̀n-cí yé. Wɔ́ rə̀ cìcì rə̀ yàl rə̀ cìcì zhə̀n-cí,
58006014	rə̀ wò mò: "Zhə̀n zhə̀nà, à bá cĩ́ bwəl ǹ yó, sə à bá pɔ̃́ dwí rə pù."
58006015	Abəraham pyɛ́nɛ́ n dɛ̃̀ kɔn dɛ́ dɛ̀bɛ́ Yi bwəl mo rə̀ nyí mú, sə ń nɔ rɛ.
58006016	Numbyíní gə la nyí bwəl, wɔ́ lò mɔ̀bɔ́ ńmyɛ kə́ ń du èmyɛ́ ń nə́ ń yàl è zhə̀n-cí. Sə rə̀myɛ́ n'ê vùr tə́tɔ̀ná è ce kwã nɛ́, zɔ̀mɛ̀ k'ê tɛ̀nɛ́ yé.
58006017	Èta, Yi myɛ gə́ y'à n'ê yǎl rə byili Abəraham dwí rí rə̀ mə̌ ǹdə́ kɔn dɛ́ dɛ̀bɛ́ rə̀ bwəl rə̀ nyí mú ni pamparɛ̃ɛ̃ bə̀ nyǐ rə̀ nyì-bwelé y t'â la lyə́r mó ce, rə̀ cìcì yàl rə̀ cìcì zhə̀n-cí.
58006018	Nyì-bwelé kɛ̀bɛ́ è zhe zhə̀n-cí t'â lyə́r yé. Yi cìcì wàr rə̀ bá yə̀ rə̀ nyì-bwelé y zhə̀n-cí, e zɛ̃̀ e yə̀ kɔma yé. Èta, rə̀myɛ́ n'ê zal nə́ wun ní dɛ̃́dɛ̃́ nə́ yẽ̌ kɔn gakó ne, nə́ m'é dɛ̃̀ kɔn dɛ́ dɛ̀bɛ́ Yi bwəl nə́ba rə̀ nyí mú.
58006019	Kɔn dɛ́ rə̀myɛ́ mɔ́ ce nə́ bùlə̀ né zhǐ kẽkẽ jàà èdù. Rə̀myɛ́ ce, nə́ wɔ̌ nə́ b'ǎ zù Yi jì y jàà y kɛ̀bɛ́ è càn dɛ̃́dɛ̃́ Yi gə́ jě mə̀gã̌ mɔ́ wẽ́.
58006020	Wɔ́ gàà Yezu tó yé n vò ń jě né nə́ yilə, n jǐrh vwĩ̀-zwə́lnə náncɛ ǹdə Mɛlcəsədɛkɛ ta byinə nə̀ bə zhɔ̌ zhe yilə.
58007001	Mɛlcəsədɛkɛ yà ń wɔ́ Salɛm lyì pyɔ̌, e jà ń yà ń wɔ́ Yi rí tɛ̀bɛ́ rə̀ bə dõ zhe mó vwĩ̀-zwə́lnə. Abəraham yà ń zhə̀l n bú ǹdə́ pyǎ n ŋwɛ̀nɛ́ bɛ, n ká n kwɛ̃̀ ń bàn jè, Mɛlcəsədɛkɛ zɛ̃̀ n vò n jəl mo sɔ́má yó, n cĩ́ bwəl ń yó.
58007002	Rə̀myɛ́ yó, Abəraham vùr wẽ̀ dé tɛ̀bɛ́ ń zwẽ búlə́ né jàà w mɔ́ òdù shí gakó yó w n pɔ̃. Mɛlcəsədɛkɛ kùr wɔ́: "Cángá pyɔ̌". Kɔn súlí myɛ, ń yà ń wɔ́ Salɛm lyì pyɔ̌. Rə̀ kùr wɔ́: "Yə̀-zùlə́ pyɔ̌".
58007003	Bə̀ yə̀ ń da ǹdə́ ń ná pár lwar yé. Bə̀ yə̀l dwí tɛ̌ yil lò ǹdə́ mɔ myɛ yé. Bə̀ yə̀ ń lul lé yò zɔ̀m, bə̀ yə̀ ń cu mú myɛ yò zɔ̀m yé. Ń nyɛrhɛ Yi Byǐ mú: ń wɔ́ vwĩ̀-zwə́lnə twéé twéé.
58007004	Lwarna bə̀ nyǐ Mɛlcəsədɛkɛ du lyì bí gakó! Nə́ nàmbal Abəraham cìcì mú vùr wẽ̀ dé tɛ̀bɛ́ ń zwẽ búlə́ né jàà w mɔ́ kɔn rə̀dù shí gakó yó w n pɔ̃.
58007005	Wɔ́ Levyi dwí rí vwĩ̀-zwə́lnə bé ne bə̀ y'à pɔ nyí bə̀ bə̀ ce Esərayɛl lyì bí vùr bə̀ jɛ̃̀-kɔn dɛ́ kɔn rə̀dù shí gakó yó w bə pə bɛ. Bə̀ n'ê zwẽ rə̀myɛ́ mɔ́ bə̀ sõ, bə̀myɛ́ ga j'à wɔ́ Abəraham byǎ.
58007006	Abəraham vùr wẽ̀ dé tɛ̀bɛ́ ń zwẽ búlə́ né jàà w mɔ́ kɔn rə̀dù shí gakó yó w n pə Mɛlcəsədɛkɛ nɛ. Mɛlcəsədɛkɛ zɛ̃̀ n cĩ́ bwəl mɔ̀bɔ́ Yi y'à bwəl mo rə̀ nyí rí mú yó. Mɛlcəsədɛkɛ jà ń yà ń də̀ Levyi dwí rí lò yé.
58007007	E jà è gə wɔ́ zhə̀n yilə, wɔ́ náncɛ è n'ê cĩ́ bwəl bə̀sɔ́bwɛ̀lɛ́ yó.
58007008	Vwĩ̀-zwə́lnə bé byɛ̀bɛ́ bə̀ y'à n'ê zwẽ kɔn rə̀dù shí gakó yó w mó yá cì. Mɛlcəsədɛkɛ myɛ zwẽ kɔn rə̀dù shí gakó yó wə, sə ńmyɛ̌ ŋwɛ́nɛ́ twéé twéé, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə byili ní.
58007009	Wɔ́ Levyi nɛ̀mɛ́ nɛ́ nə̀ y'à n'ê zwẽ kɔn rə̀dù shí gakó yó w Esərayɛl lyì bí sõ. E jà Levyi cìcì tó Abəraham dɛnnɛ n vùr kɔn rə̀dù shí gakó yó w n pa,
58007010	bə̀ Mɛlcəsədɛkɛ gə́ zhə̀l n jəl Abəraham mɔ́, ǹdə́ bə̀ gwẽ̌ yə̀ Levyi lùl yé, sə ǹdə́ ń ŋwɛ́nɛ́ ń nàmbal Abəraham jal mɔ́ wa.
58007011	Esərayɛl lyì bí nyə́ né wẽ́, bə̀ y'à byili bə̀ wɔ́ Levyi nɛ̀mɛ́ nɛ́ wẽ́ bə̀ mə̌ sə bə cír vwĩ̀-zwə́lnə bé né ǹdə Arɔ̃ ta. Sə bə̀ vwĩ̀-zwə́lnə tùntwə̃̀ə̃̀ né y'à yə̀ Yi pùbùlə̀ yí yé. È gə də̀ rə̀myɛ́, wɔ́ byè yil bə̀ y'à bá ké pyà vwĩ̀-zwə́lnə dõ ǹdə Mɛlcəsədɛkɛ ta?
58007012	E jà vwĩ̀-zwə́lnə tùntwə̃̀ə̃̀ né gə k'ê də̀ nə̀myɛ́, sə́ nyǐ nyí rí myɛ mə̌ sə rə lyə́r.
58007013	Zɔ̀mà nɛ́ nə̀myɛ́ wɔ́ nə́ Cinu mú yò nə̀ n'ê zɔ̀mà. E jà wɔ́ kwálá dõ wẽ́ bə̀ lùl mò né. Sə kwálá y èmyɛ́ mɔ́ lò mə̀dù ga yə̀ vwĩ̀-zwə́lnə yàl yé.
58007014	Lyì bí gakó yě bə̀ nə́ Cinu mú wɔ́ Zhidə kwálá y wẽ́ bə̀ lùl mò né, e jà Muyiisi gə́ zɔ̀m vwĩ̀-zwə́lnə bé cír mó yò mó, ń yə̀ kwálá y èmyɛ́ yò zɔ̀m yé.
58007015	Èlǎsɛ̃́, nə́ m'ǎ byili kɔn dɛ̀bɛ́ rə̀ bá ce kɔn jǐrh pamparɛ̃ɛ̃ du: vwĩ̀-zwə́lnə dõ túwə́, ń nyɛrhɛ Mɛlcəsədɛkɛ,
58007016	sə ńmyɛ̌ mɔ́ yə̀ vwĩ̀-zwə́lnə jǐrh ǹdə numbyínsí nyə́ né gə́ n'ê byili ní yé. Ń jǐrh vwĩ̀-zwə́lnə nyǔ mə̀ t'â la zhɔ̌ jàn yilə.
58007017	Zhə̀nà, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Ǹ wɔ́ vwĩ̀-zwə́lnə byinə nə̀ bə zhɔ̌ zhe yilə, ǹdə Mɛlcəsədɛkɛ ta."
58007018	Nyí rí nándwə́l lé y'à bə kùr zhe, rə̀ gə́ y'à də̀ námpúm mú yilə. Rə̀myɛ́ ce bə yẽ̌ de.
58007019	Muyiisi nyə́ né yə̀ ce kaka yə̀ námpúm yé, sə Yi nyì-bwelé y nə́ r'é dɛ̃̀ mɔ́ ce nə́ wɔ̌ nə́ bwəlse re, bə̀ kɔn dɛ́ dɛ̀bɛ́ nə́ r'é dɛ̃̀ mɔ́ zhe kùr du.
58007020	Kɔn súlí myɛ, ń gə́ jǐrh vwĩ̀-zwə́lnə mó, Yi cìcì yàl ń zhə̀n-cí. Sə vwĩ̀-zwə́lnə bé dwã bɛ́ yə̀ zhə̀n-cí zal yé.
58007021	Yi yàl Yezu zhə̀n-cí. Rə̀ zɔ̀m ń yò rə wɔ̀: "Cinu bwəl nyí n wɔ̀: 'Ǹ b'ǎ yə̀ vwĩ̀-zwə́lnə byinə nə̀ bə zhɔ̌ zhe yilə.' Sə ń nyì-bwelé y t'â la lyə́r yé."
58007022	Wɔ́ rə̀myɛ́ è ce nə́ yě náàcɛ̀nɛ́ bə̀ nyǐ nə́ b'ǎ tó Yezu dɛnnɛ nə́ nə dɔbrɛ tɛ̀bɛ́ rə̀ càn du nã́yéé ré.
58007023	Kɔn dõ ŋwɛ́nɛ́ rə̀ n'ê byili bə̀ Yezu ǹdə́ vwĩ̀-zwə́lnə bé dwã bɛ́ də̀ rə̀dù yé: shãã ga vwĩ̀-zwə́lnə bé yàl nánzhəzhɔ̌, bə̀ bə̀ cù cù bə pú dwã nɛ́, bə̀ yə̀ ŋwɛ̀nɛ́ bə súlí tum dí bə vò yé né yé.
58007024	Sə Yezu gə́ ŋwɛ́nɛ́ twéé twéé mó ce, ń wɔ́ vwĩ̀-zwə́lnə byinə nə̀ bə zhɔ̌ zhe yilə.
58007025	Rə̀myɛ́ ce, ń wɔ̌ ń mà n vwǎrh lyì bí byɛ̀bɛ́ bə̀ tó ń dɛnnɛ bə̀ n'ê yǎl bə bwəlse Yi ni mú námpúm, bə̀ ń ŋwɛ́nɛ́ twéé gakó ń nə́ ń zal Yi cã̌ nɛ bə̀ yilə.
58007026	Wɔ́ vwĩ̀-zwə́lnə náncɛ y èmyɛ́ dwí rí è mə̌ ǹdə́ nə́ba. Ń wɔ́ náàcɛ̀n námpúm; ń bə yò zhe yé; ń bə dóó myɛ zhe yé; ń yə̀ yə̀-bəlwàálɛ cìnə́ ne gùlí yé. Yi zhẽ̌ mo dɛ̃̌ kɔn gakó yə́-pɛ̀lɛ́ wa.
58007027	Ń də̀ ǹdə vwĩ̀-zwə́lnə bé náncɛsɛ́ dwã bɛ́ ta yé. Bə̀myɛ́ n'ê jɛ̀rɛ̀ bə̀ zwə́l vwə̃̀ né bə pə Yi ni bə̀ sə̀pwà yə̀-bəlwàálɛ yilə, fòró bə zɛ̃̀ bə zwə́l lyì bí dwã bɛ́ yə̀-bəlwàálɛ yilə, sə Yezu pɔ ń cìn Yi ni n mə n zwə́l vwĩ̀ twər rə̀dù sá, twéé gakó yilə.
58007028	Vwĩ̀-zwə́lnə bé náncɛsɛ́ shɛ̀bɛ́ bə̀ y'à n'ê cír ǹdə Muyiisi nyə́ né gə́ byili ní mú wɔ́ bə-jàn-zhəəre cìnə́. Sə rə̀myɛ́ kwã nɛ́, Yi cìcì yàl rə̀ Byǐ mú zhə̀n-cí, bə̀ ń sú rə̀ yírh, rə cír mo ń wɔ́ vwĩ̀-zwə́lnə náncɛ byinə nə̀ bə zhɔ̌ zhe yilə.
58008001	Dɛ̀bɛ́ nə́ r'é byili mú gakó n'ê yǎl e wɔ̀ bə̀ wɔ́ vwĩ̀-zwə́lnə náncɛ y èmyɛ́ dwí rí nə́ zhe, ń jě Yi rí rə̀ jàn bə swɛ̃́ zhe mó jə̀jĩ́ ni Arəzana wa.
58008002	Ń nə́ ń twĩ̀ vwĩ̀-zwə́lnə náncɛ tum dí jàà y náàcɛ̀nɛ́ y wẽ́, Yi kòrhó w zhə̀n zhə̀n ga ò ŋwɛ́nɛ́ dɛ̃̌ Arəzana w mɔ́ wẽ́. Kòrhó w òmyɛ́ də̀ numbyíní jɛ̃̀ tum yé, wɔ́ Cinu ń pú wə.
58008003	Wɔ́ vwĩ̀ pansɛ Yi ni pɔ yil bə̀ n'ê cír vwĩ̀-zwə́lnə náncɛ gakó. Yezu myɛ mə̌ sə n pə kɔn Yi ni.
58008004	Ń gə yà ń ŋwɛ́nɛ́ cɛ yó, ń gə yə̀ vwĩ̀-zwə́lnə yàl yé, bə̀ vwĩ̀-zwə́lnə jɛ̀rɛ̀ bə̀ ŋwɛ́nɛ́ bə̀ n'ê pɛ vwə̃̀ pansɛ Yi ni ǹdə Muyiisi nyə́ né gə́ n'ê byili ní.
58008005	Vwĩ̀-zwə́lnə bé tumə né bə̀ n'ê twĩ̀ mú wɔ́ Arəzana nyə̀ná nɛ́ nyɔrhɔ. Muyiisi gə́ yà ń la kòrhó w pú yi ní, Yi zɔ̀m ǹdə́ mɔ rə wɔ̀: "Zhìlì ǹ yala nɛ ń pú kòrhó w ǹdə à gə́ pɔ mɔ́ nyí pyɔ̀ w yó né ta."
58008006	Sə tum dí tɛ̀bɛ́ bə̀ pɔ Yezu ni mú du vwĩ̀-zwə́lnə bé dwã bɛ́ nyǎn dɛ́. Wɔ́ ńmyɛ̌ dɛnnɛ Yi tó né rə zə dɔbrɛ tɛ̀bɛ́ rə̀ càn du nã́yéé ré ǹdə́ nə́ba, bə̀ kɔn dɛ̀bɛ́ Yi bwəl nyí bə̀ rə̀ la nə́ba pɔ mɔ́ zhe kùr du.
58008007	Dɔbrɛ́ nã́yéé ré gə y'à tó rə̀ sɔ́má y cɛ̀nɛ̀, bə̀ gə yə̀ dɔbrɛ dõ zal yé.
58008008	Wɔ́ rə̀myɛ́ è ce, Yi ji búlə́ rə wɔ̀: "Cinu wòwə̀: dɛ̃ ŋwɛ́nɛ́ rə̀ bànà, à bá zə dɔbrɛ nándùl ǹdə́ Esərayɛl ǹdə́ Zhidə lyì bí.
58008009	Rə̀ t'â la yál ǹdə dɔbrɛ́ tɛ̀bɛ́ à zɔ ǹdə́ bə̀ nàmbala bɛ́ à gə́ zɔ bə̀ jɛ̃̀ nɛ̀ a ce bə shə́r Ezhibti ní yi ní mú ta yé. Cinu kə́ n wɔ̀: wɔ́ bə̀myɛ́ cìcì bə̀ cɔ̀ dɔbrɛ́ rə̀myɛ́. Rə̀myɛ́ ce, àmyɛ yẽ̌ be.
58008010	Sə dɛ̃ rɛ́ tɛ̀bɛ́ rə̀ bàn mɔ́ gə tú è yúwə́, à bá ce à nyə́ né Esərayɛl lyì bí surhə né wẽ́, a kɛ̃ nɛ bə̀ wun ní wẽ́. À bá yə̀ bə̀ Yi, sə bə̀ bá yə̀ à lyì. Wɔ́ rə̀myɛ́ rə̀ bá yə̀ à dɔbrɛ́ à la zal ǹdə́ bɛ mɔ́.
58008011	Lò lò kə́ ń tá ń la ń jè-dõ ráá ń da-byǐ ni wál bə̀ ń pyǎ Cinu pár lwar yé. Bə̀ náncɛrh ǹdə́ bə̀sɔ́ná gakó bá lwar à párá.
58008012	À bá pə bɛ bə̀ dwə́ə́ré sǔbri; à k'â t'â la bə̀ yə̀-bəlwàálɛ́ yò lyǐrh kə́dò yé."
58008013	Yi gə́ zɔ̀m dɔbrɛ nándùl yò mó, n'ê byili bə̀ nã́yéé ré jǐrh nándwə́l. Zhə̀nà, kɔn dɛ̀bɛ́ rə̀ jǐrh nándwə́l k'ê bə jàn zhe yé; rə̀ n'ê lyɛ̃.
58009001	Yi dɔbrɛ́ nã́yéé ré yi ní, rə̀ y'à pɔ nyə́ rə̀ còrhó yilə, sə bə̀ y'à wɛ̀rhɛ́ jàà èdù myɛ cɛ yó nyɔ̀nɔ̀ rə̀ yilə.
58009002	Bə̀ y'à pú kòrhó òdù, bə zə gɔ̀nɔ̀ bə gõ̀ w jì ǹdə́ è jìní. Bə̀ y'à n'ê byẽ̀ ò jì-ná y bə̀ "Jàà náàcɛ̀nɛ́". Bə wɛ̀rhɛ́ ku bə cĩ́ è wẽ́ bə̀ m'ê cĩ́ pàntámsɛ nɛ́. Bə wɛ̀rhɛ́ tabəlɛ bə cĩ́ è wẽ́ bə̀ m'ê cĩ́ búrú ní bə̀ pɛ Yi ni.
58009003	Bə zɛ̃̀ bə̀ n'ê byẽ̀ ò jìní y bə̀ "Jàà y kɛ̀bɛ́ è càn dɛ̃́dɛ̃́ du".
58009004	Bə wɛ̀rhɛ́ ku bə̀ n'ê ji wẽ̀ rə̀ lwẽ́ nã́nyə̀nyɛ̀lɛ́ ò yó, bə zə sánə́má bə pɔ́pɔ̌ w bə cĩ́ jàà y èmyɛ́ wẽ́. Dɔbrɛ́ kùlkṍ w myɛ y'à ŋwɛ́nɛ́ è wẽ́, bə̀ y'à zə sánə́má bə pɔ́pɔ̌ wa. Sə nə̀zhĩ̌ y'à ŋwɛ́nɛ́ ò wẽ́, bə̀ zə sánə́má bə mɔ ya, bə ce mã́nɛ è wẽ́. Arɔ̃ də̀-dɔ̀lɔ̀ w ò y'à púrh vɔr mɔ́ myɛ y'à ŋwɛ́nɛ́ ò wẽ́, e súlí nə́kulə né nyɛ̀bɛ́ dɔbrɛ́ zɔ̀mà nɛ́ y'à kɛ̃ nə̀ yó mó.
58009005	Bə mɔ wẽ̀ ǹdə màlɛ́kabá ta bə cĩ́ kùlkṍ w yó, rə̀ n'ê byili bə̀ Yi ŋwɛ́nɛ́ gàà ǹdə́ rə̀ zùwə́. Wẽ̀ dé tɛ̀bɛ́ y'à zhe vɔ̀mɛ̀. Rə̀ vɔ̀mɛ̀ nɛ́ ywə́l mó y'à n'ê círhí ku w kɔ̀bɔ́ bə̀ y'à n'ê lwé vwǎm jal mɔ́ ò yó yə̀-bəlwàálɛ sǔbri lwə̌l yil mó. Sə nə́ wàr wẽ̀ dé tɛ̀bɛ́ gakó nə́ la byilu èlǎsɛ̃́ yé.
58009006	Wɔ́ èta bə̀ tɛnɛ kòrhó w né. Vwĩ̀-zwə́lnə bé n'ê zwì ò jì-ná y wẽ́ twéé twéé bə̀ twĩ̀ bə̀ tumə né.
58009007	Wɔ́ vwĩ̀-zwə́lnə bé yé né cìnə́ bé gakó náncɛ y dúdú ń nə́ ń zwì ò jìní y wə, sə wɔ́ twər rə̀dù byin gakó. Ń gə la zú, ń mə̌ sə n zə vwĩ̀ jal n zù n pə Yi ni, ń cìcì yilə, ǹdə́ lyì bí dwã bɛ́ yə̀-bəlwàálɛ́ bə̀ wɛ̀rhɛ́ ǹdə́ bə̀ yə̀l mó yilə.
58009008	Eshirhə náàcɛ̀nɛ́ tó rə̀myɛ́ dɛnnɛ è n'ê byili bə̀ kòrhó w nándṍ w gə gwẽ̌ n'ê jí, sɔ́má tɛ̀nɛ́ sə lò zù jàà y kɛ̀bɛ́ è càn dɛ̃́dɛ̃́ du páá mɔ́ wẽ́ yé.
58009009	Sə rə̀myɛ́ wɔ́ myɔrhɔ èlǎsɛ̃́ mɔ́ yilə. Ò n'ô byili bə̀ vwĩ̀ pansɛ́ bə̀ n'ê pɛ Yi ni mú wàr sə̀ ce lò mó mɔ̀bɔ́ ń nə́ ń pɛ sɛ mɔ́ wu w pyìrhí o zǎ Yi námpúm yé.
58009010	Sə nyə́ né nə̀myɛ́ wɔ́ kùjú ǹdə́ numbyíní gə́ mə̌ sé shàrh è yala nɛ́ dwí gakó né è yò kɔrhɔ ǹdə́ Yi mú nyə́ nə̀ pɔwa. Nyə́ né nə̀myɛ́ pɔ nə mé dɛ̃̀ dɛ̃ rɛ́ tɛ̀bɛ́ Yi kwɛrhɛ kɔn gakó mó.
58009011	Sə èlǎsɛ̃́, Kristə túwə́. Ńmyɛ̌ ń wɔ́ vwĩ̀-zwə́lnə mó náncɛ yá. Cɛ̀nɛ̀ tɛ̀bɛ́ Yi y'à bwəl nyí bə̀ rə̀ la nə́ba pɔ mɔ́ gakó wɔ́ ńmyɛ̌ dɛnnɛ nə́ tó né nə́ nə rɛ. Ń zù kòrhó w kɔ̀bɔ́ ò zhe kùr du nã́yóó mó, o já sú yírh dɛ̃́dɛ̃́ mɔ́ wa. Kòrhó w òmyɛ́ də̀ lũ w kɔ̀bɔ́ nyɔ̃̌ yé, b'è də̀ numbyínsi sə̀ pú w yé.
58009012	Ń zù jàà y kɛ̀bɛ́ è càn dɛ̃́dɛ̃́ du mú wẽ́ twər rə̀dù sá, twéé gakó yilə. È də̀ bə̀-cǐlsi ǹdə́ nə̀-byə-etwə́ə́le jal ń pɔ yé. Wɔ́ ń cìcì jal mɔ́ ń pɔ n mə n vwǎrh nə́ba twéé gakó yilə.
58009013	Bə̀ n'ê zə bə̀-cǐlsi ǹdə́ nə̀-byərh jal mɔ́, bə̀ n'ê zə nə̀-cɛl bə̀ n'ê gwi bə̀ fúl mó tɔ̀mɔ̀ w bə̀ súlí, bə̀ m'ê zhɛ́rhɛ́ lyì bí byɛ̀bɛ́ bə̀ dó mó yó bə̀ kwɛrhɛ bə̀ pwẽ̀ né mó yò, sə rə̀myɛ́ t'â wɛ̀rhɛ́ kaka bə̀ wun ní wẽ́ yé.
58009014	È gə wɔ́ èta, lwarna bə̀ Kristə jal mɔ́ zhe jàn du rə̀myɛ́ gakó dɛ̃́dɛ̃́, bə̀ Kristə pɔ ń cìn Yi ni ǹdə vwĩ̀-kɔn dɛ̀bɛ́ rə̀ bə jìmdì zhe ta ǹdə́ Eshirhə náàcɛ̀nɛ́ jàn. Tùntwə̃̀ə̃̀ né nyɛ̀bɛ́ nə̀ n'ê cĩ́ lò cu sɔ́má yó mó byèlè nə́ wun ní, sə ń jal mɔ́ vùr nə́ yə̀-bəlwàálɛ́ nə́ jǐrh wárhgáá, mùnì nə́ ŋwɛ̀nɛ́ nə́ twĩ̀ Yi nã́nyì y tum dí.
58009015	Wɔ́ ńmyɛ̌ dɛnnɛ Yi tó né rə zə dɔbrɛ nándùl ǹdə́ nə́ba. Ń shɛ̀nɛ́ n cì n mə n vwǎrh numbyínə́ bé bə̀ yə̀-bəlwàálɛ́ bə̀ y'à n'ê wɛ̀rhɛ́ dɔbrɛ́ nã́yéé ré yi ní mú wẽ́. Ń wɛ̀rhɛ́ èta mùnì byɛ̀bɛ́ Yi byẽ̀ mó ŋwɛ̀nɛ́ bə nə cɛ̀nɛ̀ rɛ́ tɛ̀bɛ́ rə̀ t'â la zhɔ̌, Yi bwə̀l rə̀ nyí mú.
58009016	Lò gə pɔ nyí bə̀ ń gə cù sə bə wɛ̀rhɛ́ kɔn dɛ̀bɛ́ èta, ń gə gwẽ̌ yə̀ cì, ń nyí rí rə̀myɛ́ mɔ́ t'â jí yé. Sə ń gə tú ń cùwə̀, wɔ́ rə̀myɛ́ yi ní, ń nyí rí zɛ̃̀ rə̀ n'ê jí.
58009018	Wɔ́ rə̀myɛ́ è ce, dɔbrɛ́ nã́yéé ré gə́ tú è la zal, bə̀ jɛ̀rɛ̀ bə ló vwǎm jal tɛ̃́.
58009019	Muyiisi jɛ̀rɛ̀ n byili nyə́ né púlə́púlə́ lyì bí gakó ne ǹdə nə̀ gə́ kɛ̃ sɛ́bɛ́ rɛ́ wẽ́ né, n zɛ̃̀ n kwè nə̀-byə-etwə́ə́le ǹdə́ bə̀-cǐlsi jal ǹdə́ nɛ̃̌ n kwè pyì-kur nándə̀dwààlɛ̀ nánshɛ̀n ǹdə́ dɔ̌ ná-èkùlí n mɔ́rh nɛ́, n jɛ̀rɛ̀ n zhɛ́rhɛ́ nyə́ né sɛ́bɛ́ rɛ́ yó, n zɛ̃̀ n zhɛ́rhɛ́ lyì bí gakó yó,
58009020	n zɛ̃̀ n wɔ̀: "Jal mɔ́ mɔ̀bɔ́ wɔ́ dɔbrɛ́ Yi zɔ ǹd'ába mɔ́ myɔrhɔ."
58009021	Rə̀myɛ́ kwã nɛ́, n zɛ̃̀ n zhɛ́rhɛ́ jal mɔ́ kòrhó w ǹdə́ wẽ̀ dé tɛ̀bɛ́ bə̀ y'à m'ê twĩ̀ Yi tumə né mó gakó yó.
58009022	È gə wɔ́ nyə́ né gə́ n'ê byili ní mú, wɔ́ jal mə̀ n'ê ce kɔn gakó jǐrh wárhgáá, sə rə̀ jàlà ŋwɛ́nɛ́ rə̀ wàr yé. Jal gə yə̀ tɛ̃́ lwé, sǔbri pɔ tɛ̀nɛ́ yé.
58009023	Kɔn gə wɔ́ nyɔ́ɔ́ sə bə zwə́l vwə̃̀ mùnì wẽ̀ dé tɛ̀bɛ́ rə̀ wɔ́ Arəzana nyǎn dɛ́ nyaarhɛ́ mɔ́ jǐrh wárhgáá, sə́ nyǐ Arəzana nyǎn dɛ́ cìcì mú wɔ́ vwĩ̀ tɛ̀bɛ́ rə̀ zhe kùr dɛ̃́dɛ̃́ mɔ́ bə̀ mə̌ sə bə zwə́l rə̀ yilə.
58009024	Zhə̀nà, Kristə yə̀ kòrhó kɔ̀bɔ́ numbyínsi pú ò nyɛrhɛ kɔ̀bɔ́ ò ŋwɛ́nɛ́ dɛ̃̌ Arəzana w mɔ́ wẽ́ zwì yé. Ń zɛ̃̀ n vò dɛ̃̌ Arəzana w Yi cìcì sõ ń nə́ ń lwə̀l lè nə́ yilə.
58009025	Zhwifubá vwĩ̀-zwə́lnə bé náncɛ y nə́ ń zə vwàmá jal ń zwì kòrhó w jàà y kɛ̀bɛ́ è càn dɛ̃́dɛ̃́ du mú wẽ́ byin byin gakó, sə Kristə yə̀ nɛ́ zwì n pə ń cìn twər nánzhəzhɔ̌ yé.
58009026	Kɔn gə y'à yàl èta, ń yà ń mà n nwɛ̀nɛ̀ twər nánzhəzhɔ̌ lũ w kùr-ju yi ní ga. Sə ń byili ń cìn dwã nɛ́ nyɛ̀bɛ́ nánkwaá nɛ́ èta mɔ́ wẽ́ twər rə̀dù sá twéé gakó yilə, n pə ń cìn ǹdə vwĩ̀ kɔn ta n mə n vùr yə̀-bəlwàálɛ́.
58009027	Lò gakó mə̌ sə n cì twər rə̀dù sá, Yi zɛ̃̀ rə bùr ń bùrsì.
58009028	Èta, Kristə myɛ pɔ ń cìn ǹdə vwĩ̀-kɔn ta twər rə̀dù sá, n mə n vùr lyì nánzhəzhɔ̌ yə̀-bəlwàálɛ. Ń mà n ká n bà, sə è də̀ yə̀-bəlwàálɛ vǔr yil kə́dò yé. Wɔ́ byɛ̀bɛ́ bə̀ n'ê dɛ̃̀ mɔ̀ mɔ́ vwǎrh yilə.
58010001	Muyiisi nyə́ né wɔ́ cɛ̀nɛ̀ rɛ́ tɛ̀bɛ́ rə̀ bàn mɔ́ èsə̃̌yùlú, sə è də̀ rə̀ cìcì mú yé. Nə̀ n'ê byili bə̀ bə̀ mə̌ sə bə j'â n'ê zwə́l vwə̃̀ né nə̀myɛ́ cìcì bə̀ k'â bwérhé byin byin gakó. Wɔ́ rə̀myɛ́ è ce, nə̀ wàr nə̀ n'ê ce byɛ̀bɛ́ bə̀ n'ê zwə́l vwə̃̀ né nə̀myɛ́ mɔ́ yə̀ námpúm Yi yé né yé.
58010002	Nə̀ gə y'à wɔ̌ nə̀ ce bə̀ yàl námpúm, bə̀ gə k'ê t'â zwə́l vwĩ̀ yé. Vwə̃̀ né nə̀myɛ́ gə vùr bə̀ yə̀-bəlwàálɛ́, rə̀ yò y'à k'ê t'â la bə̀ wẽ́ yál yé.
58010003	Sə vwə̃̀ né bə̀ y'à n'ê zwə́l mó y'à ce bə̀ n'ê lyǐrh bə̀ yə̀-bəlwàálɛ́ yò byin byin gakó,
58010004	bə̀ nə̀-byərh ǹdə́ bə̀-cǐlsi jal wàr yə̀-bəlwàálɛ mə̀ la vǔr yé.
58010005	Rə̀myɛ́ ce, Kristə gə́ tú ń bàn lũ w wẽ́ yi ní, ń zɔ̀m ǹdə́ ń Da n wɔ̀: "Ǹ tá ǹ yǎl vwə̃̀ ǹdə́ pansɛ yé, sə ǹ wɛ̀rhɛ́ numbyíní yala ń pɛ̃.
58010006	Ǹ tá ǹ yǎl vwàmá nɛ́ nyɛ̀bɛ́ bə̀ n'ê zwə́l bə̀ ji myǐn vwĩ̀-jìlú w yó mó, ǹdə́ vwə̃̀ né nyɛ̀bɛ́ bə̀ n'ê zwə́l yə̀-bəlwàálɛ vǔr yil mó yé.
58010007	Rə̀myɛ́ yi ní, à wòwə̀: 'Nyǐ ni, à Yi, à tú ǹ pùbùlə̀ wɔ̀rhɔ́ yilə, ǹdə bə̀ gə́ kɛ̃ ǹ zɔ̀mɛ̀ rɛ́ sɛ́bɛ́ rɛ́ wẽ́ à shò-kwã nɛ́ nɛ́.' "
58010008	Ń ju kùr n wɔ̀: "Ǹ tá ǹ yǎl vwə̃̀ ǹdə́ pansɛ, ǹdə́ vwàmá nɛ́ nyɛ̀bɛ́ bə̀ n'ê zwə́l bə̀ ji myǐn vwĩ̀-jìlú w yó mó, ǹdə́ vwə̃̀ né nyɛ̀bɛ́ bə̀ n'ê zwə́l yə̀-bəlwàálɛ vǔr yil mó yé." E jà bə̀ n'ê zwə́l vwə̃̀ né nə̀myɛ́ mɔ́ gakó ǹdə nyə́ né gə́ n'ê byili ní.
58010009	N zɛ̃̀ n kə́ n wɔ̀: "Nyǐ ni, à tú ǹ pùbùlə̀ wɔ̀rhɔ́ yilə." Èta, Kristə ce shãã ga vwə̃̀ né jé, sə ńmyɛ̌ vwĩ̀ rí k'â zhǐ nə̀myɛ́ gakó jàà wà.
58010010	Yezu Kristə pɔ ń yala nɛ́ twər rə̀dù sá, twéé gakó yilə, n mə n pyìrh Yi pùbùlə̀ né. Ń vùr nə́ yə̀-bəlwàálɛ́, n ce nə́ jǐrh náàcɛ̀nà námpúm.
58010011	Vwĩ̀-zwə́lnə gakó nə́ ń zhì dɛ̃̌ Yi kòrhó w wẽ́ ń mə́ ń twĩ̀ Yi tum dí. Bə̀ n'ê zwə́l vwə̃̀, sə wɔ́ nə̀myɛ́ mɔ́ cìcì bə̀ n'ê zwə́l bə̀ k'â bwérhé. Sə nə̀ wàr nə̀ má vùr yə̀-bəlɔ̀lɔ́ gaga yé.
58010012	Sə è gə wɔ́ Kristə yilə, ń pɔ ń cìn ǹdə vwĩ̀-kɔn ta, twər rə̀dù sá, nə́ yə̀-bəlwàálɛ́ yilə. Rə̀myɛ́ kwã nɛ́, n zɛ̃̀ n vò dɛ̃̌ Arəzana wa, ń jě Yi jə̀jĩ́ ni twéé gakó yilə,
58010013	ń mə́ ń dɛ̃̀ Yi la ce n nɔ̀ ń zwə̀ bé tɛ̃́ ń nə̀rh kùr w mó.
58010014	Ń tó ń cìn pɔ twər rə̀dù sá ǹdə vwĩ̀-kɔn ta mɔ́ dɛnnɛ n ce byɛ̀bɛ́ bə̀ yə̀-bəlwàálɛ́ shə́r mó tó ń dɛnnɛ bə jǐrh náàcɛ̀nà námpúm.
58010015	Eshirhə náàcɛ̀nɛ́ myɛ ju kùr e zɔ̀m rə̀myɛ́ yò e wɔ̀:
58010016	"Cinu wòwə̀: dɛ̃ rɛ́ tɛ̀bɛ́ rə̀ bàn mɔ́ gə tú è yúwə́, à bá ce à nyə́ né Esərayɛl lyì bí surhə né wẽ́, a kɛ̃ nɛ bə̀ wun ní wẽ́. Wɔ́ rə̀myɛ́ rə̀ bá yə̀ à dɔbrɛ́ à la zal ǹdə́ bɛ mɔ́."
58010017	E zɛ̃̀ e súlí e wɔ̀: "À k'â t'â la bə̀ yə̀-bəlwàálɛ́ ǹdə́ bə̀ dwə́ə́ré yò lyǐrh kə́dò yé."
58010018	Sǔbri gə pɔ rə zhɛ̀, bə̀ k'ê bə vwĩ̀ zwə́l tum zhe yə̀-bəlwàálɛ yil yé.
58010019	Da-byǎ, nə́ yě pamparɛ̃ɛ̃ bə̀ nə́ wɔ̌ nə́ b'ǎ tó Yezu jal mɔ́ mə̀ ló tɛ̃́ mɔ́ dɛnnɛ nə́ zù jàà y kɛ̀bɛ́ è càn dɛ̃́dɛ̃́ du mú wẽ́.
58010020	Ń púl sɔ́má nándwə̃̀ n pə nə́ba, è wɔ́ nyǔ sɔ́má. È n'ê tó gɔ̀nɔ̀ w ò bɔ̀n Yi kòrhó w dwã w mɔ́ wẽ́. Rə̀myɛ́ wɔ́ ń cìcì yala nɛ́ myɔrhɔ.
58010021	Nə́ zhe vwĩ̀-zwə́lnə náncɛ, wɔ́ ńmyɛ̌ ń cǐ Yi kɛ̀lɛ́ yá.
58010022	Bànà nə́ bwəlse Yi ni ǹdə́ wu òdù, nə́ zhí ri ǹdə́ nə́ wun gakó, ǹdə́ wu kɔ̀bɔ́ ò bə lwɛlɛ dwí-byǐ zhe, ǹdə́ yala nyɛ̀bɛ́ bə̀ shàrh ǹdə́ nɛ̃̌ zwẽ́zwẽ́.
58010023	Zana nə́ zə kɔn dɛ́ dɛ̀bɛ́ nə́ bwə̀l rə̀ yò w nə́ r'é dɛ̃̀ mɔ́ kẽkẽ, bə̀ Yi bá pyìrh kɔn dɛ́ dɛ̀bɛ́ rə̀ bwəl rə̀ nyí bə̀ rə̀ la nə́ba pɔ mɔ́.
58010024	Sɛ̃na nə́ sɛ̃ dwã nɛ, nə́ zə dwã wun ni, nə́ swéné dwã ǹdə́ tumə nyɛ̀bɛ́ nə̀ càn.
58010025	Nə́ bə̀k'á kwàrh nə́ dwã-gùúlí jàà y wẽ́ zhəl ǹdə lyì bí jàlà gə́ myɛrhɛ bə̀ k'ê t'â zhə̀l mó ta yé. Nə́ mə̌ sə nə́ r'é sɛ̃ dwã nɛ twéé twéé, b'ǎ nə bə̀ Cinu dɛ̃ rɛ́ bwəlse.
58010026	Nə́ yě zhə̀n dɛ́ gə́ wɔ́ nɛ́. Rə̀myɛ́ ce, nə́ gə gwẽ̌ cə̀ə̀lè nə́ r'é wɛ̀rhɛ́ yə̀-bəlwàálɛ ǹdə́ bə̀cà, sə́ nyǐ vwĩ̀ dõ k'ê tɛ̀nɛ́ rə̀ la rɛ vǔr yé.
58010027	Wɔ́ wu-zɛ̃̀ɛ̃́ dúdú è má zhe nə́ba nə́ m'é dɛ̃̀ kɔn dɛ̀bɛ́ rə̀ bàn mɔ́. Kɔn dɛ́ rə̀myɛ́ mɔ́ wɔ́ lyì bí bùrsí kɔ́ ǹdə́ myìn-cɔ̀lɔ̀ w ò la Yi zwə̀ bé jú mú.
58010028	Lò mɔ̀bɔ́ gakó ń yà ń cẽ Muyiisi nyə́ né, lyì bə̀lyè ráá bə̀tɔ̀ zɛ̃̀ bə yə̀ ń yò w zhə̀n-cìnə́, bə̀ n'ê gwi rə̀-ná-cí. Bə̀ t'â dùr ń nɔ̀nɔ̀ yé.
58010029	Rə̀myɛ́ ce, lwarna bə̀ lò mɔ̀bɔ́ ń tá ń nyàm Yi Byǐ mú mà n nə zwini nánfɔ̀lɔ̀ du, bə̀ ń tá ń zə ń jal mɔ́ Yi tó mə̀ dɛnnɛ rə zə dɔbrɛ mɔ́ ń mə́ ń yàl kɔ̀-twə̌, e jà wɔ́ mə̀myɛ́ dɛnnɛ ń yə̀-bəlwàálɛ́ tó né rə shə́r n jǐrh wárhgáá. Kɔn súlí myɛ, ń nə́ ń tùrh Eshirhə náàcɛ̀nɛ́, sə wɔ́ èmyɛ́ è ce nə́ lwar bə̀ Yi wɔ́ wu-bɔ̀nɔ̀ cə́bal.
58010030	Zhə̀nà, nə́ yě bə̀ Yi wòwə̀: "Wɔ́ àmyɛ́ à cǐ bùrsí bǔr mó. À n'â kɛ́ lò gakó bùrsì ǹdə kɔn gə́ mə̌ nɛ́." N kə́ n súlí n wɔ̀: "Cinu mà n kə́ ń lyì bí bùrsì."
58010031	Lò mɔ̀bɔ́ ń wɛ̀rhɛ́ rə̀myɛ́, ń gə tu Yi nã́nyì y jɔ̃̀ wà, zwini nánfɔ̀lɔ̀ bá zə mɔ!
58010032	Lyǐrhnə kɔn dɛ́ dɛ̀bɛ́ rə̀ wɛ̀rhɛ́ ába shãã ga, á gə́ zù Yi pwẽ̀ dé wẽ́ yi ní mú yò. Á ju kùr á nwɛ̀nɛ̀ dɛ̃́dɛ̃́, sə á pyɛ́nɛ́ á zhì á nà yó kẽkẽ, á m'á bú búlə́ né nə̀myɛ́.
58010033	Bə̀ tùrh á jàlà, bə nwɛ̀nɛ̀ bɛ̀ lyì bí gakó yírh wə, sə á jàlà myɛ y'ǎ n'á sɛ̃ lyì bí byɛ̀bɛ́ bə̀ y'à n'ê nwɛ̀nɛ̀ èta mɔ́ nɛ.
58010034	Zhə̀nà, á tó byɛ̀bɛ́ bə̀ y'à co byə̀nə́-jù w mú myɛ nɛ á nwɛ̀nɛ̀, á shɛ̀nɛ́ ǹdə́ wu-nyɔ̃̀ bə zə ába bə zwẽ á jɛ̃̀-kɔn dɛ́ gakó, b'ǎ yě b'ǎ zhe nə̀cɛ̀ndɛ̀ nánfɔ̀lɔ̀ rə̀ ŋwɛ́nɛ́ twéé twéé.
58010035	Á bə̀k'á gə á wun yé, b'ǎ m'ǎ tó rə̀myɛ́ dɛnnɛ á nə pɛnɛ́ nánfɔ̀lɔ̀.
58010036	Wɛ̀rhɛ́na Yi pùbùlə̀ ǹdə́ cìn-pyɔ́nɔ́, mùnì á nə kɔn dɛ̀bɛ́ Yi bwəl rə̀ nyí bə̀ rə̀ la ába pɔ mɔ́.
58010037	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "È dǎl námpɔ́lɛ́ɛ́, mɔ̀bɔ́ ń mə̌ sə n bə̀ mɔ́ bànà; ń tá ń la dɔnɔ yé.
58010038	Lò mɔ̀bɔ́ ǹ zhí àmyɛ́ nɛ, ǹ kə́ ǹ bə dóó zhe yé; ǹ Yi-ni-zhú mú bá ce ń nə nyǔ. Sə ǹ gə yẽ̌ àmyɛ́ nɛ zhú mú ni, à k'â t'â la ǹ sõ cilu yé."
58010039	Nə́myɛ̌ zhí Yi ni, nə́ m'ǎ nə vwǎrh. Nə́ tɛ̀nɛ́ lyì bí byɛ̀bɛ́ bə̀ yẽ̌ bə̀ Yi-ni-zhú mú ni bə jé mó wẽ́ yé.
58011001	Yi-ni-zhú mú n'ê yǎl e wɔ̀: bə̀ ǹ yě bə̀ ǹ b'ǎ nə kɔn dɛ̀bɛ́ ǹ nə́ ǹ dɛ̃̀ mɔ́, sə ǹ yě myɛ ǹdə́ ǹ wu gakó bə̀ wẽ̀ ŋwɛ́nɛ́ rə̀ wɔ́ zhə̀nà, yírhə́ j'à bə rɛ nɛ yé.
58011002	Shãã ga lyì bí wɔ́ bə̀ Yi-ni-zhú mú mə̀ ce Yi byili bə̀ bə̀ sú rə̀ yírhə́.
58011003	Wɔ́ nə́ gə́ zhí Yi ni mú è ce, nə́ yě bə̀ wɔ́ rə̀ zɔ̀mɛ̀ rɛ́ rə̀ wɛ̀rhɛ́ lũ wə́. Èta, wẽ̀ dé tɛ̀bɛ́ yírhə́ nə mɔ́, wɔ́ tɛ̀bɛ́ yírhə́ bə nɛ mɔ́ dɛnnɛ Yi tó né rə wɛ̀rhɛ́ rɛ.
58011004	Abyəə yà ń zhí Yi ni. Wɔ́ rə̀myɛ́ è ce ń vwĩ̀ rí ń zwə́l n pə rɛ mɔ́ yí rə̀ pùbùlə̀ du Kɛ̃ɛ̃ nyǎn dɛ́. Wɔ́ ń Yi-ni-zhú mú è ce Yi zwẽ ń vwĩ̀ pɛnɛ́ y rə mé byili bə̀ ń bə dóó zhe yé. Wɔ́ ń Yi-ni-zhú mú myɛ mə̀ ce n cì n jà ń gwẽ̌ nyɛ̌ ǹdə ń ŋwɛ́nɛ́ ń nə́ ń zɔ̀m ta.
58011005	Enɔkɛ yà ń zhí Yi ni. Wɔ́ rə̀myɛ́ è ce rə kwè mò n vò ń jě rə̀ yala nɛ ǹdə́ ń yə̀ cì yé. Lò lò yírh k'ê yə̀ mɔ nɛ yé, bə̀ Yi kwè mò n vò ń jě rə̀ yala nɛ. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Enɔkɛ yà ń sú Yi yírh ǹdə́ rə̀ gwẽ̌ yə̀ mɔ̀ kwè n vò rə̀ sõ yé.
58011006	E jà lò mɔ̀bɔ́ ǹ yə̀ Yi ni zhí, ǹ wàr ǹ b'ǎ sú rə̀ yírh yé. Lò mɔ̀bɔ́ ǹ nə́ ǹ yǎl ń bwəlse Yi yé né, ǹ mə̌ sə́ zwẽ nyí myɛ bə̀ rə̀ n'ê kwɛ̃̌ byɛ̀bɛ́ bə̀ n'ê pyà rɛ̀ mɔ́.
58011007	Nəwee myɛ yà ń zhí Yi ni. Wɔ́ rə̀myɛ́ è ce Yi gə́ byili mu kɔn dɛ̀bɛ́ rə̀ la wɔ̀rhɔ́ mɔ́, ń yírh j'à y'à gwẽ̌ bə rɛ nɛ mɔ́, n zwẽ nyí, n fwar kùlkṍ nánfɔ̀lɔ̀, ńmyɛ̌ ǹdə́ ń kɛ̀lɛ́ y lyì bí zù ò wẽ́ bə mé lú. Sə ń gə́ wɛ̀rhɛ́ èta mɔ́, ń kɔ́ lũ w lyì bí bùrsì. Wɔ́ ń Yi-ni-zhú mú è ce Yi nyǐ mu ǹdə ń bə dóó zhe ta.
58011008	Abəraham yà ń zhí Yi ni. Wɔ́ rə̀myɛ́ è ce, Yi gə́ byẽ̀ mò, ń shɛ̀nɛ́ n zwẽ nyí, n zhǐr n yẽ̌ ń cìcì cɔ w nɛ, n vò tənà kɛ̀bɛ́ Yi y'à la mɔ pɔ e jǐrh ńmyɛ̌ nyǎ mɔ́ wa. E jà ń yà ń yə̀l ń gə́ la mə̀gã̌ yé.
58011009	Ń Yi-ni-zhú mú ce n jòm cɔ w Yi y'à bwəl mo ò nyí mú wə, ǹdə zhə-bal ta, kwə̀ə́rhe wẽ́, ńmyɛ̌ ǹdə́ Yəzakɛ ǹdə́ Zhakɔɔbɛ, bə̀ bə̀myɛ y'à nɔ Yi nyí-bwəl lé rə̀myɛ́.
58011010	Abəraham yà ń nə́ ń dɛ̃̀ cɔ w kɔ̀bɔ́ Yi cìcì la lú náàcɛ̀nɛ́ mɔ́.
58011011	Wɔ́ ń kɛ̃ Sara gə́ yà ń zhí Yi ni mú è ce n ŋwɛ̀nɛ́ n lù byǐ ǹdə́ ń yà ń cɛ ga yírh wə, bə̀ ń yà ń yě bə̀ Yi nyí-bwəl lé t'â la kwǎrh yé.
58011012	Wɔ́ rə̀myɛ́ è ce Abəraham yàl nàmbal mə̀dù sásá, ǹdə́ ń yà ń cɛ n bwəlse cu ga, ń nɔ nɛ̀mɛ́ nánjə̀jóló ǹdə cã̀mə́sɔ̌rh ta dɛ̃̌, ǹdə nyɔ̀rhɔ́ ta mwə̃́ nyí ni. Lò lò wàr bɛ̀ ń la gál n nə bə̀ yó yé.
58011013	Sə lyì bí bə̀myɛ́ gakó cù bə̀ Yi-ni-zhú mú wẽ́. Bə̀ yə̀ kɔn dɛ́ dɛ̀bɛ́ Yi y'à bwəl rə̀ nyí mú nɛ yé, sə bə̀ nɔ rɛ pyépyé bə̀ Yi-ni-zhú mú wẽ́. Sə rə̀myɛ́ ce bə̀ y'à n'ê byili bə̀ bə̀myɛ́ wɔ́ zhələ ǹdə́ sɔ́m-zhə̀lnə̀ cɛ yó.
58011014	Bə̀ gə́ wò èta mɔ́ n'ê byili pamparɛ̃ɛ̃ bə̀ bə̀ n'ê pyà bə̀ da-dǒ.
58011015	È də̀ cɔ w kɔ̀bɔ́ bə̀ du bə yẽ̌ mó yò bə̀ zɔ̀m yé. È gə wɔ́ òmyɛ́ yò bə̀ bùlə̀, bə̀ y'à wɔ̌ bə̀ bá kwɛ̃̀ bə vò gàà.
58011016	Sə zhə̀nà, bə̀ pyà da-dǒ kɔ̀bɔ́ ò càn du. Wɔ́ Arəzana. Rə̀myɛ́ ce, Yi shɛ̀nɛ́, rə̀ yə̀ cìzhìl dùr, bə̀ bə̀ byẽ̌ de bə̀ bə̀ Yi yé, bə̀ rə̀ tɛnɛ cɔ òdù dɛ̃̌ Arəzana w rə cĩ́ bi.
58011017	Yi gə́ y'à zhẽ̀ Abəraham bə̀ ń zə ń byì-dùwə̀ Yəzakɛ n mə n zwə́l vwĩ̀ n pə rɛ mɔ́, wɔ́ ń Yi-ni-zhú mú mə̀ ce ń yà ń shɛ̀nɛ́ ń la mɔ zwə́l.
58011018	E jà Yi y'à bwəl nyí Abəraham nɛ rə wɔ̀: "Wɔ́ Yəzakɛ ń mà n nə nɛ̀mɛ́ nánzhəzhɔ̌ bə yə̀ ǹmyɛ́ dwí."
58011019	Abəraham yà ń nə́ ń zwẽ nyí zhə̀n ga bə̀ Yi wɔ̌ rə̀ bá bwìrhì cùùrì. Wɔ́ rə̀myɛ́ è ce Yi ká pɔ̃ ń byǐ mú, sə kɔn nyɛ̌ ǹdə wɔ́ bwírhí ń bwìrhì ta.
58011020	Yəzakɛ yà ń zhí Yi ni. Wɔ́ rə̀myɛ́ è ce n bwəl kɔn dɛ̀bɛ́ rə̀ y'à gwẽ̌ bàn n pə Zhakɔɔbɛ ǹdə́ Ezəyu ni.
58011021	Zhakɔɔbɛ yà ń zhí Yi ni. Wɔ́ rə̀myɛ́ è ce, ń cu mú gə́ tú e bwəlse, ń bwəl cɛ̀nɛ̀ n pə Zhozefu byǎ bɛ́ nɛ n twèlé dwã nɛ, n zɛ̃̀ n cìì ń də̀-dɔ̀lɔ̀ w tɛ̃́ n wùlì tɛ̃́ n cèrhé Yi.
58011022	Zhozefu yà ń zhí Yi ni. Wɔ́ rə̀myɛ́ è ce, ń gə́ tú ń la cú, n zɔ̀m yi rí tɛ̀bɛ́ Esərayɛl lyì bí la Ezhibti ní zhǐr mó yò, n zɛ̃̀ n byili bə̀ gə́ mə̌ sə bə wɛ̀rhɛ́ mɔ nɛ́ ǹdə́ ń gə tú ń cùwə̀.
58011023	Muyiisi ná ǹdə́ ń da y'à zhí Yi ni. Wɔ́ rə̀myɛ́ è ce, bə̀ gə́ lùl mò, bə shèè mò cànsɛ̀ sə̀tɔ̀. Bə̀ pwírí ń wɔ́ ébɔ́. Bə̀ yə̀ ywẽ dùr ǹdə́ pyɔ̌ mɔ́ nyə́ né cõ yé.
58011024	Muyiisi yà ń zhí Yi ni. Wɔ́ rə̀myɛ́ è ce, ń gə́ tú n jǐrh námpwə̌l yi ní, ń yà ń bə shɛ̀ bə̀ bə̀ wál bə̀ wɔ́ Ezhibti lyì pyɔ̌ Faraɔ̃ bə̀kɔ́ byǐ ǹdə́ mɔ yé.
58011025	Ń gə́ shɛ̀nɛ́ n tó Yi dwí rí ni n zù nɔ̀nɔ̀ wẽ́ mó cɔ̃̀ ń gə nɔ wu-nyɔ̃̀ yə̀-bəlɔ̀lɔ́ wẽ́ o j'à t'â la dɔnɔ yé.
58011026	Ń pwírí bə̀, ń gə nɔ fulsi ǹdə bə̀ gə́ mə̌ sə bə wɛ̀rhɛ́ Kristə né mó zhe kùr dɛ̃́dɛ̃́ du Ezhibti nə̀cɛ̀ndɛ́, bə̀ ń yà ń nə́ ń tɛ́rɛ́ kwǎndɛ́ tɛ̀bɛ́ ń la nɔ nəkɔl mɔ́ yò.
58011027	Wɔ́ ń gə́ yà ń zhí Yi ni mú è ce, ń yə̀ pyɔ̌ mɔ́ ywẽ dùr ǹdə́ Ezhibti ní zhǐr yé. Ń yà ń zhí Yi ni kẽkẽ. Kɔn y'à nyɛ̌ ǹdə ń yírhə́ y'à nə Yi rí lò yírhə́ wàr nə̀ nɛ mɔ́ ta.
58011028	È k'ê wɔ́ ń gə́ yà ń zhí Yi ni mú è ce, n ce Esərayɛl lyì bí wɛ̀rhɛ́ Pakɛ címsí, bə zhɛ́rhɛ́ vwàmá nɛ́ jal mɔ́ bə̀ bwə̀rsé bwə̀ə̀lé yó, mùnì ga màlɛ́ka y è la Ezhibti lyì bí byì-cɛsɛ́ gu mú bə̀ká gu Esərayɛl lyì bí byì-cɛsɛ́ yé.
58011029	Esərayɛl lyì bí y'à zhí Yi ni. Wɔ́ rə̀myɛ́ è ce bə byɛrhɛ mwə̃́ y nánshɔ̃̀ w ǹdə wɔ́ cə-kùlì ta. Sə Ezhibti lyì bí gə́ tú bə yí bə zù bə̀ la byɔrhɔ, nɛ̃̌ mɔ́ já mɔ́lɛ́ bɛ.
58011030	Esərayɛl lyì bí y'à zhí Yi ni. Wɔ́ rə̀myɛ́ è ce bə zhə̀l bə kə́kɛ́lɛ́ Zheriko dwã nyàlpyɛ̀, byílí y è y'à kə́kɛ́lɛ́ cɔ w mɔ́ gakó já ló tɛ̃́.
58011031	Kə-nə̀fòló Arayaabɛ yà ń zhí Yi ni. Wɔ́ rə̀myɛ́ è ce ń yə̀ byɛ̀bɛ́ bə̀ y'à cẽ Yi nyí ni mú ni tó n cì yé, bə̀ ń yà ń zwẽ Esərayɛl lyì bí bə̀ y'à twĩ̀ bə̀ bə̀ zhəl bə byɛ́lɛ́ cɔ w mɔ́ cɛ̀nɛ̀.
58011032	À bá wɔ̀ bə̀ byè kə́dò? À k'â t'â la yé nɔ a zɔ̀m Zhədəyɔ̃ ǹdə́ Barakɛ, ǹdə́ Saməsɔ̃, ǹdə́ Zhəfəte, ǹdə́ Dəvyidi ǹdə́ Saməwəə, e súlí Yi nyì-zwennə bé yò kə́dò yé.
58011033	Bə̀myɛ́ gakó gə́ y'à zhí Yi ni mú ce, bə̀ bú ǹdə́ tənə̀rh bə ŋwɛ̀nɛ́ sə̀ lyì bí; bə wɛ̀rhɛ́ kɔn dɛ̀bɛ́ rə̀ wɔ́ cángá; bə nə kɔn dɛ̀bɛ́ Yi y'à bwəl be rə̀ nyí mú; bə zə bwaarɛ bə pyi rə̀ nyə́;
58011034	bə cì myìn-zhù nánfɔ̀lɔ̀; bə̀ y'à la bɛ gu ǹdə́ búlə́ shú, sə bə̀ lú; bə̀ y'à bə jàn zhe yé, sə Yi pɔ bɛ jàn; bə zɔ wu-jɔ̀, bə ŋwɛ̀nɛ́ bə jì bə̀ zwə̀ bé búlə́ né yi ní.
58011035	Kana jàlà myɛ y'à zhí Yi ni. Rə̀myɛ́ ce bə̀ nɔ bə̀ lyì bí byɛ̀bɛ́ bə̀ y'à cù mú bə̀ ká bwìrhì. Bə̀ nwɛ̀nɛ̀ lyì dwã myɛ; bə̀ yə̀ pyà sə byɛ̀bɛ́ bə̀ y'à n'ê nwɛ̀nɛ̀ bɛ̀ mɔ́ dwĩ̀ bì yé, kɔn mé yí bə gu bi. Bə̀ y'à yě bə̀ bə̀ má nə nyǔ nántwə̌ bə̀ cu mú kwã nɛ́.
58011036	Lyì jàlà myɛ shɛ̀nɛ́ fuuli; bə mà bɛ̀ ǹdə́ dànə̀shàárɛ; bə lyẽ jàlà ǹdə́ nyáná, bə ce be byə̀nə́-jù wə̀.
58011037	Bə zə nə́kulə bə dul jàlà bə gu; bə gõ̀ bə̀ jàlà dwã w kùkùlə̀ nə̀lyè nə̀lyè; bə gu jàlà ǹdə́ búlə́ shìmì. Lyì bí nwɛ̀nɛ̀ bɛ̀ dɛ̃́dɛ̃́, bə wɛ̀rhɛ́ bɛ lwɛlɛ. Jàlà zə pyììsì tàndɛ̀ bə yə̀ kàmə̀-zǔrh bə zù; jàlà zə bɔ̀n tàndɛ̀ bə yə̀ kàmə̀-zǔrh bə zù. Bə̀ y'à k'ê bə kaka zhe yé.
58011038	Lũ w y'à k'ê bə nyɛ̀ ǹdə́ bɛ yé. Bə̀ y'à n'ê yiyiri dɛ̃̌ jààsɛ́ gakó; bə̀ zhə̀l gɔ-elũ èpwə̀ə̀lè wə̀, bə vò pyàr wà, bə zù myə̀lə́ wə, bə zù gwáárɛ wa.
58011039	Wɔ́ bə̀ Yi-ni-zhú mú è ce Yi byili bə̀ bə̀ sú rə̀ yírhə́. Bə j'à yə̀ kɔn dɛ́ dɛ̀bɛ́ rə̀ y'à bwəl rə̀ nyí mú nɛ yé,
58011040	bə̀ Yi y'à tɛnɛ kɔ̀-ècɛ̀nɛ́ rə̀ n'ê yǎl rə wɛ̀rhɛ́ nə́myɛ̌ yil du. Rə̀myɛ́ ce, rə̀ y'à t'â yǎl bə̀ bə̀ dúdú nə rə̀ cɛ̀nɛ̀ rɛ́ námpúm, ǹdə́ è gə də̀ nə́myɛ̌ ǹdə́ bə̀myɛ́ ga yé.
58012001	È gə wɔ́ nə́myɛ̌ yilə, Yi-ni-zhú zhə̀n-cínnə nánzhəzhɔ̌ kə́kɛ́lɛ́ nə́ba. Rə̀myɛ́ ce, bànà nə́ yẽ̌ zhĩĩ dwí gakó ǹdə́ yə̀-bəlwàálɛ́ rə̀ n'ê cə̀r nə́ yé ne nàná nàná mɔ́ nɛ, sə nə́ zɛ̃̀ nə́ dùr ywə́l mó bə̀ pɔ nə́ba mə̀ nyí mú ǹdə́ wu-jɔ̀.
58012002	Nə́ kwẽ̌ nə́ nyǐ Yezu. Wɔ́ ńmyɛ̌ dɛnnɛ nə́ tó né nə́ zhí Yi ni. E jà wɔ́ ńmyɛ̌ ń mà n ce nə́ Yi-ni-zhú mú pyìrh. N shɛ̀nɛ́ n cì də̀-jɔrhɔ́ yó, ń yə̀ cìzhìl nè gá yé, bə̀ ń yà ń yě wu-nyɔ̃̀ w kɔ̀bɔ́ ń yà ń la nɔ mɔ́ yò, sə èlǎsɛ̃́, ń jě Yi jə̀jĩ́ ni rə̀ pyɛ̀lɛ̀ rɛ́ də̀gwã́ y yó.
58012003	Lyǐrhnə yə̀-bəlwàálɛ́ cìnə́ gə́ wɛ̀rhɛ́ Yezu ní yò. Bə̀ jú zùùrì ǹdə́ mɔ, bə nwɛ̀nɛ̀ mɔ̀, sə ń pyɛ́nɛ́ rə̀myɛ́ gakó wẽ́. Rə̀myɛ́ ce, ámyɛ pyɛ́nɛ́na á cìnə̀, á wun bə̀ká gə yé.
58012004	Á gə́ n'á zhɛ̃̀ yə̀-bəlɔ̀lɔ́ w ga, á gwẽ̌ yə̀ w zhɛ̃̀ kɔn bé yí á myə̌l jər yé.
58012005	Á swě Yi gə́ cící ába ǹdə rə̀ byǎ ta nɛ́ mɔ́? Rə̀ wòwə̀: "À byǐ, Cinu gə byili mú ǹ yé, sə́ dɛ̃̀ ǹ cìnə̀. Ń gə ju mú búlə́, sə ǹ wu bə̀ká gə rə̀myɛ́ yil yé;
58012006	bə̀ Cinu gə só lò, ǹ gə dówə́, ń ya n byili mú ǹ yé; bə̀ byɛ̀bɛ́ ń yě bə̀ bə̀ wɔ́ ń byǎ mɔ́ gə dówə́, ń ya n ce jɛ̃̀ bə̀ yala nɛ."
58012007	Shɛ̀nɛ́na nɔ̀nɔ̀ w yò, bə̀ rə̀myɛ́ wɔ́ á yé Cinu nə́ ń byili ába. Ń nə́ ń wɛ̀rhɛ́ ába ǹdə ń byǎ ta. Wɔ́ byǐ mɔ̌ ń ŋwɛ́nɛ́, ń gə dówə́, ń da tá ń byili mu ń yé?
58012008	Yi gə yə̀ ába á yé byili ǹdə rə̀ byǎ bɛ́ gakó ta, sə́ nyǐ á də̀ rə̀ byǎ yé, á wɔ́ bɔ́bwá-byǎ.
58012009	Shãã ga, nə́ gə dówə́, nə́ dabá cɛ yó mó yá byili nə́ba nə́ yé, nə́ j'ǎ n'é nyàm bɛ̀. Rə̀myɛ́ ce, nə́ mə̌ sə nə́ zwẽ nə́ Da mɔ́ ń ŋwɛ́nɛ́ Arəzana w mɔ́ nyí ni du, mùnì ga nə́ zə myə̌l.
58012010	Nə́ dabá cɛ yó mó yá byili nə́ba nə́ yé, sə kɔn t'â dɛnɛ yé, ǹdə bə̀myɛ surhə né gə́ mə̌ nɛ́. Sə Yi wɔ́ nə́ cɛ̀nɛ̀ yil, nə́ gə dówə́, rə̀ n'ê byili nə́ba nə́ yé, mùnì nə́ yə̀ náàcɛ̀nà ǹdə rə̀ ta.
58012011	Zhə̀nà, nə́ gə dówə́, bə zɛ̃̀ bə̀ n'ê byili nə́ba nə́ yé, wu-nyɔ̃̀ tɛ̀nɛ́ yé; wɔ́ wu-zhìlù. Sə lò mó mɔ̀bɔ́ ń shɛ̀nɛ́ n pyɛ́nɛ́ ń cìn rə̀myɛ́ yi ní mú, mà n nə yə̀-zùlə́, dóó t'â la ń yó w yál yé.
58012012	Rə̀myɛ́ yilə, cenə jàn nɛ́ á súlí á jɛ̀sɛ́ ǹd'á nə̀dwə́nə́ né nə̀ k'ê bə jɛ̀ mɔ́ jàn.
58012013	Kwěnə sɔ́má kɛ̀bɛ́ è càn, mùnì ga lò mɔ̀bɔ́ ń nə́ ń twi cí, ń nà bə̀ká dom yé, sə n nə bəsàzùlí.
58012014	Cenə jàn nɛ́ yə̀-zùlə́ yə̀ ámyɛ̌ ǹdə́ lyì bí gakó bwə̌l wə, s'á tùntwə̃̀ə̃̀ né yí Yi pùbùlə̀. È gə də̀ rə̀myɛ́, lò lò tá ń la Cinu nɔ ǹdə́ ń yírh yé.
58012015	Dɛ̃̌na á cìnə̀, mùnì lò mə̀dù ga bə̀ká n lyɛ̃̀ Yi yò-ècɔ̀nɔ̀ w yé, s'á dɛ̃̀, lò bə̀ká n yə̀ á wẽ́, n yə̀ ǹdə cǒ kɔ̀bɔ́ ò nɛ̃̌ mɔ́ nyɛ̌ cɛ̀ɛ́ ta, n gúgǔ lyì bí dwã nɛ, n zhìlì bə̀ gakó yò yé.
58012016	S'á dɛ̃̀ myɛ, nə̀fòló ráá lò mɔ̀bɔ́ ń tá ń nyàm kɔn dɛ̀bɛ́ rə̀ wɔ́ Yi nyǎn bə̀ká yə̀ á wẽ́ yé. Á bə̀k'á wɛ̀rhɛ́ ǹdə Ezəyu ta yé. Ń zə ń náncɔɔrɛ́ n lyə́r kùr yó kùjú.
58012017	Á yě bə̀ rə̀myɛ́ kwã nɛ́, ń yà ń nə́ ń yǎl bə̀ ń da bwəl cɛ̀nɛ̀ n pɔ̃, sə ń da cẽ. N kúrh yə́-nàná, ń mə́ ń nə́ ń yǎl sə ń da bùlə̀ né zhízhílí, sə ń gɔwa.
58012018	Ámyɛ̌ gə́ bwəlse Yi ni mú, kɔn yə̀ yàl ǹdə Esərayɛl lyì bí ta yé. Bə̀myɛ́ nɔ Sənəyi pyɔ̀ wá, bə̀ y'à wɔ̌ bə̀ má zə bə̀ jɛ̀rh bə dwə̀rh wə̀, bə nə myǐn mú, bə nə cə-byín dí, bə nə zho w nánfɔ̀lɔ̀ w pyɔ̀ w yó,
58012019	bə nyɛ̀ɛ̀ pɔ́lá cəl, bə nyɛ̀ɛ̀ cəl rə̀ y'à n'ê zɔ̀m ǹdə́ bɛ, bə zɛ̃̀ bə̀ n'ê lwə̀l sə cəl lé yẽ̌ èta, rə̀ bə̀ká ké zɔ̀m yé.
58012020	Nyí rí rə̀ y'à pɔ bə̀ lò mɔ̀bɔ́ ń ju ń nà pyɔ̀ w yó, ráá vwǎm mɔ̀bɔ́ mə̀ ju mə̀ nà ò yó, sə bə zə nə́kulə bə dul mo bə gu mú, ce bə̀ wun ga.
58012021	Kɔn dɛ́ bə̀ yírhə́ y'à nə mɔ́ y'à n'ê zɛ̃̀ wu ni. Rə̀myɛ́ ce Muyiisi wɔ̀: "Ywẽ zhe ne dɛ̃́dɛ̃́, à n'â didi."
58012022	Sə ámyɛ̌ wɔ́ Səyɔ̃ pyɔ̀ wá, Yi nã́nyì cɔ wá, Zhərəzalɛm y è ŋwɛ́nɛ́ dɛ̃̌ Arəzana w mɔ́ nɛ á bwəlse; wɔ́ màlɛ́kabá mɔ̀ɔ̀rhɛ̀ nánzhəzhɔ̌ bə̀ n'ê jí címsi,
58012023	ǹdə́ lyì bí byɛ̀bɛ́ bə̀ yàl Yi lyì nã́yə́ə́ bé bə̀ yilə né kɛ̃ dɛ̃̌ Arəzana w mɔ́ nɛ á bwəlse. Wɔ́ Yi, lyì bí gakó bùr-kárna mɔ́, ǹdə́ lyì bí byɛ̀bɛ́ bə̀ k'ê bə dwə́ə́re zhe bə̀ jǐrh náàcɛ̀nà námpúm mú ni á bwəlse.
58012024	Wɔ́ Yezu mú nə́ nɔ Yi dɔbrɛ́ nándùl lé ń jàn yil mó ne á bwəlse. Ń ló ń jal mɔ́ tɛ̃́ n mə n ce nə́ jǐrh wárhgáá, sə rə̀myɛ́ n'ê yǎl rə wɔ̀ bə̀ ń jal mɔ́ zhe jàn du Abyəə nyǎn mɔ́.
58012025	Dɛ̃̌na á cìnə̀, á bə̀k'á cẽ lò mɔ̀bɔ́ ń nə́ ń zɔ̀m ǹd'ába nyí ni yé. Á yě bə̀ byɛ̀bɛ́ bə̀ cẽ lò mó mɔ̀bɔ́ ń yà ń nə́ ń byili bi Yi nyə́ né cɛ yó mó nyí ni mú yə̀ lú còrhò-tum dí yé né yé. Nə́myɛ̌ zɛ̃̀ wɔ́ Yi rə̀ zhǐ dɛ̃̌ rə̀ n'ê zɔ̀m ǹdə́ nə́ba. Nə́ gə cẽ rə̀ nyí ni, nə́ wàr nə́ b'ǎ lú còrhò-tum dí yé né yé.
58012026	Yi cəl lé y'à n'ê zhízhǐ cɛ yá. Sə èlǎsɛ̃́, rə̀ bwəl nyí rə wɔ̀: "À gwẽ̌ bá ce cɛ y zhízhǐ; sə è k'ê də̀ è dúdú yé. Wɔ́ èmyɛ́ ǹdə́ dɛ̃̌ yi rí ga."
58012027	"À gwẽ̌ bá ce cɛ y zhízhǐ" zɔ̀mà nɛ́ nə̀myɛ́ mɔ́ n'ê yǎl nə byili bə̀ wẽ̀ dé tɛ̀bɛ́ Yi wɛ̀rhɛ́ mɔ́ bá zhízhǐ, rə jé, mùnì ga wẽ̀ dé tɛ̀bɛ́ rə̀ wàr rə̀ la zhízhǔ mú yə̀ nɛ́.
58012028	Nə́myɛ̌ nɔ tənà kɛ̀bɛ́ è t'â zhízhǐ gaga. Rə̀myɛ́ ce, bànà nə́ ce Yi nə̀báná, sə nə́ cèrhé re kɔn yí rə̀ bùlə̀, sə nə́ pə rɛ nə́ cìn námpúm ǹdə́ nyɔ̀mɔ̀,
58012029	bə̀ nə́ Yi rí nyɛ̌ ǹdə myǐn mə̀ n'ê jí dɔ́dɔ́ ta.
58013001	Jána á zə sónó ǹdə́ dwã twéé twéé ǹdə da-byǎ ta Kristə wẽ́.
58013002	Lò gə tú á sõ, á mə̌ s'á zwẽ ń zhəəle cɛ̀nɛ̀. Á bə̀k'á swě yé. Lyì jàlà wɛ̀rhɛ́ èta, sə bə̀ zwẽ màlɛ́kabá zhəəle, bə̀ j'à yə̀ lwar yé.
58013003	Tɛ́rɛ́na byə̀nə́-jì cìnə́ bé yò, ǹdə ámyɛ tó á ŋwɛ́nɛ́ byə̀nə́-jù w ta. Tɛ́rɛ́na byɛ̀bɛ́ lyì bí n'ê wɛ̀rhɛ́ lwɛlɛ mɔ́ yò, ǹdə bə̀ n'ê wɛ̀rhɛ́ lwɛlɛ ámyɛ nɛ ta.
58013004	Lyì bí gakó mə̌ sə bə nyə̀ kɔn dɛ̀bɛ́ Yi byili kɛ̃-jú shò-kwã nɛ́ mɔ́. Bal mə̌ sə́ jòm ǹdə́ ǹ kɛ̃ mɔ́ dúdú, kɛ̃ myɛ mə̌ sə́ jòm ǹdə́ ǹ byal mɔ́ dúdú, bə̀ Yi la byɛ̀bɛ́ gakó bə̀ wɔ́ nə̀fwə̀ə́lé, bə j'à n'ê twĩ̀ yààyàà mɔ́, bùrsì kɔ́ rə pə bɛ còrhò-tum.
58013005	Á bə̀k'á yə̀ wársɛ́ yómə́ yé. Cenə á wun yə̀ nyɛ̀n ǹdə́ kɔn dɛ̀bɛ́ á zhe, bə̀ Yi wòwə̀: "À t'â la mɔ́ yõ̌ yé; à t'â la à kwã bá zǎ mɔ́ gaga yé."
58013006	Rə̀myɛ́ ce, nə́ wɔ̌ nə́ wə̀l ǹdə́ wu-jɔ̀ bə̀: "Cinu bà n sɛ̃ nɛ; à t'â la ywẽ dǔr yé. Lò lò wàr nɛ̀ ń la kaka wɔ̀rhɔ́ yé."
58013007	Lyǐrhnə á yé né cìnə́ bé nã́yə́ə́ bé bə̀ bwə̀l Yi zɔ̀mɛ̀ rɛ́ bə byili ába mó yò. Nyǐnə bə̀ gə́ yàl nɛ́ kɔn mé yí bə̀ yó-gurə́, s'á kwè bə̀ nà.
58013008	Yezu Kristə wɔ́ ńmyɛ̌ mə̀dù yə́, ń yàl nɛ́ də̀lànɛ̀ ǹdə́ zà, ǹdə́ byinə nə̀ bə zhɔ̌ zhe yilə.
58013009	Á bə̀k'á yẽ̌ bə zə còrhò dwí tɛ̃̌tɛ̃̌ bə mé jə́jɛ̀rɛ́ ába yé. Còrhò mó gə n'ê shí Yi yò-ècɔ̀nɔ̀ w ò n'ô pɛ nə́ba wu-jɔ̀ mɔ́ wẽ́, rə̀myɛ́ càn. Sə è gə wɔ́ nyə́ né nyɛ̀bɛ́ bə̀ n'ê byili kùjúúrí shò-kwã mɔ́, nə̀ gwẽ̌ yə̀ byɛ̀bɛ́ bə̀ n'ê tó ne mó ne sɛ̃ gaga yé.
58013010	Nə́myɛ̌ zhe vwĩ̀-jìlú, sə Zhwifubá vwĩ̀-zwə́lnə bé bə̀ n'ê twĩ̀ Yi kòrhó w wẽ́ mó bə sɔ́má zhe bə̀ n'ê jí nə́ vwĩ̀-jìlú w kùjú w yé.
58013011	Vwàmá nɛ́ nyɛ̀bɛ́ vwĩ̀-zwə́lnə náncɛ y nə́ ń zə nə̀ jal mɔ́ ń zwì Yi kòrhó w jàà náàcɛ̀nɛ́ y wẽ́ yə̀-bəlwàálɛ vǔr yil mó, bə̀ k'â n'ê zə nɛ bə̀ dwi pwẽ̀ nè bə̀ ji myǐn.
58013012	Wɔ́ rə̀myɛ́ è ce bə̀ yə̀ Yezu myɛ gwi cɔ w wẽ́ yé. Bə̀ gu mu kwã nɛ́, mùnì ga n zə ń cìcì jal mɔ́ n shàrh lyì bí yə̀-bəlwàálɛ́, bə jǐrh wárhgáá.
58013013	Rə̀myɛ́ ce, bànà nə́myɛ du pwẽ̀ nè nə́ vò ń sõ, nə́myɛ shɛ̀nɛ́ fulsi ǹdə ń ta.
58013014	Kɔn nyɛ̌ ǹdə wɔ́ cɔ wẽ́ nə́ jě né ta cɛ yó, sə cɔ w òmyɛ́ mɔ́ t'â la nɛ́ mãɔ̃ yé, ò la lyãɔ̃. Nə́ zɛ̃̀ nə́ r'é pyà cɔ w kɔ̀bɔ́ ò la tà-kwã o bə̀ mɔ́.
58013015	Bànà nə́ pə vwĩ̀ tɛ̀bɛ́ rə̀ wɔ́ còrhó nyǎn Yi ni twéé twéé Yezu jàn yilə. Rə̀ kùr wɔ́ nwíísi shɛ̀bɛ́ sə̀ wɔ́ rə̀ còrhó nyɛ̌rh.
58013016	Á bə̀k'á swě cɛ̀nɛ̀ wɔ̀rhɔ́ yò yé, s'á sɛ̃ dwã nɛ, bə̀ wɔ́ rə̀myɛ́ rə̀ wɔ́ vwĩ̀ tɛ̀bɛ́ rə̀ yú Yi pùbùlə̀.
58013017	Shɛ̀nɛ́na á yó-cìnə́ bé nyí ni, s'á zwẽ bə̀ zɔ̀mà nɛ́, bə̀ bə̀ n'ê yìlì ába. Bə̀ má zhì Yi yé né bə byili kɔn gə́ tó né. Rə̀myɛ́ ce, á gə n'á shɛ̀nɛ́ bə̀ nyí ni, bə̀ má twĩ̀ bə̀ tum dí cɛ̀nɛ̀. È gə də̀ rə̀myɛ́, bə̀ má twĩ̀ dì ǹdə́ wu-zhìlù, sə rə̀ t'â la ába sãɔ̃ yé.
58013018	Lwə̌lnə Yi nə́ yil twéé twéé. Nə́ yě náàcɛ̀nɛ́ bə̀ dóó tɛ̀nɛ́ nə́ yó w yé, bə̀ nə́ r'é yǎl nə́ wɛ̀rhɛ́ cɛ̀nɛ̀ twéé twéé.
58013019	À n'â lwə̀l ába ǹdə́ à wu gakó: lwə̌lnə Yi mùnì rə sɛ̃ nɛ a ká bə̀ á sõ làlà.
58013020	Yi wɔ́ yə̀-zùlə́ panna. Wɔ́ rə̀myɛ́ rə̀ bwìrhì nə́ Cinu Yezu mú ń wɔ́ pyììsí nə̀nɔ̀n náncɛ y mɔ́, n zɛ̃̀ n du cùùrì wẽ́. Rə̀ zɔ dɔbrɛ ǹdə́ nə́ba ń vwĩ̀ rí jal mɔ́ jàn yilə, sə dɔbrɛ́ rə̀myɛ́ t'â la zhɔ̌ yé.
58013021	Yi bá ce á ŋwɛ̀nɛ́ á wɛ̀rhɛ́ kɔn dɛ̀bɛ́ gakó rə̀ càn, mùnì ga á wɛ̀rhɛ́ rə̀ pùbùlə̀, sə rə pyìrh rə̀ pùbùlə̀ né nə́myɛ̌ wẽ́ Yezu Kristə jàn yilə. Ń mà n nə zùwə́ byinə nə̀ bə zhɔ̌ zhe yilə! Amɛ̀n!
58013022	Da-byǎ, à n'â lwə̀l ába, s'á pyɛ́nɛ́ á cili cícú mú mɔ̀bɔ́ èta mɔ́. Nyǐnə zɔ̀mà nɛ́ nyɛ̀bɛ́ à kɛ̃ à sɛ́bɛ́ rɛ́ wẽ́ mó bə já yé.
58013023	À n'â yǎl a byili ába bə̀ nyǐ bə̀ vùr nə́ da-byǐ Timote byə̀nə́-jù wə̀. Ń gə tú à sõ làlà, à bá zə mɔ a bə̀ á sõ.
58013024	Cenə á yé né cìnə́ bé, ǹdə́ Yi lyì bí gakó. Yitəlyi Kristə-lyì bí myɛ n'ê ce ába.
58013025	Yi bá cĩ́ bwəl á gakó yó!
59001001	Àmyɛ́ Zhakɛ, à wɔ́ Yi ǹdə́ Cinu Yezu Kristə tùntùnnə̀, à n'â kɛ̃ sɛ́bɛ́ rɛ́ tɛ̀bɛ́ à m'â ce ámyɛ̌ Yi dwí rí kwálsɛ́ shí ǹdə́ sə̀lyè y lyì bí á làà lũ w gakó wẽ́ mó.
59001002	Da-byǎ, yò-cə̀ə̀lè dwí gakó gə pú ába, s'á nyǐ á cìn ǹdə lyì byɛ̀bɛ́ bə̀ zhe wu-nyɔ̃̀ námpúm ta.
59001003	Á yě bə̀ zwini gə n'ê zhẽ̀ á Yi-ni-zhú mú, rə̀myɛ́ n'ê ce á wun t'â gɛ yé.
59001004	Cenə á cìn-pyɔ́nɔ́ mɔ́ pyìrh tùm-ècɛ̀nà wẽ́, mùnì ga á cɛ̀nɛ̀ rɛ́ yə̀ námpúm, yò bə̀ká zhì á yó w yé, sə kaka bə̀ká mwìrì ába yé.
59001005	Lármɔ gə mwìrì ámyɛ̌ mə̀dù, sə n lwə̀l Yi ni, bə̀ rə̀ bá pɔ̃. Yi t'â nyǐ rə̀ mé pə yé, rə̀ t'â cír yé.
59001006	Sə n lwə̀l ǹdə́ Yi-ni-zhú, ń bə̀ká n ce tə́tɔ̀ná yé. Lò mɔ̀bɔ́ ń nə́ ń ce tə́tɔ̀ná, ń nyɛ̌ ǹdə nə̀-fɔ̀lɔ̀ nɛ̃̌ ta, zho w gə n'ô ce, mə̀ n'ê shìì mə j'à n'ê zɛ̃̀.
59001007	Lò mó ńmyɛ̌ mɔ́ bə̀ká n bù bə̀ ń mà n nə kɔn Cinu sõ yé,
59001008	bə̀ ń wu də̀ òdù, n jà ń tá ń zhì nà èdù yó yé.
59001009	Da-byǐ mɔ̀bɔ́ ń wɔ́ nə̀mɔ̀, ń mə̌ sə n ce ń wu yə̀ nyɛ̀n, Yi gə́ zhẽ̌ ń yó dɛ̃̌ mɔ́ yilə.
59001010	Sə mɔ̀bɔ́ ń wɔ́ nə̀cɛ̀m-bal, ńmyɛ mə̌ sə n ce ń wu yə̀ nyɛ̀n, Yi gə́ lwəl ń yó tɛ̃́ mɔ́ yilə, bə̀ ń nyɛ̌ ǹdə gɔ pùní ta. Ń tá ń la nɛ́ mãɔ̃ yé.
59001011	Nə̀nyɔ́nɔ́ w gə byìlə̀, ò lumi rí n'ê mà rɛ̀ rə tu tɛ̃́, rə̀ cɛ̀nɛ̀ rɛ́ jé. Èta myɛ, nə̀cɛ̀m-bal mɔ́ mà n pyɛ̀nɛ̀ ǹdə gɔ pùní ta ń tumə né wẽ́.
59001012	Lò mɔ̀bɔ́ ǹ zhì kẽkẽ yò-còlò yi ní, ǹ b'ǎ yə̀ wu-nyɔ̃̀ cí, bə̀ yò-còlò w gə́ zɔ mɔ́ ń j'ǎ ŋwɛ̀nɛ́ ń zhì kẽkẽ mó ce, ǹ b'ǎ nə nyǔ mə̀ t'â la zhɔ̌. Nyǔ mú mə̀myɛ́ wɔ́ kwǎndɛ́ tɛ̀bɛ́ Yi bwəl rə̀ nyí byɛ̀bɛ́ bə̀ só re mó ne mó.
59001013	Sòlò gə tú ò zhe lò lwɛlɛ wɔ̀rhɔ́ yilə, sə ń bə̀ká n bù bə̀ wɔ́ Yi rə̀ n'ê cìrh mò rə̀ ce lwɛlɛ rɛ́ wẽ́ yé. Kaka wàr Yi rə̀ la sòlò rə wɛ̀rhɛ́ lwɛlɛ yé, Yi myɛ t'â cìrh lò lò rə̀ ce lwɛlɛ wẽ́ yé.
59001014	Lò gakó wɔ́ ǹ shil námməlwɛ̀lɛ́ y è ŋwɛ́nɛ́ ǹ wẽ́ mó è n'ê swèlè mó è ce ǹ wɛ̀rhɛ́ lwɛlɛ.
59001015	Ǹ gə yẽ̌ shil námməlwɛ̀lɛ́ y nɛ ǹ wẽ́, è n'ê ce ǹ wɛ̀rhɛ́ yə̀-bəlɔ̀lɔ́; sə ǹ gə cə̀ə̀lè ǹ nə́ ǹ wɛ̀rhɛ́ wa, wɔ́ ǹ cu sɔ́má yó ò zə mɔ́ ò ŋwɛ́nɛ́.
59001016	À da-byǎ nántwə̌rh, á bə̀k'á jə́jɛ̀rɛ́ á cìn yé.
59001017	Kɔ̀-ècɛ̀nɛ́ dwí gakó, wɔ́ dɛ̃̌ yi w rə̀ n'ê shí ní. Rə̀ n'ê shí dɛ̃̌, Yi rí rə̀ wɛ̀rhɛ́ nə̀nyɔ́nɔ́ w ǹdə́ cànà y ǹdə́ cã̀mə́sɔ̌sɛ́ mɔ́ sõ. Cə-byṹ tɛ̀nɛ́ Yi sõ yé; rə̀ wɔ́ rə̀myɛ́ twéé twéé, rə̀ t'â lyə́r námpɔ́lɛ́ myɛ cìcì yé. Rə̀ sõ mó è bə zhe bə̀ cəcɛ̃ ráá nə̀nyɔ́nɔ́ yé.
59001018	Rə̀ tó rə̀ zɔ̀mɛ̀ rɛ́ rə̀ wɔ́ zhə̀n mɔ́ dɛnnɛ rə pə nə́ba nyǔ ǹdə́ rə̀ sə̀pwà pùbùlə̀, mùnì ga nə́ yə̀ nã́yə́ə́ wẽ̀ dé tɛ̀bɛ́ gakó rə̀ wɛ̀rhɛ́ mɔ́ wẽ́.
59001019	À da-byǎ nántwə̌rh, lwarna bə̀ lò gakó mə̌ dwã sə́ cili zɔ̀mɛ̀ rɛ́ cɛ̀nɛ̀, sə ǹ bə̀ká zɔ̀m làlà yé, sə ǹ lyim myɛ bə̀ká zɛ̃̀ làlà yé.
59001020	Lwarna bə̀ lò mɔ̀bɔ́ ń zhe lyim tá ń wɛ̀rhɛ́ kɔn dɛ̀bɛ́ rə̀ wɔ́ cángá Yi yírh w yé.
59001021	Rə̀myɛ́ ce, zhɛ̃́na kɔn dɛ̀bɛ́ gakó rə̀ wɔ́ jìmdì, ǹdə́ tùntùm-bəlwǎlsɛ dwí gakó. Zwẽnə zɔ̀mɛ̀ rɛ́ Yi co á wun ní wẽ́ mó ǹdə́ wu-bɔ̀nɔ̀, bə̀ rə̀ wɔ̌ ába rə̀ la vwǎrh.
59001022	Yálna zɔ̀mɛ̀ rɛ́ zwennə, s'á bə̀k'á yə̀ rə̀ cilnə dúdú yé. È gə də̀ rə̀myɛ́, wɔ́ ámyɛ̌ cìcì á n'á jə́jɛ̀rɛ́ á cìnə̀.
59001023	Lò mɔ̀bɔ́ ǹ nə́ ǹ cili Yi zɔ̀mɛ̀ rɛ́ ń zɛ̃̀ ǹ tá ǹ wɛ̀rhɛ́ ǹdə rə̀ gə́ n'ê byili ní, ǹ nyɛ̌ ǹdə lò mɔ̀bɔ́ ń nə́ ń nyǐ ń yé zhə̀zhé wẽ́ ta, ń nə ń cìn ǹdə ń gə́ wɔ́ nɛ́.
59001024	Ń gə nyǐ ń cìn ń zhɛ̀, n zhǐr ń la, n pú n swě ń gə́ wɔ́ nɛ́.
59001025	Yi nyí rí wɔ́ kɔ̀-ècɛ̀nɛ́, rə̀ n'ê pɛ cìn-cìnú numbyíní ni è wu w wẽ́. Rə̀myɛ́ ce, lò mɔ̀bɔ́ ǹ nə́ ǹ cili nyí rí rə̀myɛ́, ń tɛ́rɛ́ rɛ ǹ wẽ́, ń zɛ̃̀ ǹ zhǐ ǹ nà y yó rə̀ wẽ́, ǹ nə́ ǹ wɛ̀rhɛ́ ǹdə rə̀ gə́ n'ê byili ní, ǹ tá ǹ swě re, ǹ b'ǎ nə wu-nyɔ̃̀ kɔn dɛ̀bɛ́ ǹ nə́ ǹ wɛ̀rhɛ́ mɔ́ wẽ́.
59001026	Lò gə nə́ ǹ bùl bə̀ ǹ nə́ ǹ tó Yi ni cɛ̀nɛ̀, ń jà ǹ wàr ǹ mə̀jòlò w ǹ nə́ ǹ zala, wɔ́ ǹ cìn ǹ nə́ ǹ jə́jɛ̀rɛ́, e jà ǹ Yi-ni-tó mó myɛ wɔ́ nánfò.
59001027	Yi-ni-tó mó mɔ̀bɔ́ mə̀ wɔ́ nə́ Da Yi pùbùlə̀ mó, wɔ́ bə̀tǎlsɛ ǹdə́ ejə̀nə̀ nè sãɔ̃ bə̀ zúzúnú w wẽ́, sə́ dɛ̃̀ ǹ cìn ǹdə́ lũ w jìmdì dwí gakó.
59002001	Da-byǎ, ámyɛ̌ byɛ̀bɛ́ á zù nə́ Cinu Yezu Kristə mó ń wɔ́ zùwə́ cə́bal mɔ́, á bə̀k'á zə á yírhə́ á cír lyì bí yé.
59002002	Dədɛ̃̌nɛ, lò mɔ̀bɔ́ ń wɔ́ nə̀cɛ̀m-bal, ń co sánə́má cə̀byǐ ń jə̀fɔ́lɛ́ nɛ, n zù kàmə̀-zwǐ kɛ̀bɛ́ è n'ê jə́jɛ̀mɛ́ gə tú á dwã-gùlú w jàà wà. Nə̀mɔ̀ myɛ zɛ̃̀ n bà, ń zù kàmə̀-zù-ebwərse.
59002003	Á zɛ̃̀ á nyǐ mɔ̀bɔ́ ń zù kàmə̀-zwǐ y è càn mɔ́ á na, á wɔ̀ mɔ̀: "Bə̌ jòm nyɔ̀nɔ̀, bə̀ jàà y èmyɛ́ càn," á zɛ̃̀ á wɔ̀ nə̀mɔ̀ mɔ́ nɛ: "Zhǐ dɛ̃̌, ráá jǒm tɛ̃́ shó w wə."
59002004	Á gə n'â wɛ̀rhɛ́ èta, è də̀ lyì bí á n'á zə á yírhə́ á círə́? Èta mɔ́, də̀ lyì bí bùrsì á n'á kɛ́ ǹdə́ bùlə̀ námməlwǎlsɛ?
59002005	Da-byǎ nántwə̌rh, cilinə: Yi cír byɛ̀bɛ́ lũ w lyì bí n'ê nyǐ ǹdə nə̀mwà ta mɔ́, mùnì bə yə̀ rə̀myɛ́ nɛ zhú mú nə̀cɛ̀nà, sə bə nə cəl tənà y rə̀ bwəl è nyí rə̀ lyì bí ni mú wẽ́.
59002006	Sə ámyɛ̌ t'á nyǐ nə̀mwà bɛ́ á nɛ yé. K'â wɔ́ nə̀cɛ̀nà bɛ́ á n'á nyǐ á nɛ, e jà wɔ́ bə̀myɛ́ bə̀ n'ê nwɛ̀nɛ̀ ába, bə̀ n'ê zə ába bə̀ zhə̀l bùrsì.
59002007	Wɔ́ bə̀myɛ́ bə̀ n'ê fulsi yil lé náàcɛ̀nɛ́ y Yi pɔ ába mɔ́.
59002008	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Swéné ǹ dõ ǹdə ǹ cìcì ta." Nyí rí rə̀myɛ́ wɔ́ Yi pyɛ̀lɛ̀ rɛ́ nyí. Á gə zwẽ de, á wɛ̀rhɛ́ cɛ̀nɛ̀.
59002009	Sə á gə zə á yírhə́ á cír lyì bí, wɔ́ lwɛlɛ á n'á wɛ̀rhɛ́; sə Yi nyí rí n'ê kɛ́ á bùrsì, á gə́ t'á zwẽ de mó yilə.
59002010	Lò gə nə́ ǹ zwẽ nyə́ né gakó, ń zɛ̃̀ ń bə̌ dó rə̀dù, wɔ́ nə̀ gakó ǹ dówə́.
59002011	Yi wòwə̀: "Bə̀ká fwə̌l yé." Rə ké wɔ̀: "Bə̀ká gu lò yé." Ǹ gə tá ǹ fwə̀lə́, ń j'ǎ gu lò, wɔ́ Yi nyə́ né gakó ǹ yə̀ zwẽ yé.
59002012	Zɔ̌mna s'á wɛ̀rhɛ́ ǹdə lyì byɛ̀bɛ́ Yi bá zə cìn-cìnú nyí rí rə kə́ bə̀ bùrsì ta.
59002013	Zhə̀nà, Yi gə la lò mɔ̀bɔ́ ń tá ń dùr ń dwã bɛ́ nɔ̀nɔ̀ bùrsí kɔ́, rə̀ t'â la ńmyɛ nɔ̀nɔ̀ dǔr yé. Sə lò mɔ̀bɔ́ ǹ zhe nɔ̀nɔ̀-dǔr, bùrsì ywẽ bə mɔ́ zhe yé.
59002014	Da-byǎ, lò gə wò bə̀ ǹ zhí Yi ni, ń jà ǹ tá ǹ wɛ̀rhɛ́ kɔn dɛ̀bɛ́ rə̀ n'ê byili bə̀ ǹ zhí Yi ni mú, Yi-ni-zhú mú mə̀myɛ́ dwí rí wɔ̌ mə̀ bá vwǎrh mɔ́?
59002015	Dədɛ̃̌nɛ, á da-byǐ ráá á nəkɔ́ mə̀dù gə bə gɔ̀nɔ̀ zhe ń la mə n círhí ń cìnə̀, ń bə kaka zhe ń la ń nyú w co,
59002016	á mə̀dù zɛ̃̀ n wɔ̀ mɔ̀: "Zhəl ǹdə́ yə̀-zùlə́, ń pyà kàmə̀-zwǐ ń zù, ń bə́ cə̀r wàr rɛ́ yé ne, sə́ pyà kùjú ń jí," n jà ń yə̀ mɔ kɔn dɛ́ dɛ̀bɛ́ ń zhe rə̀ tum mú pɛ, rə̀myɛ́ wɔ̌ rə̀ bá sɛ̃ mɔ?
59002017	Wɔ́ èta ǹdə́ Yi-ni-zhú mú myɛ. Ǹ tùntwə̃̀ə̃̀ né gə t'â byili bə̀ ǹ zhí Yi ni, sə́ lwar bə̀ ǹ Yi-ni-zhú mú wɔ́ nánfò.
59002018	Lò gə wòwə̀: "Lyì jàlà zhí Yi ni; jàlà wɔ́ tùntwə̃̀ə̃̀ náàcɛ̀nà bə̀ n'ê twĩ̀," à bá wɔ̀ rə̀-ná-cí ni: "Ǹ b'ǎ wɛ̀rhɛ́ etər ń wɔ̀ bə̀ ǹ zhí Yi ni, ǹdə́ ǹ gə tá ǹ twĩ̀ tùntwə̃̀ə̃̀ nyɛ̀bɛ́ nə̀ mə̌ dwã ǹdə́ Yi-ni-zhú mú? Àmyɛ́ wɔ́ à tùntwə̃̀ə̃̀ né dɛnnɛ à bá tó né a byili mú b'à zhí Yi ni."
59002019	Ǹ nə́ ǹ zwẽ nyí bə̀ Yi wɔ́ rə̀dù sá? Kɔn càn. Nə̀cílsí námməlwǎlsɛ́ myɛ cìcì n'ê zwẽ nyí rí rə̀myɛ́, sə ywẽ zhe se, sə̀ n'ê kəkə.
59002020	Bə-surhə-zhe cí, ǹ yə̀l bə̀ ǹ gə zhí Yi ni, ń jà ǹ tá ǹ wɛ̀rhɛ́ kɔn dɛ̀bɛ́ rə̀ n'ê byili bə̀ ǹ zhí Yi ni, ǹ Yi-ni-zhú mú bə kùr zhe nà?
59002021	Nə́ nàmbal Abəraham wɔ́ etər Yi tó né rə nyǐ mu ǹdə ń bə dóó zhe ta? Wɔ́ ń tùntwə̃̀ə̃̀ né dɛnnɛ rə̀ tó né, ń gə́ yà ń zɔ ń byǐ Yəzakɛ n cĩ́ vwĩ̀-jìlú w yó ń la mə n zwə́l vwĩ̀ rí n pə Yi ni mú yilə.
59002022	Ǹ bə nɛ? Ń Yi-ni-zhú mú ǹdə́ ń tùntwə̃̀ə̃̀ né ga y'à n'ê tó dwã. Ń tùntwə̃̀ə̃̀ né zɛ̃̀ nə ce ń Yi-ni-zhú mú jǐrh námpúm.
59002023	Èta, kɔn dɛ́ dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó pyìrh. Bə̀ kɛ̃ bə wɔ̀: "Abəraham zhí Yi ni. Rə̀myɛ́ ce, Yi nyǐ mu ǹdə ń bə dóó zhe ta." Rə byẽ̀ mò bə̀ rə̀ dɔwa.
59002024	Á na? Numbyíní wɔ́ è tùntwə̃̀ə̃̀ né nə̀ n'ê ce è k'ê bə dóó zhe Yi yírh wə. Sə è də̀ è gə́ zhí ri mú dúdú yé.
59002025	Wɔ́ èta kɔn yàl nɛ́ ǹdə́ kə-nə̀fòló Arayaabɛ myɛ. Ń yà ń zwẽ Esərayɛl lyì bí tùntúmə́ ń sõ kɛ̀lɛ́ wa, n sɛ̃ bɛ bə ká kwè sɔ́má dõ bə vò jè. Rə̀myɛ́ ce Yi nyǐ mu ǹdə ń bə dóó zhe ta.
59002026	Shíshìrhə́ né gə tɛ̀nɛ́, yala nɛ́ cùwə̀. Èta myɛ, Yi-ni-zhú tùntwə̃̀ə̃̀ né gə tɛ̀nɛ́, Yi-ni-zhú mú bə kùr zhe yé.
59003001	Da-byǎ, á bə̀k'á yə̀ nánzhəzhɔ̌ á n'á yǎl á yə̀ kàrmɔ̀ byilnə yé. Á yě bə̀ nə́myɛ̌ byɛ̀bɛ́ nə́ wɔ́ kàrmɔ̀ byilnə bé mó, nə́ bùrsí bá yə̀ zwini du lyì bí dwã bɛ́.
59003002	Nə́ gakó n'é dwé wẽ̀ nánzhəzhɔ̌ wẽ́. Lò mɔ̀bɔ́ ń nə́ ń zɔ̀m ń tá ń dwé gaga, sə́ nyǐ ń já ń wɔ́ wárhgáá, ń wɔ̌ ń cìn námpúm.
59003003	Nə́ gə co càmá eshərh nyú w mùnì ga sə zwẽ nyí, nə́ r'é ce sə̀ zhə̀l nə́ gə́ só mə̀gã̌.
59003004	Nyǐnə bǔ-bwələ né nánfwààlɛ́ myɛ. Nə̀ nyɛ̌ nánfwààlɛ̀, zho nánfɔ̀lɔ̀ ò n'ô zə nɛ ò zhə̀lə̀. Sə ǹdə́ rə̀myɛ́ ga, wɔ́ dɔ̌ námpɔ́lɛ́ bə̀ m'ê swàl nɛ, nə j'à vò mɔ̀bɔ́ ń nə́ ń dùr nè mó gə́ nə́ ń yǎl bə̀ nə̀ zhəl mə̀gã̌.
59003005	Mə̀jòlò w myɛ wɔ́ èta. Ò wɔ́ yala nɛ́ kə̀kàlà námpɔ́lɛ́, o j'à wɔ̌ ò zhẽ̌ ò cìn dɛ̃̌ ǹdə́ wẽ̀ nánfwààlɛ̀. Nyǐnə gɔ w myɛ gə́ wɔ́ nɛ́. Ò gə wɔ̌ só byì ní yil myɛ, myǐn námpɔ́lɛ́ yá ŋwɛ̀nɛ́ w mə jí.
59003006	Mə̀jòlò w wɔ́ ǹdə myǐn ta. Ò wɔ́ nə́ yala nɛ́ kə̀kàlà, e jà wɔ́ òmyɛ́ wẽ́ lwɛlɛ n'ê shí ní, ò lwɛlɛ rɛ́ n'ê lyɛ́ɛ nə́ yala nɛ́ gakó ne. Myǐn-jì myǐn mú n'ê shí ò wẽ́ mə̀ zhìlì nə́ yò, nə́ lul yi ní ga, kɔn mé yí nə́ cu.
59003007	Numbyíní wɔ̌ è bá ce gɔ vwàmá ǹdə́ kúmsi ǹdə́ dɔma dwí gakó, ǹdə́ wẽ̀ tɛ̀bɛ́ gakó rə̀ ŋwɛ́nɛ́ bǔ w mú tó ǹdə è gə́ n'ê yǎl nɛ́. È gaga mɔ́ n'ê ce rə̀ tó ǹdə è gə́ n'ê yǎl nɛ́.
59003008	Sə lò lò wàr mə̀jòlò w yé. Ò wɔ́ kɔ̀-bəlwɛ̀lɛ́, ò t'â zhì shɛ́ɛ́ gaga yé. Ò sú ǹdə́ swã̀ kɛ̀bɛ́ è cɛ̀, è n'ê gwi lò.
59003009	Nə́ r'é zə w nə́ m'é cèrhé Cinu nə́ Da mɔ́; e jà wɔ́ òmyɛ́ myɛ nə́ m'é bwəl lwɛlɛ nə́ pɛ numbyínsí Yi wɛ̀rhɛ́ rə bé nyɛrhɛ rə̀ cìcì mú ni.
59003010	Nyí rí rə̀myɛ́ rə̀dù y rə̀ n'ê bwəl lwɛlɛ, e jà wɔ́ rə̀myɛ́ rə̀ n'ê bwəl cɛ̀nɛ̀ myɛ. E jà kɔn bə mə̌ sé yə̀ èta yé da-byǎ.
59003011	Nə̀-bùlì èdù wɔ̌ è bùl nɛ̃̌ mɔ̀bɔ́ mə̀ nyɛ̀, e j'à bù nɛ̃̌ mɔ̀bɔ́ mə̀ nyɛ̌ cɛ̀ɛ́ myɛ?
59003012	Da-byǎ, épyìlú wɔ̌ ò bá ce shã̀? Nà wɔ́ sɛ̃́-cǒ ò wɔ̌ ò bá ce épyìlə́? Èta myɛ, nə̀-bùlì gə n'ê bùl nɛ̃̌ mɔ̀bɔ́ mə̀ nyɛ̌ párɛ́, è wàr nɛ̃̌ mɔ̀bɔ́ mə̀ nyɛ̀ è la búl yé.
59003013	Da-byǎ, lò gə ŋwɛ́nɛ́ á wẽ́ ń nə́ ń bùl bə̀ ń lɔ́ n jà ń zhe surhə, sə n zə cìn-lwəl ǹdə́ tùm-ècɛ̀nà n mə n byili ń lárma mɔ́ ǹdə́ ń surhə né.
59003014	Sə bwɛ̃̌-dǔr gə ŋwɛ́nɛ́ á wun ní wẽ́, á wun ní gə nyɛ̌ bárhɛ́, lò gakó gə nə́ ń pyà ń cìnə̀, s'á bə̀k'á zhẽ̌ á cìn dɛ̃̌ yé, s'á bə̀k'á zɔ̀m kɔn dɛ̀bɛ́ rə̀ də̀ zhə̀n á b'á mà nyə̀-pǎr ǹdə́ zhə̀n dɛ́ yé.
59003015	Surhə né nə̀myɛ́ mɔ́ də̀ dɛ̃̌ Yi sõ nə̀ shí ní yé. Nə̀ wɔ́ lũ w numbyínə́ bé surhə. Wɔ́ Shətana sõ nə̀ n'ê shí ní.
59003016	Bwɛ̃̌-dǔr gə ŋwɛ́nɛ́ mə̀gã̌, lò kə́ ń tá ń nyǐ ń dõ sõ yé, wɔ́ yààyàà tùntwə̃̀ə̃̀ dúdú ǹdə́ lwɛlɛ dwí gakó rə̀ ŋwɛ́nɛ́ gàà.
59003017	Sə lò mɔ̀bɔ́ ń zhe surhə nyɛ̀bɛ́ nə̀ shí dɛ̃̌ Yi sõ mó: nã́yéé ré, ń wɔ́ wárhgáá; rə̀myɛ́ kwã nɛ́, ń nə́ ń pyà yə̀-zùlə́; ń zhe wu-bɔ̀nɔ̀; ń bə yó-kùlù zhe yé; ń zhe nɔ̀nɔ̀-dǔr; ń nə́ ń pyà cɛ̀nɛ̀ twéé gakó; ń tá ń lwe lyì dwã nɛ yé; ń tá ń myìnì ń dwã bɛ́ yé.
59003018	Byɛ̀bɛ́ bə̀ n'ê pyà yə̀-zùlə́ mó ce yə̀-zùlə́ ŋwɛ́nɛ́ lyì bí cəcəl wə, sə wɔ́ cángá tùntwə̃̀ə̃̀ né bə̀ n'ê wɛ̀rhɛ́ mɔ́ nə̀ wɔ́ yə̀-zùlə́ né bə̀ n'ê pyà mɔ́ byǎ.
59004001	Wɔ́ yẽ̀ búlə́ dwí gakó shí ní á cəcəl wə? È də̀ á shilə námməlwǎlsɛ́ sə̀ ŋwɛ́nɛ́ á wun ní wẽ́ mó sə̀ n'ê nwɛ̀nɛ̀ ába?
59004002	Á n'á yǎl kɔn, á gə́ t'á nɛ rɛ mɔ́ ce, á pú á zɛ̃̀ á jǐrh lyì-gurnə. Á zhe bwɛ̃̌-dǔr, á t'á nɛ tɛ̀bɛ́ á n'á yǎl mɔ́ yé, á n'á mà nyə̀-pǎr á m'á bwí dwã. Wɔ́ á gə́ t'á lwə̀l tɛ̀bɛ́ á n'á yǎl mɔ́ Yi ni mú è ce, á t'á nɛ rɛ yé.
59004003	Sə á gə n'á lwə̀l Yi ni, á zɛ̃̀ á t'á nɛ kaka, sə́ nyǐ wɔ́ á lwə̌l mó mə̀ bə mə̌ yé. Á n'á lwə̀l kɔn dɛ̀bɛ́ rə̀ bá pə wu-nyɔ̃̀ á cìcì nì.
59004004	Á t'á zhì nà èdù yó yé. Á yə̀l bə̀ ǹ gə só lũ w nyə̀ná nɛ́, wɔ́ zùùrì ǹ nə́ ǹ jí ǹdə́ Yi nà? Lò mɔ̀bɔ́ ń nə́ ń yǎl n yə̀ lũ w dɔwa, rə̀-ná-cí jǐrh Yi zù-bal.
59004005	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi n'ê yǎl bə̀ Eshirhə y rə̀ co nə́ wẽ́ mó dúdú cìní nə́ba." Á n'á bùl bə̀ wɔ́ nánfò?
59004006	Sə pɛnɛ́ y kɛ̀bɛ́ Yi n'ê pɛ nə́ba mɔ́ du kɔn gakó. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ wẽ́ bə wɔ̀: "Yi bə cìn-byilu cìnə́ só yé, sə rə̀ n'ê cĩ́ bwəl cìn-lwəl cìnə́ yó."
59004007	Rə̀myɛ́ ce, shɛ̀nɛ́na Yi nyí ni, s'á zhɛ̃̀ Shətana yá, b'è bá dùr e vò kwã nɛ́ kwã nɛ́ e yẽ̌ ába.
59004008	Bwəlsenə Yi ni, s'á yẽ̌ bə̀ rə̀myɛ bá bwəlse ámyɛ nɛ. Ámyɛ̌ yə̀-bəlwàálɛ́ cìnə́ bé, sámna á jɛ̀sɛ́, sə jǐrh wárhgáá. Ámyɛ̌ myìnù cìnə́ bé, kwɛrhɛna á wun ní nə jǐrh wárhgáá.
59004009	Cenə á wun ní zhìlì. Kúrhnə. Cenə á mɔ̀n dɛ́ jǐrh yə́-nàná, s'á ce á wu-nyɔ̃̀ w jǐrh wu-zhìlù.
59004010	Lwəlnə á cìn tɛ̃́ Cinu yé né, s'á yẽ̌ bə̀ ń mà n zhẽ̌ ába dɛ̃̌.
59004011	Da-byǎ, á bə̀k'á zɔ̀m dwã yil námməlwɛ̀lɛ́ yé. Lò mɔ̀bɔ́ ǹ nə́ ǹ zɔ̀m ǹ dõ yil námməlwɛ̀lɛ́, ráá ǹ nə́ ǹ kɛ́ ǹ dõ bùrsì, wɔ́ Yi nyə́ né yil námməlwɛ̀lɛ́ ǹ nə́ ǹ zɔ̀mà. Wɔ́ nə̀myɛ́ bùrsì ǹ nə́ ǹ kɛ́. E jà ǹ gə nə́ ǹ kɛ́ Yi nyə́ né bùrsì, ǹ kə́ ǹ də̀ nə̀ zwennə yé; ǹ jǐrh nə̀ bùr-kárna.
59004012	Wɔ́ Yi dúdú rə̀ n'ê pɛ nyə́, rə j'à n'ê kɛ́ bùrsì. E jà wɔ́ rə̀myɛ́ dúdú rə̀ wɔ̌ rə̀ n'ê vwǎrh lò, rə j'à wɔ̌ rə̀ n'ê gwi myɛ. Sə wɔ́ yẽ̀ ǹmyɛ nə́ ǹ cĩ́ ǹ cìn ní ǹ mə́ ǹ nə́ ǹ kɛ́ ǹ dõ bùrsì?
59004013	Èlǎsɛ̃́, ámyɛ̌ byɛ̀bɛ́ á n'á wə̀lə̀: "Zà ráá nəkɔla, nə́ b'ǎ vò cɔ w kɔ̀bɔ́; sə nə́ b'ǎ wɛ̀rhɛ́ byin námpúm gàà, nə́ yè wẽ̀ nə́ zhízhílí, nə́ b'ǎ nə wársɛ." Cilinə kɔn dɛ̀bɛ́ à la ába byilu mú:
59004014	á yə̀l á gə́ la nɛ́ yál nəkɔl dɛ̃ rɛ́ yé. Á wɔ́ ǹdə nəkɔkɔ́lɛ́ myɔ̀nɔ̀ ta. Ò t'â jíjírhí yé, èlǎsɛ̃́-lǎsɛ̃́ ǹdə́ ò tuwə.
59004015	Á y'ǎ mə̌ s'á wɔ̀: "Kɔn gə wɔ́ Cinu pùbùlə̀, nə́ b'ǎ yə̀ nɛ́, nə́ wɛ̀rhɛ́ èta ráá èta."
59004016	Sə ámyɛ̌ t'á wə̀l èta yé, á zɛ̃̀ á n'á zhẽ̌ á cìn dɛ̃̌ ǹdə́ cìn-byilu zɔ̀mà dúdú. Cìn-dɛ̃̌-zhõ̌ mó mə̀myɛ́ dwí rí wɔ́ kɔ̀-bəlwɛ̀lɛ́.
59004017	Lò mɔ̀bɔ́ ǹ yě cɛ̀nɛ̀ rɛ́ tɛ̀bɛ́ ǹ yà ǹ mə̌ sə́ wɛ̀rhɛ́ mɔ́, ń zɛ̃̀ ǹ yə̀ rɛ̀ wɛ̀rhɛ́, rə̀myɛ́ wɔ́ yə̀-bəlɔ̀lɔ́ ǹ wɛ̀rhɛ́.
59005001	Èlǎsɛ̃́, ámyɛ̌ nə̀cɛ̀nà bɛ́, cilinə kɔn dɛ̀bɛ́ à la ába byilu mú: kúrhnə á wɔ́wɛ́lɛ́ zwini rí rə̀ bàn ába zal mɔ́ yilə.
59005002	Á nə̀cɛ̀ndɛ́ dɛ̀rhɛ̀; cɔ̃́ jú á gàndɛ́.
59005003	Á sánə́má mɔ́ ǹdə́ á wársɛ́ jú rə shɛ̀l. Sə rə̀ jú mú bá yə̀ zhə̀n-kɔn rə byili b'ǎ yə̀ cɛ̀nɛ̀ twĩ̀ yé. Mə̀ má jí ába ǹdə myǐn ta. Lũ w zhɔ̌ bwəlse, á j'ǎ gwẽ̌ n'á pyà nə̀cɛ̀ndɛ̀ á cĩ́ dɛ̃̌.
59005004	Á kwè lyì bə jə̀r á cɛsɛ́, sə á yə̀ bɛ̀ kwɛ̃̌ yé. Bə̀ n'ê kúrhə́, sə lũ gakó cǐnnə mó nyɛ̀ɛ̀ bə̀ cələ né.
59005005	Á pyà wu-nyɔ̃̀ dwí gakó cɛ yó, á jú kùjú á sú, á nù kɔn lyɛ̃ cɛ nɛ, á jǐrh ǹdə bə̀-tǎnsɛ bə̀ la gu ta.
59005006	Á kɔ́ wu-cángá cìnə́ bùrsì á gu bi, bə̀ yə̀ cẽ yé.
59005007	Da-byǎ, pyɛ́nɛ́na á cìn á m'á dɛ̃̀ Cinu twírí yə́. Nyǐnə vwàlnà gə́ ya n wɛ̀rhɛ́ nɛ́: ń nə́ ń dɛ̃̀ tɛ̀bɛ́ ń dù cɛ y wẽ́ mó byǎ náàcɛ̀nà; ń nə́ ń dɛ̃̀ dwà nã́yə́ə́ y ǹdə́ nánkwaá y ga ǹdə́ cìn-pyɔ́nɔ́.
59005008	Ámyɛ pyɛ́nɛ́na á cìnə̀, s'á zə wu-jɔ̀, bə̀ Cinu twírí y bwəlse.
59005009	Da-byǎ, á bə̀k'á zə ŋwɔ́ŋwɔ̌ ǹdə́ dwã yé, mùnì ga Yi bə̀ká kə́ á bùrsì rə pə ába dóó yé. Nyǐnə bùr-kárna mɔ́ ŋwɛ́nɛ́ bwə̀rə̀ y nyí ni.
59005010	Da-byǎ, kwěnə Yi nyì-zwennə bé bə̀ zɔ̀m Cinu yil lé yil mó nà. Bə̀ shɛ̀nɛ́ bə pyɛ́nɛ́ bə̀ cìn bə nwɛ̀nɛ̀.
59005011	Tɛ́rɛ́na lyì bí byɛ̀bɛ́ bə̀ shɛ̀nɛ́ nɔ̀nɔ̀ w mɔ́ yò. Nə́myɛ̌ n'é wə̀l bə̀ nyǐ bə̀ wɔ́ wu-nyɔ̃̀ cìnə́. Bə̀ zɔ̀m Zhɔɔbɛ wu-jɔ̀ w yò á nyɛ̀ɛ̀. Á yě kɔn dɛ́ dɛ̀bɛ́ Cinu pɔ mɔ rə̀myɛ́ kwã nɛ́ mɔ́. Cinu wɔ́ wu-bɔ̀nɔ̀ ǹdə́ nɔ̀nɔ̀-dǔr cə́bal zhə̀nà.
59005012	Da-byǎ, kɔn du: á bə̀k'á bwəl nyí ǹdə́ Yi yil lé, ráá cɛ yá, ráá kɔn dõ yé. Á gə mə̌ s'á wɔ̀ bə̀ ɔ̃̀ɔ̃̂, sé yə̀ ɔ̃̀ɔ̃̂; á gə mə̌ s'á wɔ̀ bə̀ ɔ̃́ɔ̃́, sé yə̀ ɔ̃́ɔ̃́; mùnì ga Yi bə̀ká kə́ á bùrsì rə pə ába dóó yé.
59005013	Á mə̀dù gə nə́ ń nwɛ̀nɛ̀, sə n lwə̀l Yi. Ń mɔ̀ gə zhe wu-nyɔ̃̀, sə n nún n cèrhé Yi.
59005014	Ń mɔ̀ gə tú ń bə jàn zhe, sə n byẽ̀ á gùlú w yé né cìnə́ bé bə bé lwə̀l Yi ń yilə, sə bə zə nwə̃̌ bə tútǔ mu Cinu yil lé yilə.
59005015	Bə̀ gə lwə̀l Yi ǹdə́ bə̀ wun gakó, Yi-co w òmyɛ́ bá zwẽ nə̀bwɛ̃̀ mɔ́. Cinu mà n wárh mɔ. Ń gə wɛ̀rhɛ́ yə̀-bəlwàálɛ myɛ, ń mà n nə rə̀ sǔbri.
59005016	Byilinə á dwə́ə́ré dwã nɛ, s'á lwə̀l Yi dwã yilə, mùnì á nə bəsàzùlí. Wu-cángá cí gə lwə̀l Yi, ń Yi lwə̌l mó zhe jàn nánfɔ̀lɔ̀.
59005017	Elyi yà ń wɔ́ numbyíní ǹdə nə́ gakó ta, sə ń lwə̀l Yi ǹdə́ ń wu gakó mùnì ga dwà y bə̀k'á nyɔ̀ yé. Sə zhə̀n ga dwà y wɛ̀rhɛ́ byinə nə̀tɔ̀ ǹdə́ fwã́, ǹdə́ è nɛ̃̌ yə̀ cɛ y yó twərh yé.
59005018	N kə́ n lwə̀l Yi, sə è nyɔ̀wà, jíjí lyĩ rə ce byǎ.
59005019	Da-byǎ, ámyɛ̌ mə̀dù gə ywə̀r zhə̀n dɛ́ sɔ́má y yó n jé, sə da-byǐ mə̀dù ká n zə mɔ n bà,
59005020	lwarna bə̀ lò ǹ ká ń zə yə̀-bəlɔ̀lɔ́ cí n kwɛ̃̀ n yẽ̌ lwɛlɛ sɔ́má y ń yà ń ŋwɛ́nɛ́ è yó mó ne, ǹ zwẽ mo cu jɔ̃̀ wà, sə ń mà n nə ń yə̀-bəlwàálɛ nánzhəzhɔ̌ sǔbri.
60001001	Àmyɛ́ Yezu Kristə tùntúm Pyɛɛrɛ, à n'â kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ Yi cír mó ne pɔ. Á làà dɛ̃̌ á vò á wɔ́ zhələ Pɔ̃ ǹdə́ Galəshi ǹdə́ Kapadɔɔsɛ ǹdə́ Azhi, e súlí Byitini tənèsé wẽ́.
60001002	Nə́ Da Yi cír ába ǹdə rə̀ gə́ y'à dámǎ rə kə́ rə cĩ́ ní. Rə ce á jǐrh rə̀ sə̀pwà lyì rə̀ Eshirhə y jàn yilə, mùnì á zwẽ Yezu Kristə nyí ni, sə ń jal mɔ́ vùr á yə̀-bəlwàálɛ́ á jǐrh wárhgáá. Yi bá cĩ́ bwəl á yó, sə rə̀ yə̀-zùlə́ né j'â n'ê súlí á yó w twéé twéé!
60001003	Bànà nə́ cèrhé nə́ Cinu Yezu Kristə Da Yi rí! Rə̀ nɔ̀nɔ̀-dǔr mó já. Rə̀myɛ́ ce, rə̀ tó Yezu Kristə bùrhù mú dɛnnɛ rə ce bə kwɛrhɛ bə lù nə́ba. Èta, rə̀ ce nə́ r'é dɛ̃̀ kɔn dɛ́ tɛ̀bɛ́ rə̀ la nə́ba pɔ rə̀ t'â cɔ̀ mɔ́.
60001004	Sə nə́ wun nyɛ̀ nə̀cɛ̀ndɛ́ tɛ̀bɛ́ Yi tɛnɛ rə cĩ́ nə́myɛ̌ byɛ̀bɛ́ nə́ wɔ́ rə̀ lyì ni mú yilə. Nə̀cɛ̀ndɛ́ rə̀myɛ́ wàr rə̀ la cɔ̌, rə̀ wàr rə̀ la jìmdì zal, rə̀ wàr rə̀ la zhɔ̌ myɛ yé. Yi tɛnɛ rɛ rə cĩ́ ába Arəzana wa.
60001005	Sə á gə́ zhí Yi ni mú ce, rə̀ n'ê yìlì ába ǹdə́ rə̀ jàn dɛ́, kɔn la mé yí á nə rə̀ vwǎrh mɔ́. Sə lũ zhɔ̌ dɛ̃ rɛ́ yùwə̀, rə̀ bá ce lò gakó nə rə̀ vwǎrh mɔ́ ǹdə́ ń yírhə́.
60001006	Wɔ́ rə̀myɛ́ è ce á wun nyɛ̀ dɛ̃́dɛ̃́, ǹd'á yě bə̀ wẽ̀ nánzhəzhɔ̌ bá ce á nə wu-zhìlù námpɔ́lɛ́ ga.
60001007	Wẽ̀ dé rə̀myɛ́ wɔ́ zhẽ́ rə̀ n'ê zhẽ̀ ába, mùnì bə lwar ǹd'á gə zhí Yi ni kẽkẽ. Sánə́má wɔ̌ mə̀ cɔ̀, sə ǹdə́ rə̀myɛ́ ga, bə̀ yá ce mo myǐn w bə nyǐ ǹdə́ mə̀ gə càn. Sə ámyɛ̌ Yi-ni-zhú mú zhe kùr dɛ̃́dɛ̃́ du sánə́má. Wẽ̀ dé gə n'ê zhẽ̀ ába, bə̀ má tó rə̀myɛ́ dɛnnɛ bə lwar ǹd'á Yi-ni-zhú mú gə wɔ́ kẽkẽ. Èta, Yezu Kristə gə túwə́, á b'ǎ tó á nə Yi còrhó w ǹdə́ rə̀ zùwə́ yə́.
60001008	Á yə̀ mɔ nɛ yé, á j'ǎ só mo; á zhí mu, á yírhə́ j'à bə mɔ nɛ èlǎsɛ̃́ yé, á n'á fùù ǹdə́ wu-nyɔ̃̀ nánfɔ̀lɔ̀ kɔ̀bɔ́ lò wàr ń la byilu ǹdə́ ń nyí,
60001009	bə̀ ń nə́ ń vwǎrh ába. Wɔ́ rə̀myɛ́ rə̀ wɔ́ á Yi-ni-zhú mú kùr ré.
60001010	Yi nyì-zwennə bé y'à jɛ̀rɛ̀ bə zɔ̀m vwǎrh mɔ́ mə̀ wɔ́ pɛnɛ́ y Yi tɛnɛ á yil mó yò. Sə bə̀ y'à n'ê pyà ǹdə́ bə̀ wun gakó sə bə lwar rə̀ gə́ la lyì bí ní vwǎrh.
60001011	Kristə Eshirhə y y'à ŋwɛ́nɛ́ ǹdə́ bɛ, e dámǎ e byili bi nɔ̀nɔ̀ w kɔ̀bɔ́ Kristə mó la nɔ̀nɔ̀ mɔ́, ǹdə́ zùwə́ y kɛ̀bɛ́ ń la tà-kwã n nə nɔ̀nɔ̀ w kwã nɛ́ mɔ́ yò. Sə bə̀ y'à n'ê pyà sə bə lwar yi rí tɛ̀bɛ́ ywẽ̀ né nə̀myɛ́ la wɔ̀rhɔ́ mɔ́, ǹdə́ nə̀ gə́ la nɛ́ tó mó.
60001012	Sə Yi ce rə̀ nyì-zwennə bé lwar bə̀ ywẽ̀ né nyɛ̀bɛ́ bə̀ byili èta mɔ́ də̀ bə̀myɛ́ cìcì yil yé; wɔ́ ámyɛ̌ yilə. Sə èlǎsɛ̃́, byɛ̀bɛ́ bə̀ bwə̀l yò-ècɔ̀nɔ̀ nyí rí bə byili ába mó, tó rə̀ dɛnnɛ bə byili ába ywẽ̀ né nə̀myɛ́ ǹdə́ Eshirhə náàcɛ̀nɛ́ y è shí dɛ̃̌ Arəzana w mɔ́ jàn. Màlɛ́kabá cìcì mú n'ê yǎl ǹdə́ bə̀ wun gakó sə bə lwar nə̀ kùrə̀.
60001013	Rə̀myɛ́ ce, zəna á surhə né nə zhì kẽkẽ, s'á zə á cìn á m'á dɛ̃̀ pɛnɛ́ y nánfwɛ̀lɛ̀ y kɛ̀bɛ́ Yi la ába pɔ Yezu Kristə twírí y yù w mú.
60001014	Zwẽnə Yi nyí ni, s'á bə̀k'á tó shilə námməlwǎlsɛ́ sə̀ y'à ŋwɛ́nɛ́ á wun ní wẽ́ shãã ga, ǹd'á gwẽ̌ yə̀l Kristə pár mɔ́ nɛ yé.
60001015	Yálna náàcɛ̀nà á tùntwə̃̀ə̃̀ né gakó wẽ́ ǹdə mɔ̀bɔ́ ń byẽ̀ ába mó gə́ wɔ́ náàcɛ̀nɛ́ nɛ́.
60001016	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "Yálna náàcɛ̀nà, b'àmyɛ́ wɔ́ náàcɛ̀nɛ́."
60001017	Yi t'â zə rə̀ yírhə́ rə̀ cír lyì bí yé. Rə̀ n'ê kɛ́ lò gakó bùrsì kɔn myɛrhɛ dwã ǹdə́ ǹ tùntwə̃̀ə̃̀ né. Wɔ́ Yi rí rə̀myɛ́ á n'á byẽ̀ b'ǎ Da á Yi-co wẽ́ mó. Rə̀myɛ́ ce, á mə̌ s'á tó á tùntwə̃̀ə̃̀ né dɛnnɛ á byili, ǹd'á gwẽ̌ ŋwɛ́nɛ́ cɛ yó, b'ǎ n'á nyàm dɛ̀.
60001018	Lwarna b'è də̀ sánə́má, ǹdə́ wársɛ, ǹdə́ wẽ̀ tɛ̀bɛ́ gakó rə̀ n'ê cɔ̀ mɔ́, Yi bé zwẽ ába tùntwə̃̀ə̃̀ né nyɛ̀bɛ́ á dabá cèrhè ába nə̀ bə kùr zhe mó wẽ́ yé.
60001019	Wɔ́ kɔn dɛ̀bɛ́ rə̀ zhe kùr dɛ̃́dɛ̃́ du mú Yi zɔ rə mé vwǎrh ába. Sə kɔn dɛ́ rə̀myɛ́ mɔ́ wɔ́ Kristə jal mɔ́ mə̀ ló tɛ̃́ mɔ́. Ń wɔ́ ǹdə pyì-bwɛ̀lɛ́ kɛ̀bɛ́ è bə yò zhe, e j'à bə jìmdì zhe ta.
60001020	Yi cír mo ǹdə́ rə̀ gwẽ̌ yə̀ lũ w wɛ̀rhɛ́ yé. Wɔ́ ámyɛ̌ yil Yi twĩ̀ mù n bə̀ dwã nɛ́ nánkwaá nɛ́ wẽ́ èlǎsɛ̃́, rə ce á lwar ń párá.
60001021	Wɔ́ ńmyɛ̌ jàn yil á zù Yi rí rə̀ bwìrhì mù, rə pɔ̃ zùwə́ mó; á zhí ri, á m'á dɛ̃̀ rə̀ nyì-bwelé y pyǐrh mó.
60001022	Á gə́ zwẽ zhə̀n dɛ́ mɔ́ ce, á yò kwɛrhɛ á jǐrh wárhgáá, á m'á ŋwɛ̀nɛ́ á swéné á da-byǎ bɛ́ zhə̀n zhə̀nà. Rə̀myɛ́ yilə, swénénə dwã ǹd'á wun gakó.
60001023	Yi zɔ̀mɛ̀ rɛ́ ce bə ká kwɛrhɛ bə lù ába, sə Yi zɔ̀mɛ̀ rɛ́ də̀ ǹdə jíjí byǐ ta rə̀ yá lyĩ rə ká cì yé. Rə̀ wɔ́ nã́nyì, rə̀ t'â cì yé. Rə̀ j'â ŋwɛ́nɛ́ gaga byinə nə̀ bə zhɔ̌ zhe yilə.
60001024	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Numbyíní wɔ́ ǹdə gɔ ta. È zùwə́ y myɛ wɔ́ ǹdə gɔ pùnə́ ta. Gɔ w n'ô kùlə̀, ò pùnə́ né n'ê shìl tɛ̃́,
60001025	sə Cinu zɔ̀mɛ̀ rɛ́ j'â ŋwɛ́nɛ́ byinə nə̀ bə zhɔ̌ zhe yilə."Zɔ̀mɛ̀ rɛ́ rə̀myɛ́ mɔ́ wɔ́ yò-ècɔ̀nɔ̀ nyí rí bə̀ bwə̀l bə byili ába mó.
60002001	Rə̀myɛ́ ce, è gə wɔ́ wu-bárhɛ́, ǹdə́ dwã myìnù, ǹdə́ kɔma, ǹdə́ bwɛ̃̌-dǔr, ǹdə́ dwã tùùrhì, yẽ̌nə rə̀myɛ́ mɔ́ dwí rí gakó ne.
60002002	Yálna ǹdə byì-shɛ̌msɛ ta, á swéné Yi zɔ̀mɛ̀ rɛ́ rə̀ wɔ́ ǹdə yil mɔ̀bɔ́ mə̀ yə̀ kaka gùlí ta mɔ́, mùnì ga á byì, á nə vwǎrh,
60002003	b'ǎ pwírí Cinu nyɛ̀ dɛ̃́dɛ̃́, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né.
60002004	Bwəlsenə Cinu Yezu ni. Wɔ́ ńmyɛ̌ ń wɔ́ nə́kulu w nã́nyì y cìcì numbyínə́ bé vùr bə dwĩ̀ kwã nɛ́ mɔ́. E j'à wɔ́ òmyɛ́ ò sú Yi yírh rə cír.
60002005	Ámyɛ wɔ́ ǹdə nə́kuuli nã́nyìrh ta. Rə̀myɛ́ ce, bwəlsenə Cinu ni, bə zə ába bə lù Eshirhə náàcɛ̀nɛ́ jì, mùnì ga á yə̀ Yi vwĩ̀-zwə́lnə byɛ̀bɛ́ bə̀ wɔ́ wu-põ̀ cìnə́ gùlú, á n'á zwə́l vwə̃̀ nyɛ̀bɛ́ nə̀ wɔ́ Eshirhə náàcɛ̀nɛ́ nyə̀ná, sə Yi bá zwẽ ne Yezu Kristə yilə.
60002006	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: "Nyǐnə à cír nə́kulu kɔ̀bɔ́ ò càn, a cĩ́ Səyɔ̃ nɛ́. Wɔ́ òmyɛ́ ò wɔ́ jì-byòló w nə́kulu wə́. Lò mɔ̀bɔ́ ǹ zhí nə́kulu w òmyɛ́ nɛ, cìzhìl t'â la mɔ́ jú yé."
60002007	Nə́kulu w òmyɛ́ càn ámyɛ̌ byɛ̀bɛ́ á zhí w mú yilə. Sə byɛ̀bɛ́ bə̀ yə̀ w zhí mú, bə̀ mə̌ sə bə lwar bə̀: "Nə́kulu w kɔ̀bɔ́ jì-lùrnə̀ bé vùr bə dwĩ̀ kwã nɛ́ mɔ́, wɔ́ òmyɛ́ ò jǐrh jì y jì-byòló w nə́kulu wə́."
60002008	Bə̀ kɛ̃ jàà dõ wẽ́ bə̀ "Wɔ́ òmyɛ́ nɛ lyì n'ê mà bə̀ nə̀rh né bə̀ lwé tɛ̃́." Ò n'ô lwé be tɛ̃́, bə̀ gə́ yə̀ shɛ̀nɛ́ bə zwẽ Yi zɔ̀mɛ̀ rɛ́ mɔ́ yilə. Wɔ́ rə̀myɛ́ rə̀ wɔ́ bə̀myɛ cəl.
60002009	Sə ámyɛ̌ wɔ́ dwí tɛ̀bɛ́ Yi cír. Á wɔ́ pyɔ̌ mɔ́ vwĩ̀-zwə́lnə gùlú. Á wɔ́ Yi lyì-ècɛ̀nà dwí. Yi cír ába mùnì ga á bwə̀l tumə nánfwààlɛ́ tɛ̀bɛ́ rə̀ wɛ̀rhɛ́ mɔ́. Rə̀ byẽ̀ ába rə ce á du cə-byín wẽ́ á bə̀ rə̀ pwẽ̀ dé nánfɔ̀lɔ̀ w wa.
60002010	Shãã ga, á y'ǎ də̀ Yi lyì yé; sə èlǎsɛ̃́, á wɔ́ rə̀ lyì. Shãã ga, rə̀ y'à gwẽ̌ t'â dùr á nɔ̀nɔ̀ yé; sə èlǎsɛ̃́, rə̀ n'ê dùr á nɔ̀nɔ̀.
60002011	À dɔwabá nántwə̌rh, á wɔ́ ǹdə zhələ ta cɛ yó; á la lyãɔ̃. À n'â lwə̀l ába: á bə̀k'á shɛ̀nɛ́ yala nɛ́ shilə námməlwǎlsɛ́ sə̀ n'ê bwí ǹd'á wun ní nyə̀ná nɛ́ mɔ́ nyí ni yé.
60002012	Zəna á cìn náàcɛ̀nɛ́ lyì bí byɛ̀bɛ́ bə̀ yə̀l Yi pár mɔ́ wẽ́, mùnì bá bə̀ gə n'ê ce cə̀rh á nyí ni b'ǎ n'á wɛ̀rhɛ́ lwɛlɛ myɛ, dɛ̃ rɛ́ tɛ̀bɛ́ Yi bàn nə́ba gwãɔ̃ mɔ́, bə̀ yírhə́ bá nə á tùm-ècɛ̀nà nɛ́, bə cèrhé re.
60002013	Zwẽnə lyì bí byɛ̀bɛ́ bə̀ wɔ́ yó-cìnə́ cɛ yó mó nyí ni Cinu yilə. Zwẽnə pyɔ̌ mɔ́ nyí ni, bə̀ wɔ́ ńmyɛ̌ ń cǐ lyì bí gakó,
60002014	s'á zwẽ ń kwã-lyì bí ń nə́ ń twĩ̀ mú myɛ nyí ni. Ń nə́ ń twĩ̀ bì bə̀ bə̀ pə còrhò-tum byɛ̀bɛ́ bə̀ n'ê twĩ̀ lwɛlɛ mɔ́ nɛ, sə bə cèrhé byɛ̀bɛ́ bə̀ n'ê twĩ̀ cɛ̀nɛ̀ mɔ́.
60002015	Yi n'ê yǎl b'ǎ twĩ̌ tùm-ècɛ̀nà, mùnì zɔ̀m-bəywààlɛ́ cìnə́ bé bə̀ yə̀l nə̀ kùrə̀ mó nyə́ cɛrhɛ, bə pyà pyà bə̀ gə́ bá lyár nɛ́ bə ga.
60002016	Twĩ̌nə á tùntwə̃̀ə̃̀ né ǹdə lyì byɛ̀bɛ́ bə̀ cǐ bə̀ cìn ta, sə cìn-cìnú mú mə̀myɛ́ bə̀ká yə̀ tùntùm-bəlwǎlsɛ yó ne á la b'á pyi ní yé. Zəna á cìn ǹdə Yi tùntùnnə̀ ta.
60002017	Nyámna lyì bí gakó. Swénénə á da-byǎ Kristə-lyì bí. Dǔrnə Yi, s'á nyə̀ pyɔ̌ mɔ́.
60002018	Ámyɛ̌ byɛ̀bɛ́ á ŋwɛ́nɛ́ yó-cìnə́ sõ á n'á twĩ̀ mú, zwẽnə á yó-cìnə́ bé nyí ni ǹdə́ nyɔ̀mɔ̀, sə è bə̀ká yə̀ byɛ̀bɛ́ bə̀ wɔ́ lyì-twə̌rh bə̀ bə zum mú dúdú sõ yé. Zwẽnə byɛ̀bɛ́ bə̀ zum mú myɛ nyí ni.
60002019	Lò gə shɛ̀nɛ́ ǹ nwɛ̀nɛ̀ Yi nyɔ̀mɔ̀ yilə, nɔ̀nɔ̀ w òmyɛ́ j'à də̀ ǹmyɛ́ ǹ pyà wà, rə̀myɛ́ wɔ́ kɔn dɛ̀bɛ́ rə̀ càn.
60002020	Sə ǹ gə dówə́, ń zɛ̃̀ ń shɛ̀nɛ́ bə nwɛ̀nɛ̀ mɔ́ ǹ dóó w yilə, ǹ nɔ̀nɔ̀ w bə kùr zhe yé. Sə á gə twĩ̀ tùm-ècɛ̀nà, á zɛ̃̀ á shɛ̀nɛ́ á nwɛ̀nɛ̀ rə̀myɛ́ yil ǹdə́ wu-bɔ̀nɔ̀, rə̀myɛ́ wɔ́ kɔn dɛ̀bɛ́ rə̀ càn Yi yírh wə.
60002021	Wɔ́ rə̀myɛ́ yil Yi byẽ̀ ába, bə̀ Kristə cìcì nwɛ̀nɛ̀ á yilə, n pə ába myɔrhɔ nántwə̌, mùnì á kwè ń nà.
60002022	Ń yə̀ lwɛlɛ wɛ̀rhɛ́ yé. Kɔma də́-byǐ yə̀ ń nyú w shí yé.
60002023	Bə̀ tùrh mò, sə ń yə̀ tó n tùrh yé. Bə̀ nwɛ̀nɛ̀ mɔ̀, sə ń yə̀ lwɛlɛ bwəl n pə yé. Ń yẽ̌ rə̀myɛ́ gakó ne n ce mɔ̀bɔ́ ń nə́ ń bùr bùrsì cángá mɔ́ jɔ̃̀ wà.
60002024	Ń cìcì zwẽ nə́ yə̀-bəlwàálɛ́ n mə n cì də̀-jɔrhɔ́ w yó, mùnì ga nə́ yə̀ ǹdə wɔ́ cú nə́ cù nə́ yẽ̌ nə́ yə̀-bəlwàálɛ́ nɛ ta, nə́ zɛ̃̀ nə́ jǐrh cángá. Wɔ́ ńmyɛ̌ cɔ̀mɔ̀ mɔ́ mə̀ zhɛ̀ á címsí.
60002025	Á y'ǎ nyɛ̌ ǹdə pyììsì shɛ̀bɛ́ sə̀ jé ta, sə èlǎsɛ̃́, á k'á bə̀ á nə̀nɔ̀n mɔ́ nántwə̌ y ń nə́ ń yìlì ába mó sono.
60003001	Kana, ámyɛ zwẽnə á byə́nə́ bé nyí ni. Èta, bá bə̀ jàlà gə gwẽ̌ t'â zwẽ Yi zɔ̀mɛ̀ rɛ́ myɛ, á tùntwə̃̀ə̃̀ né bá ce bə zwẽ nyí ǹd'á yə̀ á nyí púr yé,
60003002	bə̀ bə̀ má pwírí á zhe á cìn cɛ̀nɛ̀, á n'á nyàm bɛ̀, á t'á wɛ̀rhɛ́ yààyàà yé.
60003003	Á bə̀k'á pyà gàndɛ̀ tɛ̀bɛ́ rə̀ càn zú, á bə á ywẽ́, á ce sánə́má cìbyǔr, á kwɛrhɛ á yala nɛ́. E yə̀ rə̀myɛ́ dúdú á la m'á byili á cɛ̀nɛ̀ yé.
60003004	Á cɛ̀nɛ̀ rɛ́ mə̌ sə rə yə̀ á wun ní wẽ́ rə̀ ŋwɛ́nɛ́, s'á zə wu-bɔ̀nɔ̀, á yə̀ kana byɛ̀bɛ́ bə̀ nyɛ̌ shɛ́shɛ́. Cɛ̀nɛ̀ rɛ́ rə̀myɛ́ mɔ́ t'â lyɛ̃ yé, e j'à wɔ́ rə̀myɛ́ dwí rí Yi n'ê yàlá.
60003005	Wɔ́ èta shãã ga kana bɛ́ byɛ̀bɛ́ bə̀ y'à zhí Yi ni bə̀ n'ê dɛ̃̀ rə̀ nyì-bwelé y pyǐrh mó y'à n'ê wɛ̀rhɛ́ nɛ́, bə̀ m'ê byili bə̀ bə̀ càn, bə̀ gə́ y'à n'ê zwẽ bə̀ byə́nə́ bé nyí ni mú yilə.
60003006	Wɛ̀rhɛ́na ǹdə Sara ta. Ń gə́ yà ń nə́ ń zwẽ Abəraham nyí ni mú ce, ń yà ń nə́ ń byẽ̀ mò bə̀ ń yó-cə́bal. Ámyɛ gə n'á twĩ̀ cɛ̀nɛ̀, á t'á dùr kaka ywẽ, sə́ nyǐ á wɔ́ Sara bə̀kwá.
60003007	Bala, ámyɛ mə̌ s'á jòm ǹd'á kana bɛ́ cɛ̀nɛ̀, á nyǐ bə̀ yò. Á mə̌ s'á lwar bə̀ bə̀ wɔ́ kana, bə̀ jàn dɛ́ bə já yé. Zəna bɛ ǹdə́ nyɔ̀mɔ̀, b'ǎmyɛ̌ ǹdə́ bə̀myɛ́ ga mə̌ s'á tó dwã á nə nyǔ mə̀ t'â la zhɔ̌ pɛnɛ́ y Yi sõ. Á gə wɛ̀rhɛ́ èta, kaka t'â la á yé ne cə̌r á Yi-co wẽ́ yé.
60003008	Tɛ̀bɛ́ rə̀ dàl mɔ́, cenə á gakó bùlə̀ né yə̀ rə̀dù, s'á surhə né myɛ yə̀ rə̀dù. Swénénə dwã ǹdə da-byǎ ta. Zəna nɔ̀nɔ̀-dǔr ǹdə́ cìn-lwəl ǹdə́ dwã.
60003009	Lò gə wɛ̀rhɛ́ mɔ́ lwɛlɛ, sə ǹ bə̀ká wɛ̀rhɛ́ mɔ lwɛlɛ yé. Lò gə tùrh mó, sə ǹ bə̀ká tùrh mò yé. Ǹ gaga mɔ́ wál bə̀ Yi bá cĩ́ bwəl ń yó, bə̀ Yi gə́ byẽ̀ ába mó, rə̀ bwəl nyí bə̀ rə̀ bá cĩ́ bwəl á yó.
60003010	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Lò mɔ̀bɔ́ ǹ nə́ ǹ yǎl ń swéné ǹ cìnə̀, sə ǹ wu myɛ já yə̀ nyɛ̀n; sə ǹ bə̀ká shɛ̀nɛ́ ǹ mə̀jòlò w púr lwɛlɛ gaga yé; sə ǹ bə̀ká shɛ̀nɛ́ kɔma myɛ shí ǹ nyú w yé.
60003011	Ǹ mə̌ sə́ cẽ lwɛlɛ wɔ̀rhɔ́ yò, sə́ wɛ̀rhɛ́ cɛ̀nɛ̀; sə́ pyà bə̀ yə̀-zùlə́ yál nɛ́ twéé twéé.
60003012	Zhə̀nà, Cinu yírhə́ pyǎ wu-cángá cìnə́ yó, ń nə́ ń zwẽ bə̀ lwə̌l, sə ń bə lyì bí byɛ̀bɛ́ bə̀ n'ê wɛ̀rhɛ́ lwɛlɛ mɔ́ só yé."
60003013	Á gə n'á ce yə̀wǎl nɛ́ ǹdə́ cɛ̀nɛ̀ wɔ̀rhɔ́, mɔ̌ ń mà n wɛ̀rhɛ́ ába lwɛlɛ?
60003014	Á gə n'á wɛ̀rhɛ́ cɛ̀nɛ̀, bá á gə n'á nwɛ̀nɛ̀ rə̀myɛ́ yil myɛ, á b'ǎ nə wu-nyɔ̃̀. Á bə̀k'á dùr numbyínsí ywẽ yé, s'á bə̀k'á cĩ́ twə́lə́ á wẽ́ yé.
60003015	Nyámna Kristə á wun ní wẽ́, bə̀ wɔ́ ńmyɛ̌ ń cǐ ába, s'á tɛnɛ, lò gə tú ń nə́ ń bwə̀rh ába kɔn dɛ̀bɛ́ rə̀ ce á n'á dɛ̃̀ kɔn Kristə sõ mó, s'á ŋwɛ̀nɛ́ á lyár mɔ,
60003016	sé yə̀ ǹdə́ wu-bɔ̀nɔ̀ ǹdə́ cìn-lwəl. Cenə jàn nɛ́ á yə̀ lyì byɛ̀bɛ́ bə̀ n'ê nyàm Yi ǹdə́ wu-põ̀ námpúm. Twĩ̌nə á tùm-ècɛ̀nà nɛ́ Kristə jàn yil mó ǹdə́ wu òdù, mùnì ga lyì bí byɛ̀bɛ́ bə̀ n'ê zɔ̀m á yil námməlwɛ̀lɛ́ mɔ́ jí cìzhìlə̀.
60003017	Á nɔ̀nɔ̀ w á tùm-ècɛ̀nà nɛ́ yil mó gə wɔ́ Yi pùbùlə̀, rə̀myɛ́ cɔ̃̀ á gə n'á nwɛ̀nɛ̀ tùm-bəlwǎlsɛ yilə.
60003018	Kristə myɛ cìcì nwɛ̀nɛ̀, n cì numbyínə́ bé yə̀-bəlwàálɛ́ yil twər rə̀dù sá, twéé gakó yilə. Ń yà ń bə dóó zhe yé, sə ń cù lyì-bəlwǎlsɛ yilə, mùnì n zə ába n vò Yi sõ. Bə̀ gu mu ń gə́ wɔ́ numbyíní mú yilə, sə Eshirhə náàcɛ̀nɛ́ ká bwìrhì mù.
60003019	Eshirhə y èmyɛ́ èdù y jàn yil ń zhə̀l byɛ̀bɛ́ bə̀ cù ǹdə́ bə̀ yə̀ cìn-cìnú nɛ mɔ́ sõ, n bwə̀l Yi zɔ̀mɛ̀ rɛ́ n byili bi.
60003020	Wɔ́ byɛ̀bɛ́ bə̀ cẽ Yi nyí ni shãã ga, Nəwee gə́ yà ń nə́ ń fwar kùlkṍ w yi ní mú. Yi zhìlì rə̀ yala nɛ rə dɛ̃̀ dɛ̃̀ bɛ̀ rə ga. Lyì bí byɛ̀bɛ́ bə̀ zù ò wẽ́ mó y'à wɔ́ lyì màngɛlɛ́, nunə lyɛlɛ sásá. Bə̀myɛ́ dúdú bə̀ zwẽ bə̀ cìn nɛ̃̌ mɔ́ wa.
60003021	Sə rə̀myɛ́ wɔ́ nɛ̃̌-shɔ mɔ́ Yi n'ê tó mə̀ dɛnnɛ rə vwǎrh ába zà zà mɔ́ nyɔrhɔ. Nɛ̃̌-shɔ mɔ́ t'â shàrh yala jìmdì yé. Sə ǹ nə́ ǹ tó mə̀ dɛnnɛ ǹ pɛ ǹ cìn námpúm Yi ni ǹdə́ ǹ wu gakó, Yezu Kristə gə́ cù n ká n bwìrhì mú jàn yilə.
60003022	Ń zhə̀l ń jě Yi jə̀jĩ́ ni, ń nə́ ń jí pyɛ̀lɛ̀ màlɛ́kabá ǹdə́ dɛ̃̌ jàn cìnə́ bé dwã bɛ́ yó w Arəzana wa.
60004001	Kristə yàl numbyíní, n nwɛ̀nɛ̀. Rə̀myɛ́ ce, ámyɛ cenə jàn nɛ́ á kwè ń nà, s'á lwar náàcɛ̀nɛ́ bə̀ numbyíní kɛ̀bɛ́ è nwɛ̀nɛ̀, rə̀-ná-cí du yə̀-bəlɔ̀lɔ́ wẽ́.
60004002	Wɛ̀rhɛ́na Yi pùbùlə̀ dwã nɛ́ nyɛ̀bɛ́ nə̀ dàl á la wɔ̀rhɔ́ cɛ yó mó wẽ́, s'á bə̀k'á shɛ̀nɛ́ numbyíní shilə námməlwǎlsɛ́ yò yé.
60004003	Á y'ǎ n'á wɛ̀rhɛ́ ǹdə lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár ta dɛ̃́dɛ̃́ shãã ga; á tùntwə̃̀ə̃̀ né y'à nyɛ̌ yààyàà, á y'ǎ zhe bwɛ̃̌-dǔr, á y'ǎ wɔ́ sə̀-nyɔ̀ɔ́rɛ, á n'á jí dɛ̃́dɛ̃́, á n'á nywɛ̀ dɛ̃́dɛ̃́, á j'ǎ n'á cèrhé wẽ̀ tɛ̀bɛ́ rə̀ də̀ Yi, e jà wɔ́ wẽ̀ dé rə̀myɛ́ còrhó mó rə̀ wɔ́ lwɛlɛ nánfɔ̀lɔ̀ wá.
60004004	Sə èlǎsɛ̃́, lyì bí byɛ̀bɛ́ bə̀ yə̀l Yi pár mɔ́ gə́ pwírí á k'á t'á tó be á twĩ̀ bə̀ tùntwə̃̀ə̃̀ né námməlwàálɛ́ mɔ́, rə̀myɛ́ jàr bɛ̀, bə zɛ̃̀ bə̀ n'ê tùrh ába.
60004005	Sə Yi tɛnɛ rə̀ jě rə̀ la lyì-nyìrh ǹdə́ cùùrì bùrsì bǔr, bə̀ má bé byili bə̀ gə́ twĩ̀ ní.
60004006	Wɔ́ rə̀myɛ́ è ce, bə dámǎ bə bwə̀l yò-ècɔ̀nɔ̀ nyí rí bə byili byɛ̀bɛ́ bə̀ cù mú ni. Yi kɔ́ bə̀myɛ bùrsì ǹdə rə̀ gə́ n'ê kɛ́ lò gakó bùrsì sə̀ tó ǹ tùntwə̃̀ə̃̀ né ne né. Bə̀ bwə̀l yò-ècɔ̀nɔ̀ nyí rí bə byili bi, mùnì ga bə wɛ̀rhɛ́ Yi pùbùlə̀ ǹdə́ Eshirhə náàcɛ̀nɛ́ jàn.
60004007	Lũ zhɔ̌ bwəlse. Rə̀myɛ́ ce, pyǎna surhə nyɛ̀bɛ́ nə̀ càn. Dɛ̃̌na á cìnə̀, mùnì ga á ŋwɛ̀nɛ́ á ce Yi.
60004008	Sə kɔn du, swénénə dwã ǹd'á wun gakó, bə̀ sónó n'ô vùr yə̀-bəlwàálɛ nánzhəzhɔ̌.
60004009	Zwẽnə dwã zhəəle, sə ŋwɔ́ŋwɔ̌ bə̀ká yə̀ nɛ́ yé.
60004010	Yálna tùntùnnə̀ nántwə̌rh, sə lò gakó zə pɛnɛ́ y kɛ̀bɛ́ Yi pɔ mɔ́ mɔ́, ń mə́ sɛ̃ ǹ dõ ne náàcɛ̀nɛ́.
60004011	Lò mɔ̀bɔ́ ǹ zhe Yi zɔ̀mɛ̀ rɛ́ bwə̌l pɛnɛ́, ǹ mə̌ sə́ bwə̀l lè ń byili lyì bí ni; lò mɔ̀bɔ́ ǹ zhe lyì bí ni sãɔ̃ pɛnɛ́, ǹ mə̌ sə́ sɛ̃ bɛ ǹdə́ jàn dɛ́ tɛ̀bɛ́ rə̀ n'ê shí Yi sõ mó; mùnì ga Yi nə zùwə́ kɔn gakó wẽ́, Yezu Kristə jàn yilə. Wɔ́ rə̀myɛ́ rə̀ cǐ còrhó ǹdə́ jàn, byinə nə̀ bə zhɔ̌ zhe yilə! Amɛ̀n!
60004012	À dɔwabá nántwə̌rh, á ŋwɛ́nɛ́ myìn-zhù wẽ́ á n'á nwɛ̀nɛ̀, s'á yě rə̀ nyí ni. Rə̀ də̀ kɔ̀-jàrmà yé. Nɔ̀nɔ̀ w òmyɛ́ mɔ́ bá ce lyì bí lwar á gə́ mə̌ nɛ́.
60004013	Fǔnə ǹdə́ wu-nyɔ̃̀ á gə́ tó Kristə ne á nwɛ̀nɛ̀ mɔ́ yilə. Ń zùwə́ y gə tú è duwə, á b'ǎ fùù ǹdə́ wu-nyɔ̃̀ nánfɔ̀lɔ̀ kɔn dwini.
60004014	Lyì bí gə n'ê tùrh ába á gə́ wɔ́ Kristə-lyì mú yilə, á b'ǎ yə̀ wu-nyɔ̃̀ cìnə́, bə̀ Yi Eshirhə y è wɔ́ zùwə́ cí mú só á yó.
60004015	Ámyɛ̌ mə̀dù ga bə̀ká shɛ̀nɛ́ bə nwɛ̀nɛ̀ mɔ́ bə̀ ǹ gu lò, bə̀ ǹ ŋwɔ̀là, bə̀ ǹ wɛ̀rhɛ́ lwɛlɛ, ráá ǹ fwɛ̃́ ń tu zɔ̀mà wẽ́ yil yé.
60004016	Bə̀ gə n'ê nwɛ̀nɛ̀ mɔ́ ǹ gə́ wɔ́ Kristə-lò mó yilə, sə bə̀ká dùr cìzhìl yé, sə́ ce Yi nə̀báná, bə̀ gə́ n'ê zə Kristə yil lé bə̀ byẽ̀ mó mó yilə.
60004017	Zhə̀nà, bùrsí yi yúwə́, sə wɔ́ Yi lyì bí bə̀ la mé ji sə̀ kùrə̀. Sə sə̀ gə ju kùr ǹdə́ nə́myɛ̌, wɔ́ etər byɛ̀bɛ́ bə̀ t'â zwẽ Yi yò-ècɔ̀nɔ̀ nyí rí mú yó la nɛ́ gu?
60004018	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Byɛ̀bɛ́ bə̀ n'ê wɛ̀rhɛ́ cɛ̀nɛ̀ mɔ́ cìn nɛrɛ́ gə bá yə̀ zwini; etər kɔn nə bá yə̀ nɛ́ yə̀-bəlwàálɛ cìnə́ bé ǹdə́ byɛ̀bɛ́ bə̀ t'â nyàm Yi nyə́ né mó yilə?"
60004019	Wɔ́ rə̀myɛ́ è ce, byɛ̀bɛ́ bə̀ n'ê nwɛ̀nɛ̀ bə̀ gə́ n'ê wɛ̀rhɛ́ Yi pùbùlə̀ né mó yil mó mə̌ sə bə j'â n'ê wɛ̀rhɛ́ cɛ̀nɛ̀ gaga, sə bə ce bə̀ cìn námpúm bə̀ wǎrhna mɔ́ jɔ̃̀ wà; bə̀ ń wɔ́ zhə̀n-cí.
60005001	Èlǎsɛ̃́, wɔ́ byɛ̀bɛ́ bə̀ wɔ́ yé né cìnə́ á wẽ́ mó à n'â yǎl a cící. Àmyɛ wɔ́ yé né cə́bal ǹdə á ta; à wɔ́ Kristə nɔ̀nɔ̀ w zhə̀n-cí, sə àmyɛ bá tó a nə zùwə́ y kɛ̀bɛ́ è bàn du mú.
60005002	Nyǐnə pyììsí Yi co á jɔ̃̀ w mɔ́ yò náàcɛ̀nɛ́ ǹdə́ wu-nyɔ̃̀, ǹdə Yi gə́ n'ê yǎl nɛ́, sə è bə̀ká yə̀ ǹdə wɔ́ nyɛ́ɛ́ bə̀ nyɛ́ɛ́ ába nɛ yé, sə è bə̀ká yə̀ wársɛ á n'á yǎl yé. Nyǐnə sə̀ yò ǹdə́ sónó.
60005003	Á bə̀k'á yə̀ yó-cìnə́ byɛ̀bɛ́ bə̀ zum ǹdə́ lyì bí byɛ̀bɛ́ Yi co bə̀ jɔ̃̀ w mɔ́ yé. Yálna myɔrhɔ bə̀ yilə.
60005004	Èta, nə̀nɔ̀n pyɔ̌ mɔ́ gə tú ń túwə́, á b'ǎ nə zùwə́ e yə̀ á kwǎndɛ twéé twéé.
60005005	Ámyɛ̌ byɛ̀bɛ́ á dàl mɔ́, zwẽnə yé né cìnə́ bé nyí ni, s'á gakó shɛ̀nɛ́ dwã nyí ni ǹdə́ cìn-lwəl. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: "Yi bə cìn-byilu cìnə́ só yé, sə rə̀ n'ê byili rə̀ sónó w cìn-lwəl cìnə́ bé ne."
60005006	Lwəlnə á cìn tɛ̃́ jàn-cí Yi yé né, mùnì ga yi rí gə tú è yúwə́, sə rə zhẽ̌ á yó dɛ̃̌.
60005007	Yẽ̌nə twə́lə́ né nə̀ zhe ába mó gakó ne á ce Yi jɔ̃̀ wà, bə̀ rə̀ n'ê nyǐ á yò.
60005008	Dɛ̃̌na, á bə̀k'á yẽ̌ á surhə né pyi yé, bə̀ Shətana y è wɔ́ á zù-bal mɔ́ mɔ́ n'ê jíl dɛ̃̌ è b'ê swər ǹdə bɔrɔ ta, è m'ê pyà lò mɔ̀bɔ́ è bá nə sé zhìlì ń yò.
60005009	Zhínə Yi ni kẽkẽ, è bə̀ká ŋwɛ̀nɛ́ ába yé. Á yě b'ǎ da-byǎ bɛ́ bə̀ ŋwɛ́nɛ́ lũ w púlə́púlə́ wẽ́ mó myɛ n'ê nwɛ̀nɛ̀ ǹdə á ta.
60005010	Á nɔ̀nɔ̀ w t'â la yé né yú yé. Yi wɔ́ sónó cə́bal. Rə̀ byẽ̀ ába mùnì á zù rə̀ zùwə̀ y wẽ́ Yezu Kristə jàn yilə. Nɔ̀nɔ̀ w kwã nɛ́, rə̀ cìcì bá ce á yə̀ rə̀myɛ́ lyì námpúm, á zə jàn á zhì kẽkẽ, ǹdə́ wu-jɔ̀.
60005011	Wɔ́ rə̀myɛ́ rə̀ wɔ́ jàn cə́bal byinə nə̀ bə zhɔ̌ zhe yilə! Amɛ̀n!
60005012	Wɔ́ àmyɛ́ à ce nə́ da-byǐ nántwə̌ Shəlvɛ̃ nə́ ń kɛ̃ sɛ́bɛ́ rɛ́ tɛ̀bɛ́ à la ába pɔ a bá cící ába. Sə à n'â yǎl s'á lwar bə̀ pɛnɛ́ y kɛ̀bɛ́ á nɔ mɔ́ wɔ́ Yi pɛnɛ́ zhə̀n zhə̀nà, s'á j'á zə y kẽkẽ.
60005013	Kristə-lyì bí Yi cír ǹdə ámyɛ ta bə̀ ŋwɛ́nɛ́ Babyəlɔnɛ nɛ́ mɔ́ n'ê ce ába. Markɛ myɛ nə́ ń ce ába.
60005014	Kwə̀ə̀lènə̀ dwã, á ce dwã ǹdə́ sónó ǹdə da-byǎ ta. Yə̀-zùlə́ bá yə̀ nɛ́ ǹd'ámyɛ̌ byɛ̀bɛ́ gakó á wɔ́ Kristə-lyì bí mú!
61001001	Àmyɛ́ Shəmɔ-Pyɛɛrɛ, à wɔ́ Yezu Kristə tùntùnnə̀ ǹdə́ ń tùntúm, à n'â kɛ̃ sɛ́bɛ́ rɛ́ tɛ̀bɛ́. Yezu Kristə wɔ́ nə́ Yi ǹdə́ nə́ Zwennə. Ń wɔ́ wu-cángá cí. Wɔ́ rə̀myɛ́ yilə, ń ce ámyɛ zù mù ǹdə nə́myɛ̌ ta. Wɔ́ ámyɛ̌ nɛ à n'â kɛ̃ sɛ́bɛ́ rɛ́ tɛ̀bɛ́ à la pɔ.
61001002	Yi ǹdə́ nə́ Cinu Yezu bá cĩ́ bwəl á yó, sə bə̀ yə̀-zùlə́ né j'â n'ê súlí á yó w twéé twéé, á gə́ yě bə̀ pár mɔ́ yilə!
61001003	Yi gə́ wɔ́ jàn cə́bal mɔ́ ce, rə̀ pɔ nə́ba kɔn dɛ̀bɛ́ gakó rə̀ bá ce nə́ zhì nə́ nà y yó nə́ zhí rə̀myɛ́ nɛ, sə nə́ zə myə̌l. Rə̀ ce nə́ lwar mɔ̀bɔ́ ń byẽ̀ nə́ba mùnì nə́ nə ń zùwə́ y ǹdə́ ń cɛ̀nɛ̀ rɛ́ mɔ́ gə́ wɔ́ nɛ́.
61001004	Èta, Yi pɔ nə́ba rə̀ cɛ̀nɛ̀ pansɛ́ nánfwààlɛ́ rə̀ y'à bwəl nə́ba sə̀ nyí mú. Wɔ́ cɛ̀nɛ̀ pansɛ́ sə̀myɛ́ mɔ́ dɛnnɛ á b'ǎ tó né á yẽ̌ shilə námməlwǎlsɛ́ sə̀ ŋwɛ́nɛ́ sə̀ n'ê zhìlì lyì bí yò lũ w wẽ́ mó ne, á wu yə̀ òdù ǹdə́ Yi cìcì.
61001005	Rə̀myɛ́ ce, cenə jàn nɛ́ á twĩ̀ tùm-ècɛ̀nà á súlí á Yi-ni-zhú mú ni. Á gə n'á twĩ̀ tùm-ècɛ̀nà, s'á lwar Yi pùbùlə̀ né myɛ á súlí.
61001006	Á gə lwar Yi pùbùlə̀ né, s'á yə̀ cìn-zal cìnə́ myɛ á súlí. Á gə wɔ́ cìn-zal cìnə́, s'á yə̀ cìn-pyɔ́nɔ́ cìnə́ myɛ á súlí. Á gə wɔ́ cìn-pyɔ́nɔ́ cìnə́, s'á zhí Yi ni ǹd'á wun gakó á súlí.
61001007	Á gə zhí Yi ni ǹd'á wun gakó, s'á wɛ̀rhɛ́ cɛ̀nɛ̀ ǹdə́ dwã á súlí, s'á swéné dwã.
61001008	Á gə wɔ́ rə̀myɛ́ gakó cìnə́ kɔn yí, rə̀ bá pə ába yə̀wǎl rə ce á kwɛrhɛ á lwar nə́ Cinu Yezu Kristə párá.
61001009	Sə lò mɔ̀bɔ́ ǹ də̀ rə̀myɛ́ gakó cí, ǹ wɔ́ ǹdə lyìlyǒ ta, ǹ bə yé né nɛ yé. Ǹ kə́ ǹ yə̀l bə̀ bə̀ vùr ǹ shãã ga yə̀-bəlwàálɛ́ yé.
61001010	Da-byǎ, Yi cír ába, rə byẽ̀ ába. Rə̀myɛ́ ce, cenə jàn nɛ́ á zhì á nà y yó á shɛ̀ rə̀ byə̀l lé twéé twéé. Á gə n'á wɛ̀rhɛ́ èta, á t'á la tɛ̃́ tu gaga yé.
61001011	Èta, á b'ǎ nə sɔ́má á zù nə́ Cinu ǹdə́ nə́ Zwennə Yezu Kristə tənà y è ŋwɛ́nɛ́ byinə nə̀ bə zhɔ̌ zhe yil mó wẽ́ nàná.
61001012	Wɔ́ rə̀myɛ́ è ce, ǹd'á jɛ̀rɛ̀ á yě ywẽ̀ né nə̀myɛ́, á zhǐ á nà y yó zhə̀n dɛ́ bə̀ byili ába mó wẽ́ ga, à gwẽ̌ n'â lyǐrh ne ába twéé twéé.
61001013	À n'â bùl b'à gə́ gwẽ̌ ŋwɛ́nɛ́ lũ w wẽ́ mó, à mə̌ sá sɛ̃ ába á surhə né pul ywẽ̀ né nə̀myɛ́ shò-kwã nɛ́.
61001014	Nə́ Cinu Yezu Kristə ce a lwar b'à bwə́l zhǐr lũ w ò n'ô lyɛ̃ mɔ́ wẽ́.
61001015	Sə à bá wɛ̀rhɛ́ à gə́ wɔ̌ nɛ́ gakó, mùnì ga, à gə tú à tɛ̀nɛ́ myɛ, s'á bə̀k'á swě ywẽ̀ né nə̀myɛ́ gaga yé.
61001016	Nə́ gə́ byili ába nə́ Cinu Yezu Kristə jàn dɛ́ ǹdə́ ń twírí y yò mó, è də̀ səswalsɛ numbyíní tɛ́rɛ́ ǹdə́ è surhə nə́ m'é byili ába yé. Nə́ cìcì yírhə́ nɔ ń zùwə́ yə́.
61001017	Ń Da Yi wòwə̀: "Mɔ̀bɔ́ wɔ́ àmyɛ́ Byǐ, à só mo dɛ̃́dɛ̃́. Wɔ́ ńmyɛ̌ à cír." Wɔ́ rə̀myɛ́ yi ní, Yi jàn-bə-swɛ̃́-zhe cə́bal mɔ́ pɔ mɔ pyɛ̀lɛ̀ ǹdə́ zùwə́ nánfɔ̀lɔ̀.
61001018	Nə́ gə́ y'ǎ tó mo nə́ ŋwɛ́nɛ́ pyɔ̀ w náàcɔ̀nɔ̀ w yó mó yi ní, wɔ́ rə̀myɛ́ yó cəl lé rə̀myɛ́ mɔ́ zhì dɛ̃̌ rə zɔ̀m, nə́ cìcì zhã̌ nyɛ̀ɛ̀.
61001019	Wɔ́ rə̀myɛ́ è ce nə́ zwẽ Yi nyì-zwennə bé zɔ̀mà nɛ́ nə́ zhǐ kẽkẽ, tə́tɔ̀ná tɛ̀nɛ́ yé. Ámyɛ mə̌ s'á cili ni náàcɛ̀nɛ́, bə̀ nə̀ wɔ́ ǹdə pàntɛ́mɛ́ è yə̌r cə-byín wẽ́ ta, kɔn la bé yí cə-lár, cə-lár nə̀ŋwɔ w du o yə̌r á wun ní.
61001020	Sə kɔn du, lwarna bə̀ lò tɛ̀nɛ́ ń wɔ̌ Yi nyì-zwennə zɔ̀mà nɛ́ nə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kùrə̀ ń la byilu ǹdə́ ń sə̀pwà jàn yé.
61001021	Lò tɛ̀nɛ́ ń zɔ̀m nyì-zwennə zɔ̀mà ǹdə́ ń sə̀pwà pùbùlə̀ yé. Wɔ́ Eshirhə náàcɛ̀nɛ́ è ce lyì zɔ̀m zɔ̀mà nɛ́ nyɛ̀bɛ́ nə̀ shí Yi sõ mó.
61002001	Lyì y'à ŋwɛ́nɛ́ Esərayɛl lyì bí wẽ́ shãã ga, bə̀ n'ê gòm kɔma bə̀ bə̀myɛ́ wɔ́ Yi nyì-zwennə. Èta myɛ, kàrmɔ̀ byilnə nánkɔ̀mdɛ̀ bá shèè bə yə̀ ámyɛ wẽ́ bə̀ n'ê cèrhè kɔma nyə̀ná lyì bí ni. Bə̀ gaga mɔ́ bá zhɛ̃̀ bə̀ yó-cə́bal mɔ́ mɔ̀bɔ́ ń vwǎrh bɛ mɔ́. Sə bə̀ má zhìlì bə̀ cìcì yò làlà.
61002002	Lyì nánzhəzhɔ̌ bá tó be bə twĩ̀ yààyàà, sə bə̀ tùntwə̃̀ə̃̀ né bá ce lyì bí tùrh zhə̀n sɔ́má yá.
61002003	Bə̀ má zə numbyínsi surhə nyə̀ná bə jə́jɛ̀rɛ́ ába, mùnì bə nə kɔn. Sə bə̀ bùrsí kɔ́ mɔ́ ju kùr shãã ga, bə̀ yò w zhìlù mú bwəlse.
61002004	Yi yə̀ màlɛ́kabá byɛ̀bɛ́ bə̀ wɛ̀rhɛ́ lwɛlɛ mɔ́ nɛ yẽ̌ yé. Rə̀ co be nɔ̀nɔ̀ ǹdə́ cə-byṹ jàà y wa, rə ce bə lyẽ be ǹdə́ nyáná bə̀ m'ê dɛ̃̀ bùrsí kɔ́ dɛ̃ rɛ́.
61002005	Rə̀ yə̀ shãã ga lũ w ni yẽ̌ yé. Rə̀ ce dwà nyɔ̀ dɛ̃́dɛ̃́, nɛ̃̌ mɔ́ zhìlì byɛ̀bɛ́ bə̀ bə shɛ̀ rə̀ nyí ni zõ mó lũ wə́, sə rə̀ vwǎrh Nəwee mó ń nə́ ń bwə̀l cángá yò-ècɔ̀nɔ̀ nyí rí mú, e súlí lyì dwã bwàlpyɛ̀.
61002006	Rə kə́ Sɔdɔm ǹdə́ Gɔmɔɔrɛ bùrsì, rə zə myǐn rə cɔ̀ cɛmɛ nɛ́ nə̀myɛ́. Rə̀myɛ́ y'à mə̌ sə rə yə̀ myɔrhɔ byɛ̀bɛ́ bə̀ bə shɛ̀ nyí ni zõ mó yilə, mùnì bə lwar kɔn dɛ̀bɛ́ rə̀ la bɛ wɔ̀rhɔ́.
61002007	Sə rə̀ zwẽ Lɔtɛ mɔ́, ń yà ń wɔ́ lyì-twə̌ y, ń ŋwɛ́nɛ́ lyì bí byɛ̀bɛ́ bə̀ y'à bə shɛ̀ Yi nyí ni zõ mó cəcəl w twéé twéé ǹdə́ wu-zhìlù mú.
61002008	Lyì-twə̌ y èmyɛ́ gə́ y'à ŋwɛ́nɛ́ bə̀ wẽ́, ń yírhə́ nə bə̀ tùntùm-bəjə́ə́lé, ń zhã̌ myɛ j'à nyɛ̌ nə̀ yò twéé twéé mó, ń wu y'à zhìlì.
61002009	Rə̀myɛ́ n'ê byili bə̀ Cinu wɔ̌ ń zwẽ byɛ̀bɛ́ bə̀ zhí mu bə̀ zhǐ bə̀ nà y yó mó nɔ̀nɔ̀ jɔ̃̀ wà, n zɛ̃̀ n zhìlì ń yala nɛ ǹdə́ byɛ̀bɛ́ bə̀ bə shɛ̀ ń nyí ni zõ mó, ń mə́ ń dɛ̃̀ bùrsí kɔ́ dɛ̃ rɛ́, n pə bɛ còrhò-tum.
61002010	Sə wɔ́ byɛ̀bɛ́ bə̀ t'â zwẽ ń nyí ni, bə̀ n'ê wɛ̀rhɛ́ ǹdə bə̀ yala nɛ́ shilə námməlwǎlsɛ́ gə́ n'ê yǎl nɛ́ mɔ́ nɛ, ń la còrhò-tum pɔ du. Kàrmɔ̀ byilnə bé nánkɔ̀mdɛ́ rə̀myɛ́ mɔ́ zhe rə̀ cìcì zhə̀nà; bə̀ wɔ́ cìn-byilu cìnə́; bə̀ n'ê tùrh jàn cìnə́ bé bə̀ ŋwɛ́nɛ́ dɛ̃̌ yi w bə̀ zhe zùwə́ mó; bə̀ t'â nyàm bɛ̀ yé.
61002011	Màlɛ́kabá zhe jàn ǹdə́ ŋwɔ̀nɔ́ du bə̀myɛ́. Sə ǹdə́ rə̀myɛ́ ga, bə̀ t'â cĩ́ yò jàn cìnə́ bé bə̀myɛ́ mɔ́ yó w bə tùrh bè Cinu yé né yé.
61002012	Lyì bí bə̀myɛ́ mɔ́ wɔ́ kɔn dɛ̀bɛ́ bə̀ bùl bə̀ kùr yó bə̀ n'ê wɛ̀rhɛ́ ǹdə vwàmá ta. Bə̀ bə surhə zhe yé. Wɔ́ zal e gu dúdú yil bə̀ ŋwɛ́nɛ́. Bə̀ n'ê tùrh kɔn dɛ̀bɛ́ bə̀ yə̀l rə̀ párá, sə bə̀ yò bá zhìlì ǹdə vwàmá ta.
61002013	Wɔ́ rə̀myɛ́ rə̀ bá yə̀ bə̀ còrhò-tum bə̀ tùntùm-bəjə́ə́lé yilə. Bə̀ só sə bə wɛ̀rhɛ́ bə̀ shilə námməlwǎlsɛ́ pùbùlə̀ nə̀nyɔ́nɔ́ nɛ. Rə̀myɛ́ n'ê pɛ bɛ wu-nyɔ̃̀. Bə̀ gə n'ê tó ába bə̀ jí címsi, bə̀ só kɔma góm bə pə ába. Bə̀ tùntwə̃̀ə̃̀ né wɔ́ cìzhìl nyə̀ná, nə̀ bə shil zhe yé.
61002014	Bə̀ yírhə́ t'â nyǐ kaka dõ jàà wà, e súlí fwə̌l tumə ne yé. Bə̀ t'â lyɛ̀ɛ̀ ǹdə́ yə̀-bəlwàálɛ wɔ̀rhɔ́ yé. Bə̀ n'ê jə́jɛ̀rɛ́ lyì bí byɛ̀bɛ́ bə̀ surhə né bə jàà èdù zhǐ mú, bə̀ n'ê pyà wársɛ twéé twéé, sə bə̀ yò bá zhìlì!
61002015	Bə̀ yẽ̌ sɔ́má y nántwə̌ y ne bə ywə̀r bə jé. Bə̀ kwè sɔ́má y kɛ̀bɛ́ Bɔsɔɔrɛ byǐ Balaamɛ kwè mó. Balaamɛ wɔ́ Yi nyì-zwennə, sə ń swéné wársɛ, n shɛ̀nɛ́ n zwẽ se n twĩ̀ lwɛlɛ.
61002016	Ń gə́ cẽ Yi nyí ni mú ce, bə̀na púr è nyí e zɔ̀m ǹdə́ mɔ ǹdə numbyíní ta. Bə̀na j'à t'â zɔ̀m yé. Èta, è cə̀r ń tùm-fwə́ə́ré yé ne.
61002017	Kàrmɔ̀ byilnə bé bə̀myɛ́ mɔ́ wɔ́ ǹdə bǔrh shɛ̀bɛ́ sə̀ bə nɛ̃̌ zhe ta. Bə̀ wɔ́ ǹdə bə́ban ta, zho nánfɔ̀lɔ̀ n'ô kwè, sə Yi tɛnɛ jàà rə cĩ́, è nyɛ̌ námbyṹ fúrí, rə̀ la bɛ nɛ́ co.
61002018	Bə̀ n'ê zə bə̀ cìn-byilu zɔ̀m-fwə́ə́ré ǹdə́ bə̀ ywǎl zɔ̀mà nɛ́, bə̀ m'ê vwɛ̃ lyì bí byɛ̀bɛ́ bə̀ ju kùr bə shə́r lũ w lyì bí bə̀ jé mó wẽ́ mó.
61002019	Bə̀ n'ê bwəl nyí bə̀ bə̀ má pə bɛ cìn-cìnú, bə̀myɛ́ cìcì mú j'à wɔ́ bə̀ yala shilə né nə̀ la bə̀ yò zhìlù mú yómə́, bə̀ kɔn jàn gə du lò, ǹ wɔ́ rə̀ yóm.
61002020	Byɛ̀bɛ́ bə̀ lwar nə́ Cinu ǹdə́ nə́ Zwennə Yezu Kristə pár bə shə́r lũ w tùntùm-bəlwàálɛ́ wẽ́ mó, lyì bí bə̀myɛ́ gə yẽ̌ bə̀ cìn nì tùntwə̃̀ə̃̀ né nə̀myɛ́ jɔ̃̀ wà, nə ká ŋwɛ̀nɛ́ bɛ, bə̀ yò má kwɛrhɛ o cɔ̀ dwini shãã ga.
61002021	Bə̀ gə y'à yə̀ sɔ́má y cángá mɔ́ pár lwar cɔ̃̀ bə̀ gə lwar è pár bə zɛ̃̀ bə cẽ Yi nyə́ né bə̀ byili bi mú.
61002022	Səswalá èdù ŋwɛ́nɛ́ è n'ê wə̀lə̀: "Kùlí yá tɔlɛ, e ká zhízhílí e jí è tətɔɔlɛ́." È dõ ké wɔ̀: "Bə̀ gə shàrh kùkú, o ká vò o byíbyílí bɔ̀bɔ̀rɔ̀ wà." Rə̀myɛ́ ce, kɔn dɛ́ dɛ̀bɛ́ rə̀ yú bi mú n'ê byili bə̀ səswalsɛ́ zɔ̀mà nɛ́ wɔ́ zhə̀nà.
61003001	Dɔwabá nántwə̌rh, tɛ̀bɛ́ wɔ́ à sábá nə̀lyè nyǎn dɛ́ à n'â kɛ̃ à la ába pɔ. Sə nə̀myɛ́ nə̀lyè y ga wẽ́, à n'â yǎl b'ǎ tó kàrmɔ́ à n'â lyǐrh ába mó dɛnnɛ á surhə né pul pamparɛ̃ɛ̃.
61003002	Lyǐrhnə zɔ̀mà nɛ́ nyɛ̀bɛ́ Yi nyì-zwennə bé byili shãã ga mɔ́, ǹdə́ Cinu mú ń wɔ́ nə́ Zwennə mó nyə́ né tùntúmə́ bé byili ába mó.
61003003	Sə tɛ̀bɛ́ rə̀ wɔ́ yò du mú, lwarna bə̀ dwã nɛ́ nánkwaá nɛ́ wẽ́, lyì má zɛ̃̀ bə̀ n'ê wɛ̀rhɛ́ ǹdə bə̀ shilə námməlwǎlsɛ́ gə́ n'ê yǎl nɛ́.
61003004	Bə̀ bá mɔ̀n ába bə wɔ̀: "Yezu yə̀ wə̀l bə̀ ń mà n ká n bə̀ nà? Sə wɔ́ yẽ̀ ń nə ŋwɛ́nɛ́? Nə́ nàmbala bɛ́ cùwə̀, lũ w j'à gwẽ̌ wɔ́ ǹdə ò gə́ wɔ́ nɛ́, kaka yə̀ lyə́r yé."
61003005	Wɔ́ Yi rə̀ zə rə̀ zɔ̀mɛ̀ rɛ́, rə wɛ̀rhɛ́ dɛ̃̌ ǹdə́ cɛ shãã shãã ga, rə ce cɛ y du nɛ̃̌ cəcəl wə, rə wɛ̀rhɛ́ y ǹdə́ nɛ̃̌. Bə̀ n'ê wɛ̀rhɛ́ ǹdə wɔ́ swé bə̀ swě rə̀myɛ́ ta.
61003006	Wɔ́ nɛ̃̌ mɔ́ mə̀myɛ́ cìcì Yi ce mə mɔ́lɛ́ shãã ga lũ w mə cɔ̀ wà.
61003007	Wɔ́ zɔ̀mɛ̀ rɛ́ rə̀myɛ́ cìcì mú rə̀ gwẽ̌ zə dɛ̃̌ ǹdə́ cɛ y rə̀ zhǐ zà zà, rə̀ m'ê dɛ̃̀ lyì bí byɛ̀bɛ́ bə̀ bə shɛ̀ nyí zõ mó bùrsí dɛ̃ rɛ́. Wɔ́ dɛ̃ rɛ́ rə̀myɛ́ yù w Yi la dɛ̃̌ ǹdə́ cɛ y myɛ yò zhìlù ǹdə́ myǐn.
61003008	Dɔwabá nántwə̌rh, kɔn rə̀dù ŋwɛ́nɛ́ á bə mə̌ s'á swě yé: dɛ̃ rə̀dù nyɛ̌ ǹdə byinə mɔ̀rhɔ̀ ta, byinə mɔ̀rhɔ̀ zɛ̃̀ nə̀ nyɛ̌ ǹdə dɛ̃ rə̀dù ta Cinu yilə.
61003009	Lyì jàlà n'ê bùl bə̀ Cinu nə́ ń dɛnɛ ǹdə́ ń nyí-bwəl lé pyǐrh, sə è də̀ èta yé. Ń nə́ ń yǎl bə̀ lyì bí gakó pyìrhí bə̀ wun bə yẽ̌ lwɛlɛ wɔ̀rhɔ́ nɛ. Wɔ́ rə̀myɛ́ è ce, ń nə́ ń zhìlì ń yala nɛ ǹd'ába, mùnì lò mə̀dù ga yò bə̀ká zhìlì yé.
61003010	Cinu dɛ̃ rɛ́ bá jàr bɛ̀ ǹdə ŋwɔ̀l-bal ta. Sə rə̀myɛ́ yùwə̀, dɛ̃̌ yi rí bá jé ǹdə́ sɔ̀ nánfɔ̀lɔ̀ kɔ̀bɔ́ ò n'ô zɛ̃̀ wu ni. Wẽ̀ tɛ̀bɛ́ gakó rə̀ ŋwɛ́nɛ́ dɛ̃̌ bá shɛ̃̀ bárhɛ́ rə yə̌l. Yi bá kə́ lyì bí byɛ̀bɛ́ bə̀ ŋwɛ́nɛ́ cɛ y yó mó bùrsì bə̀ tùntwə̃̀ə̃̀ né yilə.
61003011	Rə̀myɛ́ gakó gə́ la jó èta mɔ́ ce, ámyɛ cìcì mú mə̌ s'á lwar á gə́ m'ǎ zə á cìn ní á tùntwə̃̀ə̃̀ né wẽ́. Á tùntwə̃̀ə̃̀ né mə̌ sə nə yí Yi pùbùlə̀, s'á zhí ri,
61003012	á m'á dɛ̃̀ rə̀ dɛ̃ rɛ́. Cenə jàn nɛ́ á tùntwə̃̀ə̃̀ né ce dɛ̃ rɛ́ yí làlà. Rə̀myɛ́ yùwə̀, myǐn mú bá cɔ̀ dɛ̃̌ yi rí, sə mə̀ lumi rí bá lyɛ̃ rə yə̌l wẽ̀ tɛ̀bɛ́ gakó rə̀ ŋwɛ́nɛ́ dɛ̃̌.
61003013	Yi bwəl nyí bə̀ rə̀ má ce dɛ̃̌ nándwə̃̀ ǹdə́ cɛ nándwə̃̀ yə̀ nɛ́, sə cángá tumə bá yə̀ rə̀ wẽ́. Wɔ́ rə̀myɛ́ nə́ r'é dɛ̃̀.
61003014	Rə̀myɛ́ ce, dɔwabá nántwə̌rh, cenə jàn nɛ́ á yə̀ wárhgáá, dóó bə̀ká yə̀ á yó w Yi yé né yé, sə yə̀-zùlə́ yə̀ ámyɛ̌ ǹdə́ rə̀myɛ́ ga bwə̌l wə, á b'á dɛ̃̀ dɛ̃ rɛ́ rə̀myɛ́.
61003015	Lwarna bə̀ nə́ Cinu gə́ nə́ ń zhìlì ń yala nɛ mɔ́, wɔ́ mùnì ga á nə vwǎrh. Wɔ́ èta nə́ da-byǐ nántwə̌ Pwəə kɛ̃ n byili ába né. Ń zɔ̀m ǹdə́ surhə né nyɛ̀bɛ́ Yi pɔ mɔ mɔ́.
61003016	Ń zɔ̀m yò w òmyɛ́ sábá nɛ́ nyɛ̀bɛ́ gakó ń kɛ̃ rə̀myɛ́ yil mó wẽ́. Zɔ̀mà jàlà ŋwɛ́nɛ́ ń sábá nɛ́ wẽ́ nə̀ kùr nyɔ̀ɔ̀ zum. Rə̀myɛ́ ce, lyì bí byɛ̀bɛ́ bə̀ bə bə̀ nà yó zhǐ kẽkẽ bə̀ yə̀ kaka kùr swí mú n'ê lyə́r zɔ̀mà nɛ́ nə̀myɛ́. Bə̀ n'ê wɛ̀rhɛ́ èta Yi zɔ̀mɛ̀ rɛ́ sɛ́bɛ́ rɛ́ jààsɛ̀ dwã myɛ wẽ́, sə rə̀myɛ́ wɔ́ bə̀ cìcì yò bə̀ n'ê zhìlì.
61003017	Wɔ́ rə̀myɛ́ à dámǎ à n'â byili ába èlǎsɛ̃́ dɔwabá nántwə̌rh. Rə̀myɛ́ ce, dɛ̃̌na á cìnə̀, á bə̀k'á yẽ̌ á cìn nì á pə byɛ̀bɛ́ bə̀ bə shɛ̀ Yi nyə́ né zõ mó ne bə jə́jɛ̀rɛ́ yé, mùnì ga á ŋwɛ̀nɛ́ á zhì kẽkẽ.
61003018	Cenə jàn nɛ́ á cə̀ə̀lè á yə̀ nə́ Cinu ǹdə́ nə́ Zwennə Yezu Kristə sónó w wẽ́, á lwar ń pár á súlí. Ń yil lé bá nə còrhó èlǎsɛ̃́ ǹdə́ byinə nə̀ bə zhɔ̌ zhe yilə! Amɛ̀n!
62001001	Wɔ́ zɔ̀mɛ̀ rɛ́ rə̀ n'ê pɛ nyǔ mú yil nə́ r'é kɛ̃ sɛ́bɛ́ rɛ́ tɛ̀bɛ́ nə́ la ába pɔ. Zɔ̀mɛ̀ rɛ́ rə̀myɛ́ jɛ̀nɛ̀ rə̀ ŋwɛ́nɛ́ ǹdə́ kaka y'à gwẽ̌ tɛ̀nɛ́ yé. Rə̀ zɔ̀m nə́ nyɛ̀ɛ̀; nə́ cìcì nə rɛ ǹdə́ nə́ yírhə́; nə́ nyǐ ri náàcɛ̀nɛ́; nə́ zə nə́ jɛ̀rh nə́ dwə̀rh rè.
62001002	Mɔ̀bɔ́ ń wɔ́ nyǔ mú mú byili ń cìnə̀. Nə́ nə mɔ, nə́ zɛ̃̀ nə́ r'é byili zhə̀n ńmyɛ̌ mɔ̀bɔ́ ń wɔ́ nyǔ mə̀ t'â la zhɔ̌ mɔ́ shò-kwã nɛ́. Ń yà ń ŋwɛ́nɛ́ ń Da mɔ́ sõ, sə ń byili nə́ba ń cìnə̀, nə́ zɛ̃̀ nə́ r'é bwə̀l ń yò w nə́ byili ába.
62001003	Tɛ̀bɛ́ nə́ nyɛ̀ɛ̀ nə́ j'ǎ nə ǹdə́ nə́ yírhə́ mó, wɔ́ rə̀myɛ́ nə́ r'é byili ámyɛ nɛ, mùnì ga nə́myɛ̌ ǹd'ámyɛ̌ ga mù dwã nɛ nə́ yə̀ wu òdù, bə̀ nə́myɛ̌ ǹdə́ nə́ Da Yi ǹdə́ rə̀ Byǐ Yezu Kristə mù dwã nɛ nə́ wɔ́ wu òdù.
62001004	Nə́ r'é kɛ̃ sɛ́bɛ́ rɛ́ tɛ̀bɛ́ nə́ pɛ ába mùnì nə́myɛ̌ ǹd'ámyɛ̌ ga wu-nyɔ̃̀ w yə̀ námpúm.
62001005	Nə́ nyɛ̀ɛ̀ Yezu Kristə nyú w bə̀ Yi wɔ́ pwẽ̀, cə-byṹ námpɔ́lɛ́ myɛ yə̀ rə̀ gùlí yé. Wɔ́ rə̀myɛ́ nə́ zɛ̃̀ nə́ r'é bwə̀l nə́ byili ába.
62001006	Nə́ gə n'é wə̀l bə̀ nə́myɛ̌ ǹdə́ nə́ Da mɔ́ jǐrh wu òdù, nə́ j'ǎ k'á ŋwɛ́nɛ́ cə-byín wẽ́, wɔ́ kɔma nə́ r'é gòmə̀, nə́ tɛ̀nɛ́ zhə̀n sɔ́má yó yé.
62001007	Sə nə́ gə ŋwɛ́nɛ́ pwẽ̀ wə̀, ǹdə Yi cìcì gə́ ŋwɛ́nɛ́ pwẽ̀ w ta, sə́ nyǐ nə́ wɔ́ wu òdù, sə rə̀ Byǐ Yezu jal mɔ́ n'ê vùr nə́ yə̀-bəlwàálɛ́ gakó nə́ jǐrh wárhgáá.
62001008	Nə́ gə n'é wə̀l bə̀ nə́ bə yə̀-bəlwàálɛ zhe, wɔ́ nə́ cìn nə́ r'é jə́jɛ̀rɛ́; zhə̀n tɛ̀nɛ́ nə́ wẽ́ yé.
62001009	Yi wɔ́ zhə̀n ǹdə́ cángá cə́bal. Rə̀myɛ́ ce, nə́ gə n'é byili ri nə́ dwə́ə́ré, rə̀ bá pə nə́ba rə̀ gakó sǔbri, sə rə̀ bá vùr lwɛlɛ tɛ̀bɛ́ rə̀ ŋwɛ́nɛ́ nə́ wẽ́ mó gakó nə́ jǐrh wárhgáá.
62001010	Nə́ gə n'é wə̀l bə̀ nə́ yə̀ yə̀-bəlwàálɛ wɛ̀rhɛ́, nə́ r'é zə Yi nə́ yàl kɔma cə́bal; rə̀ zɔ̀mɛ̀ rɛ́ tɛ̀nɛ́ nə́ wẽ́ yé.
62002001	À byǎ, à n'â kɛ̃ ywẽ̀ né nyɛ̀bɛ́ à la ába byilu, mùnì ga á bə̀k'á wɛ̀rhɛ́ yə̀-bəlwàálɛ yé. Sə bá lò gə wɛ̀rhɛ́ yə̀-bəlɔ̀lɔ́ myɛ, nə́ zhe lò nə́ Da Yi yé né ń nə́ ń zwẽ nə́ nyí ni: wɔ́ Yezu Kristə. Ń bə dóó zhe,
62002002	sə ń pɔ ń cìn n yə̀ vwĩ̀-kɔn mùnì ga nə́ nə nə́ dwə́ə́ré sǔbri; sə è də̀ nə́myɛ̌ dúdú dwə́ə́ré sǔbri nɔ yil yé, wɔ́ nə́myɛ̌ ǹdə́ lũ w púlə́púlə́ lyì bí dwə́ə́ré ga sǔbri nɔ yilə.
62002003	Wɔ́ nə́ gə́ n'é zwẽ Yi nyə́ né mó è ce nə́ lwar bə̀ nə́ yě rə̀ párá.
62002004	Lò gə wò bə̀ ǹ yě Yi párá, ń jà ǹ tá ǹ zwẽ rə̀ nyə́ né, sə́ nyǐ ǹ wɔ́ kɔma cə́bal, zhə̀n tɛ̀nɛ́ ǹ wẽ́ yé.
62002005	Sə lò mɔ̀bɔ́ ǹ nə́ ǹ zwẽ Yi nyə́ né, sə́ nyǐ rə̀ sónó w ŋwɛ́nɛ́ ǹ wẽ́ námpúm. Nyǐnə kɔn dɛ̀bɛ́ rə̀ ce nə́ wɔ̌ nə́ wə̀l bə̀ nə́ zù Yi:
62002006	lò mɔ̀bɔ́ ǹ nə́ ǹ wə̀l bə̀ ǹ zù Yi, ǹ tùntwə̃̀ə̃̀ né mə̌ sə nə yə̀ ǹdə Yezu Kristə nyə̀ná nɛ́ ta.
62002007	À dɔwabá nántwə̌rh, è də̀ nyí nándùl à n'â kɛ̃ à la ába pɔ yé. Wɔ́ nyí rí nándwə́l lé á nyɛ̀ɛ̀ kùr-ju yi ní ga mɔ́. Nyí rí nándwə́l lé rə̀myɛ́ mɔ́ wɔ́ zɔ̀mɛ̀ rɛ́ tɛ̀bɛ́ á nyɛ̀ɛ̀ kùr-ju yi ní ga mɔ́.
62002008	Rə̀ j'à wɔ́ nyí nándùl à n'â kɛ̃ à la ába pɔ. Yezu Kristə tùntwĩ̀ĩ̀ rí ǹdə́ ámyɛ̌ nyǎn dɛ́ ga n'ê byili bə̀ nyí rí rə̀myɛ́ mɔ́ wɔ́ zhə̀nà, bə̀ cə-byṹ w n'ê lyɛ̃, sə pwẽ̀ dé páá mɔ́ pú è n'ê yə̀rə́.
62002009	Lò mɔ̀bɔ́ ǹ nə́ ǹ wə̀l bə̀ ǹmyɛ́ ŋwɛ́nɛ́ pwẽ̀ wə̀, ń jà ǹ nə́ ǹ súl ǹ da-byǐ, sə́ nyǐ ǹ gwẽ̌ ŋwɛ́nɛ́ cə-byṹ w wẽ́.
62002010	Lò mɔ̀bɔ́ ǹ zhe sónó ǹdə́ ǹ da-byǐ, ǹ ŋwɛ́nɛ́ pwẽ̀ wə̀; kaka wàr rə̀ bá ce ń tu tɛ̃́ yé.
62002011	Lò mɔ̀bɔ́ ń súl ń da-byǐ, rə̀-ná-cí ŋwɛ́nɛ́ cə-byṹ wə, ń nə́ ń zhə̀l cə-byṹ wə. Cə-byṹ w ce n jǐrh lyìlyǒ, n zɛ̃̀ ń kə́ ń yə̀l ń gə́ la má yé.
62002012	À byǎ, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ nɔ á yə̀-bəlwàálɛ́ sǔbri ǹdə́ Yezu Kristə yil lé jàn mɔ́ yilə.
62002013	Dabá, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ lwar mɔ̀bɔ́ ń yàl nɛ́ kùr-ju yi ní ga mɔ́ pár mɔ́ yilə. Ébwá-dàlá, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ ŋwɛ̀nɛ́ lwɛlɛ cə́bal mɔ́ mɔ́ yilə.
62002014	À byǎ, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ yě Da mɔ́ pár mɔ́ yilə. Dabá, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ lwar mɔ̀bɔ́ ń yàl nɛ́ kùr-ju yi ní ga mɔ́ pár mɔ́ yilə. Ébwá-dàlá, à n'â kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ wɔ́ kàndar, Yi zɔ̀mɛ̀ rɛ́ jě á wẽ́, á gə́ ŋwɛ̀nɛ́ lwɛlɛ cə́bal mɔ́ mɔ́ yilə.
62002015	Á bə̀k'á swéné lũ w yé, s'á bə̀k'á swéné wẽ̀ dé tɛ̀bɛ́ rə̀ wɔ́ lũ w nyǎn mɔ́ myɛ yé. Lò mɔ̀bɔ́ ǹ só lũ wə́, sə́ nyǐ ǹ bə nə́ Da Yi só yé.
62002016	Wẽ̀ dé tɛ̀bɛ́ rə̀ wɔ́ lũ w nyǎn dɛ́ mɔ́ wɔ́: shilə námməlwǎlsɛ́, ǹdə́ wẽ̀ tɛ̀bɛ́ yírhə́ nə mɔ́ yǎl, ǹdə́ jɛ̃̀ zhe kɔn cìn-byilu. Rə̀myɛ́ rə̀dù ga t'â shí Da mɔ́ sõ yé. Wɔ́ lũ w wẽ́ rə̀ n'ê shí ní.
62002017	Lũ w n'ô lyɛ̃; wẽ̀ dé tɛ̀bɛ́ rə̀ ŋwɛ́nɛ́ ò wẽ́ rə̀ shil n'ê zal lyì bí mú myɛ n'ê lyɛ̃. Sə lò mɔ̀bɔ́ ń nə́ ń wɛ̀rhɛ́ Yi pùbùlə̀, rə̀-ná-cí já ń ŋwɛ́nɛ́ twéé gakó.
62002018	À byǎ, lũ zhɔ̌ bwəlse. Á nyɛ̀ɛ̀ bə̀ Kristə zù-bal mɔ́ bànà. Sə èlǎsɛ̃́, Kristə zwə̀ nánzhəzhɔ̌ pú è ŋwɛ́nɛ́. Wɔ́ rə̀myɛ́ è ce nə́ yě bə̀ lũ zhɔ̌ bwəlse.
62002019	Bə̀ y'à də̀ nə́myɛ̌ lyì yé. Wɔ́ rə̀myɛ́ è ce bə du nə́ wẽ́. Bə̀ gə y'à wɔ́ nə́myɛ̌ lyì zhə̀nà, bə̀ y'à bá mɛ̃ nə́ wẽ́. Sə bə̀ du nə́ wẽ́, mùnì ga e yə̀ pamparɛ̃ɛ̃ bə̀ bə̀myɛ́ mə̀dù ga yà ń də̀ nə́myɛ̌ lò yé.
62002020	Sə è gə wɔ́ ámyɛ̌ yilə, Eshirhə náàcɛ̀nɛ́ só á yó wə; sə wɔ́ Kristə ń ce e só á yó wə. Wɔ́ rə̀myɛ́ è ce ámyɛ̌ gakó yě zhə̀n dɛ́ yé-shò.
62002021	È də̀ á yə̀l zhə̀n dɛ́ yé-shò yil à n'â kɛ̃ sɛ́bɛ́ rɛ́ tɛ̀bɛ́ à la ába pɔ yé. Wɔ́ á gə́ yě rə̀ yé-shò mó yilə. Á yě myɛ bə̀ kɔma t'â shí zhə̀n wẽ́ yé.
62002022	Lò mɔ̀bɔ́ ń nə́ ń wə̀l bə̀ Yezu də̀ Kristə mó, ńmyɛ̌ mɔ́ wɔ́ kɔ̀mɔ̀ w páá mɔ́, n jà ń wɔ́ Kristə zù-bal. Ń zhɔ̃̀ Da mɔ́ ǹdə́ Byǐ mú ga.
62002023	Lò mɔ̀bɔ́ ǹ zhɔ̃̀ Byǐ mú, wɔ́ ǹdə́ Da mɔ́ ga ǹ zhɔ̃̀wà. Lò mɔ̀bɔ́ ǹ bwə̀l ń byili bə̀ ǹ zù Byǐ mú, wɔ́ ǹdə Da mɔ́ ga ǹ zùwə̀.
62002024	Rə̀myɛ́ ce, zəna kɔn dɛ́ dɛ̀bɛ́ á nyɛ̀ɛ̀ kùr-ju yi ní ga mɔ́ á wun ní wẽ́ náàcɛ̀nɛ́. Dɛ̀bɛ́ á nyɛ̀ɛ̀ kùr-ju yi ní ga mɔ́ gə mɛ̃ á wẽ́, ámyɛ b'ǎ yə̀ nɛ́ ǹdə́ Yi Byǐ mú ǹdə́ Da mɔ́ ga.
62002025	Kɔn dɛ̀bɛ́ Yezu Kristə bwəl nə́ba rə̀ nyí mú, wɔ́ nyǔ mə̀ t'â la zhɔ̌.
62002026	À n'â kɛ̃ sɛ́bɛ́ rɛ́ tɛ̀bɛ́ à la ába pɔ, mùnì ga á dɛ̃̀ á cìn ǹdə́ byɛ̀bɛ́ bə̀ n'ê yǎl bə yǔr ába mó.
62002027	È gə wɔ́ ámyɛ̌ yilə, Kristə Eshirhə y ń ce e só á yó mó ŋwɛ́nɛ́ á wẽ́. Rə̀myɛ́ ce, è k'ê də̀ nyɔ́ɔ́ sə lò cèrhè ába yé, bə̀ Eshirhə y è só á yó mó n'ê byili ába kɔn gakó, sə dɛ̀bɛ́ è n'ê byili ába mó wɔ́ zhə̀nà, è t'â gòm kɔma yé. Rə̀myɛ́ ce, mɛ̃na Kristə wẽ́ ǹdə Eshirhə y gə́ cèrhè ába né.
62002028	À byǎ, èlǎsɛ̃́, mɛ̃na Kristə wẽ́, mùnì ń gə ká ń túwə́, sə nə́ jí bɛlɛ nə́ b'é zhì ń yé né, nə́ bə̀k'á jí cìzhìl yé.
62002029	Á yě bə̀ Kristə mó bə dóó zhe yé. Rə̀myɛ́ ce, lwarna bə̀ lò mɔ̀bɔ́ gakó ń nə́ ń wɛ̀rhɛ́ kɔn dɛ̀bɛ́ rə̀ wɔ́ cángá, rə̀-ná-cí wɔ́ Yi byǐ.
62003001	Nyǐnə Da mɔ́ só nə́ba dɛ̃́dɛ̃́, n zɛ̃̀ ń nə́ ń byẽ̀ nə́ba bə̀ ń byǎ. Sə nə́ wɔ́ Yi byǎ zhə̀nà. Lũ w lyì bí gə́ yə̀ Yi pár lwar mɔ́ ce, bə̀ yə̀l nə́myɛ pár yé.
62003002	À dɔwabá nántwə̌rh, nə́ wɔ́ Yi byǎ èlǎsɛ̃́. Nə́ gwẽ̌ yə̀l nə́ gə́ la nɛ́ yál pamparɛ̃ɛ̃ rə̀myɛ́ kwã nɛ́ yé. Sə nə́ yě bə̀ Kristə gə ká ń túwə́, nə́ b'ǎ nə mɔ ǹdə ń gə́ wɔ́ nɛ́. Rə̀myɛ́ yó, nə́ b'ǎ yə̀ ǹdə ń ta.
62003003	Lò mɔ̀bɔ́ gakó ń nə́ ń dɛ̃̀ rə̀myɛ́ Kristə sõ, ń mə̌ sə n jǐrh wu-põ̀ cí ǹdə Kristə cìcì gə́ wɔ́ wu-põ̀ cə́bal nɛ́.
62003004	Lò mɔ̀bɔ́ gakó ń nə́ ń wɛ̀rhɛ́ yə̀-bəlɔ̀lɔ́, ń tá ń nyàm Yi nyə́ né yé, bə̀ yə̀-bəlɔ̀lɔ́ wɔ̀rhɔ́, wɔ́ Yi nyə́ né cõ.
62003005	Á yě bə̀ Yezu Kristə tú lũ w wẽ́ mùnì n vùr yə̀-bəlwàálɛ́, ń cìcì mú jà ń yə̀ yə̀-bəlɔ̀lɔ́ wɛ̀rhɛ́ yé.
62003006	Lò mɔ̀bɔ́ gakó ń ŋwɛ́nɛ́ ǹdə́ Yezu Kristə, rə̀-ná-cí kə́ ń tá ń wɛ̀rhɛ́ yə̀-bəlwàálɛ yé. Lò mɔ̀bɔ́ ń gwẽ̌ cə̀ə̀lè ń nə́ ń wɛ̀rhɛ́ yə̀-bəlwàálɛ, rə̀-ná-cí yə̀ Kristə nɛ yé, ń yə̀l ń pár myɛ yé.
62003007	À byǎ, á bə̀k'á yẽ̌ lò jə́jɛ̀rɛ́ ába yé. Lò mɔ̀bɔ́ ń nə́ ń wɛ̀rhɛ́ kɔn dɛ̀bɛ́ rə̀ wɔ́ cángá, ń wɔ́ wu-cángá cí ǹdə Kristə cìcì gə́ wɔ́ wu-cángá cə́bal nɛ́.
62003008	Lò mɔ̀bɔ́ ń gwẽ̌ cə̀ə̀lè ń nə́ ń wɛ̀rhɛ́ yə̀-bəlwàálɛ, ń wɔ́ Shətana kwã-lò, bə̀ Shətana n'ê wɛ̀rhɛ́ yə̀-bəlwàálɛ kùr-ju yi ní ga, sə Yi Byǐ mú tú mùnì n zhìlì è tumə né.
62003009	Lò mɔ̀bɔ́ gakó ǹ wɔ́ Yi byǐ, ǹ kə́ ǹ tá ǹ wɛ̀rhɛ́ yə̀-bəlwàálɛ yé, bə̀ Yi co rə̀ jàn dɛ́ ǹ wẽ́. Ǹ kə́ ǹ wàr ǹ wɛ̀rhɛ́ yə̀-bəlwàálɛ yé, bə̀ ǹ jǐrh Yi byǐ.
62003010	Kɔn dɛ̀bɛ́ rə̀ n'ê pɔr Yi byǎ bɛ́ ǹdə́ Shətana byǎ bɛ́ dwã w mɔ́ wɔ́: lò mɔ̀bɔ́ ǹ tá ǹ twĩ̀ kɔn dɛ̀bɛ́ rə̀ wɔ́ cángá, ǹ bə ǹ dwã bɛ́ myɛ só, ǹmyɛ́ mɔ́ də̀ Yi byǐ yé.
62003011	Zɔ̀mɛ̀ rɛ́ tɛ̀bɛ́ á nyɛ̀ɛ̀ kùr-ju yi ní ga mɔ́ n'ê wə̀l bə̀ nə́ swéné dwã.
62003012	Nə́ bə mə̌ sə nə́ wɛ̀rhɛ́ ǹdə Kɛ̃ɛ̃ nɛ́ yé. Ń yà ń wɔ́ lwɛlɛ cə́bal mɔ́ kwã-lò, n zɛ̃̀ n gu ń nyɛ̃́ mɔ́. Wɔ́ byè yil ń gu mu? Ń sə̀pwà tùntwə̃̀ə̃̀ né y'à də̀ cángá yé, ń nyɛ̃́ mɔ́ nyə̀ná né zɛ̃̀ nə yə̀ cángá.
62003013	Da-byǎ, lũ w kɔ̀bɔ́ lyì bí gə́ n'ê súl ába mó bə̀ká jàr ába yé.
62003014	Sə nə́myɛ̌ gə́ só nə́ da-byǎ bɛ́ mɔ́ ce, nə́ yě bə̀ nə́ du cu wẽ́ nə́ zù nyǔ wẽ́. Lò mɔ̀bɔ́ ǹ bə ǹ da-byǐ só, ǹ gwẽ̌ ŋwɛ́nɛ́ cu mú wẽ́.
62003015	Lò mɔ̀bɔ́ gakó ǹ bə ǹ da-byǐ só, ǹ wɔ́ lyì-gurnə. Á j'ǎ yě bə̀ lyì-gurnə bə nyǔ mə̀ t'â la zhɔ̌ zhe ń wẽ́ yé.
62003016	Nə́ yě dõ sónó gə́ wɔ́ kɔn ná-dwí yilə, bə̀ Yezu Kristə pɔ ń myə̌l lé nə́ yilə. Nə́myɛ mə̌ sə nə́ pə nə́ myə̌l lé nə́ da-byǎ bɛ́ yilə.
62003017	Lò mɔ̀bɔ́ ǹ zhe, ń zɛ̃̀ ń nə ǹ da-byǐ ń nə́ ń nwɛ̀nɛ̀, ń j'ǎ pyi ǹ yírhə́ ń yó, wɔ́ etər Yi sónó w bá tó né o yə̀ ǹ wẽ́?
62003018	À byǎ, nə́ bə mə̌ sə nə́ swéné dwã ǹdə́ nyì-gwàl ǹdə́ zɔ̀m-fwə̀r dúdú yé. Nə́ mə̌ sə nə́ swéné dwã ǹdə́ nə́ tùntwə̃̀ə̃̀ né. Wɔ́ nə́ tùntwə̃̀ə̃̀ né nə̀ má byili bə̀ nə́ só dwã zhə̀nà.
62003019	Wɔ́ rə̀myɛ́ dɛnnɛ nə́ b'ǎ tó né nə́ lwar bə̀ nə́ wɔ́ zhə̀n dɛ́ lyì, mùnì ga nə́ wun ní jòm.
62003020	Bá nə́ gə tɛ́rɛ́ nə́ wẽ́ nə́ pwírí nə́ dó myɛ, nə́ yě bə̀ Yi jàn dɛ́ du nə́ tɔ́rɔ́ mɔ́, sə rə̀ yě kɔn gakó.
62003021	À dɔwabá nántwə̌rh, nə́ wun ní gə yə̀ nə́ bùrsì kɛ́, nə́ b'ǎ zə wu-jɔ̀ nə́ zhì Yi yé né.
62003022	Rə̀ bá pə nə́ba kɔn dɛ̀bɛ́ gakó nə́ r'é lwə̀lə̀, nə́ gə́ n'é zwẽ rə̀ nyə́ né, nə́ j'ǎ n'é wɛ̀rhɛ́ rə̀ pùbùlə̀ mó yilə.
62003023	Kɔn dɛ́ dɛ̀bɛ́ rə̀ pɔ nə́ba rə̀ nyí mú wɔ́ bə̀ nə́ zhí rə̀ Byǐ Yezu Kristə ne, sə nə́ swéné dwã ǹdə ń gə́ pɔ nə́ba nyí ní.
62003024	Lò mɔ̀bɔ́ ǹ nə́ ǹ zwẽ Yi nyə́ né, ǹ ŋwɛ́nɛ́ ǹdə́ Yi, sə Yi myɛ ŋwɛ́nɛ́ ǹdə́ mɔ́. Zhə̀nà, wɔ́ Eshirhə y Yi pɔ nə́ba mɔ́ è ce nə́ yě bə̀ rə̀ ŋwɛ́nɛ́ ǹdə́ nə́ba.
62004001	À dɔwabá nántwə̌rh, lyì bí byɛ̀bɛ́ bə̀ n'ê myìnì bə̀ dwã bɛ́ bə̀ bə̀myɛ́ wɔ́ Yi nyì-zwennə mó sú lũ w wẽ́. Rə̀myɛ́ ce, á bə̀k'á zwẽ lyì bí byɛ̀bɛ́ gakó bə̀ n'ê wə̀l bə̀ Yi Eshirhə y ŋwɛ́nɛ́ bə̀myɛ́ wẽ́ mó zɔ̀mà nɛ́ yé. Zhìlìnə̀ á yala nɛ́ á pyà bə̀ yé-shò náàcɛ̀nɛ́, á nyǐ ǹdə́ è gə wɔ́ Yi Eshirhə y è ŋwɛ́nɛ́ bə̀ wẽ́ zhə̀nà.
62004002	Nyǐnə á gə́ b'ǎ tó né á lwar lò mɔ̀bɔ́ Yi Eshirhə y ŋwɛ́nɛ́ ń wẽ́ mó párá: lò mɔ̀bɔ́ gakó ǹ nə́ ǹ wə̀l bə̀ Yezu Kristə jǐrh numbyíní n bə̀ lũ w wẽ́ zhə̀nà, Yi Eshirhə y ŋwɛ́nɛ́ ǹ wẽ́.
62004003	Sə lò mɔ̀bɔ́ gakó ǹ tá ǹ yǎl ń zwẽ yò w òmyɛ́ Yezu Kristə shò-kwã nɛ́ mɔ́ nyí, Yi Eshirhə y tɛ̀nɛ́ ǹ wẽ́ yé. Wɔ́ Kristə zù-bal mɔ́ éshìrhə́ y è ŋwɛ́nɛ́ ǹ wẽ́. Á nyɛ̀ɛ̀ bə̀ nyǐ Kristə zù-bal mɔ́ mà n bà, sə èlǎsɛ̃́, ń tú ń ŋwɛ́nɛ́ lũ w wẽ́.
62004004	À byǎ, ámyɛ̌ wɔ́ Yi lyì. Á jú bɛlɛ lyì bí byɛ̀bɛ́ bə̀ n'ê myìnì bə̀ dwã bɛ́ bə̀ bə̀myɛ́ wɔ́ Yi nyì-zwennə mó yó, bə̀ Eshirhə y kɛ̀bɛ́ è ŋwɛ́nɛ́ á wẽ́ mó jàn dɛ́ du kɛ̀bɛ́ è ŋwɛ́nɛ́ bə̀myɛ́ wẽ́ mó.
62004005	Bə̀ gə́ wɔ́ lũ w lyì mú ce, bə̀ n'ê zɔ̀m ǹdə lũ w lyì bí ta. Rə̀myɛ́ ce, lũ w lyì bí n'ê cili bə̀ zɔ̀mà nɛ́.
62004006	Sə nə́myɛ̌ wɔ́ Yi lyì. Lò mɔ̀bɔ́ ń yě Yi párá, ń nə́ ń cili nə́ zɔ̀mà nɛ́, sə lò mɔ̀bɔ́ ń yə̀l Yi párá, ń tá ń cili nə́ zɔ̀mà nɛ́ yé. Wɔ́ èta nə́ b'ǎ tó né nə́ lwar zhə̀n Eshirhə y ǹdə́ yǔr éshìrhə́ y pár dwã wa.
62004007	À dɔwabá nántwə̌rh, swénénə nə́ swéné dwã, bə̀ sónó w wɔ́ Yi sõ ò n'ô shí ní. Lò mɔ̀bɔ́ gakó ǹ só ǹ dõ, ǹ wɔ́ Yi byǐ, ń jà ǹ yě Yi párá.
62004008	Lò mɔ̀bɔ́ ǹ bə ǹ dõ só, ǹ yə̀l Yi pár yé, bə̀ Yi wɔ́ sónó.
62004009	Nyǐnə Yi gə́ byili nə́ba rə̀ sónó w né: rə̀ ce rə̀ byì-dùwə̀ y bə̀ lũ w wə, mùnì nə́ tó ńmyɛ̌ dɛnnɛ nə́ nə nyǔ.
62004010	Sə sónó w òmyɛ́ də̀ nə́myɛ̌ nə́ swéné Yi yé. Wɔ́ Yi rə̀ swéné nə́ba, rə ce rə̀ Byǐ mú bà, n pə ń cìn n yə̀ vwĩ̀ kɔn, mùnì Yi pə nə́ba nə́ dwə́ə́ré sǔbri ń vwĩ̀ rí jàn yilə.
62004011	À dɔwabá nántwə̌rh, Yi gə́ só nə́ba èta mɔ́ ce, nə́myɛ mə̌ sə nə́ swéné dwã.
62004012	Lò lò gwẽ̌ yə̀ Yi nɛ ǹdə́ ń yírhə́ yé. Sə nə́ gə só dwã, rə̀ ŋwɛ́nɛ́ ǹdə́ nə́ba, rə̀ sónó w myɛ ŋwɛ́nɛ́ nə́ wẽ́ námpúm.
62004013	Nə́ gə́ tó mə̀gã̌ nə́ yě bə̀ nə́ ŋwɛ́nɛ́ ǹdə́ Yi, sə Yi myɛ ŋwɛ́nɛ́ ǹdə́ nə́ba mɔ́ wɔ́, rə̀ gə́ ce rə̀ Eshirhə y ŋwɛ́nɛ́ ǹdə́ nə́ba mɔ́.
62004014	Nə́ Da Yi ce ń Byǐ mú bə̀ lũ w vwǎrh yilə. Nə́ nɔ rə̀myɛ́ ǹdə́ nə́ yírhə́, nə́ zɛ̃̀ nə́ r'é byili ri zhə̀nà.
62004015	Lò mɔ̀bɔ́ ǹ nə́ ǹ wə̀l bə̀ Yezu wɔ́ Yi Byǐ, Yi ŋwɛ́nɛ́ ǹdə́ mɔ́, sə ǹmyɛ ŋwɛ́nɛ́ ǹdə́ Yi.
62004016	Nə́myɛ̌ yě sónó w kɔ̀bɔ́ Yi bé swéné nə́ba mɔ́ gə́ wɔ́ nɛ́, sə nə́ r'é zwẽ ò nyí. Yi wɔ́ sónó. Lò mɔ̀bɔ́ ǹ ŋwɛ́nɛ́ sónó wẽ́, ǹ ŋwɛ́nɛ́ ǹdə́ Yi, sə Yi ŋwɛ́nɛ́ ǹdə́ ǹmyɛ.
62004017	Sónó gə ŋwɛ́nɛ́ nə́ wẽ́ námpúm, nə́ t'á la ywẽ dǔr bùrsí dɛ̃ rɛ́ yù w yé, bə̀ nə́ tùntwə̃̀ə̃̀ né lũ w kɔ̀bɔ́ wẽ́ mó nyɛ̌ ǹdə Yezu Kristə nyə̀ná nɛ́ ta.
62004018	Sónó gə ŋwɛ́nɛ́ mə̀gã̌ zhə̀n zhə̀nà, ywẽ tɛ̀nɛ́ gàà yé, bə̀ sónó w páá mɔ́ n'ô vùr ywẽ. Lò mɔ̀bɔ́ ń nə́ ń dùr ywẽ bə sónó w páá mɔ́ zhe yé, bə̀ wɔ́ còrhò-tum rə̀ n'ê zə ywẽ rə̀ twí.
62004019	Nə́myɛ̌ só dwã, bə̀ Yi jɛ̀nɛ̀ rə swéné nə́ba.
62004020	Lò gə wò bə̀ ǹ só Yi, ń jà ǹ bə ǹ da-byǐ só, wɔ́ kɔma, bə̀ ǹ wàr ǹ b'ǎ swéné Yi rí ǹ yírhə́ bə nɛ mɔ́, ń jà ǹ bə ǹ da-byǐ mú ǹ yírhə́ nə mɔ́ só yé.
62004021	Kristə cìcì pɔ nə́ba nyí n wɔ̀: "Lò mɔ̀bɔ́ ǹ só Yi, ǹ mə̌ sə́ swéné ǹ da-byǐ myɛ."
62005001	Lò mɔ̀bɔ́ gakó ǹ nə́ ǹ zwẽ nyí bə̀ Yezu wɔ́ Kristə, sə́ nyǐ ǹ wɔ́ Yi byǐ. Lò mɔ̀bɔ́ ǹ só nə́ Da Yi, ǹ só rə̀ byǎ bɛ́ myɛ.
62005002	Nə́ gə́ só Yi, nə́ r'é zwẽ rə̀ nyə́ né mó ce, nə́ yě bə̀ nə́ só byɛ̀bɛ́ bə̀ wɔ́ rə̀ byǎ bɛ́ mɔ́.
62005003	Nə́ gə n'é zwẽ Yi nyə́ né, rə̀myɛ́ n'ê byili bə̀ nə́ só re. Rə̀ nyə́ né zõ bə zum ǹdə́ nə́ba yé.
62005004	Lò mɔ̀bɔ́ gakó ǹ wɔ́ Yi byǐ, ǹ nə́ ǹ jí bɛlɛ lũ w yó, sə wɔ́ nə́ Yi-ni-zhú mú è ce nə́ r'é jí bɛlɛ ò yó.
62005005	Lò mɔ̀bɔ́ ǹ nə́ ǹ zwẽ nyí bə̀ Yezu wɔ́ Yi Byǐ, wɔ́ ǹmyɛ́ dúdú ǹ nə́ ǹ jí bɛlɛ ò yó.
62005006	Yezu Kristə wɔ́ lò mɔ̀bɔ́ ń tó nɛ̃̌ ǹdə́ jal dɛnnɛ n bà. Sə è də̀ nɛ̃̌ dúdú yé; wɔ́ nɛ̃̌ ǹdə́ jal ga. Eshirhə náàcɛ̀nɛ́ wɔ́ rə̀myɛ́ zhə̀n-cínnə, b'è t'â gòm kɔma gaga yé.
62005007	Zhə̀n-cínnə bé wɔ́ bə̀tɔ̀:
62005008	wɔ́ Eshirhə ǹdə́ nɛ̃̌ ǹdə́ jal. Bə̀myɛ́ bə̀tɔ̀ y ga nyí wɔ́ rə̀dù.
62005009	Numbyínsi gə wɔ́ zhə̀n-cínnə yò yilə, nə́ r'é zwẽ ò nyí. Yi byili zhə̀n rə̀ Byǐ mú shò-kwã nɛ́, sə rə̀ zhə̀n-byilu mú du numbyínə́ bé nyǎn mɔ́.
62005010	Lò mɔ̀bɔ́ ǹ zù Yi Byǐ mú, ǹ zhe zhə̀n-cṹ mú mə̀myɛ́ mɔ́ ǹ wẽ́. Sə lò mɔ̀bɔ́ ń tá ń zwẽ Yi nyí ni, rə̀-ná-cí nə́ ń zə Yi ń yàl kɔma cə́bal, bə̀ ń tá ń zwẽ zhə̀n dɛ́ tɛ̀bɛ́ rə̀ byili rə̀ Byǐ mú shò-kwã nɛ́ mɔ́ yé.
62005011	Zhə̀n-byilu mú mə̀myɛ́ mɔ́ wɔ́, Yi gə́ pɔ nə́ba nyǔ mə̀ t'â la zhɔ̌ mɔ́, sə wɔ́ rə̀ Byǐ mú dɛnnɛ rə̀ tó né rə pə mɔ nə́ba.
62005012	Lò mɔ̀bɔ́ Yi Byǐ mú ŋwɛ́nɛ́ ǹ wẽ́, ǹ zhe nyǔ mú mə̀myɛ́ mɔ́, sə lò mɔ̀bɔ́ Yi Byǐ mú tɛ̀nɛ́ ǹ wẽ́, ǹ bə nyǔ mú mə̀myɛ́ mɔ́ zhe yé.
62005013	À n'â kɛ̃ sɛ́bɛ́ rɛ́ tɛ̀bɛ́ à la ába pɔ, mùnì á lwar b'ǎmyɛ̌ byɛ̀bɛ́ á zù Yi Byǐ mú mú zhe nyǔ mə̀ t'â la zhɔ̌.
62005014	Nə́ zhe Yi zhə̀n námpúm bə̀ nə́ gə lwə̀l lè kɔn dɛ̀bɛ́ rə̀ wɔ́ rə̀myɛ́ cìcì pùbùlə̀, rə̀ n'ê cili.
62005015	Nə́ yě bə̀ nə́ gə n'é lwə̀l Yi gakó, rə̀ n'ê cili. Rə̀myɛ́ ce, nə́ yě bə̀ kɔn dɛ̀bɛ́ gakó nə́ r'é lwə̀l mó, nə́ yá nə rɛ.
62005016	Ǹ gə nɔ ǹ da-byǐ ń nə́ ń wɛ̀rhɛ́ yə̀-bəlɔ̀lɔ́ kɔ̀bɔ́ ò t'â cĩ́ lò cu sɔ́má yó, sə́ lwə̀l Yi ń yilə, bə̀ Yi bá pɔ̃ nyǔ, ǹdə́ ń yə̀-bəlɔ̀lɔ́ w gə wàr ò cĩ́ lò cu sɔ́má yó zhə̀nà. Yə̀-bəlɔ̀lɔ́ ŋwɛ́nɛ́ ò wɔ̌ ò cĩ́ lò cu sɔ́má yó, sə è də̀ òmyɛ́ mɔ́ yil à wò bə̀ lwə̌lnə Yi yé.
62005017	Tùntùm-bəlwɛ̀lɛ́ dwí gakó wɔ́ yə̀-bəlɔ̀lɔ́, sə è də̀ yə̀-bəlwàálɛ́ ga rə̀ wɔ̌ rə̀ cĩ́ lò cu sɔ́má yó yé.
62005018	Nə́ yě bə̀ Yi Byǐ mú nə́ ń yìlì byɛ̀bɛ́ gakó bə̀ wɔ́ Yi byǎ bɛ́ mɔ́, bə̀ k'ê t'â wɛ̀rhɛ́ yə̀-bəlɔ̀lɔ́ yé, bə̀ lwɛlɛ cə́bal mɔ́ bə bə̀ yàlà zhe yé.
62005019	Nə́ yě bə̀ nə́myɛ̌ wɔ́ Yi lyì, sə lũ w púlə́púlə́ wɔ́ lwɛlɛ cə́bal mɔ́ ń cǐ wə.
62005020	Nə́ yě bə̀ Yi Byǐ Yezu Kristə tú n pul nə́ surhə, mùnì nə́ lwar Yi rí tɛ̀bɛ́ rə̀ wɔ́ zhə̀n mɔ́ párá. Sə nə́ mù dwã nɛ ǹdə́ rɛ ń jàn yilə, ńmyɛ̌ mɔ̀bɔ́ ń wɔ́ Yi zhə̀nà, ń nə́ ń pɛ nyǔ mə̀ t'â la zhɔ̌ mɔ́.
62005021	À byǎ, dɛ̃̌na á cìnə̀, á bə̀k'á cèrhé wẽ̀ dé tɛ̀bɛ́ rə̀ də̀ Yi mú yé.
63001001	Kɛ̃, wɔ́ àmyɛ́ gùlú w yé né cə́bal mɔ́, à n'â kɛ̃ sɛ́bɛ́ rɛ́ tɛ̀bɛ́ à la ǹmyɛ́ mɔ̀bɔ́ Yi cír mó ǹdə́ ǹ byǎ bɛ́ ga nɛ pɔ. À só ába zhə̀n zhə̀nà. È də̀ àmyɛ́ dúdú à só ába yé; lyì bí byɛ̀bɛ́ bə̀ yě zhə̀n dɛ́ gə́ wɔ́ nɛ́ mɔ́ myɛ só ába.
63001002	Wɔ́ zhə̀n dɛ́ tɛ̀bɛ́ rə̀ ŋwɛ́nɛ́ nə́ wẽ́ mó rə̀ ce nə́ só ába, sə rə̀ bá j'â ŋwɛ́nɛ́ ǹdə́ nə́ba twéé twéé.
63001003	Nə́ Da Yi ǹdə́ ń Byǐ Yezu Kristə bá cĩ́ bwəl nə́ yó, bə pə nə́ba sǔbri ǹdə́ yə̀-zùlə́ zhə̀n ǹdə́ sónó wẽ́!
63001004	À pwírí ǹ byǎ bɛ́ jàlà ŋwɛ́nɛ́ zhə̀n sɔ́má yó ǹdə nə́ Da mɔ́ gə́ pɔ nə́ba nyí ní. Rə̀myɛ́ ce à wu nyɛ̀ dɛ̃́dɛ̃́.
63001005	Sə èlǎsɛ̃́, à n'â lwə̀l mó bə̀: swénénə nə́ swéné dwã. Rə̀myɛ́ də̀ nyí nándùl à n'â kɛ̃ à la ába pɔ yé. Wɔ́ nyí rí nándwə́l lé nə́ nɔ kùr-ju yi ní ga mɔ́.
63001006	Nyí rí tɛ̀bɛ́ á nyɛ̀ɛ̀ kùr-ju yi ní ga mɔ́ n'ê wə̀lə̀: "Swénénə dwã." E zɛ̃̀ á gə só dwã, wɔ́ Yi nyə́ né á n'á zwẽ.
63001007	Lyì sú lũ w wẽ́, bə̀ t'â zwẽ nyí bə̀ Yezu Kristə jǐrh numbyíní zhə̀n ga yé, sə lyì bí bə̀myɛ́ mɔ́ wɔ́ kɔ̀mdɛ̀, bə j'à wɔ́ Kristə zwə̀.
63001008	Dɛ̃̌na á cìnə̀, á bə̀k'á ce nə́ tum dí yə̀ tùm-fóó yé, mùnì á nə á kwǎndɛ́ gakó.
63001009	Lò mɔ̀bɔ́ ǹ tá ǹ yǎl ń zhì nà èdù yó Kristə kàrmɔ́ wẽ́, ń zɛ̃̀ ǹ nə́ ǹ súlí kɔn dõ né, Yi tɛ̀nɛ́ ǹ wẽ́ yé. Sə lò mɔ̀bɔ́ ǹ zhǐ nà èdù yó Kristə kàrmɔ́ wẽ́, Da mɔ́ ǹdə́ Byǐ mú ga ŋwɛ́nɛ́ ǹ wẽ́.
63001010	Lò gə bàn á sõ, e j'à də̀ kàrmɔ́ mə̀myɛ́ ń mə́ ń bànà, s'á bə̀k'á zwẽ ń zhəəle yé, á bə̀k'á ce mo náàcɛ̀nɛ́ myɛ cìcì yé.
63001011	Lò ǹ gə co mo náàcɛ̀nɛ́, ǹ twə́r ŋwɛ́nɛ́ ń lwɛlɛ rɛ́ wẽ́.
63001012	Ywẽ̀ nánzhəzhɔ̌ gwẽ̌ ŋwɛ́nɛ́ à la ába byilu, sə à t'â yǎl a kɛ̃ nɛ sɛ́bɛ́ wẽ́ a pə ába yé. À n'â bùl b'à má bə̀ á sõ, nə́ jòm tɛ̃́ nə́ zɔ̀m, mùnì ga nə́ wun yə̀ nyɛ̀n námpúm.
63001013	Ǹ ná-bə̀kɔ́ mɔ́ Yi cír mó byǎ bɛ́ n'ê ce mó.
64001001	À dɔwa nántwə̌ Gəyuusi, à só mó zhə̀n zhə̀nà, wɔ́ àmyɛ́ gùlú w yé né cə́bal mɔ́ à n'â kɛ̃ sɛ́bɛ́ rɛ́ tɛ̀bɛ́ à la mɔ́ pɔ.
64001002	Dɔwa nántwə̌, à n'â lwə̀l Yi ni bə̀ rə̀ ce kɔn gakó yə̀ náàcɛ̀nɛ́ ǹ sõ, sə rə pə ǹ yala nɛ́ bəsàzùlí ǹdə ǹ tùntwə̃̀ə̃̀ né gə́ càn Yi yírh w né.
64001003	Lyì tú bə wɔ̀ nɛ̀ bə̀ ǹ zhǐ zhə̀n dɛ́ sɔ́má y yó kẽkẽ, ǹ nə́ ǹ wɛ̀rhɛ́ ǹdə rə̀ gə́ n'ê byili ní. Rə̀myɛ́ ce, à wu nyɛ̀ dɛ̃́dɛ̃́.
64001004	À gə nyɛ̀ɛ̀ b'à byǎ bɛ́ ŋwɛ́nɛ́ zhə̀n sɔ́má yó, rə̀myɛ́ n'ê pɛ nɛ wu-nyɔ̃̀ dɛ̃́dɛ̃́ du.
64001005	Dɔwa nántwə̌, ǹ nə́ ǹ nyǐ Kristə-lyì bí yò ǹdə Kristə-lò gə́ mə̌ sə n wɛ̀rhɛ́ nɛ́, ǹdə́ bə̀ wɔ́ zhələ ga.
64001006	Bə̀ byili ǹ sónó w yò Kristə-lyì gùlú w yé né. Sɛ̃ bɛ ǹdə Yi gə́ n'ê yǎl nɛ́ bə bé kwè bə̀ sɔ́má yá,
64001007	bə̀ wɔ́ Kristə yil lé yil bə̀ ŋwɛ́nɛ́ sɔ́má y yó. Sə bə̀ yə̀ shɛ̀nɛ́ bə zwẽ lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár jɛ̃̀-kɔn yé.
64001008	Nə́myɛ̌ mə̌ sə nə́ sɛ̃ lyì bí bə̀myɛ́ mɔ́ dwí rí ni nə́ twĩ̀ zhə̀n dɛ́ byilu yilə.
64001009	À kɛ̃ zɔ̀mà màngɛlɛ́ a pə Kristə-lyì gùlú w lyì bí ni, sə Jətərəfu nə́ ń yǎl n yə̀ á gùlú w yé né cə́bal mɔ́. Ń tá ń yǎl n shɛ̀nɛ́ n zwẽ kɔn dɛ́ dɛ̀bɛ́ à byili mú yé.
64001010	Rə̀myɛ́ ce, à gə túwə́, à bá zɔ̀m kɔn dɛ̀bɛ́ gakó ń nə́ ń wɛ̀rhɛ́ mɔ́ yò. Ń nə́ ń tó dɛ̃̌ ń zhìlì nə́ yilə. Rə̀myɛ́ yə̀ ń yírh swí yé. Ń bə shɛ̀ Kristə-lyì bí dwã bɛ́ zhəəle zõ, n jà ń bə shɛ̀ bə̀ lò dõ myɛ zwẽ bə̀ zhəəle yé, n jà ń nə́ ń jì bì gùlú w myɛ wẽ́.
64001011	Dɔwa nántwə̌, bə̀ká kwè lwɛlɛ sɔ́má yé. Kwě cɛ̀nɛ̀ sɔ́má, bə̀ lò mɔ̀bɔ́ ń nə́ ń wɛ̀rhɛ́ cɛ̀nɛ̀, rə̀-ná-cí wɔ́ Yi lò, sə lò mɔ̀bɔ́ ń nə́ ń wɛ̀rhɛ́ lwɛlɛ, rə̀-ná-cí yə̀l Yi pár yé.
64001012	Lyì bí gakó n'ê zɔ̀m Dəmətərəyuusi yil náàcɛ̀nɛ́, bə̀ ń nə́ ń wɛ̀rhɛ́ ǹdə zhə̀n dɛ́ gə́ n'ê byili ní. Nə́myɛ cìcì mú n'é zɔ̀m ń yil náàcɛ̀nɛ́. E jà ǹ yě bə̀ kɔn dɛ́ dɛ̀bɛ́ nə́ r'é byili mú wɔ́ zhə̀nà.
64001013	Ywẽ̀ nánzhəzhɔ̌ gwẽ̌ ŋwɛ́nɛ́ à la mɔ́ byilu, sə à t'â yǎl a kɛ̃ nɛ sɛ́bɛ́ wẽ́ a pɔ̃́ yé.
64001014	À cìcì n'â yǎl a bə̀ á sõ làlà, nə́ jòm tɛ̃́ nə́ zɔ̀m.
64001015	Yi má pɔ̃́ yə̀-zùlə́! Ǹ dɔwabá gakó n'ê ce mó. Ce nə́myɛ dɔwabá byɛ̀bɛ́ bə̀ ŋwɛ́nɛ́ á sõ mó mə̀dù mə̀dù gakó ń pə nə́ba.
65001001	Àmyɛ́ Zhakɛ nyɛ̃́ Zhidi, à wɔ́ Yezu Kristə tùntùnnə̀, à n'â kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ nə́ Da Yi byẽ̀ mó ne pɔ. Ń só ába, ń nə́ ń yìlì ába Yezu Kristə jàn yilə.
65001002	Yi b'à j'â n'ê dùr á nɔ̀nɔ̀, rə swéné ába, sə rə pə ába yə̀-zùlə́!
65001003	À dɔwabá nántwə̌rh, nə́ gakó vwǎrh mɔ́ wɔ́ kɔn rə̀dù. Wɔ́ rə̀myɛ́ è ce, à y'à n'â yǎl ǹdə́ à wu gakó sá kɛ̃ sɛ́bɛ́ a pə ába rə̀myɛ́ yilə. Sə èlǎsɛ̃́, à pwírí kɔn wɔ́ nyɔ́ɔ́ b'à kɛ̃ dɛ a pə ába, bə̀ lyì-bəlwǎlsɛ ŋwɛ́nɛ́ bə̀ n'ê jə́jɛ̀rɛ́ lyì bí mùnì ga bə yẽ̌ kɔn dɛ́ dɛ̀bɛ́ Yi byili nə́ba nə́ zwẽ rə̀ nyí mú ni. Sə à n'â yǎl bə̀ cẽnə lyì bí bə̀myɛ́ mɔ́ nyə̀ná nɛ́, mùnì ga á zhì kẽkẽ kɔn dɛ́ dɛ̀bɛ́ bə̀ byili nə́ba nə́ zwẽ rə̀ nyí mú wẽ́. Yi pɔ rə̀myɛ́ rə̀ lyì bí ni twər rə̀dù sá, twéé gakó yilə.
65001004	Lyì-bəlwǎlsɛ́ sə̀myɛ́ shèè sə b'è ŋwɛ́nɛ́ á wẽ́. Sə̀ co Yi zɔ̀mɛ̀ rɛ́ rə̀ wɔ́ sónó zɔ̀mɛ̀ mɔ́ yé né, sə̀ m'ê twĩ̀ ywǎl tumə. Sə̀ n'ê bùl bə̀ Yi t'â nyǐ rə̀myɛ́ ǹdə yò ta yé. Èta, sə̀ n'ê tó rə̀myɛ́ dɛnnɛ sə̀ zhɛ̃̀ Yezu Kristə. Wɔ́ ńmyɛ̌ dúdú ń wɔ́ nə́ Yó-cə́bal ǹdə́ nə́ Cinu. Bə̀ zɔ̀m sə̀ yò shãã shãã ga Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi la sə̀ yò zhìlù.
65001005	Á yě kɔn dɛ̀bɛ́ à la ába byilu mú. Ǹdə́ rə̀myɛ́ ga, à la ába kɔn rə̀dù lyǐrh. Cinu vwǎrh ń lyì bí Ezhibti ni, sə rə̀myɛ́ kwã nɛ́, ń ce byɛ̀bɛ́ bə̀ yə̀ ń nyí ni zwẽ mó cì.
65001006	Lyǐrhnə kɔn gə́ tó né màlɛ́kabá jàlà yilə: Yi y'à pɔ bɛ ŋwɔ̀nɔ́ bə̀ jàà y wa, sə bə̀ zhǐr bə yẽ̌ jàà y èmyɛ́ nɛ. Wɔ́ rə̀myɛ́ yil Yi ce bə lyẽ be ǹdə́ nyáná cə-byṹ jàà y wa, bə̀ m'ê dɛ̃̀ bùrsí kɔ́ dɛ̃ rɛ́ nánfɔ̀lɔ̀ wá.
65001007	Lyǐrhnə myɛ Sɔdɔm ǹdə́ Gɔmɔɔrɛ ǹdə́ cɛmɛ nɛ́ nyɛ̀bɛ́ nə̀ dɛ̃ nɛ mɔ́ yò wə́. Nə̀myɛ lyì bí wɛ̀rhɛ́ yə̀-bəlwàálɛ ǹdə màlɛ́kabá bə̀myɛ́ mɔ́ ta. Bə̀ zù fwə̌l tumə wẽ́. Kɔn súlí myɛ, bə̀ y'à n'ê yǎl bə fwə̌l ǹdə́ wẽ̀ dɛ̀bɛ́ rə̀ də̀ numbyínsi. Sə èlǎsɛ̃́, bə̀ nɔ còrhò-tum, bə̀ ŋwɛ́nɛ́ myǐn mɔ̀bɔ́ mə̀ t'â la cú gaga wẽ́, sə rə̀myɛ́ wɔ́ myɔrhɔ lò gakó yilə.
65001008	Lyì-bəlwǎlsɛ́ sə̀myɛ́ n'ê wɛ̀rhɛ́ ǹdə cɛmɛ nɛ́ nə̀myɛ́ lyì bí ta. Sə̀ n'ê tó sə̀ dàrhà nɛ́ dɛnnɛ sə zə sə̀ yala nɛ́ sə̀ m'ê wɛ̀rhɛ́ tumə nyɛ̀bɛ́ nə̀ n'ê pɛ sɛ jìmdì; sə̀ n'ê nyǐ Cinu zɔ̀mà nɛ́ ǹdə kɔn nánfò ta; sə̀ n'ê tùrh jàn cìnə́ bé bə̀ ŋwɛ́nɛ́ dɛ̃̌ yi w bə̀ zhe zùwə́ mó.
65001009	Yi màlɛ́kabá gakó náncɛ y ń yíl Myishəə mó ǹdə́ Shətana vwɛ̃ dwã Muyiisi cùù w yó. Ǹdə́ rə̀myɛ́ ga, Myishəə yə̀ shɛ̀nɛ́ n tə̀ rə̀myɛ́ yil n tùrh Shətana y yé. Kɔn dɛ̀bɛ́ ń púr ń nyú w mú, ń wòwə̀: "Yi má pɔ̃́ còrhò-tum."
65001010	Lyì-bəlwǎlsɛ́ sə̀myɛ́ n'ê tùrh kɔn dɛ̀bɛ́ sə̀ yə̀l rə̀ párá. Kɔn dɛ́ dɛ̀bɛ́ sə̀ yě mó, sə̀ yě re nánkùkùlí sə̀ kùr yó ǹdə vwàmá ta. Sə wɔ́ rə̀myɛ́ gaga mɔ́ rə̀ zə sɛ rə̀ la sə̀ yò zhìlù jàà wà.
65001011	Sə̀ twĩ̀ ǹdə Kɛ̃ɛ̃ ta; sə̀ tə̀ wársɛ yil sə kwè sɔ́má kɛ̀bɛ́ è də̀ zhə̀n ǹdə Balaamɛ ta; sə̀ cẽ Yi nyí ní ǹdə Kɔrɛ ta. Wɔ́ rə̀myɛ́ è ce sə̀ yò zhìlì. Zwini bá zə sɛ!
65001012	Wɔ́ sə̀ twírí y á wẽ́ è ce á kùjú w á n'á twí dwã yó á jí mú k'ô bə kùr zhe yé. Sə̀ yə̀l cìzhìl pár yé; sə̀ n'ê jí dɛ̃́dɛ̃́; wɔ́ sə̀ dúdú yò sə̀ n'ê bùlə̀. Sə̀ nyɛ̌ ǹdə bə́ban gə́ tó zho ne rə lyɛ̃ rə̀ nɛ̃̌ yə̀ tɛ̃́ twərh ta. Sə̀ nyɛ̌ ǹdə cèmé nyɛ̀bɛ́ nə̀ byǎ co gə yú nə̀ t'â ce byǎ ta; sə̀ nyɛ̌ ǹdə cèmé nyɛ̀bɛ́ bə̀ mǔr bə ló tɛ̃́ nə cì kókó ta.
65001013	Sə̀ n'ê vùr sə̀ cìzhìl tumə sə̀ ce pwẽ̀ nè, ǹdə nə̀-fɔ̀lɔ̀ nɛ̃̌ gə́ yá vùr jìmdì mə̀ wẽ́ mə ce pwẽ̀ nè né. Sə̀ nyɛ̌ ǹdə cã̀mə́sɔ̌rh shɛ̀bɛ́ sə̀ t'â zhì jàà èdù ta, sə Yi tɛnɛ jàà rə cĩ́, è nyɛ̌ námbyṹ fúrí, rə̀ la sɛ nɛ́ co byinə nə̀ bə zhɔ̌ zhe yilə.
65001014	Adəma kwã nɛ́, Enɔkɛ yàl nə́ nàmbala kùrə̀ bwàlpyɛ̀ nyǎm. Wɔ́ ńmyɛ̌ ń dámǎ n zɔ̀m lyì-bəlwǎlsɛ́ sə̀myɛ́ mɔ́ yò n wɔ̀: "Nyǐnə Cinu bàn ǹdə́ ń màlɛ́kabá mɔ̀ɔ̀rhɛ̀ nánzhəzhɔ̌,
65001015	ń mə́ ń la lũ w lyì bí púlə́púlə́ bùrsì bǔr. Ń mà n pə còrhò-tum lyì-bəlwǎlsɛ́ gakó ne, tumə né nyɛ̀bɛ́ sə̀ wɛ̀rhɛ́ nə̀ yə̀ ń pùbùlə̀ yàl mɔ́ yilə. Ń mà n pə còrhò-tum yə̀-bəlwàálɛ cìnə́ byɛ̀bɛ́ bə̀ yə̀ mɔ̀ dùr bə tùrh mò mó ne."
65001016	Kɔn rə̀dù ga tɛ̀nɛ́ rə̀ n'ê swí lyì-bəlwǎlsɛ́ sə̀myɛ́ yírh yé. Sə̀ zhe ŋwɔ́ŋwɔ̌ dɛ̃ gakó; sə̀ n'ê wɛ̀rhɛ́ ǹdə sə̀ shilə námməlwǎlsɛ́ gə́ n'ê yǎl nɛ́; sə̀ n'ê zə sə̀ cìn-byilu zɔ̀m-fwə́ə́ré sə̀ m'ê jə́jɛ̀rɛ́ lyì bí, sə wɔ́ sə̀ cìn yilə.
65001017	À dɔwabá nántwə̌rh, è gə wɔ́ ámyɛ̌ yilə, lyǐrhnə zɔ̀mà nɛ́ nyɛ̀bɛ́ nə́ Cinu Yezu Kristə tùntúmə́ bé byili ába shãã ga mɔ́.
65001018	Bə̀ wòwə̀: "Dwã nɛ́ nánkwaá nɛ́ wẽ́, lyì má zɛ̃̀ bə̀ n'ê mɔ̀n ába, bə̀ n'ê wɛ̀rhɛ́ ǹdə bə̀ shilə námməlwǎlsɛ́ gə́ n'ê yǎl nɛ́, bə̀ twə́r tɛ̀nɛ́ ǹdə́ Yi yé."
65001019	Bə̀ bùlə̀ né wɔ́ numbyínsi nyə̀ná, nə̀ t'â shí Yi Eshirhə y sõ yé. Wɔ́ bə̀myɛ́ bə̀ n'ê pɔr Kristə-lyì bí dwã nɛ.
65001020	À dɔwabá nántwə̌rh, ámyɛ̌ cə̀ə̀lènə̀ á zhí Yi ni kẽkẽ ǹdə́ kɔn dɛ́ dɛ̀bɛ́ rə̀ byili ába á zwẽ rə̀ nyí mú. Lwə̌lnə Yi ǹdə́ Eshirhə náàcɛ̀nɛ́ jàn.
65001021	Mɛ̃na Yi sónó w wẽ́, á m'á dɛ̃̀ nə́ Cinu Yezu Kristə, bə̀ ń wɔ́ nɔ̀nɔ̀-dǔr cí, ń mà n pə ába nyǔ mə̀ t'â la zhɔ̌.
65001022	Dǔrnə byɛ̀bɛ́ bə̀ n'ê ce tə́tɔ̀ná mɔ́ nɔ̀nɔ̀.
65001023	Zwẽnə be mùnì ga bə lú myǐn mú yé né. Dǔrnə lyì jàlà myɛ nɔ̀nɔ̀, s'á dɛ̃̀ á cìnə̀, á bə̀k'á shɛ̀nɛ́ á tó á zù bə̀ tùntwə̃̀ə̃̀ né nə̀ bə càn mɔ́, nə ce á zə jìmdì yé.
65001024	Cèrhénə nə́ cèrhé Yi! Rə̀ wɔ̌ ába rə̀ la yìlù kɔn gakó wẽ́ á t'á la tɛ̃́ tu yé. Wɔ́ rə̀myɛ́ rə̀ má ce á bə̀ á zhì rə̀ yé né, rə̀ zùwə́ y wẽ́, ǹdə́ wu-nyɔ̃̀, dóó t'â la á yó w yál yé.
65001025	Yi wɔ́ rə̀dù sá. Wɔ́ rə̀myɛ́ rə̀ tó nə́ Cinu Yezu Kristə dɛnnɛ rə vwǎrh ába. Wɔ́ rə̀myɛ́ rə̀ zhe zùwə́, rə̀ du kɔn gakó, rə̀ zhe jàn ǹdə́ ŋwɔ̀nɔ́, shãã ga, ǹdə́ èlǎsɛ̃́, ǹdə́ twéé gakó byinə nə̀ bə zhɔ̌ zhe yilə! Amɛ̀n!
66001001	Wɔ́ kɔn dɛ́ dɛ̀bɛ́ rə̀ y'à shèè Yezu Kristə zɛ̃̀ n byili ri pamparɛ̃ɛ̃ mɔ́ bə̀ kɛ̃ sɛ́bɛ́ rɛ́ tɛ̀bɛ́ wẽ́. Wɔ́ Yi rə̀ ce n lwar rə̀myɛ́, mùnì ga n byili kɔn dɛ̀bɛ́ rə̀ bàn rə̀ k'ê t'â la dɔnɔ mɔ́ ń tùntùnnə̀ bé ne. Sə ń twĩ̀ ń màlɛ́ka e byili ri ń tùntùnnə̀ Zhã nɛ.
66001002	Zhã wɔ́ zhə̀n-cínnə ń nə́ ń wə̀l bə̀ kɔn dɛ́ dɛ̀bɛ́ ń yírh nɔ mɔ́ wɔ́ Yi zɔ̀mɛ̀ zhə̀nà, bə̀ wɔ́ Yezu Kristə ń byili bə̀ rə̀ wɔ́ zhə̀nà.
66001003	Lò mɔ̀bɔ́ ǹ gə kàrmə̀ sɛ́bɛ́ rɛ́ tɛ̀bɛ́, ǹ b'ǎ yə̀ wu-nyɔ̃̀ cí. Zɔ̀mà nɛ́ nyɛ̀bɛ́ wɔ́ Yi sõ nə̀ shí ní, ce lyì byɛ̀bɛ́ bə̀ n'ê cili ni, bə j'à n'ê zwẽ kɔn dɛ̀bɛ́ rə̀ kɛ̃ sɛ́bɛ́ rɛ́ wẽ́, bə̀ má yə̀ wu-nyɔ̃̀ cìnə́. Zhə̀nà, dɛ̃ rɛ́ tɛ̀bɛ́ Yi y'à byili mú yú rə zhɛ̀.
66001004	Àmyɛ́ Zhã à n'â kɛ̃ sɛ́bɛ́ rɛ́ tɛ̀bɛ́ à la ámyɛ̌ Kristə-lyì gùúlí tàlpyɛ̀ y rə̀ ŋwɛ́nɛ́ Azhi tənà y wẽ́ mó lyì bí ni pɔ. Yi rí tɛ̀bɛ́ rə̀ y'à ŋwɛ́nɛ́, rə j'à gwẽ̌ ŋwɛ́nɛ́, rə j'à bàn mɔ́, ǹdə́ rə̀ éshìrhə́ né nyàlpyɛ̀ y nə̀ zhǐ rə̀ pyɛ̀lɛ̀ də̀gwã́ y yé né mó bá cĩ́ bwəl á yó, sə bə pə ába yə̀-zùlə́!
66001005	Bə̀myɛ́ ǹdə́ Yezu Kristə mó ń wɔ́ zhə̀n-cínnə páá mɔ́ ga má pə ába yə̀-zùlə́! Ńmyɛ̌ ń wɔ́ nã́yə́ə́ mó ń bwìrhì, n jà ń wɔ́ lũ w pyǎ bɛ́ gakó pyɔ̌. Ń só nə́ba, ń ló ń jal mɔ́ tɛ̃́ n mə n zwẽ nə́ba nə́ yə̀-bəlwàálɛ́ wẽ́,
66001006	n ce nə́ jǐrh ń tənà y lyì, nə́ jǐrh vwĩ̀-zwə́lnə ń Da Yi tum dí yilə. Ńmyɛ̌ ń zhe zùwə́ ǹdə́ jàn, byinə nə̀ bə zhɔ̌ zhe yilə! Amɛ̀n!
66001007	Nyǐnə mo ń ŋwɛ́nɛ́ bə́ban wẽ́ ń bànà, lyì bí gakó bá nə mɔ. Byɛ̀bɛ́ bə̀ y'à zò mò mó myɛ cìcì bá nə mɔ, sə lũ w lyì bí gakó wun bá zhìlì ń yilə. Kɔn bá yə̀ èta zhə̀n zhə̀nà! Amɛ̀n!
66001008	Cinu Yi wòwə̀: "Àmyɛ́ à wɔ́ Aləfa ǹdə́ Omɛga, rə̀ kùr wɔ́: kɔn gakó kùr-jirə́ ǹdə́ rə̀ yó-gurə́ ga. À wɔ́ Yi tɛ̀bɛ́ rə̀ y'à ŋwɛ́nɛ́, rə j'à gwẽ̌ ŋwɛ́nɛ́, rə j'à bànà. Wɔ́ àmyɛ́ à cǐ kɔn gakó."
66001009	Àmyɛ́ á da-byǐ Zhã, à n'â tó ába à nwɛ̀nɛ̀, sə à tó ába à wɔ́ Yi tənà y lò, à n'â pyɛ́nɛ́ à cìn Yezu yilə. À y'à bwə̀l Yi zɔ̀mɛ̀ rɛ́ ǹdə́ zhə̀n dɛ́ Yezu Kristə byili mú. Wɔ́ rə̀myɛ́ è ce bə zə nɛ bə vò bə cĩ́ cɔ w ò ŋwɛ́nɛ́ nə̀-fɔ̀lɔ̀ w cəcəl w bə̀ n'ê byẽ̀ bə̀ Patəmɔɔsɛ mɔ́ wa.
66001010	Cinu dɛ̃ rɛ́ yùwə̀, Eshirhə náàcɛ̀nɛ́ só à yó wə, a nyɛ̀ɛ̀ cəl nánfɔ̀lɔ̀ rə̀ bya à kwã nɛ́ ǹdə pɔ́lá cəl ta,
66001011	rə wɔ̀: "Kɛ̃ kɔn dɛ̀bɛ́ ǹ nə mɔ́ sɛ́bɛ́ wẽ́, sə́ pə sɛ́bɛ́ rɛ́ rə̀myɛ́ Kristə-lyì gùúlí tàlpyɛ̀ y nɛ. Gùúlí rə̀myɛ́ wɔ́ Efɛɛzɛ ǹdə́ Səmyirni, ǹdə́ Pɛrgamɛ, ǹdə́ Tiyətiiri ǹdə́ Sardɛ, ǹdə́ Filədelfi e súlí Laɔdɛɛsɛ."
66001012	A pyìrhí à la nyǐ wɔ́ mɔ̌ ń nə́ ń zɔ̀m ǹdə́ nɛ. A pwírí sánə́má pàntámsɛ shàlpyɛ̀.
66001013	A nə lò ń zhǐ sə̀ cəcəl wə, ń nyɛ̌ ǹdə numbyíní byǐ ta, n zù kàmə̀-zù-èdɔ̀lɔ̀, n lyẽ sánə́má cã̌-tɔ̀nɔ̀ ń nə̀bán nɛ.
66001014	Ń yó w ǹdə́ ń ywésé y'à nyɛ̌ námpwə̀rh pwɛ̃́pwɛ̃́ ǹdə pyì-kur ta; ń yírhə́ né y'à n'ê yə̌r ǹdə myìn-zhù ta.
66001015	Ń nèsé y'à n'ê jə́jɛ̀mɛ́ ǹdə wɔ́ kã̀mɔ bə̀ co shɔ̃́ wẽ́ bə yə̌l ta; ń cəl lé y'à n'ê dom ǹdə nə̀-fɔ̀lɔ̀ gə́ yá dom né.
66001016	Cã̀mə́sɔ̌rh shàlpyɛ̀ y'à ŋwɛ́nɛ́ ń jə̀jĩ́ y wə, búlə́ shù ò yésé ga zhe nyí ǹdə fwɛ̀nɛ̀ ta n'ô shí ń nyú w ò dwi. Ń yé y y'à n'ê jə́jɛ̀mɛ́ ǹdə nə̀nyɛ́n-sàmpɛ̀rɛ́ ta.
66001017	À gə́ nɔ mɔ, a já tu tɛ̃́ ń yé né a jǐrh ǹdə cùù ta. N cĩ́ ń jə̀jĩ́ y à yó, n wɔ̀: "Bə̀ká dùr ywẽ yé. Àmyɛ́ à wɔ́ kɔn gakó kùr-jirə́ ǹdə́ rə̀ yó-gurə́ ga.
66001018	À wɔ́ nã́nyì. À y'à cùwə̀, sə à ŋwɛ́nɛ́ èlǎsɛ̃́, byinə nə̀ bə zhɔ̌ zhe yilə. À zhe ŋwɔ̀nɔ́ cu mú ǹdə́ cílú w ga yó.
66001019	Kɛ̃ tɛ̀bɛ́ ǹ nə mɔ́: tɛ̀bɛ́ rə̀ ŋwɛ́nɛ́ èlǎsɛ̃́ mɔ́, ǹdə́ tɛ̀bɛ́ rə̀ bàn rə̀myɛ́ kwã nɛ́ mɔ́.
66001020	È gə wɔ́ cã̀mə́sɔ̌sɛ́ shàlpyɛ̀ y ǹ nə à jə̀jĩ́ y wẽ́ mó ǹdə́ sánə́má pàntámsɛ́ shàlpyɛ̀ y yilə, nyǐ kɔn dɛ̀bɛ́ rə̀myɛ́ n'ê yǎl e byili: cã̀mə́sɔ̌sɛ́ shàlpyɛ̀ y wɔ́ Kristə-lyì gùúlí tàlpyɛ̀ y màlɛ́kabá; pàntámsɛ́ shàlpyɛ̀ y zɛ̃̀ sə̀ wɔ́ gùúlí tàlpyɛ̀ y cìcì mú.
66002001	"Kɛ̃ sɛ́bɛ́ ń pə Efɛɛzɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ cã̀mə́sɔ̌sɛ́ shàlpyɛ̀ y ŋwɛ́nɛ́ ń jə̀jĩ́ y w n jà ń nə́ ń zhə̀l sánə́má pàntámsɛ́ cəcəl w mó wòwə̀:
66002002	'À yě ǹ gə́ nə́ ǹ twĩ̀ ní mú gakó. À yě ǹ gə́ nə́ ǹ nwɛ̀nɛ̀ nɛ́ mɔ́, ǹdə́ ǹ gə́ nə́ ǹ pyɛ́nɛ́ ǹ cìn ní mú gakó; à yě bə̀ ǹmyɛ́ ǹdə́ lyì-bəlwǎlsɛ́ wàr dwã nɛ́ yé. Jàlà n'ê wə̀l bə̀ bə̀myɛ́ wɔ́ à tùntúmə́ sə ǹ dwẽ́ be n nə bə̀ kùrə̀ né, ń pwírí wɔ́ kɔma bə̀ n'ê gòmə̀.
66002003	Ǹ nə́ ǹ pyɛ́nɛ́ ǹ cìnə̀, ǹ nə́ ǹ nwɛ̀nɛ̀ àmyɛ́ yilə, sə ǹ tá ǹ gɛ ǹ wu yé.
66002004	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: ǹ kə́ ǹ bə nɛ só èlǎsɛ̃́ ǹdə ǹ gə́ yà ǹ ju kùr né yé.
66002005	Ká lyǐrh ǹ gə́ yà ǹ ju kùr né mó. Ǹ yà ǹ ju kùr náàcɛ̀nɛ́, sə ǹ ká tu tɛ̃́. Pyìrhí ǹ wu, ń wɛ̀rhɛ́ ǹdə ǹ gə́ yà ǹ ju kùr ǹ nə́ ǹ wɛ̀rhɛ́ nɛ́. È gə də̀ rə̀myɛ́, à bá bə̀ a kwè ǹ pàntɛ́mɛ́ y è jàà y wa.
66002006	E jà ǹdə́ rə̀myɛ́ ga, ǹ nə́ ǹ wɛ̀rhɛ́ kɔn rə̀dù rə̀ càn. Ǹ zhɔ̃̀ Nəkwala lyì bí tùntùm-bəlwǎlsɛ́ ǹdə àmyɛ gə́ zhɔ̃̀ sɛ̀ nɛ́.
66002007	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú! 'Lò mɔ̀bɔ́ ǹ la bɛlɛ jú mú, à bá pɔ̃́ sɔ́má ń jí nyǔ cǒ w ò ŋwɛ́nɛ́ Yi bɔ́ɔ́ w wẽ́ mó byǎ bɛ́.'
66002008	"Kɛ̃ sɛ́bɛ́ ń pə Səmyirni Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń wɔ́ kùr-jirə́ ǹdə́ yó-gurə́ ga, n jà ń yà ń cùwə̀, sə ń ká n bwìrhì mú wòwə̀:
66002009	'À yě ǹ nɔ̀nɔ̀ w ǹdə́ ǹ nə̀mɔ̀ɔ̀rɛ́ yò, ń jà ń wɔ́ nə̀cɛ̀m-bal. À yě bə̀ lyì jàlà n'ê zhìlì ǹ yilə. Bə̀ n'ê wə̀l bə̀ bə̀myɛ́ wɔ́ Zhwifubá, e j'à wɔ́ kɔma. Lyì bí bə̀myɛ́ wɔ́ Shətana gùlú w lyì.
66002010	Bə̀ká dùr ywẽ nɔ̀nɔ̀ w kɔ̀bɔ́ ǹ la nɔ mɔ́ yil yé. Nyǐnə Shətana bá ce á lyì jàlà byə̀nə́-jù wə̀, è la mé dwẽ́ ába, sə á b'ǎ nwɛ̀nɛ̀ dwã shíyə́. Cə̀ə̀lè ń zhì nà èdù yó kɔn mé yí ǹ cu, sə́ yẽ̌ b'à má pɔ̃́ nyǔ mə̀ t'â la zhɔ̌ mə yə̀ ǹ kwǎndɛ.
66002011	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú! 'Cu mú twər rə̀lyè nyǎn mɔ́ wàr kaka mə̀ la mɔ̀bɔ́ ń la bɛlɛ jú mú ni wɔ̀rhɔ́ yé.'
66002012	"Kɛ̃ sɛ́bɛ́ ń pə Pɛrgamɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń zhe búlə́ shù w ò yésé ga zhe nyí mú wòwə̀:
66002013	'À yě ǹ gə́ ŋwɛ́nɛ́ mə̀gã̌. Wɔ́ Shətana è cǐ gàà mɔ́. Ǹdə́ bə̀ gu à zhə̀n-cínnə Antəpaasɛ á sõ, Shətana y gə́ ŋwɛ́nɛ́ mə̀gã̌ mɔ́ ga, ǹ zhì ǹ nà y yó ń zhí ni.
66002014	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: lyì jàlà ŋwɛ́nɛ́ ǹ sõ bə̀ zù Balaamɛ, e jà wɔ́ ńmyɛ̌ ń yà ń wò Balakɛ nɛ bə̀ ń swèlè Esərayɛl lyì bí bə dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá, sə bə zù fwə̌l tumə wẽ́.
66002015	Lyì dwã myɛ ŋwɛ́nɛ́ ǹ sõ bə̀ n'ê tó Nəkwala lyì bí kàrmɔ́.
66002016	Pyìrhí ǹ wu, sə́ yẽ̌ tùntwə̃̀ə̃̀ né nə̀myɛ́ nɛ. È gə də̀ rə̀myɛ́, kɔn gə yàl námpɔ́lɛ́ à má bə̀ ǹ sõ, sə à bá zə búlə́ shù w ò n'ô dwi à nyú w mú a bú ǹdə́ lyì bí bə̀myɛ́ mɔ́.
66002017	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú! 'Lò mɔ̀bɔ́ ǹ la bɛlɛ jú mú, à bá pɔ̃́ mã́nɛ è shèè, sə à bá pɔ̃́ nə́kul-põ̀, yil nándùl kɛ̃ ò yó, sə lò lò tá ń la yil lé rə̀myɛ́ lwar, è gə də̀ ǹmyɛ́ mɔ̀bɔ́ à la mɔ́ nə́kulu w pɔ mɔ́ dúdú.'
66002018	"Kɛ̃ sɛ́bɛ́ ń pə Tiyətiiri Kristə-lyì gùlú w màlɛ́ka y nɛ, ń byili bə̀ Yi Byǐ mú ń yírhə́ né n'ê jə́jɛ̀mɛ́ ǹdə myǐn ta, ń nèsé jɛ̀ ǹdə wɔ́ lù bə̀ mé wɛ̀rhɛ́ sɛ nɛ mɔ́ wòwə̀:
66002019	'À yě kɔn dɛ̀bɛ́ gakó ǹ nə́ ǹ wɛ̀rhɛ́ mɔ́. À yě ǹ gə́ só ǹ dwã bɛ́ nɛ́; à yě ǹ gə́ zhí Yi ni ní; à yě ǹ tùm-ècɛ̀nà nɛ́ yò; à yě ǹ gə́ nə́ ǹ pyɛ́nɛ́ ǹ cìn ní; à yě bə̀ ǹ nə́ ǹ twĩ̀ dɛ̃́dɛ̃́ èlǎsɛ̃́ du ǹ gə́ ju kùr ǹ yà ǹ nə́ ǹ twĩ̀ ní.
66002020	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: ǹ yẽ̌ Zhəzabyəə ne ń nə́ ń twĩ̀. Kɛ̃ mɔ́ ńmyɛ̌ mɔ́ zhe bə̀ ńmyɛ̌ wɔ́ Yi nyì-zwennə, ń nə́ ń yǔr à tùntùnnə̀ bé bə yẽ̌ Yi ni, bə zù fwə̌l tumə wẽ́, sə bə dɔ̀m vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá.
66002021	À y'à yẽ̌ mo mùnì ga n zhɛ́rhɛ́ ń tùntwə̃̀ə̃̀ né, sə n lwə̀l sǔbri ń fwə̌l mó yilə, sə ń tá ń yǎl n lwə̀l sǔbri yé.
66002022	Nyǐnə à bá ce n tu címí, n nwɛ̀nɛ̀ dɛ̃́dɛ̃́, ńmyɛ̌ ǹdə́ byɛ̀bɛ́ bə̀ n'ê fwə̌l ǹdə́ mɔ mɔ́ ga. Rə̀myɛ́ wɔ́ bə̀ gə yẽ̌ bə̀ tùntwə̃̀ə̃̀ né nyɛ̀bɛ́ bə̀ n'ê twĩ̀ ǹdə́ mɔ mɔ́ nɛ fòró a yẽ̌ be.
66002023	À bá gu ń bə̀sɔ́ná bɛ́. Rə̀myɛ́ yi ní, Kristə-lyì gùúlí bá lwar b'à yě numbyínsí wun bùlə̀ né ǹdə́ sə̀ shilə né. À má kwɛ̃̌ á mə̀dù mə̀dù gakó kɔn mɛrhɛ ǹdə́ ń tùntwə̃̀ə̃̀ né.
66002024	'Sə è gə wɔ́ ámyɛ̌ Kristə-lyì bí byɛ̀bɛ́ á dàl Tiyətiiri ní, á zhɔ̃̀ lyì bí bə̀myɛ́ còrhò mó, á j'ǎ yə̀ pyà s'á lwar ywẽ̀ né nyɛ̀bɛ́ bə̀ n'ê byẽ̀ bə̀ Shətana ywẽ̀ né nə̀ shèè mó mó yilə, cilinə: à t'â la ába zhĩĩ dõ zhũ yé.
66002025	J'á zə kɔn dɛ́ dɛ̀bɛ́ á cèrhè mó kẽkẽ á m'á dɛ̃̀ à twírí yə́.
66002026	Lò mɔ̀bɔ́ ǹ la tũ̌ àmyɛ́ yil kɔn mé yí cə-kɔ́lɛ́ y mɔ́, wɔ́ ǹmyɛ́ ǹ b'ǎ jí bɛlɛ. À má pɔ̃́ ŋwɔ̀nɔ́ ǹdə à Da gə́ pɔ àmyɛ ŋwɔ̀nɔ́ nɛ́ ń cìní tənə̀rh, ń kál sə̀ lyì bí ǹdə́ jàn nánkùlù. È bá yə̀ ǹdə bə̀ gə́ yá lo dɔ nə́kwánsɛ nɛ́.
66002028	Sə à bá pɔ̃́ nəkɔkɔ́lɛ́ nə̀ŋwɔ wá.
66002029	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú!'
66003001	"Kɛ̃ sɛ́bɛ́ ń pə Sardɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń zhe éshìrhə́ né nyàlpyɛ̀ y ǹdə́ cã̀mə́sɔ̌sɛ́ shàlpyɛ̀ y mɔ́ wòwə̀: 'À yě ǹ gə́ nə́ ǹ twĩ̀ ní mú gakó. Lyì bí n'ê bùl bə̀ ǹ wɔ́ nã́nyì, ń jà ǹ wɔ́ cùù.
66003002	Zɛ̃̀ ń wárh ǹ yala nɛ làlà ǹ Yi-ni-zhú mú wẽ́, ń zhì kẽkẽ mùnì ga ǹ nyənsɛ́ sə̀ dàl mɔ́ bə̀ká cì rə báásɛ yé. À pwírí, è gə wɔ́ à Yi ri yilə, ǹ tùntwə̃̀ə̃̀ né bə càn yé.
66003003	Lyǐrh zɔ̀mɛ̀ rɛ́ bə̀ y'à byili mú ń zwẽ de mó yò. Zə rɛ náàcɛ̀nɛ́, sə́ zhɛ́rhɛ́ ǹ tùntwə̃̀ə̃̀ né wẽ́. Ǹ gə yə̀ zɛ̃̀ ń wárh ǹ yala nɛ, à má bə̀ a jàr mɔ́ ǹdə ŋwɔ̀l-bal ta, ǹ tá ǹ la à nyí ni lwar yé.
66003004	Ǹ lyì jàlà ŋwɛ́nɛ́ Sardɛ nɛ́ gàà, bə̀ yə̀ bə̀ gàndɛ́ byèlè yé. Bə̀myɛ́ mɔ́ bá tó ne ǹdə́ bə̀ gã̀-pwèndé, bə̀ bə̀ mə̌ dwã sə bə tó ne.
66003005	'Lò mɔ̀bɔ́ ǹ la bɛlɛ jú mú, ǹmyɛ b'ǎ zù kàmə̀-zù-pwã̀ èta. Sə à t'â la ǹ yil lé pɔ́pɔ̌ nyǔ mə̀ t'â la zhɔ̌ sɛ́bɛ́ rɛ́ wẽ́ yé. À má byili à Da ǹdə́ ń màlɛ́kabá yé né bə̀ ǹ wɔ́ àmyɛ́ lò.
66003006	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú!'
66003007	"Kɛ̃ sɛ́bɛ́ ń pə Filədelfi Kristə-lyì gùlú w màlɛ́ka y nɛ, ń byili bə̀ cɛ̀nɛ̀ cə́bal mɔ́ ń nə́ ń zɔ̀m zhə̀nà, n jà ń zhe pyɔ̌ Dəvyidi bwə̀l-byǐ yə́; ń gə pul bòlò w lò wàr w ń nə́ ń pyi; ń gə pyi w lò wàr w ń nə́ ń pul mó wòwə̀:
66003008	'À yě ǹ gə́ nə́ ǹ twĩ̀ ní mú gakó. Nyǐ à pul bòlò ǹ yilə, lò wàr w ń la pyu yé. Ǹ jàn dɛ́ bə já yé. Ǹdə́ rə̀myɛ́ ga, ǹ wɛ̀rhɛ́ ǹdə à zɔ̀mɛ̀ rɛ́ gə́ n'ê byili ní, ǹ yə̀ wə̀l bə̀ ǹ yə̀l à pár yé.
66003009	Shətana gùlú w lyì bí zhe bə̀ bə̀myɛ́ wɔ́ Zhwifubá, e j'à wɔ́ kɔma. Nyìwé, à bá nyɛ́ɛ́ bɛ bə jòm bə̀ nə̀dwə́nə́ yó ǹ yé né, sə bə̀ má lwar b'à só mó.
66003010	Ǹ gə́ zwẽ à zɔ̀mɛ̀ rɛ́ ń zə rɛ kẽkẽ mó ce, àmyɛ bá yìlì mú zwini tɛ̀bɛ́ rə̀ bàn lũ w gakó wẽ́ rə zhẽ̀ lyì bí mú yé né.
66003011	À t'â la dɔnɔ a má bə̀ yé. Ce jàn nɛ́ ń zə tɛ̀bɛ́ ǹ zhe mó kẽkẽ, mùnì ga lò dõ bə̀ká n zwẽ kwǎndɛ́ tɛ̀bɛ́ rə̀ mə̌ ǹdə́ mɔ́ mɔ́ yé.
66003012	'Lò mɔ̀bɔ́ ǹ la bɛlɛ jú mú, à bá ce ń yə̀ ǹdə dã̀ ta à Yi rí jì y wə. Ǹ tá ǹ la du gàà gaga yé. À bá kɛ̃ à Yi rí ǹdə́ rə̀ cɔ w yilə né ǹ cíl lé yó. Cɔ w òmyɛ́ mɔ́ wɔ́ Zhərəzalɛm nándũ̀ w ò la dɛ̃̌ yi w shú o só tɛ̃́ mɔ́. À bá kɛ̃ à yil lé nándùl lé myɛ ǹ yó.
66003013	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú!'
66003014	"Kɛ̃ sɛ́bɛ́ ń pə Laɔdɛɛsɛ Kristə-lyì gùlú w màlɛ́ka y nɛ, ń byili bə̀ lò mó mɔ̀bɔ́ ń wɔ́ zhə̀n-cí páá, ń wɔ́ Yi zhə̀n-cínnə, Yi tó ń dɛnnɛ rə wɛ̀rhɛ́ kɔn gakó mó wòwə̀:
66003015	'À yě ǹ gə́ nə́ ǹ twĩ̀ ní mú gakó. Ǹ də̀ tɔ́nɔ́nɔ́, ń jà ǹ də̀ bárhɛ́ myɛ yé. Ǹ yà ǹ wɔ̌ ǹ b'ǎ yə̀ tɔ́nɔ́nɔ́ ráá bárhɛ́!
66003016	Sə ǹ gə́ wɔ́ taltal, ǹ də̀ tɔ́nɔ́nɔ́ ǹ də̀ bárhɛ́ myɛ mɔ́, à bá tɔlɛ mɔ́ tɛ̃́ ǹdə́ à nyí.
66003017	Ǹ nə́ ǹ wə̀l bə̀ ǹmyɛ́ wɔ́ nə̀cɛ̀m-bal, bə̀ ǹ jɛ̃̀ zhe kɔn dɛ̃́dɛ̃́, bə̀ kaka yə̀ mɔ́ mwìrì yé. Ń jà ǹ yə̀l bə̀ ǹ wɔ́ zúzúnú cí yé; ǹ yə̀l bə̀ ǹ wɔ́ nɔ̀nnà yé; ǹ yə̀l bə̀ ǹ wɔ́ nə̀mɔ̀ yé; ǹ yə̀l bə̀ ǹ wɔ́ lyìlyǒ yé; ǹ yə̀l bə̀ ǹ wɔ́ nánlwè yé.
66003018	Rə̀myɛ́ ce, à n'â cící mú sə́ b'à sõ ń zwẽ sánə́má bə̀ zə myǐn bə yə̌l mə jǐrh wárhgáá ń yè, mùnì ga ń jǐrh nə̀cɛ̀m-bal, sə́ yè gàndɛ̀ ń bə́ círhí ǹ cìnə̀. Èta, ǹ kə́ ǹ tá ǹ la nánlwè yál yé, cìzhìl k'ê t'â la mɔ́ zal yé, sə́ yè cə́m ń ce ǹ yírhə́ né wə, mùnì ga nə nɛ nɛ́ pamparɛ̃ɛ̃.
66003019	Lyì byɛ̀bɛ́ à só mó, à yá cící bi, a j'à yá pɛ bɛ còrhò-tum myɛ. Ce jàn nɛ́ ń zhɛ́rhɛ́ ǹ tùntwə̃̀ə̃̀ né.
66003020	Nyǐ à zhǐ étwí-ènyí ni à n'â kɔ́kwá. Lò mɔ̀bɔ́ ǹ nyɛ̀ɛ̀ à cəl lé, ń pul ǹ bòlò wə́, à bá zù ǹ sõ, sə nə́ b'ǎ tó dwã nə́ jí.
66003021	Àmyɛ́ jú bɛlɛ, a vò a jòm à Da pyɛ̀lɛ̀ də̀gwã́ y yó. Rə̀myɛ́ ce, lò mɔ̀bɔ́ ǹ la bɛlɛ jú mú, àmyɛ bá zə mɔ́ ń vò ń jòm à pyɛ̀lɛ̀ də̀gwã́ y yó.
66003022	'Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ n'ê byili Kristə-lyì gùúlí ni mú!' "
66004001	Rə̀myɛ́ kwã nɛ́, a ká nə kɔn dõ. Bòlò pul dɛ̃̌ yi wə. Sə cəl lé à jɛ̀rɛ̀ a nyɛ̀ɛ̀ rə̀ bya ǹdə pɔ́lá cəl ta mɔ́ wò nè: "Zɛ̃̀ ń bə̀ dɛ̃̌ nyɔ̀nɔ̀, à bá byili mú kɔn dɛ́ dɛ̀bɛ́ rə̀ bàn rə̀myɛ́ kwã nɛ́ mɔ́."
66004002	Rə̀myɛ́ yi ní cìcì, Eshirhə náàcɛ̀nɛ́ só à yó wə, a nə pyɛ̀lɛ̀ də̀gwã́ è zhǐ dɛ̃̌ yi wə, sə lò yà ń jě è yó.
66004003	Mɔ̀bɔ́ ń yà ń jě è yó mó yà ń nə́ ń jə́jɛ̀mɛ́ ǹdə nə́kul-ècɔ̀nɔ̀ ò gùlí námpùlú ǹdə́ nánshɔ̃̀ ta. Sə kɔn rə̀dù y'à kə́kɛ́lɛ́ pyɛ̀lɛ̀ də̀gwã́ yá, rə̀ nyɛ̌ ǹdə dɔm-cɛ̃ ta, rə̀ n'ê jə́jɛ̀mɛ́ ǹdə nə́kul-ècɔ̀nɔ̀ námpùlú ta.
66004004	Sə pyɛ̀lɛ̀ də̀gwə́rh shí-èlyè ǹdə́ sə̀na myɛ y'à kə́kɛ́lɛ́ ya. Náncɛrh shí-èlyè ǹdə́ sə̀na y'à jě sə̀ yó. Bə̀ y'à zù kàmə̀-zù-pwə̀rh, bə pú pyɛ̀lɛ̀ yə́-púr rə̀ wɛ̀rhɛ́ ǹdə́ sánə́má.
66004005	Sə pyɛ̀lɛ̀ də̀gwã́ y y'à n'ê jə́jɛ̀mɛ́ ǹdə wɔ́ dwà è n'ê lyə́lyɔ̌ e j'à n'ê bya, è n'ê ce sɔ̀ ta. Pàntámsɛ shàlpyɛ̀ y'à ju sə̀ zhǐ tɛ̃́ è yé né. Sə sə̀myɛ́ y'à wɔ́ Yi éshìrhə́ y né nyàlpyɛ̀ yá.
66004006	Kɔn y'à pyě tɛ̃́ è yé né, rə̀ nyɛ̌ ǹdə nə̀-fɔ̀lɔ̀ ta, pamparɛ̃ɛ̃ ǹdə bútóló námpõ̀ ta, ǹdə zhə̀zhé ta. Wò-nyìr rə̀na y'à zhǐ rə kə́kɛ́lɛ́ ya, òdù gakó yala nɛ́ y'à wɔ́ yírhə́ dúdú, ò yé né ǹdə́ ò kwã nɛ́ ga.
66004007	Òdù w nyɛ̌ ǹdə bɔrɔ ta; rə̀lyè nyɔ̃̌ w nyɛ̌ ǹdə nə̀-bya ta; rə̀tɔ̀ nyɔ̃̌ w yé y nyɛ̌ ǹdə numbyíní yé ta; rə̀na nyɔ̃̌ w zɛ̃̀ ò nyɛ̌ ǹdə ényɛ̀lá ta.
66004008	Rə̀myɛ́ rə̀na y òdù gakó y'à zhe vɔ̀mɛ̀ nyə̀ldù. Rə̀ vɔ̀mɛ̀ nɛ́ myɛ gakó y'à wɔ́ yírhə́ dúdú. Rə̀ n'ê nún cəcɛ̃ ǹdə́ nə̀nyɔ́nɔ́ ga rə̀ t'â shĩ̌ yé, rə̀ zhe: "Cɛ̀nɛ̀ cə́bal, cɛ̀nɛ̀ cə́bal, cɛ̀nɛ̀ cə́bal, Cinu Yi jàn-bə-swɛ̃́-zhe cə́bal, ńmyɛ̌ ń yà ń ŋwɛ́nɛ́, n jà ń gwẽ̌ ŋwɛ́nɛ́, n jà ń bàn mɔ́."
66004009	Bə̀ y'à n'ê cèrhé mɔ̀bɔ́ ń jě pyɛ̀lɛ̀ də̀gwã́ y yó, ń ŋwɛ́nɛ́ twéé twéé mó, bə̀ m'ê ce ń nə̀báná.
66004010	Wò-nyùùrí rə̀na y gə cèrhé mo gakó, náncɛsɛ́ shí-èlyè ǹdə́ sə̀na y n'ê twi sə̀ nə̀dwə́nə́ yó, mɔ̀bɔ́ ń jě də̀gwã́ y yó ń ŋwɛ́nɛ́ twéé twéé mó yé né, sə̀ n'ê cèrhé mo, sə̀ n'ê dul sə̀ pyɛ̀lɛ̀ yə́-púúrí də̀gwã́ y yé né ǹdə́ sə̀ zhe:
66004011	"Nə́ Cinu ǹdə́ nə́ Yi, ǹ mə̌ dwã ǹdə́ zùwə́, ǹdə́ còrhó, ǹdə́ jàn. Ǹmyɛ́ ǹ wɛ̀rhɛ́ kɔn gakó. Kɔn tó dwã ǹdə́ ǹ pùbùlə̀ ń bə́ wɛ̀rhɛ́ rɛ rə̀ ŋwɛ́nɛ́."
66005001	A nə sɛ́bɛ́ rə̀ ŋwɛ́nɛ́ mɔ̀bɔ́ ń jě pyɛ̀lɛ̀ də̀gwã́ y yó mó jə̀jĩ́ y wə, rə̀ yé y ǹdə́ rə̀ kwã y ga kɛ̃, sə bə̀ y'à pyípyílí ri, bə pyə́l lɛ ǹdə́ pyə́lsɛ shàlpyɛ̀ sə̀ cĩ́ myaarhɛ.
66005002	A nə màlɛ́ka èdù è wɔ́ jàn cə́bal è n'ê bya è m'ê bwə̀rh è zhe: "Mɔ̌ lò ń mə̌ ǹdə́ pyə́lsɛ́ vǔr sə n púr sɛ́bɛ́ rɛ́?"
66005003	Sə lò yà ń tɛ̀nɛ́ dɛ̃̌ yi wə, ráá cɛ yó, ráá cɛ y kùr w ń wɔ̌ sɛ́bɛ́ rɛ́ ń la púr n kàrmə̀ yé.
66005004	À gə́ pwírí lò tɛ̀nɛ́ ń mə̌ ǹdə́ sɛ́bɛ́ rɛ́ púr n kàrmə̀, a kúrh yə́-nàná.
66005005	Sə náncɛ y èdù wò nè: "Bə̀ká kúrh yé. Nyǐ pyɔ̌ Dəvyidi nɔ̃̌ w Zhidə kwálá y bɔrɔ w jú bɛlɛ. Ò wɔ̌ sɛ́bɛ́ rɛ́ pyə́lsɛ́ shàlpyɛ̀ y ò la vǔr o púr re."
66005006	Rə̀myɛ́ yi ní, à nɔ Pyì-bwɛ̀lɛ́ è zhǐ cəcəl w pyɛ̀lɛ̀ də̀gwã́ y yé né, wò-nyùùrí rə̀na y ǹdə́ náncɛsɛ́ zɛ̃̀ bə kə́kɛ́lɛ́ ya. È nyɛ̌ ǹdə wɔ́ zwə́l bə̀ y'à zwə́l y ta; è nyimə né y'à wɔ́ nyàlpyɛ̀, è yírhə́ né myɛ nyàlpyɛ̀. Sə è yírhə́ né wɔ́ éshìrhə́ né nyàlpyɛ̀ y Yi twĩ̀ cɛ yó jààsɛ́ gakó wẽ́ mó.
66005007	E twẽ̌ e yí e zwẽ sɛ́bɛ́ rɛ́ rə̀ y'à ŋwɛ́nɛ́ mɔ̀bɔ́ ń jě pyɛ̀lɛ̀ də̀gwã́ y yó mó jə̀jĩ́ y w mú.
66005008	È gə́ zwẽ de, wẽ̀ dé rə̀na y ǹdə́ náncɛsɛ́ shí-èlyè ǹdə́ sə̀na y tu bə̀ nə̀dwə́nə́ yó, bə wùlì è yé né. Mə̀dù gakó zhe dàkɔ̀nɔ́ ǹdə́ sánə́má nə̀zhǐrh ń jɔ̃̀ wà, wẽ̀ rə̀ lwẽ́ nã́nyə̀nyɛ̀lɛ́ y'à sú nə̀zhĩ̌sí. Rə̀myɛ́ n'ê myɛrhɛ Yi lyì bí Yi-cəəré.
66005009	Sə bə̀ ju nwə̃́ nándwə̃̀ bə̀ n'ê nún bə̀ zhe: "Ǹmyɛ́ mə̌ ǹdə́ sɛ́bɛ́ rɛ́ tɛ̀bɛ́ kǒ, ń vùr rə̀ pyə́lsɛ́ sə̀ pyə́l lɛ mɔ́, bə̀ wɔ́ ǹmyɛ́ bə̀ zwə́l. Ǹ zə ǹ jal mɔ́ ń zwẽ lyì dwí dwí, bə̀ zɔ̀mà nɛ́ wɔ́ dúdúmə́ dúdúmə́, bə̀ shí lũ w tənèsé gakó wə.
66005010	Ǹ ce bə jǐrh Yi tənà y lyì, bə jǐrh vwĩ̀-zwə́lnə Yi tum dí yilə, sə bə̀ má jí pyɛ̀lɛ̀ lũ w wẽ́."
66005011	À y'à gwẽ̌ n'â nyǐ. Sə à nyɛ̀ɛ̀ màlɛ́kabá nánzhəzhɔ̌ cələ, bə̀ y'à wɔ́ mɔ̀rh-fwààlɛ̀ nánjə̀jóló, bə̀ kə́kɛ́lɛ́ pyɛ̀lɛ̀ də̀gwã́ y ǹdə́ wò-nyùùrí rə̀na y ǹdə́ náncɛsɛ́.
66005012	Bə̀ n'ê bya bə̀ zhe: "Pyì-bwɛ̀lɛ́ y bə̀ zwə́l mó mə̌ ǹdə́ ŋwɔ̀nɔ́, ǹdə́ nə̀cɛ̀ndɛ̀, ǹdə́ surhə, ǹdə́ jàn, ǹdə́ zùwə́, ǹdə́ còrhó!"
66005013	A nyɛ̀ɛ̀ wẽ̀ dé tɛ̀bɛ́ gakó Yi wɛ̀rhɛ́ rə̀ ŋwɛ́nɛ́ dɛ̃̌ yi wə, ǹdə́ cɛ y yó ǹdə́ cɛ y kùr w mó, ǹdə́ nə̀-fɔ̀lɔ̀ w wẽ́ mó, ǹdə́ kɔn dɛ̀bɛ́ gakó rə̀ ŋwɛ́nɛ́ lũ w wẽ́ mó cələ rə̀ n'ê wə̀lə̀: "Mɔ̀bɔ́ ń jě pyɛ̀lɛ̀ də̀gwã́ y yó mó, ǹdə́ Pyì-bwɛ̀lɛ́ y yil bá du ǹdə́ còrhó, ǹdə́ zùwə́, ǹdə́ ŋwɔ̀nɔ́, byinə nə̀ bə zhɔ̌ zhe yilə!"
66005014	Sə wò-nyùùrí rə̀na y wòwə̀: "Amɛ̀n!" Náncɛsɛ́ tu sə̀ nə̀dwə́nə́ yó sə cèrhé Yi ǹdə́ Pyì-bwɛ̀lɛ́ yá.
66006001	Rə̀myɛ́ yó, à nɔ Pyì-bwɛ̀lɛ́ y è vùr sɛ́bɛ́ rɛ́ pyə́lɛ́ y nã́yə́ə́ yə́. Rə̀myɛ́ yi ní, a zɛ̃̀ a nyɛ̀ɛ̀ wẽ̀ dé rə̀na y òdù cəl, ò n'ô bya ǹdə dwà ta, o búbwéé o wɔ̀: "Bà!"
66006002	À la nyǔ, a pwírí eshə-pwã̀, mɔ̀bɔ́ ń jě y mó zhe twã ń jɔ̃̀ wà. Ń jú bɛlɛ, sə bə̀ pɔ mɔ bɛlɛ jú yə́-pú, n zhǐr ń la vò n jí bɛlɛ kə́dò.
66006003	Pyì-bwɛ̀lɛ́ y gə́ vùr pyə́lsɛ́ sə̀lyè nyǎ yá, a nyɛ̀ɛ̀ wẽ̀ dé rə̀lyè nyɔ̃̌ w cəl ò bya o wɔ̀: "Bà!"
66006004	Eshã dõ du, è nyɛ̌ nánshɛ̃̀. Bə pə mɔ̀bɔ́ ń yà ń jě y mó búlə́ shù, n nə sɔ́má ń la búlə́ ju cɛ yó, mùnì ga n ce lyì bí gu dwã.
66006005	Pyì-bwɛ̀lɛ́ y gə́ vùr pyə́lsɛ́ sə̀tɔ̀ nyǎ yá, a nyɛ̀ɛ̀ wẽ̀ dé rə̀tɔ̀ nyɔ̃̌ w cəl ò bya o wɔ̀: "Bà!" À k'â la nyǔ, a pwírí eshə-byĩ́. Mɔ̀bɔ́ ń yà ń jě y mó yà ń zhe ku kɔ̀bɔ́ bə̀ m'ê myɛrhɛ kɔn dùmì ń jɔ̃̀ wà.
66006006	A nyɛ̀ɛ̀ dweme ǹdə lò cəl ta rə̀ shí wẽ̀ dé rə̀na y cəcəl w rə bya rə wɔ̀: "Búrú mún nə̀zhĩ̌ yírh wɔ́ dɛ̃ rə̀dù tum wársɛ. Mún nánfò myɛ nə̀zhĩ̌ yírhə́ nə̀tɔ̀ wɔ́ dɛ̃ rə̀dù tum wársɛ. Sə nwə̃̌ y ǹdə́ sɛ̃́ mɔ́ twə́r tɛ̀nɛ́ gàà yé."
66006007	Pyì-bwɛ̀lɛ́ y gə́ vùr pyə́lsɛ́ sə̀na nyǎ yá, a nyɛ̀ɛ̀ wẽ̀ dé rə̀na nyɔ̃̌ w cəl ò bya o wɔ̀: "Bà!"
66006008	À k'â la nyǔ, a pwírí eshə-pùlí. Mɔ̀bɔ́ ń yà ń jě y mó yíl Bəcu. Sə cílú y'à tó mo. Bə pə bɛ ŋwɔ̀nɔ́ lũ w yó. Lũ w gə y'à wɔ̌ ò la dwã w bɔ̌n kùkùlə̀ nə̀na, wɔ́ kùkùl lé rə̀dù y bə̀ y'à la ŋwɔ̀nɔ́ bə zə búlə́ shù ǹdə́ nɔrh ǹdə́ címsi, e súlí gɔ-wẽ̀, bə gu rə̀ lyì bí.
66006009	Pyì-bwɛ̀lɛ́ y gə́ vùr pyə́lsɛ́ sə̀nu nyǎ yá, a nə byɛ̀bɛ́ bə̀ y'à ce bə gu bə̀ gə́ bwəl Yi zɔ̀mɛ̀ rɛ́, bə já yə̀ Yezu zhə̀n-cínnə yil mó, vwĩ̀-jìlú w kùr wə̀.
66006010	Bə̀ y'à n'ê bya ǹdə́ bə̀ jàn gakó bə̀ zhe: "Nə́ yó-cə́bal, cɛ̀nɛ̀ ǹdə́ zhə̀n cə́bal, ǹ nə́ ǹ dɛ̃̀ kɔn la mé yí dǒ ń bə́ bùr lũ w lyì bí bùrsí, sə́ tu ǹ lyim ni bə̀ gə́ ló nə́ jal mɔ́ tɛ̃́ mó yilə?"
66006011	Bə pə lò gakó kàmə̀-zù-pwã̀, bə zɛ̃̀ bə wɔ̀ bɛ̀ bə̀ bə̀ zhìlì bə̀ yala nɛ námpɔ́lɛ́ gwẽ̌, bə̀ lyì dwã gwẽ̌ ŋwɛ́nɛ́ bə̀ da-byǎ bɛ́ byɛ̀bɛ́ bə̀myɛ n'ê twĩ̀ Kristə tum dí mú wẽ́, bə̀ la gu ǹdə bə̀ gə́ gu bə̀myɛ nɛ́. Sə bə̀ gakó gwẽ̌ tɛ̀nɛ́ yé.
66006012	À ká nə Pyì-bwɛ̀lɛ́ y kə́dò. E vùr pyə́lsɛ́ shə̀ldù nyǎ yá. Sə rə̀myɛ́ yi ní, cɛ y já zhízhǐ dɛ̃́dɛ̃́. Nə̀nyɔ́nɔ́ w jǐrh námbyṹ fúrí, cànà y jǐrh nánshɔ̃̀ ǹdə jal ta.
66006013	Cã̀mə́sɔ̌sɛ́ n'ê kwẽ sə̀ lwé tɛ̃́ cɛ y yó ǹdə zho nánfɔ̀lɔ̀ gə́ yá zɛ̃̀ ò n'ô lwé épyǐl-gwə́r tɛ̃́ nɛ́.
66006014	Dɛ̃̌ yi rí wɛ̀rhɛ́ námpɔ́lɛ́ námpɔ́lɛ́ ǹdə bə̀ gə́ yá pyípyílí sá-vɔ nɛ́ rə jé. Pyààrɛ́ ǹdə́ cɛmɛ nɛ́ nə̀ ŋwɛ́nɛ́ nə̀-fɔ̀lɔ̀ cəcəl w mó gakó zhǐr rə̀ jààsɛ́ wa.
66006015	Lũ w pyǎ bɛ́ ǹdə́ lyì-fwààlɛ́, ǹdə́ shə̀dɛ́ɛ́sɛ yó-cìnə́, ǹdə́ nə̀cɛ̀nà, ǹdə́ jàn cìnə́, ǹdə́ yómə́, e súlí lyì byɛ̀bɛ́ bə̀ cǐ bə̀ cìn mú gakó dùr bə shèè myə̀lə́ wẽ́ ǹdə́ nə́kuuli bwə̀lə́ w pyǎr wa.
66006016	Sə bə̀ y'à n'ê wə̀l pyààrɛ́ ǹdə́ nə́kuulí ni, bə̀ rə̀ wǔr rə pú bi tɛ̃́ rə shèè bè, mùnì mɔ̀bɔ́ ń jě pyɛ̀lɛ̀ də̀gwã́ y yó mó bə̀ká n nə bɛ yé, sə bə lú Pyì-bwɛ̀lɛ́ y lyim dí yé né,
66006017	bə̀ Yi ǹdə́ Pyì-bwɛ̀lɛ́ y lyi-shùùrí dɛ̃ rɛ́ nánfɔ̀lɔ̀ w wɔ́ zà. Wɔ́ mɔ̌ lò ń mà n ŋwɛ̀nɛ́ n zhì?
66007001	Rə̀myɛ́ kwã nɛ́, à nɔ màlɛ́kabá bə̀na bə̀ zhǐ lũ w vɔ̀mɛ̀ nɛ́ nə̀na y wẽ́. Bə̀ y'à zhe lũ w zhəəré rə̀na yá, mùnì rə̀ bə̀ká fúfǔ cɛ y ráá nə̀-fɔ̀lɔ̀ w ráá cǒ òdù ga myɛ yé.
66007002	A nə màlɛ́ka dõ yi-pwírhí səta, è y'à n'ê zɛ̃̀ è la dɛ̃̌. Ku w kɔ̀bɔ́ bə̀ la mé cĩ́ Yi nã́nyì y myɔrhɔ w rə̀ lyì bí cílə́ né ne mó ŋwɛ́nɛ́ è jɔ̃̀ wà. E bya ǹdə́ jàn e ce màlɛ́kabá bə̀na y bə̀ y'à nɔ sɔ́má bə̀ la cɛ y ǹdə́ nə̀-fɔ̀lɔ̀ w lwɛlɛ wɔ̀rhɔ́ mɔ́ nɛ e wɔ̀:
66007003	"Zhǐnə shɛ́ɛ́, á bə̀k'á wɛ̀rhɛ́ lwɛlɛ cɛ y ǹdə́ nə̀-fɔ̀lɔ̀ w ǹdə́ cèmé né ne, ǹdə́ nə́ gwẽ̌ yə̀ nə́ Yi rí myɔrhɔ w rə̀ tùntùnnə̀ bé cílə́ né ne cĩ́ yé."
66007004	Sə bə̀ byili ni lyì bí byɛ̀bɛ́ myɔrhɔ w cĩ́ bə̀ cílə́ né ne mó yó. Bə̀ y'à wɔ́ nunə mɔ̀ɔ̀rhɛ̀ zɔ̌m ǹdə́ shə́-èna ǹdə́ rə̀na (144.000). È y'à wɔ́ Esərayɛl kwálsɛ́ gakó lyì.
66007005	Zhidə kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè (12.000), Arəbɛn kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Gaadɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
66007006	Asɛɛrɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Nəfətəlyi kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Manasɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
66007007	Shəmənyɔ̃ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Levyi kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Yəsakaarɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
66007008	Zabyəlɔnɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Zhozefu kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè, Bɛ̃zhamɛ kwálá y myɛ wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè.Wɔ́ bə̀myɛ́ gakó cílə́ né ne bə̀ cĩ́ Yi myɔrhɔ w nɛ́.
66007009	Rə̀myɛ́ kwã nɛ́, à k'â la nyǔ, a pwírí lyì nánjə̀jóló, lò wàr bɛ ń la gál n nə bə̀ yó yé. È y'à wɔ́ lũ w tənèsé gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì. Bə̀myɛ́ gakó y'à zù kàmə̀-zù-pwə̀rh, bə zɛ̃̀ bə̀ zhe kwã̌ vɔr bə̀ jɛ̀rh w bə̀ m'ê zhǐ pyɛ̀lɛ̀ də̀gwã́ y ǹdə́ Pyì-bwɛ̀lɛ́ y yé né,
66007010	bə̀ n'ê bya bə̀ zhe: "Wɔ́ nə́ Yi rí rə̀ jě pyɛ̀lɛ̀ də̀gwã́ y yó mó ǹdə́ Pyì-bwɛ̀lɛ́ y bə̀ vwǎrh nə́ba."
66007011	Màlɛ́kabá gakó y'à zhǐ bə kə́kɛ́lɛ́ pyɛ̀lɛ̀ də̀gwã́ y ǹdə́ náncɛsɛ́ ǹdə́ wò-nyùùrí rə̀na yá. Bə̀ gakó tu bə̀ nə̀dwə́nə́ yó, bə wùlì tɛ̃́ bə cèrhé Yi,
66007012	bə̀ n'ê wə̀lə̀: "Zhə̀nà, nə́ Yi rí mə̌ ǹdə́ còrhó ǹdə́ zùwə́, ǹdə́ surhə ǹdə́ nə̀bán-co ǹdə́ ŋwɔ̀nɔ́ ǹdə́ jàn, byinə nə̀ bə zhɔ̌ zhe yilə! Amɛ̀n!"
66007013	Náncɛsɛ́ èdù zɛ̃̀ e bwə̀rh nè e wɔ̀: "Lyì bí byɛ̀bɛ́ bə̀ zù kàmə̀-zù-pwèsé èta mɔ́ wɔ́ byɛ̌ lyì? Yẽ̀ bə̀ shí ní?"
66007014	A wɔ̀: "Yó-cə́bal, wɔ́ ǹmyɛ́ ǹ yě wɛ̀!" Náncɛ y wɔ̀ nɛ̀: "Lyì bí bə̀myɛ́ èta mɔ́ tó nɔ̀nɔ̀ nánfɔ̀lɔ̀ wẽ́ bə lyɛ̃, bə̀ shàrh bə̀ gàndɛ́ Pyì-bwɛ̀lɛ́ y jal mɔ́ wẽ́ rə pwèlè.
66007015	Wɔ́ rə̀myɛ́ è ce bə̀ zhǐ Yi pyɛ̀lɛ̀ də̀gwã́ y yé né, bə̀ n'ê cèrhé re cəcɛ̃ ǹdə́ nə̀nyɔ́nɔ́ ga rə̀ jì y wẽ́. Sə mɔ̀bɔ́ ń jě pyɛ̀lɛ̀ də̀gwã́ y yó mó mà n yìlì bì.
66007016	Nɔrh ǹdə́ nə̀nyɛ̀lsɛ̀ ǹdə́ nə̀nyɔ́nɔ́ ǹdə́ cə-lumu k'ê t'â la bɛ zal yé,
66007017	bə̀ Pyì-bwɛ̀lɛ́ y è zhǐ cəcəl w pyɛ̀lɛ̀ də̀gwã́ y yé né mó bá yə̀ bə̀ nə̀nɔ̀n e kál bɛ e bé vò nɛ̃̌ mɔ̀bɔ́ mə̀ n'ê pɛ nyǔ nə̀-bùlsì jàà wà. Yi bá pɔ́pɔ̌ bə̀ yə́-nàná nɛ́ gakó."
66008001	Pyì-bwɛ̀lɛ́ y gə́ vùr pyə́lsɛ́ shàlpyɛ̀ nyǎ yá, kɔn já yə̀ shɛ́ɛ́ dɛ̃̌ yi wə, kɔn dɛnɛ e yí lù òdù kə̀kàlà.
66008002	A zɛ̃̀ a nə màlɛ́kabá bwàlpyɛ̀ y bə̀ zhǐ Yi yé né mó. Bə pə bɛ pɔ́lsɛ shàlpyɛ̀.
66008003	Màlɛ́ka dõ bə̀ e zhì vwĩ̀-jìlú w səta ǹdə́ sánə́má nə̀zhĩ̌ bə̀ n'ê ji wẽ̀ rə̀ lwẽ́ nã́nyə̀nyɛ̀lɛ́ è wẽ́. Bə pə y wẽ̀ nánzhəzhɔ̌ rə̀ lwẽ́ nã́nyə̀nyɛ̀lɛ́. E zə rɛ e mù dwã nɛ ǹdə́ Yi lyì bí Yi-cəəré, e pə Yi ni sánə́má vwĩ̀-jìlú w yó pyɛ̀lɛ̀ də̀gwã́ y yé né.
66008004	Wẽ̀ dé rə̀ lwẽ́ nã́nyə̀nyɛ̀lɛ́ y nyɛ̀ɛ̀sɛ́ y'à n'ê shí màlɛ́ka y jɔ̃̀ w sə̀ dwi sə̀ mwì dwã nɛ ǹdə́ Yi lyì bí Yi-cəəré sə̀ zhə̀l Yi yé né.
66008005	Màlɛ́ka y kwè wẽ̀ dé rə̀ lwẽ́ nã́nyə̀nyɛ̀lɛ́ y nə̀zhĩ̌ yə́, e ce myǐn mú mə̀ ju vwĩ̀-jìlú w yó mó sú yə. E dwĩ̀ nə̀zhĩ̌ y tɛ̃́ cɛ y yó. Sə kɔn yàl ǹdə wɔ́ dwà è bya e ce sɔ̀, e lyə́lyɔ̌ ta, cɛ y gakó já zhízhǐ.
66008006	Màlɛ́kabá bwàlpyɛ̀ y pɔ́lsɛ́ ŋwɛ́nɛ́ bə̀ jɔ̃̀ w mɔ́ y'à n'ê tɛnɛ bə̀ la sɛ wúl.
66008007	Màlɛ́ka y nã́yéé gə́ wúl è pɔ́lá yá, bədũ̀kwələ ǹdə́ myǐn ǹdə́ jal gùlí dwã rə ló tɛ̃́. Cɛ y gə y'à bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è ju myǐn; cèmé né myɛ gə y'à bɔ̀n dwã nɛ kùrə̀ nə̀tɔ̀, wɔ́ kùr rə̀dù rə̀ ju myǐn. Gɔ-lyɔ̀ w gakó súlí o ji myǐn.
66008008	Màlɛ́kabá bə̀lyè nyǎ y gə́ wúl è pɔ́lá yá, ku òdù ò zhe myǐn, ò nyɛ̌ nánfɔ̀lɔ̀ ǹdə pyɔ̀ ta, shí dɛ̃̌ o tu nə̀-fɔ̀lɔ̀ w wa. Nə̀-fɔ̀lɔ̀ w y'à bɔ̀n dwã nɛ kùkùlə̀ nə̀tɔ̀. Kùkùl rə̀dù jǐrh jal.
66008009	Bǔ wẽ̀ dé rə̀ y'à ŋwɛ́nɛ́ kùkùl lé rə̀myɛ́ mɔ́ wẽ́ mó gakó já cì. Bǔ-bwələ né nyɛ̀bɛ́ nə̀ y'à ŋwɛ́nɛ́ gàà mɔ́ myɛ cɔ̀.
66008010	Màlɛ́kabá bə̀tɔ̀ nyǎ y gə́ wúl è pɔ́lá yá, bə̀ gə y'à bɔ̀n bwǐsí ǹdə́ sə̀ nə̀-bùlsí dwã w kùkùlə̀ nə̀tɔ̀, cã̀mə́sɔ̌ nánfɔ̀lɔ̀ òdù já shí dɛ̃̌ ò n'ô jí ǹdə myìn-pyìlù ta, o tu rə̀ kùkùl lé rə̀dù yó.
66008011	Cã̀mə́sɔ̌ w òmyɛ́ mɔ́ yíl "Cɛ̀ɛ́". Bwǐsí ǹdə́ sə̀ nə̀-bùlsí kùkùl rə̀dù gə́ jǐrh cɛ̀ɛ́ mɔ́ ce, lyì bí byɛ̀bɛ́ bə̀ nyɔ̀ sə̀ nɛ̃̌ mɔ́ mɔ́ nánzhəzhɔ̌ cùwə̀.
66008012	Màlɛ́kabá bə̀na nyǎ y gə́ wúl è pɔ́lá yá, nə̀nyɔ́nɔ́ w gə y'à bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Cànà y myɛ gə y'à bɔ̀n dwã nɛ kùrə̀ nə̀tɔ̀, wɔ́ kùr rə̀dù rə̀ cɔ̀. Cã̀mə́sɔ̌sɛ́ myɛ gə y'à bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Rə̀ kə̀kàlsɛ́ shɛ̀bɛ́ sə̀ cɔ̀ mɔ́ jǐrh námbyín. Dɛ̃ gakó myɛ gə y'à bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Cəcɛ̃ y myɛ nyǎ y yə̀ èta.
66008013	À k'â la nyǔ, a pwírí zhú ò ŋwɛ́nɛ́ dɛ̃̌ dɛ̃̌ yi wə. Ò n'ô bya dɛ̃́dɛ̃́ ò zhe: "Nyǐ wɔ́ zwini, wɔ́ zwini cɛ yó lyì bí yil tã̀! Màlɛ́kabá bə̀tɔ̀ y bə̀ dàl mɔ́ gə tú bə̀ wúl bə̀ pɔ́lsɛ́ yi ní, zwini bá zə bɛ!"
66009001	Màlɛ́kabá bə̀nu nyǎ y gə́ wúl è pɔ́lá yá, a pwírí cã̀mə́sɔ̀wá è shí dɛ̃̌ e tu tɛ̃́. Bə pə y gɔ́rɔ́ òdù bwə̀l-byǐ. Gɔ́rɔ́ w òmyɛ́ nyɛ̌ nánlyilyìmú dɛ̃́dɛ̃́, ò kùr t'â nɛ yé.
66009002	Cã̀mə́sɔ̀wá y gə́ pul gɔ́rɔ́ wá, nyɛ̀rh shí ò wẽ́ sə̀ n'ê dwi ǹdə myìn-cɔ̀lɔ̀ nyɛ̀rh ta, sə ce nə̀nyɔ́nɔ́ w ǹdə́ cɛ y ga jǐrh bùrə̀mm.
66009003	Səsɔ̀mɛ̀ shí nyɛ̀sɛ́ wẽ́ nə du nə sú cɛ yá. Bə pə nɛ swã̀ è wɔ́ ǹdə cɛ yó nɛ̀mɛ̀ nɛ́ swã̀ y ta.
66009004	Bə pə nɛ nyí bə̀ nə̀ bə̀ká wɛ̀rhɛ́ kaka gaarɛ́ ǹdə́ cèmé né ǹdə́ ka kɛ̀bɛ́ è n'ê lyĩ tɛ̃́ gaga nɛ yé, sə nə wɛ̀rhɛ́ lwɛlɛ lyì bí byɛ̀bɛ́ Yi myɔrhɔ w tɛ̀nɛ́ bə̀ cílə́ né ne mó dúdú ni.
66009005	Sə bə̀ yə̀ nɛ sɔ́má pɛ bə̀ nə̀ gu bi yé. Wɔ́ nɔ́nɔ́ nə̀ la bɛ nɔ̀nɔ̀ cànsɛ̀ sə̀nu wẽ́, sə nɔ̀nɔ̀ w òmyɛ́ bá yì bì ǹdə nɔ̃̀ gə́ yá dɔ̃̀ o yì ní.
66009006	Cànsɛ́ sə̀myɛ́ wẽ́ numbyínə́ bé bá pyà cu, sə bə̀ t'â la mɔ nɔ yé. Bə̀ bá n'ê yǎl bə cì, sə cu mú bá dùr mə vò pyépyé.
66009007	Səsɔ̀mɛ̀ nɛ́ nə̀myɛ́ nyɛ̌ ǹdə shəshərh shɛ̀bɛ́ sə̀ tɛnɛ sə̀ zhǐ búlə́ yil ta. Wẽ̀ y'à pú nə̀ yó w ǹdə pyɛ̀lɛ̀ yə́-púr bə̀ zə sánə́má bə wɛ̀rhɛ́ rɛ ta. Nə̀ yésé nyɛ̌ ǹdə numbyínsi yə́rh ta.
66009008	Nə̀ ywésé nyɛ̌ ǹdə kɛ̃ ywə́rh ta. Nə̀ yə́lə́ né nyɛ̌ ǹdə bɔrɔ yə́lə́ ta.
66009009	Nə̀ zù wẽ̀ nə̀ nə̀báná nɛ ǹdə cə̌brɛ ta, nə̀ vɔ̀mɛ̀ nɛ́ wùlì rí wɔ́ ǹdə shəshərh nánzhəzhɔ̌ sə̀ n'ê vwɛ̃ búlə́ zhírsi ta.
66009010	Nə̀ nə̀byílə́ né nyɛ̌ ǹdə nɛ̀mɛ̀ nə̀byílə́ ta, nə̀ nyə́ nánsə́sɔ́msɛ. Bə̀ pɔ nɛ sɔ́má nə̀ la zə nə̀ nə̀byílə́ né nə nwɛ̀nɛ̀ numbyínə́ bé cànsɛ̀ sə̀nu wẽ́.
66009011	Wɔ́ gɔ́rɔ́ w nánlyilyìmú w màlɛ́ka y è wɔ́ nə̀ pyɔ̌. Bə̀ n'ê byẽ̀ è yil lé ǹdə́ ebərə́ bə̀ "Abadɔ̃"; bə byẽ̀ dè ǹdə́ gə̀rɛ́kɛ bə̀ "Apɔlɔyɔ̃". Rə̀ kùr wɔ́: "Cɔ̀rnà".
66009012	Zwini rí nã́yéé ré lyɛ̃, sə́ nyǐ zwini kùrə̀ nə̀lyè gwẽ̌ ŋwɛ́nɛ́ kwã nə̀ bànà.
66009013	Màlɛ́kabá bwə̀ldù nyǎ y gə́ wúl è pɔ́lá yá, à nyɛ̀ɛ̀ cəl rə̀ shí sánə́má vwĩ̀-jìlú w ò zhǐ Yi yé né mó vɔ̀mɛ̀ nɛ́ nə̀na y byíl-kwə́nə́ né yó,
66009014	rə wɔ̀ màlɛ́kabá bwə̀ldù nyǎ y è zhe pɔ́lá y mɔ́ nɛ: "Lwə̌r màlɛ́kabá bə̀na y bə̀ lyẽ ǹdə́ nyáná nɛ́ Efəratɛ bwǐ y yó mó ń yẽ̌."
66009015	Bə lwə̌r màlɛ́kabá bə̀na y nɛ bə yẽ̌. Numbyínə́ bé gə y'à wɔ̌ bə̀ la bɔ̌n kùrə̀ nə̀tɔ̀, wɔ́ kùr rə̀dù màlɛ́kabá bə̀myɛ́ y'à tɛnɛ bə̀ zhǐ bə̀ la gu ǹdə́ bə̀ gu mú yi rí cìcì gə tú rə̀ yúwə́.
66009016	Shɛ̀bɛ́ sə̀ y'à jě eshesé mó yó w bə̀ byili ni mú y'à wɔ́ mɔ̀rh-fwààlɛ̀ zwã̌-àlyè (200.000.000).
66009017	À nɔ eshesé ǹdə́ sə̀ jòmnə̀ bé gə́ y'à wɔ́ nɛ́ mɔ́ à dàrhà nɛ́ wẽ́. Sə̀ jòmnə̀ bé y'à zù cə̌brɛ kàmə̀-zǔrh nánshɛ̀rh ǹdə myǐn ta, sə j'à nyɛ̌ námpǔlsi myɛ, sə j'à nyɛ̌ nánshimsi ǹdə púrhú cə́m ta. Eshesé ywẽ́ né nyɛ̌ ǹdə bwaarɛ ywẽ́ ta. Myǐn ǹdə́ nyɛ̀rh ǹdə́ púrhú cə́m n'ê shí sə̀ nyú w rə̀ dwi.
66009018	Myǐn mú ǹdə́ nyɛ̀sɛ́ ǹdə́ púrhú w cə́m mó rə̀ n'ê shí sə̀ nyú w mú wɔ́ zwini nánfwààlɛ̀ kùrə̀ nə̀tɔ̀. Rə̀myɛ́ já gu numbyínə́ bé bə̀ bɔ̀n kùrə̀ nə̀tɔ̀ w mɔ́ kùr rə̀dù.
66009019	Eshesé lwɛlɛ rɛ́ jàn dɛ́ wɔ́ sə̀ nyə́ né ǹdə́ sə̀ nə̀byílə́ né wẽ́ rə̀ ŋwɛ́nɛ́. Sə̀ nə̀byílə́ né nyɛ̌ ǹdə dɔma ta, nə̀ zhe ywẽ́, wɔ́ nə̀myɛ́ sə̀ b'ê nwɛ̀nɛ̀ lyì bí.
66009020	Sə lyì bí byɛ̀bɛ́ bə̀ dàl zwini rí rə̀myɛ́ yə̀ gwi mú, cẽ bə̀ yə̀ bə̀ wun pyìrhí yé, bə j'â gwẽ̌ n'ê zwə́l nə̀cílsi námməlwǎlsɛ, ǹdə́ wẽ̀ tɛ̀bɛ́ rə̀ də̀ Yi, nə̀ yírhə́ bɛ̃́ nɛ, nə̀ zhã̌ bə nyɛ̌, nə̀ j'à t'â zhə̀l yé. Wẽ̀ dé rə̀myɛ́ mɔ́ wɔ́ bə̀myɛ́ cìcì bə̀ zə sánə́má ǹdə́ cə̀byì-shɔ̃̀ ǹdə́ kã̀mɔ, ǹdə́ dɔ̌ ǹdə́ nə́kulu bə mé wɛ̀rhɛ́ rɛ.
66009021	Lyì bí bə̀myɛ́ mɔ́ j'â gwẽ̌ yə̀ lyì-guurí ǹdə́ càl-tumə né wɔ̀rhɔ́ mɔ́ ǹdə́ fwə̌l mó ǹdə́ ŋwɔ̀lɛ̀ rɛ́ nɛ dwĩ̀ yé.
66010001	Rə̀myɛ́ kwã nɛ́, a pwírí màlɛ́ka dõ è shí dɛ̃̌ ǹdə́ jàn nánfɔ̀lɔ̀ è bàn tɛ̃́. Ébɔ̃ pú yə, dɔm-cɛ̃ kə́kɛ́lɛ́ è yó w rə̀ n'ê jə́jɛ̀mɛ́, è yé y nyɛ̌ ǹdə nə̀nyɛ́nɛ́ ta, è cə́ né nyɛ̌ ǹdə myìn-zhùr ta.
66010002	Sá-pyíl námpɔ́lɛ́ y'à púr rə̀ ŋwɛ́nɛ́ è jɔ̃̀ wà. E cĩ́ è jə̀jĩ́ nà y nə̀-fɔ̀lɔ̀ w yó, e cĩ́ è jə̀gwã̀ nà y cɛ y yó.
66010003	E bya dɛ̃́dɛ̃́ ǹdə wɔ́ bɔrɔ ò swər ta. Rə̀ yó, dwà já bya twər tàlpyɛ̀, e zɔ̀m a nyɛ̀ɛ̀.
66010004	Rə̀myɛ́ kwã nɛ́, a zɛ̃̀ à la kɔn dɛ́ dɛ̀bɛ́ dwà y byili twər tàlpyɛ̀ y mɔ́ kãɔ̃. Rə̀myɛ́ yó, cəl shí dɛ̃̌ yi w rə wɔ̀ nɛ̀: "Shèè kɔn dɛ́ dɛ̀bɛ́ dwà y byili twər tàlpyɛ̀ y mɔ́ ǹ wẽ́, sə ǹ bə̀ká ń kɛ̃ dɛ yé."
66010005	Rə̀myɛ́ yi ní, màlɛ́ka y à y'à nɔ è zhǐ nə̀-fɔ̀lɔ̀ w ǹdə́ cɛ y yó mó, zhẽ̌ è jə̀jĩ́ e ce yi wə,
66010006	e bwəl nyí Yi rí tɛ̀bɛ́ rə̀ ŋwɛ́nɛ́ twéé twéé, rə̀ wɛ̀rhɛ́ dɛ̃̌ ǹdə́ cɛ ǹdə́ nə̀-fɔ̀lɔ̀ wá, ǹdə́ wẽ̀ dé tɛ̀bɛ́ gakó rə̀ ŋwɛ́nɛ́ mɔ́, yil yilə e wɔ̀: "Yi rí yúwə́!
66010007	Màlɛ́kabá bwàlpyɛ̀ nyǎ y gə tú è wúl è pɔ́lá yá, Yi bá pyìrh ywẽ̀ né nə̀ shèè mó ǹdə rə̀ gə́ byili rə̀ nyì-zwennə bé bə̀ n'ê twĩ̀ rə̀ tum dí mú ni."
66010008	Cəl lé à jɛ̀rɛ̀ a nyɛ̀ɛ̀ rə̀ shí dɛ̃̌ yi w mú ké wɔ̀ nɛ̀: "Zhəl ń zwẽ sá-pyíl lé námpɔ́lɛ́ y rə̀ púr rə̀ ŋwɛ́nɛ́ màlɛ́ka y è zhǐ nə̀-fɔ̀lɔ̀ w ǹdə́ cɛ y yó mó jɔ̃̀ w mɔ́."
66010009	A zɛ̃̀ a yí màlɛ́ka y nyí ni, a lwə̀l y sɛ́bɛ́ rɛ́. E wɔ̀ nɛ̀: "Zwẽ ń dɔ̃̀ ń lyì. Rə̀ bá yə̀ jwàrɛ̀ ǹ nyú w ǹdə tùr ta, sə rə̀ gə yú ǹ wẽ́, rə̀ bá jǐrh cɛ̀ɛ́."
66010010	A já zwẽ de è jɔ̃̀ w a dɔ̃̀ a lyì. Rə̀ y'à nyɛ̌ jwàrɛ̀ à nyú w ǹdə tùr ta, sə rə̀ gə́ yú à wẽ́, rə jǐrh cɛ̀ɛ́.
66010011	Bə zɛ̃̀ bə wɔ̀ nɛ̀: "Ǹ gwẽ̌ mə̌ sə́ byili kɔn dɛ́ dɛ̀bɛ́ Yi n'ê yǎl bə̀ ǹ byili lyì nánzhəzhɔ̌ ǹdə́ cɛmɛ nánzhəzhɔ̌ ǹdə́ dwə́ nánzhəzhɔ̌ ǹdə́ pyǎ nánzhəzhɔ̌ shò-kwã nɛ́ mɔ́."
66011001	Rə̀myɛ́ kwã nɛ́, bə̀ kwè nyɔ̃ dɔ̌ nándə̀dɔ̀lɔ̀ bə̀ m'ê mɛrhɛ wẽ̀ bə pɛ̃. Bə wɔ̀ nɛ̀: "Zɛ̃̀ ń vò ń mɛrhɛ Yi jì y ǹdə́ vwĩ̀-jìlú wə́, sə́ gə̀ lyì bí byɛ̀bɛ́ bə̀ ŋwɛ́nɛ́ Yi jì y wẽ́ bə̀ n'ê cèrhé Yi mú,
66011002	sə́ yẽ̌ Yi jì y kɔ̀nɔ́ w nɛ. Bə̀ká mɛrhɛ w yé, bə̀ bə̀ pɔ òmyɛ́ byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ nɛ. Bə̀ má zù cɔ w à cír mó wẽ́ bə zhìlì w cànsɛ̀ shə́-èna ǹdə́ sə̀lyè.
66011003	Sə à bá twĩ̀ à zhə̀n-cínnə bə̀lyè bə̀ zù wu-zhìlù kàmə̀-zǔrh, bə̀ má byili zɔ̀mà nɛ́ nyɛ̀bɛ́ à byili bi mú dwã mɔ̀rhɔ̀ ǹdə́ zwã̌-àlyè ǹdə́ shí-shə̀ldù (1260)."
66011004	Zhə̀n-cínnə bé bə̀myɛ́ mɔ́ wɔ́ cèmé né nyɛ̀bɛ́ bə̀ n'ê byẽ̀ bə̀ olyivyə́r mó nə̀lyè y ǹdə́ pàntámsɛ́ sə̀lyè y sə̀ zhǐ lũ w Cinu mú yé né mó.
66011005	Lò gə nə́ ń yǎl n wɛ̀rhɛ́ bɛ lwɛlɛ, myǐn n'ê shí bə̀ nyú w mə̀ dwi mə gu bə̀ zwə̀ bé. Zhə̀nà, lò mɔ̀bɔ́ ń nə́ ń yǎl n wɛ̀rhɛ́ bɛ lwɛlɛ, wɔ́ èta mə̀ bá gu ńmyɛ nɛ́.
66011006	Zhə̀n-cínnə bé bə̀myɛ́ gə tú bə̀ ju kùr bə̀ n'ê byili zɔ̀mà nɛ́ nyɛ̀bɛ́ Yi byili bi mú, bə̀ zhe ŋwɔ̀nɔ́ bə̀ wɔ̌ bə̀ cə̀r dwà y è t'â la nyɔ́ rə̀myɛ́ yi ní yé. Bə̀ wɔ̌ bə̀ ce nɛ̃̌ jǐrh jal. Bə̀ gə n'ê yǎl gakó, bə̀ wɔ̌ bə̀ ce zwini dwí gakó zal lũ wə́.
66011007	Sə bə̀ gə tú bə̀ byili Yi zɔ̀mɛ̀ rɛ́ bə̀ zhɛ̀, gɔ-ku w nánjə́gɔ́rɔ́ w ò shí gɔ́rɔ́ w nánlyilyìmú w ò bə kùr zhe mó wẽ́ o du mú, bá zɛ̃̀ búlə́ ne ǹdə́ bɛ, sə ò bá ŋwɛ̀nɛ́ bɛ, o gu bi o ló tɛ̃́.
66011008	Bə̀ bá mɛ̃ tɛ̃́ cə-fɔ̀lɔ̀ w lyì bí dwã-joló jàà wà, bə̀ gə́ pəpa bə̀ Cinu mú də̀-jɔrhɔ́ w yó mə̀gã̌. Cɔ w òmyɛ́ nyɛrhɛ Sɔdɔm ǹdə́ Ezhibti, bə zɛ̃̀ bə zə cɛmɛ nɛ́ nə̀myɛ́ yilə né bə̀ m'ê byẽ̀ wə̀.
66011009	Rə̀myɛ́ yó, lũ w tənə̀rh gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì má bə̀ e nyǐ bə̀ cùùrí tɛ̃́ dwã nə̀tɔ̀ ǹdə́ fwã́. Bə̀ t'â la yõ̌ bə ce be lú-bɔ̀là wẽ́ yé.
66011010	Sə lũ w lyì bí wun bá yə̀ nyɛ̀n bə̀myɛ́ bə̀lyè y cu mú yilə. Bə̀ má fùù ǹdə́ wu-nyɔ̃̀, bə̀ má pə pansɛ dwã nɛ bə mé ce dwã, bə̀ lyì bí bə̀lyè y èta mɔ́ y'à nwɛ̀nɛ̀ bɛ̀ dɛ̃́dɛ̃́.
66011011	Sə dwã nɛ́ nə̀tɔ̀ y ǹdə́ nángwə̀mə́ y gə́ lyɛ̃, Yi ce éshìrhə́ só rə̀ nyì-zwennə bé cùùrí yó e pə bɛ nyǔ, bə zɛ̃̀ bə̀ zhǐ dɛ̃̌. Ywẽ nánfɔ̀lɔ̀ zə byɛ̀bɛ́ bə̀ y'à n'ê nyǐ bi mú.
66011012	Rə̀myɛ́ kwã nɛ́, Yi nyì-zwennə bé bə̀lyè y nyɛ̀ɛ̀ cəl nánfɔ̀lɔ̀ rə̀ shí dɛ̃̌ yi wə, rə wɔ̀ bɛ: "Zɛ̃̀nà a bə̀ dɛ̃̌ nyɔ̀nɔ̀." Bə já zɛ̃̀ bə zù bə́ban wẽ́ bə vò dɛ̃̌ yi wə, ǹdə́ bə̀ zwə̀ bé zhǐ bə̀ n'ê nyǐ.
66011013	Rə̀myɛ́ yó cìcì, cɛ y zhízhǐ dɛ̃́dɛ̃́. Cɔ w gə y'à wɔ̌ ò la dwã w bɔ̌n kə̀kàlsɛ̀ shíyə́, wɔ́ kə̀kàlà èdù è wǔr. Sə wɔ́ nunə mɔ̀ɔ̀rhɛ̀ tàlpyɛ̀ (7000) cɛ y zhízhǔ mú guwə. Ywẽ zə byɛ̀bɛ́ bə̀ dàl mɔ́, bə zɛ̃̀ bə̀ n'ê cèrhé Yi rí rə̀ ŋwɛ́nɛ́ dɛ̃̌ mɔ́.
66011014	Zwini kùrə̀ nə̀lyè nyǎn dɛ́ lyɛ̃. Sə́ nyǐ kùrə̀ nə̀tɔ̀ nyǎn dɛ́ myɛ yú rə zhɛ̀.
66011015	Màlɛ́kabá bwàlpyɛ̀ nyǎ y wúl è pɔ́lá yá. Cələ shí dɛ̃̌ yi w nə bya nə wɔ̀: "Èlǎsɛ̃́, wɔ́ nə́ Cinu Yi ǹdə́ ń Kristə mó bə̀ cǐ lũ wə́. Yi bá jí pyɛ̀lɛ̀ byinə nə̀ bə zhɔ̌ zhe yilə."
66011016	Náncɛsɛ́ shí-èlyè ǹdə́ sə̀na y sə̀ jě sə̀ pyɛ̀lɛ̀ də̀gwésé yó Yi yé né mó zɛ̃̀ sə tu sə̀ nə̀dwə́nə́ yó, sə zə sə̀ yə́rh sə pú tɛ̃́, sə̀ n'ê cèrhé Yi
66011017	sə̀ zhe: "Cinu Yi jàn-bə-swɛ̃́-zhe cə́bal, ǹmyɛ́ mɔ̀bɔ́ ǹ yà ǹ ŋwɛ́nɛ́, ń jà ǹ gwẽ̌ ŋwɛ́nɛ́ mɔ́, nə́ r'é ce ǹ nə̀báná, ǹ gə́ zə ǹ jàn dɛ́ nánfɔ̀lɔ̀ w ń zwẽ lũ w ǹ cǐ mú yilə.
66011018	Lũ w lyì bí lyimə y'à zɛ̃̀ dɛ̃́dɛ̃́, sə èlǎsɛ̃́, wɔ́ ǹmyɛ́ nyǎn dɛ́ rə̀ zɛ̃̀. Wɔ́ èlǎsɛ̃́ ǹ la byɛ̀bɛ́ bə̀ cù mú bùrsí kɔ́, ń pə kwǎndɛ byɛ̀bɛ́ bə̀ wɔ́ lyì-fwààlɛ̀ ǹdə́ byɛ̀bɛ́ bə̀ yə̀ yírh swí, bə j'à wɔ́ ǹ nyì-zwennə bə̀ twĩ̀ ǹ tum dí mú, ǹdə́ byɛ̀bɛ́ bə̀ wɔ́ ǹ lyì bí, bə̀ n'ê nyàm mɔ́ ǹdə́ bə̀ wun gakó mó ne. Wɔ́ èlǎsɛ̃́ ǹ la byɛ̀bɛ́ bə̀ n'ê cɔ̀ lũ w mú yò zhìlù."
66011019	Yi jì y Arəzana w mɔ́ pul. Bə nə Yi dɔbrɛ́ kùlkṍ w è wẽ́. Rə̀myɛ́ yó, dwà ce dweme, è n'ê lyə́lyɔ̌, e ce sɔ̀; cɛ y zhízhǐ; dwà nánfwɛ̀lɛ̀ nyɔ̀, e ló bədũ̀kwələ tɛ̃́.
66012001	Myɔrhɔ nánfɔ̀lɔ̀ du dɛ̃̌ yi wə: à nɔ kɛ̃ mə̀dù ń zù nə̀nyɛ́nɛ́ y ǹdə kàmə̀-zwǐ ta. N nɔ̀ cànà y tɛ̃́ ǹdə́ ń nə̀rh. N bə yó-kwə̀lə́ è zhe cã̀mə́sɔ̌rh shí ǹdə́ sə̀lyè.
66012002	Ń yà ń zhe pǔ, sə ń pwǐ y y'à n'ê yì.
66012003	Myɔrhɔ dõ du dɛ̃̌ yi wə: à nɔ dɔm nánjə́gɔ́rɔ́ nánshɔ̃̀ ǹdə myǐn ta. Mə̀ ywẽ́ né wɔ́ nyàlpyɛ̀. Mə̀ nyimə né wɔ́ shíyə́. Mə̀ yó òdù gakó pú pyɛ̀lɛ̀ yə́-pú.
66012004	Mə̀ n'ê zə mə̀ nə̀byíl lé mə̀ zwàr cã̀mə́sɔ̌sɛ́ kùkùl rə̀dù mə̀ lwé tɛ̃́ cɛ y yó, ǹdə́ bə̀ gə y'à bɔ̀n sɛ̀ kùkùlə̀ nə̀tɔ̀. Mə̀ y'à zhǐ kɛ̃ mɔ́ ń pwǐ y n'ê yì mú yé né, mùnì ga ń gə lùlə̀, sə mə kwè ń bə̀sɔ́bwɛ̀lɛ́ y mə lyì.
66012005	Sə kɛ̃ mɔ́ lùl bal-byǐ. Wɔ́ byǐ mú ńmyɛ̌ ń mà n cìní cɛmɛ nɛ́ gakó lyì bí ǹdə́ jàn nánkùlù. Sə bə̀ gə́ lùl bə̀sɔ́bwɛ̀lɛ́ yá, Yi kwè y e vò dɛ̃̌ rə̀ sõ, rə̀ gə́ jě rə̀ pyɛ̀lɛ̀ də̀gwã́ y yó mə̀gã̌.
66012006	Kɛ̃ mɔ́ dùr n vò gɔ-elũ èpòlò w wə, bə̀ Yi y'à tɛnɛ jàà gàà mɔ́ ń yilə, mùnì bə pɔ̃ kùjú n jí dwã mɔ̀rhɔ̀ ǹdə́ zwã̌-àlyè ǹdə́ shí-shə̀ldù (1260).
66012007	Rə̀myɛ́ kwã nɛ́, búlə́ zɛ̃̀ dɛ̃̌ yi wə. Màlɛ́ka Myishəə ǹdə́ ń tó-dwã bɛ́ zɛ̃̀ búlə́ ne ǹdə́ dɔm mɔ́ nánjə́gɔ́rɔ́ w ǹdə́ òmyɛ́ màlɛ́kabá.
66012008	Sə bə̀ ŋwɛ̀nɛ́ dɔm mɔ́. Mə̀myɛ́ ǹdə́ mə̀ màlɛ́kabá k'ê yə̀ jàà nɛ dɛ̃̌ yi w yé.
66012009	Bə yìrh mə̀myɛ́ ǹdə́ mə̀ màlɛ́kabá ga bə ló tɛ̃́ cɛ y yó. Dɔm mɔ́ mə̀myɛ́ j'â ŋwɛ́nɛ́ lũ w kùr-ju yi ní ga. Bə̀ n'ê byẽ̀ mò bə̀ zù-bal ráá Shətana. Mə̀ n'ê yǔr lũ w lyì bí gakó.
66012010	A zɛ̃̀ a nyɛ̀ɛ̀ cəl dɛ̃̌ yi w rə̀ bya rə wɔ̀: "Èlǎsɛ̃́, nə́ vwǎrh mɔ́ yi yúwə́; èlǎsɛ̃́, nə́ Yi rí n'ê jí pyɛ̀lɛ̀ ǹdə́ jàn nánfɔ̀lɔ̀; èlǎsɛ̃́, mɔ̀bɔ́ rə̀ cír mó byili ń ŋwɔ̀nɔ́ wá. Nyǐnə bə̀ yìrh mɔ̀bɔ́ ń yà ń nə́ ń cĩ́ ywẽ̀ né nə́ da-byǎ bɛ́ yó w Yi yé né cəcɛ̃ ǹdə́ nə̀nyɔ́nɔ́ ga mɔ́ bə ji tɛ̃́ cɛ y yó.
66012011	Nə́ da-byǎ bɛ́ ŋwɛ̀nɛ́ mɔ Pyì-bwɛ̀lɛ́ y jal mɔ́ jàn yilə, ǹdə́ bə̀ gə́ yàl Yi zɔ̀mɛ̀ rɛ́ zhə̀n-cínnə mó yilə. Bə̀ shɛ̀nɛ́ cu, bə̀ yə̀ bə̀ myə̀lə́ né ne gá yé.
66012012	Rə̀myɛ́ ce, dɛ̃̌ yi rí ǹd'ámyɛ̌ byɛ̀bɛ́ á ŋwɛ́nɛ́ rə̀ wẽ́ mó ga, fǔnə ǹdə́ wu-nyɔ̃̀. Sə ámyɛ̌ cɛ y ǹdə́ nə̀-fɔ̀lɔ̀ wá, zwini bá zə ámyɛ̌ ga, bə̀ Shətana y só tɛ̃́ á sõ ǹdə́ lyi-yìr. È yě bə̀ kɔn gə yàl námpɔ́lɛ́, è k'ê t'â la yé nɔ yé."
66012013	Dɔm mɔ́ gə́ pwírí bə̀ yìrh mò bə ji tɛ̃́ cɛ y yó, mə zɛ̃̀ mə pú kɛ̃ mɔ́ ń lùl bal-byǐ y mú kùr mə̀ n'ê jì.
66012014	Bə pə zhú vɔ̀mɛ̀ kɛ̃ mɔ́ nɛ, n mə n zɛ̃̀ n vò jàà y bə̀ tɛnɛ ń yil gɔ-elũ èpòlò w wẽ́ mó wə, bə̀ gə́ la mɔ kùjú w pɔ n jí byinə né nə̀tɔ̀ ǹdə́ fwã́ y mə̀gã̌ mɔ́, mùnì ga n lú dɔm mɔ́ yé né.
66012015	Rə̀myɛ́ yó, dɔm mɔ́ carh nɛ̃̌ tɛ̃́ kɛ̃ mɔ́ kwã nɛ́, mə jǐrh ǹdə nə̀-wùlmə̀ ta, mùnì mə kwè mò.
66012016	Cɛ y zɛ̃̀ e wə̌rh è nyí e nyɔ̀ nɛ̃̌ mɔ́, e zwẽ kɛ̃ mɔ́ e dwĩ̀.
66012017	Dɔm mɔ́ lyim y'à n'ê yì mù dɛ̃́dɛ̃́, mə zɛ̃̀ mə ká kwɛ̃̀ mə b'è n'ê bwí ǹdə́ ń byǎ bɛ́ byɛ̀bɛ́ bə̀ dàl bə̀ n'ê zwẽ Yi nyə́ né, bə j'à zhǐ bə̀ nà y yó zhə̀n dɛ́ Yezu byili mú wẽ́ mó.
66012018	Mə zɛ̃̀ mə já b'è zhǐ nə̀-fɔ̀lɔ̀ w vɔ̃̀ nɛ̀.
66013001	Rə̀myɛ́ kwã nɛ́, a ká nə bǔ-ku nánjə́gɔ́rɔ́ ò shí nə̀-fɔ̀lɔ̀ w wẽ́ ò n'ô dwi. Ò ywẽ́ né wɔ́ nyàlpyɛ̀ ǹdə́ ò nyimə shíyə́. Ò nyu òdù gakó pú pyɛ̀lɛ̀ yə́-pú. Bə̀ kɛ̃ yilə nyɛ̀bɛ́ nə̀ n'ê tùrh Yi ò ywẽ́ né nyàlpyɛ̀ y gakó ne.
66013002	Bǔ-ku w à nɔ mɔ́ nyɛ̌ ǹdə jə̀l ta. Ò nə̀-pyìlsí nyɛ̌ námpə́pǎr ǹdə cílə́-kùlú nə̀-pyìlsì ta. Ò nyí rí zɛ̃̀ rə̀ nyɛ̌ ǹdə bɔrɔ nyí ta. Dɔm mɔ́ nánjə́gɔ́rɔ́ w pə w mə̀ jàn dɛ́ nánfɔ̀lɔ̀ w ǹdə́ mə̀ pyɛ̀lɛ̀ rɛ́, e súlí mə̀ ŋwɔ̀nɔ́ w gakó.
66013003	Bǔ-ku w yó w òdù nyɛ̌ ǹdə ò y'à cɛ̀mɛ̀ ò la cú ta, sə ò ká wárh. Lũ w lyì bí swéné rə̀myɛ́, bə já tó ò kùrə̀.
66013004	Lyì bí gakó wùlì tɛ̃́ bə cèrhé dɔm mɔ́ nánjə́gɔ́rɔ́ wá, mə̀ gə́ pɔ ŋwɔ̀nɔ́ w bǔ-ku w ni mú yilə. Bə zɛ̃̀ bə̀ n'ê cèrhé bǔ-ku w myɛ bə̀ zhe: "Wɔ́ mɔ̌ ń mà n zə ń cìn n myɛrhɛ bǔ-ku wə́? Mɔ̌ lò ń wɔ̌ ń mà n bú ǹdə́ wa?"
66013005	Bə zɛ̃̀ bə pə sɔ́má bǔ-ku w ni, ò la mó zɔ̀m cìn-byilu zɔ̀mà, sə o fulsi Yi. Ò nɔ sɔ́má ò la rə̀myɛ́ tũ̌ cànsɛ̀ shə́-èna ǹdə́ sə̀lyè.
66013006	O ji kùr ò n'ô tùrh Yi, ò n'ô fulsi rə̀ yil lé, ǹdə́ rə̀ gə́ jě má mɔ́, ǹdə́ lyì bí byɛ̀bɛ́ gakó bə̀ ŋwɛ́nɛ́ gàà Arəzana w mɔ́.
66013007	Bə pɔ w sɔ́má ò la bú ǹdə́ Yi lyì bí myɛ, só ŋwɛ̀nɛ́ bɛ. Ò nɔ ŋwɔ̀nɔ́ lũ w tənèsé gakó lyì bí yó, dwə́ kùrə̀ gakó lyì bí yó, dwə́ zɔ̀mà dúdúmə́ dúdúmə́ lyì bí yó.
66013008	Lũ w lyì bí byɛ̀bɛ́ gakó bə̀ yilə né yə̀ nyǔ mə̀ t'â la zhɔ̌ sɛ́bɛ́ rɛ́ wẽ́ kɛ̃ kùr-ju yi ní ga mɔ́ bá wùlì tɛ̃́ ò yé né bə cèrhé wə. Sɛ́bɛ́ rɛ́ rə̀myɛ́ wɔ́ Pyì-bwɛ̀lɛ́ y bə̀ zwə́l mó è cǐ ri.
66013009	Lò mɔ̀bɔ́ ǹ zhe zhã̌, sə́ cili!
66013010	Kɔn gə wɔ́ Yi pùbùlə̀ bə̀ lò twĩ̌ byə̀nə́-jì, ǹ b'ǎ twĩ̀ yə̀. Kɔn gə wɔ́ Yi pùbùlə̀ bə̀ bə̀ gu lò ǹdə́ shù, bə̀ bá gu mu ǹdə́ wa. Rə̀myɛ́ ce, byɛ̀bɛ́ bə̀ wɔ́ Yi lyì bí mú mə̌ sə bə pyɛ́nɛ́ bə zhí Yi ni.
66013011	Rə̀myɛ́ kwã nɛ́, à ká nə ku dõ ò shí tɛ̃́ cɛ y wẽ́ ò n'ô dwi. Ò y'à zhe nyimə nə̀lyè ǹdə pyì-bwɛ̀lɛ́ nyimə ta. Sə ò y'à n'ô zɔ̀m ǹdə dɔm nánjə́gɔ́rɔ́ ta.
66013012	Ò y'à zhe bǔ-ku w jàn dɛ́. Wɔ́ rə̀myɛ́ ò y'à m'ô twĩ̀ bǔ-ku w yé né. Bǔ-ku w y'à cɛ̀mɛ̀ ò la cú, sə ò ká wárh. Ku w kɔ̀bɔ́ ò shí tɛ̃́ cɛ y wẽ́ mó nyɛ́ɛ́ lũ w lyì bí púlə́púlə́ bə wùlì tɛ̃́ bə cèrhé bǔ-ku wə́.
66013013	Ku w ò shí tɛ̃́ cɛ y wẽ́ mó y'à n'ô wɛ̀rhɛ́ wò-jààrɛ̀. O ce myǐn shí dɛ̃̌ yi w mə só tɛ̃́ lyì bí gakó yírh wə.
66013014	Ò y'à n'ô zə wò-jààrɛ́ ò nɔ ŋwɔ̀nɔ́ o wɛ̀rhɛ́ bǔ-ku w yé né mó ò yǔr lũ w lyì bí, o wɔ̀ bɛ bə̀ bə̀ mɔ bǔ-ku w bə̀ y'à cɛ̀mɛ̀ ǹdə́ swé ré o ká wárh mɔ́ nyɔrhɔ.
66013015	Ku w ò shí tɛ̃́ cɛ y wẽ́ mó nə ŋwɔ̀nɔ́ o ce bǔ-ku w nyɔrhɔ w bə̀ mɔ mɔ́ zɛ̃̀ ò n'ô shìrhə́, ò n'ô zɔ̀mà. Lò mɔ̀bɔ́ gakó ń tá ń yǎl n cèrhé wə, ò wɔ̌ ò gwi mu.
66013016	O nyɛ́ɛ́ lyì bí púlə́púlə́, náncɛrh ǹdə́ bə̀sɔ́ná, nə̀cɛ̀nà ǹdə́ nə̀mwà, lyì byɛ̀bɛ́ bə̀ cǐ bə̀ cìnə̀, ǹdə́ yómə́ ga, bə cĩ́ myɔrhɔ bə̀ jə̀jĩ́sí ráá bə̀ cílə́ né ne.
66013017	Myɔrhɔ w òmyɛ́ mɔ́ wɔ́ bǔ-ku w yil lé, ráá ò yil lé gál-byǎ bɛ́. Lò mɔ̀bɔ́ ǹ gə zɛ̃̀ ǹ bə myɔrhɔ w òmyɛ́ mɔ́ zhe, ǹ wàr ǹ la dɔ̌l yé.
66013018	Èlǎsɛ̃́, wɔ́ surhə cìnə́ bə̀ wɔ̌ bə̀ má lwar ywẽ né nyɛ̀bɛ́ kùrə̀. Bǔ-ku w yil lé gál-byǎ bɛ́ wɔ́ numbyíní yil. Ò gál-byǎ bɛ́ wɔ́ zɔ̃̌-nyə̀ldù ǹdə́ shí-shə̀ldù ǹdə́ bwə̀ldù (666). Lò mɔ̀bɔ́ ǹ zhe lárma ǹ wɔ̌ ǹ lwar rə̀ yé-shò.
66014001	A zɛ̃̀ à k'â la nyǔ, a pwírí Pyì-bwɛ̀lɛ́ y è zhǐ Səyɔ̃ pyɔ̀ w yó. Lyì mɔ̀ɔ̀rhɛ̀ zɔ̌m ǹdə́ shə́-èna ǹdə́ rə̀na (144.000) tó y bə̀ zhǐ. Sə èmyɛ́ ǹdə́ è Da ga yilə né y'à kɛ̃ bə̀ cílə́ né ne.
66014002	A zɛ̃̀ a nyɛ̀ɛ̀ cəl rə̀ shí dɛ̃̌ yi wə, ǹdə wɔ́ nə̀-fɔ̀lɔ̀ nɛ̃̌ mə̀ n'ê dom, ráá dwà è bya dɛ̃́dɛ̃́ ta, rə j'à nyɛ̌ ǹdə wɔ́ dàkɔ̌ndɛ rə̀ cìnə́ n'ê dwí ta.
66014003	Lyì bí bə̀myɛ́ nánjə̀jóló w zɛ̃̀ bə̀ n'ê nún nwə̃́ nándwə̃̀ pyɛ̀lɛ̀ də̀gwã́ y ǹdə́ wò-nyùùrí rə̀na y ǹdə́ náncɛsɛ́ yé né. È gə də̀ lyì bí mɔ̀ɔ̀rhɛ̀ zɔ̌m ǹdə́ shə́-èna ǹdə́ rə̀na y (144.000) Yi vwǎrh cɛ yó mó dúdú, lò lò wàr nwə̃́ y èmyɛ́ ń la nún yé.
66014004	Lyì bí bə̀myɛ́ mɔ́ wɔ́ lyì byɛ̀bɛ́ bə̀ zɔ bə̀ cìn náàcɛ̀nɛ́, bə̀ yə̀ kɛ̃ dwə̀rh gaga yé. Bə̀ n'ê tó Pyì-bwɛ̀lɛ́ y nɛ bə̀ zhə̀l è gə́ la mə̀gã̌ gakó. Yi vwǎrh bɛ cɛ yó, rə cĩ́ bə̀ dúdú rə̀ cìcì ǹdə́ Pyì-bwɛ̀lɛ́ y yilə.
66014005	Kɔma də́-byǐ yə̀ bə̀ nyú w shí yé. Bə̀ bə yò zhe lò la byilu yé.
66014006	Rə̀myɛ́ kwã nɛ́, a nə màlɛ́ka dɛ̃̌ dɛ̃̌ yi wə. Wɔ́ yò-ècɔ̀nɔ̀ nyí tɛ̀bɛ́ rə̀ zhe kùr twéé twéé è y'à zhe è la byilu. Sə wɔ́ lũ w tənə̀rh gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì nì è la rɛ byilu.
66014007	È y'à n'ê bya dɛ̃́dɛ̃́ è zhe: "Nyámna Yi s'á cèrhé re, bə̀ bùrsí kɔ́ yi yúwə́. Cèrhénə mɔ̀bɔ́ ń wɛ̀rhɛ́ dɛ̃̌ yi rí ǹdə́ cɛ y ǹdə́ nə̀-fɔ̀lɔ̀ w ǹdə́ nə̀-bùlsí mú."
66014008	Màlɛ́ka dõ pú, èmyɛ́ wɔ̀: "Babyəlɔnɛ wǔr, ò wǔr, òmyɛ́ nánfɔ̀lɔ̀ w ò yǔr lũ w cɛmɛ nɛ́ gakó lyì bí, bə tó bə nyɔ̀ ò sɛ̃́ mɔ́ mə̀ wɔ́ ò fwə̌l tumə mó."
66014009	Màlɛ́ka dõ ké pú, èmyɛ́ bya e wɔ̀: "Lò mɔ̀bɔ́ ǹ cèrhé bǔ-ku w ǹdə́ ò nyɔrhɔ w bə̀ mɔ mɔ́, ń jà ǹ zhe ò myɔrhɔ ǹ cíl yó, ráá ǹ jɛ̃̀ nɛ̀,
66014010	ǹmyɛ b'ǎ nyɔ̀ Yi lyim sɛ̃́ mɔ́. Bə̀ yə̀ sɛ̃́ mɔ́ mə̀myɛ́ mɔ́ pùl ǹdə́ nɛ̃̌ yé. Yi ló mo rə̀ lyim dí kǎ-zɔ̌m mɔ́ wa. Bə̀ má zə myǐn mú ǹdə́ púrhú cə́m mó bə nwɛ̀nɛ̀ mɔ́ dɛ̃́dɛ̃́ Yi màlɛ́kabá ǹdə́ Pyì-bwɛ̀lɛ́ y yé né.
66014011	Myǐn mú mə̀ n'ê nwɛ̀nɛ̀ bɛ̀ mɔ́ nyɛ̀ɛ̀sɛ́ n'ê dwi byinə nə̀ bə zhɔ̌ zhe yilə. Zhə̀nà, lò mɔ̀bɔ́ ǹ cèrhé bǔ-ku w ǹdə́ ò nyɔrhɔ w bə̀ mɔ mɔ́, ò yil lé myɔrhɔ w j'à dɛ̃ ǹ yala nɛ, ǹ b'ǎ nwɛ̀nɛ̀ cəcɛ̃ ǹdə́ nə̀nyɔ́nɔ́ ga, ǹ tá ǹ la shìrhə́ nɔ yé."
66014012	Rə̀myɛ́ ce, byɛ̀bɛ́ bə̀ wɔ́ Yi lyì, bə̀ n'ê zwẽ rə̀ nyə́ né, bə já zhí Yezu ni mú mə̌ sə bə zə cìn-pyɔ́nɔ́.
66014013	Rə̀myɛ́ kwã nɛ́, à nyɛ̀ɛ̀ cəl dɛ̃̌ yi w rə̀ wò nè: "Kɛ̃ ń wɔ̀: 'Kɔn zhí èlǎsɛ̃́, wu-nyɔ̃̀ cìnə́ wɔ́ lyì byɛ̀bɛ́ bə̀ cù ǹdə́ bə̀ zù Cinu mú.' Eshirhə náàcɛ̀nɛ́ wòwə̀: 'Zhə̀nà, bə̀ bá yẽ̌ bə̀ lyààrɛ́ nɛ bə shǐrh, sə bə̀ tùm-ècɛ̀nà nɛ́ tó be.' "
66014014	À gwẽ̌ la nyǔ, a pwírí ébɔ̃ námpõ̀ ò duwə, sə à nɔ lò ǹdə wɔ́ numbyíní ta è jě ò yó. È y'à pú sánə́má pyɛ̀lɛ̀ yə́-pú, dã̀mə̀kɔ̀lɔ̀ ŋwɛ́nɛ́ è jɔ̃̀ wà, ò zhe nyí dɛ̃́dɛ̃́.
66014015	Màlɛ́ka dõ shí Yi jì y wẽ́ e du, e bya e ce mɔ̀bɔ́ ń jě ébɔ̃ w yó mó ne e wɔ̀: "Zə ǹ dã̀mə̀kɔ̀lɔ̀ w ń jə̀r, bə̀ jòró w yi yúwə́. Lũ w jíjí rí byìl rə yí jə̌r."
66014016	Rə̀myɛ́ yó, mɔ̀bɔ́ ń jě ébɔ̃ w yó mó dul ń dã̀mə̀kɔ̀lɔ̀ w lũ w wẽ́, e já yə̀ jòró lũ w púlə́púlə́ wẽ́.
66014017	Màlɛ́ka dõ shí Yi jì y è ŋwɛ́nɛ́ dɛ̃̌ Arəzana w mɔ́ wẽ́ e du. Dã̀mə̀kɔ̀lɔ̀ ŋwɛ́nɛ́ èmyɛ jɔ̃̀ wà, ò zhe nyí dɛ̃́dɛ̃́.
66014018	Màlɛ́ka dõ zɛ̃̀ e shí vwĩ̀-jìlú w səta. Wɔ́ èmyɛ́ è y'à cǐ myǐn mú. E bya e ce kɛ̀bɛ́ è zhe dã̀mə̀kɔ̀lɔ̀ w ò zhe nyí mú ni e wɔ̀: "Zə ǹ dã̀mə̀kɔ̀lɔ̀ w ń kwẽ sɛ̃́-cǒ byǎ bɛ́ lũ w wẽ́ mó pwəərhé, bə̀ rə̀ byìlə̀."
66014019	Màlɛ́ka y zhə̀n ga dul è dã̀mə̀kɔ̀lɔ̀ w lũ w wẽ́, e kwẽ sɛ̃́-cǒ byǎ bɛ́, e ló Yi lyim dí kùlkṍ w nánfɔ̀lɔ̀ w bə̀ m'ê wɛ̀rhɛ́ sɛ̃́ mɔ́ mɔ́ wẽ́.
66014020	Bə zə rɛ bə du cɔ w wa, bə nɔ̀ rɛ̀. Jal shí kùlkṍ w bə̀ m'ê wɛ̀rhɛ́ sɛ̃́ mɔ́ mɔ́ wẽ́ mə du mə dùr nə̀-gɔ̀lɔ̀ mə yí ǹdə coló zwã̌-àtɔ̀ ta, sə mə̀ lyìmə̀. Eshã gə zù mə̀ wẽ́, mə̀ bá yí è nyì-kwẽ́ ne.
66015001	À ká nə myɔrhɔ dõ nánfɔ̀lɔ̀ dɛ̃̌ yi wə, ò n'ô zɛ̃̀ wu ni: màlɛ́kabá bwàlpyɛ̀, zwini kùrə̀ nyàlpyɛ̀ ŋwɛ́nɛ́ bə̀ jɔ̃̀ wà. Wɔ́ zwini rí kùrə̀ né nyàlpyɛ̀ y nə̀myɛ́ nə̀ bá yə̀ Yi lyim dí yó-gurə́.
66015002	A nə nə̀-fɔ̀lɔ̀ ò n'ô jə́jɛ̀mɛ́ ǹdə zhə̀zhé ta, ò gùlí ǹdə́ myǐn. A nə byɛ̀bɛ́ bə̀ jú bɛlɛ bǔ-ku w ǹdə́ ò myɔrhɔ w bə̀ mɔ mɔ́, ǹdə́ ò yil lé gál-byǎ bɛ́ yó mó. Yi dàkɔ̌ndɛ́ ŋwɛ́nɛ́ bə̀ jɔ̃̀ w bə̀ m'ê zhǐ nə̀-fɔ̀lɔ̀ w yó.
66015003	Bə̀ n'ê nún Yi tùntùnnə̀ Muyiisi nwə̃́ y ǹdə́ Pyì-bwɛ̀lɛ́ y nwə̃́ y bə̀ zhe: "Cinu Yi jàn-bə-swɛ̃́-zhe cə́bal, Ǹ tumə né wɔ́ tùm-fwààlɛ̀, nə̀ j'à wɔ́ cɛ̀nɛ̀ dúdú. Tənə̀rh pyɔ̌, ǹ tumə né sɔ́msɛ́ wɔ́ cángá, sə j'à wɔ́ zhə̀nà.
66015004	Mɔ̌ ń mà n wɔ̀ bə̀ ń tá ń la ǹmyɛ́ nyám ǹdə́ ń wu gakó? Mɔ̌ lò ń mà n wɔ̀ bə̀ ń tá ń la ǹmyɛ́ còrhó? Zhə̀nà, ǹmyɛ́ dúdú ǹ wɔ́ cɛ̀nɛ̀ cə́bal. Cɛmɛ nɛ́ gakó lyì bí má bə̀ bə wùlì tɛ̃́ ǹ yé né bə cèrhé mó, bə̀ bə̀ gakó yírhə́ nɔ ǹ cángá tumə né."
66015005	Rə̀myɛ́ kwã nɛ́, à nɔ Yi jì y è ŋwɛ́nɛ́ dɛ̃̌ yi w mú è pul. Yi jì y èmyɛ́ mɔ́ wɔ́ kòrhó w ò n'ô myɛrhɛ dɔbrɛ́ Yi zɔ ǹdə́ rə̀ lyì bí mú.
66015006	Màlɛ́kabá bwàlpyɛ̀ y zwini kùrə̀ nyàlpyɛ̀ y ŋwɛ́nɛ́ bə̀ jɔ̃̀ w mɔ́ shí Yi jì y wẽ́ bə du. Bə̀ zù kàmə̀-zù-pwə̀rh sə̀ bə jìmdì zhe, sə̀ n'ê jə́jɛ̀mɛ́, bə lyẽ sánə́má cã̌-tàndɛ̀ bə̀ cə̌rh né.
66015007	Wò-nyùùrí rə̀na y òdù kwè sánə́má nə̀zhǐrh shàlpyɛ̀ o pə màlɛ́kabá bwàlpyɛ̀ y nɛ. Yi rí rə̀ ŋwɛ́nɛ́ twéé twéé mó lyim dí y'à sú nə̀zhĩ̌sí.
66015008	Yi zùwə́ y ǹdə́ rə̀ jàn dɛ́ ce nyɛ̀ɛ̀sɛ̀ já sú Yi jì yə́, sə lò kə́ ń yə̀ ŋwɛ̀nɛ́ n zù Yi jù w kɔn mé yí zwini rí kùrə̀ né nyàlpyɛ̀ y màlɛ́kabá y'à mé bə̀ mɔ́ yó-gurə́.
66016001	A nyɛ̀ɛ̀ cəl rə̀ zhì Yi jù w rə bya rə ce màlɛ́kabá bwàlpyɛ̀ y nɛ rə wɔ̀: "Zhəlnə á ló Yi lyim dí nə̀zhĩ̌sí shàlpyɛ̀ y wẽ́ mó tɛ̃́ cɛ y yó."
66016002	Màlɛ́ka y nã́yə́ə́ y vò e ló è nə̀zhĩ̌ y nyǎn dɛ́ cɛ y yó. Nyəla námməlwǎlsɛ já fwər lyì bí byɛ̀bɛ́ bǔ-ku w myɔrhɔ w ŋwɛ́nɛ́ bə̀ yala nɛ, bə j'à n'ê cèrhé ò nyɔrhɔ w bə̀ mɔ mɔ́, sə nə̀ y'à n'ê yì dɛ̃́dɛ̃́.
66016003	Màlɛ́kabá bə̀lyè nyǎ y vò e ló è nə̀zhĩ̌ y nyǎn dɛ́ nə̀-fɔ̀lɔ̀ w wẽ́. Nɛ̃̌ mɔ́ gakó já jǐrh jal ǹdə cùù jal ta. Wẽ̀ dé tɛ̀bɛ́ rə̀ y'à ŋwɛ́nɛ́ mə̀ wẽ́ mó gakó já cì.
66016004	Màlɛ́kabá bə̀tɔ̀ nyǎ y vò e ló è nə̀zhĩ̌ y nyǎn dɛ́ bwǐsí ǹdə́ sə̀ nə̀-bùlsí wẽ́. Sə̀myɛ nàná bɛ́ jǐrh jal.
66016005	A zɛ̃̀ a nyɛ̀ɛ̀ màlɛ́ka y kɛ̀bɛ́ è cǐ nɛ̃̌ mɔ́ mɔ́ cəl è wòwə̀: "Ǹmyɛ́ mɔ̀bɔ́ ǹ yà ǹ ŋwɛ́nɛ́, ń jà ǹ gwẽ̌ ŋwɛ́nɛ́ mɔ́, ǹ gə́ bùr ǹ bùrsí sə̀ yé mó n'ê byili bə̀ ǹ wɔ́ cɛ̀nɛ̀ cə́bal, ǹ wɔ́ cángá cí.
66016006	Lyì gu ǹ lyì bí ǹdə́ ǹ nyì-zwennə bé, sə ǹ pɔ rə̀-ná-cìnə́ bé jal bə nyɔ̀. Wɔ́ rə̀myɛ́ rə̀ wɔ́ bə̀ kwǎndɛ."
66016007	A zɛ̃̀ a nyɛ̀ɛ̀ cəl rə̀ zhì vwĩ̀-jìlú w yó rə wɔ̀: "Zhə̀nà, Cinu Yi, jàn-bə-swɛ̃́-zhe cə́bal, ǹ nə́ ǹ bùr ǹ bùrsí cángá ǹdə́ zhə̀nà."
66016008	Màlɛ́kabá bə̀na nyǎ y ló è nə̀zhĩ̌ y nyǎn dɛ́ nə̀nyɔ́nɔ́ w yó. O zɛ̃̀ o nə sɔ́má ò la zə ò myǐn mú o mɔ̌r lyì bí.
66016009	Sə ò mɔ̌r lyì bí dɛ̃́dɛ̃́ ǹdə́ ò lumi rí, bə zɛ̃̀ bə̀ n'ê tùrh Yi rí tɛ̀bɛ́ rə̀ zhe ŋwɔ̀nɔ́ zwini rí yó w mó, bə j'à bə shɛ̀ bə̀ wun pyìrhú bə yẽ̌ bə̀ lwɛlɛ rɛ́ nɛ sə bə cèrhé Yi yé.
66016010	Màlɛ́kabá bə̀nu nyǎ y vò e ló è nə̀zhĩ̌ y nyǎn dɛ́ bǔ-ku w pyɛ̀lɛ̀ də̀gwã́ y yó. Rə̀myɛ́ yó, cɛ y já yìì bǔ-ku w gə́ cǐ mə̀gã̌ nyí rí gakó. Lyì bí zɛ̃̀ bə̀ n'ê nwɛ̀nɛ̀, bə̀ m'ê dɔ̀m bə̀ mə̀jə̀ə̀lè.
66016011	Bə zɛ̃̀ bə̀ n'ê tùrh Yi rí rə̀ ŋwɛ́nɛ́ dɛ̃̌ mɔ́ bə̀ nɔ̀nɔ̀ w ǹdə́ bə̀ nyəla nɛ́ nə̀ fwər be mó yilə. Sə ǹdə́ rə̀myɛ́ ga, bə cə̀ə̀lè bə̀ gwẽ̌ n'ê wɛ̀rhɛ́ lwɛlɛ.
66016012	Màlɛ́kabá bwə̀ldù nyǎ y vò e ló è nə̀zhĩ̌ y nyǎn dɛ́ bwǐ y nánfwɛ̀lɛ̀ y bə̀ n'ê byẽ̀ bə̀ Efəratɛ mɔ́ wẽ́. È nɛ̃̌ mɔ́ ŋwĩ. Èta, pyǎ bɛ́ bə̀ n'ê shí yi-pwírhí səta mɔ́ ŋwɛ̀nɛ́ bə lyɛ̃.
66016013	A zɛ̃̀ a nə nə̀cílsi námməlwǎlsɛ sə̀tɔ̀. Èdù shí dɔm mɔ́ nánjə́gɔ́rɔ́ w nyǔ w e du. È dõ mó shí bǔ-ku w nyǔ w e du. È kɛ̀bɛ́ zɛ̃̀ e shí mɔ̀bɔ́ ń nə́ ń gòm kɔma bə̀ ń wɔ́ Yi nyì-zwennə mó nyǔ w e du. Nə̀cílsí sə̀myɛ́ nyɛ̌ ǹdə nyànswəəle ta.
66016014	Nə̀cílsí sə̀myɛ́ wɔ́ Shətana è twĩ̀ sì. Sə̀ n'ê wɛ̀rhɛ́ wò-jààrɛ̀, sə vò sə nə lũ w pyǎ bɛ́ gakó, mùnì ga bə wɛ̀rhɛ́ nyí rə̀dù bə mé bú ǹdə́ Yi jàn-bə-swɛ̃́-zhe cə́bal mɔ́ búlə́ né nánfɔ̀lɔ̀ w dɛ̃ rɛ́ yùwə̀.
66016015	Cinu zɛ̃̀ n wɔ̀: "Nyǐnə à má bə̀ ǹdə ŋwɔ̀l-bal ta. Sə lò mɔ̀bɔ́ ǹ zɔ ǹ yírhə́ ǹ yə̀ dɛ̀ɛ̀, ń zù ǹ gàndɛ́ ǹ mə́ ǹ zhǐ, ǹ m'ǎ yə̀ wu-nyɔ̃̀ cí. Ǹ tá ǹ la zhəl nánlwè yé, e jà lyì bí gə nɔ mɔ́ myɛ, cìzhìl t'â la mɔ́ zal yé."
66016016	Nə̀cílsí námməlwǎlsɛ́ ce pyǎ bɛ́ gakó jòm jàà èdù wẽ́. Bə̀ n'ê byẽ̀ jàà èmyɛ́ ǹdə́ ebərə́ bə̀ Arəməgədɔnɛ.
66016017	Màlɛ́kabá bwàlpyɛ̀ nyǎ y vò e ló è nə̀zhĩ̌ y nyǎn dɛ́ dɛ̃̌ yi wə. Cəl nánfɔ̀lɔ̀ shí Yi jì y Yi gə́ jě mə̀gã̌ mɔ́, rə wɔ̀: "Èlǎsɛ̃́, kɔn gakó wɛ̀rhɛ́ rə zhɛ̀."
66016018	Rə̀myɛ́ yi ní, dweme ce, ǹdə wɔ́ dwà è bya, e lyə́lyɔ̌, e ce sɔ̀ ta, cɛ y zhízhǐ dɛ̃́dɛ̃́. Numbyínə́ bé gə́ ŋwɛ́nɛ́ cɛ y yó yi ní ga, bə̀ gwẽ̌ yə̀ cɛ y zhízhǔ mú mə̀myɛ́ dwí rí nɛ yé.
66016019	Cɔ w nánfɔ̀lɔ̀ w bɔ̀n dwã w kùkùlə̀ nə̀tɔ̀. Tənèsé dwã bɛ́ cɛmɛ nɛ́ gakó já wǔr nə ló tɛ̃́. Sə Yi yə̀ cɔ w nánfɔ̀lɔ̀ w bə̀ n'ê byẽ̀ bə̀ Babyəlɔnɛ mó yò swě yé. Rə zɛ̃̀ rə kwè rə̀ lyim dí sɛ̃́ kǎ-zɔ̌m mɔ́ rə pə cɔ w òmyɛ́ lyì bí ni bə nyɔ̀.
66016020	Cɛmɛ nɛ́ nə̀ ŋwɛ́nɛ́ nə̀-fɔ̀lɔ̀ cəcəl w mó gakó já jé. Bə̀ k'ê yə̀ pyɔ̀ òdù ga nɛ yé.
66016021	Bədũ̀kwələ nánfwààlɛ̀ shí dɛ̃̌ rə ló lyì bí yó, bə zɛ̃̀ bə̀ n'ê tùrh Yi, bədũ̀kwələ né gə́ n'ê nwɛ̀nɛ̀ bɛ mɔ́ yilə, bə̀ zwini rí rə̀myɛ́ y'à já dɛ̃́dɛ̃́.
66017001	Rə̀myɛ́ yó, màlɛ́kabá bwàlpyɛ̀ y nə̀zhĩ̌sí shàlpyɛ̀ y ŋwɛ́nɛ́ bə̀ jɔ̃̀ w mɔ́ èdù zɛ̃̀ e yí à nyí ni, e wɔ̀ nɛ̀: "Bà, à má byili mú cɔ w nánfɔ̀lɔ̀ w ò wɔ́ ǹdə kə-nə̀fòló ta, ò jě bǔrh nánzhəzhɔ̌ yó mó bùrsí gə́ la nɛ́ tó.
66017002	Lũ w pyǎ bɛ́ twĩ̀ ywǎl tumə ǹdə́ wa. O pə ò sɛ̃́ mɔ́ lũ w lyì bí ni bə nyɔ̀ dɛ̃́dɛ̃́. Sɛ̃́ mɔ́ mə̀myɛ́ wɔ́ ò ywǎl tumə né."
66017003	Eshirhə náàcɛ̀nɛ́ bə̀ e só à yó. Màlɛ́ka y kwè nè e mé vò gɔ-elũ èpòlò wə̀. A nə kɛ̃ mə̀dù ń jě bǔ-ku nánshɔ̃̀ yó. Bǔ-ku w òmyɛ́ ywẽ́ né wɔ́ nyàlpyɛ̀, ò nyimə né wɔ́ shíyə́, sə yilə nyɛ̀bɛ́ nə̀ n'ê tùrh Yi y'à kɛ̃ ò yala nɛ́ gakó ne.
66017004	Kɛ̃ mɔ́ yà ń co gɔ̀nɔ̀ nánshɔ̃̀ ò càn, n ce sánə́má cìbyǔr ń jɛ̀rh nɛ̀, n ce nə́kulə dɔ̀msɛ̀ náncə̀cǎnsɛ dwə́ nánzhəzhɔ̌. Sə wẽ̀ námməywààlɛ̀ y'à ŋwɛ́nɛ́ sánə́má nə̀zhĩ̌ ń jɔ̃̀ w mɔ́ wa. Wẽ̀ dé rə̀myɛ́ mɔ́ y'à wɔ́ ń ywǎl mɔ́ tùntwə̃̀ə̃̀ né.
66017005	Bə̀ y'à kɛ̃ yil rə̀dù rə̀ kùr nɔ zum bə dɛ̃ ń cíl ne bə wɔ̀: "À wɔ́ Babyəlɔnɛ, cɔ nánfɔ̀lɔ̀, lũ w kə-nə̀fwə̀ə́lé ǹdə́ wẽ̀ dé tɛ̀bɛ́ numbyíní bə mə̌ sé wɛ̀rhɛ́ mɔ́ ná."
66017006	A zɛ̃̀ à la kɛ̃ mɔ́ nyǔ, a pwírí ń bə ń cìn cǐ yé, bə̀ ń nyɔ̀ Yi lyì bí bə̀ gu mú jal mɔ́ dɛ̃́dɛ̃́. Lyì bí bə̀myɛ́ mɔ́ wɔ́ Yezu zhə̀n-cínnə. À gə nɔ mɔ, à wu zɛ̃̀ dɛ̃́dɛ̃́.
66017007	Màlɛ́ka y zɛ̃̀ e bwə̀rh nè e wɔ̀: "Byè yil ǹ wu zɛ̃̀ èta mɔ́? Lwar bə̀ kɛ̃ mɔ́ ń jě bǔ-ku w ò ywẽ́ né nyàlpyɛ̀ y ò nyimə né shí y mú: à má byili mú ńmyɛ̌ ǹdə́ òmyɛ́ ga gə́ wɔ́ kɔn ná-dwí yilə.
66017008	Bǔ-ku w kɔ̀bɔ́ ǹ nɔ mɔ́ y'à ŋwɛ́nɛ́ shãã ga, sə ò k'ô tɛ̀nɛ́ yé. Ò bá du gɔ́rɔ́ w nánlyilyìmú w wẽ́ ò yò zhìlì. Cɛ yó lyì bí byɛ̀bɛ́ bə̀ yilə né yə̀ nyǔ sɛ́bɛ́ rɛ́ wẽ́ kɛ̃ lũ w kùr-ju yi ní ga mɔ́ gə nɔ bǔ-ku wə́, bə̀ wun bá zɛ̃̀, b'ò y'à ŋwɛ́nɛ́, sə ò k'ô tɛ̀nɛ́ yé, o j'à k'â bànà.
66017009	"Nyɔ̀nɔ̀ wɔ́ surhə ǹdə́ lárma cìnə́ bə̀ wɔ̌ bə̀ má lwar ywẽ̀ né nyɛ̀bɛ́ kùrə̀. Ywẽ́ né nyàlpyɛ̀ y wɔ́ pyààrɛ́ tàlpyɛ̀ y kɛ̃ mɔ́ jě rə̀ yó mó. Nə j'à wɔ́ pyǎ bwàlpyɛ̀ myɛ.
66017010	Sə bə̀ ló pyǎ bɛ́ bə̀myɛ́ mɔ́ bə̀nu tɛ̃́, bə̀ k'ê tɛ̀nɛ́ yé. Wɔ́ bwə̀ldù nyǎn mɔ́ ń cǐ èlǎsɛ̃́, sə bwàlpyɛ̀ nyǎn mɔ́ gwẽ̌ yə̀ twí yé. Sə ń gə túwə́, ń tá ń la dɔnɔ yé.
66017011	Wɔ́ bǔ-ku w ò y'à ŋwɛ́nɛ́ shãã ga, o zɛ̃̀ ò k'ô tɛ̀nɛ́ mɔ́, ò wɔ́ pyǎ lyɛlɛ nyǎn mɔ́. O j'à wɔ́ pyǎ bɛ́ bwàlpyɛ̀ y myɛ mə̀dù, sə ò la ò yò zhìlù jàà wà.
66017012	"Nyimə né shí y ǹ nɔ mɔ́, wɔ́ pyǎ bə̀ gwẽ̌ bə tənə̀rh cǐ yé, sə bə̀ má bé nə ŋwɔ̀nɔ́ bə tó bǔ-ku w ni bə cìní tənə̀rh lù òdù sásá.
66017013	Sə kɔn dɛ́ dɛ̀bɛ́ pyǎ bɛ́ bə̀myɛ́ gakó n'ê bùl mó wɔ́ rə̀dù; bə̀ n'ê yǎl bə zə bə̀ jàn dɛ́ ǹdə́ bə̀ ŋwɔ̀nɔ́ w bə sɛ̃ bǔ-ku w ni.
66017014	Bə̀ má zɛ̃̀ búlə́ ne ǹdə́ Pyì-bwɛ̀lɛ́ yá, sə è bá ŋwɛ̀nɛ́ bɛ, bə̀ wɔ́ èmyɛ́ è cǐ cǐnnə bé gakó, e j'à wɔ́ pyǎ bɛ́ gakó pyɔ̌. Sə è lyì bí byɛ̀bɛ́ è byẽ̀ e cír bə̀ zhǐ bə̀ nà èdù yó mó bá tó y bə jí bɛlɛ."
66017015	Màlɛ́ka y ké wɔ̀ nɛ̀: "Bwǐsí shɛ̀bɛ́ ǹ nɔ kə-nə̀fòló w jě sə̀ yó mó wɔ́ dwə́ kùrə̀ gakó lyì, bə̀ wɔ́ nunə nánjə̀jóló, bə̀ shí lũ w tənèsé gakó wə, bə̀ zɔ̀mà nɛ́ wɔ́ dúdúmə́ dúdúmə́.
66017016	Nyimə né shí y ǹ nɔ mɔ́ ǹdə́ bǔ-ku w cìcì mú bá jí zùùrì ǹdə́ kə-nə̀fòló wə́, bə zwẽ ò wẽ̀ dé gakó, bə lwə̌r ò gàndɛ́ bə yẽ̌ w nánlwè. Bə̀ má dɔ̃̀ ò gaga mɔ́, bə ji ò wẽ́ dé tɛ̀bɛ́ rə̀ dàl mɔ́ myǐn rə jí dɔ́dɔ́.
66017017	Wɔ́ Yi cìcì rə̀ co rə̀ pùbùlə̀ né pyǐrh mó nyimə né wẽ́, mùnì ga nə wɛ̀rhɛ́ nyí rə̀dù nə zə nə̀ ŋwɔ̀nɔ́ w nə sɛ̃ bǔ-ku w ni, kɔn mé yí Yi zɔ̀mà nɛ́ pyǐrh mó dɛ̃ rɛ́.
66017018	Sə kɛ̃ mɔ́ ǹ nɔ mɔ́ wɔ́ cɔ w nánfɔ̀lɔ̀ w ò cǐ cɛ yó pyǎ bɛ́ mɔ́."
66018001	Rə̀myɛ́ kwã nɛ́, à nɔ màlɛ́ka dõ è shí dɛ̃̌ yi w è n'ê swé tɛ̃́ ǹdə́ jàn nánfɔ̀lɔ̀. È zùwə́ y pwẽ̀ dé yə̌r cɛ y gakó.
66018002	E bya dɛ̃́dɛ̃́ e wɔ̀: "Babyəlɔnɛ nánfɔ̀lɔ̀ w wǔr, ò wǔr, ò wǔr o ló tɛ̃́! Ò jàà y jǐrh nə̀cílsi námməlwǎlsɛ jàà. Nə̀cílsi námməlwǎlsɛ dwí gakó n'ê twí sə̀ nɛ dwã gàà. Kúmdi námməywààlɛ̀ tɛ̀bɛ́ lò bə rə̀ tum zhe dwí gakó, ((ǹdə́ gɔ-wẽ̀ námməywààlɛ̀ dwí gakó)) n'ê twí rə̀ nɛ dwã gàà.
66018003	Ò pɔ ò sɛ̃́ mɔ́, mə̀ wɔ́ ò tùntùm-bəywààlɛ́ nə̀ lyɛ̃ cɛ nɛ mɔ́, lũ w lyì bí ni bə nyɔ̀. Lũ w pyǎ bɛ́ twĩ̀ ywǎl tumə ǹdə́ wa, sə cɛ yó dɔ̌lna bɛ́ tó ò nə̀cɛ̀ndɛ́ nánzhəzhɔ̌ w dɛnnɛ bə jǐrh nə̀cɛ̀nà."
66018004	A ká nyɛ̀ɛ̀ cəl dõ rə̀ zhì dɛ̃̌ yi w rə wɔ̀: "À lyì, shə́rnə cɔ w kɔ̀bɔ́ wẽ́! Á twə́r bə̀ká yə̀ ò yə̀-bəlwàálɛ́ wẽ́ yé, mùnì á lú zwini rí tɛ̀bɛ́ rə̀ la w zal mɔ́ yé né.
66018005	Ò yə̀-bəlwàálɛ́ púl lé zhì tɛ̃́ rə yí dɛ̃̌ yi wə, Yi zɛ̃̀ rə lyǐrh ò tùntùm-bəywààlɛ́ yò.
66018006	Wɛ̀rhɛ́na w ǹdə ò gə́ wɛ̀rhɛ́ ò dwã bɛ́ nɛ́. Cǎrhna w lwɛlɛ rɛ́ tɛ̀bɛ́ ò wɛ̀rhɛ́ mɔ́ twər rə̀lyè. Kǎ-zɔ̌m mɔ́ mɔ̀bɔ́ ò co sɛ̃́ mɔ́ mə̀ wẽ́ o pə ò dwã bɛ́ nɛ mɔ́, cenə sɛ̃́ mɔ̀bɔ́ mə̀ jàn dɛ́ du ò nyǎn mɔ́ twər rə̀lyè mó mə̀ wẽ́ á pə wa.
66018007	Ò n'ô wə̀l ò cìn nì ò wẽ́: 'À jě pyɛ̀lɛ̀ də̀gwã́ yó. À də̀ ejə̃̀-kɛ̃ yé, à t'â la cu wu-zhìlù nɔ gaga yé.' Rə̀myɛ́ ce, cenə ò nɔ̀nɔ̀ w ǹdə́ ò wu-zhìlù w, mɛrhɛ ǹdə zùwə́ y ǹdə́ nə̀cɛ̀ndɛ́ ò jú mú ta.
66018008	Dɛ̃ rə̀dù, zwini bá zə wa, sə zwini rí rə̀myɛ́ mɔ́ wɔ́ cu ǹdə́ wu-zhìlù ǹdə́ nɔrh; myǐn bá jí wə; bə̀ wɔ́ Cinu Yi jàn cə́bal mɔ́ ń kɔ́ ò bùrsí."
66018009	Lũ w pyǎ bɛ́ bə̀ twĩ̀ tùntùm-bəywààlɛ́ ǹdə́ wa, bə já jí ò nə̀cɛ̀ndɛ́ nánzhəzhɔ̌ w mɔ́ gə́ má nə w ò zhe myǐn mə̀ nyɛ̀rh la dɛ̃̌, bə̀ má kúrh wə.
66018010	Zwini rí ywẽ bá zə bɛ, bə twə̀r bə zhì kwã nɛ́ kwã nɛ́ bə wɔ́wɛ́lɛ́ bə wɔ̀: "Nyǐ wɔ́ zwini, nyǐ wɔ́ zwini tã̀! Babyəlɔnɛ, ǹ wɔ́ cɔ nánfɔ̀lɔ̀ ǹ zhe jàn, e jà bə kə́ ǹ bùrsì lù òdù sásá!"
66018011	Cɛ yó dɔ̌lna bɛ́ myɛ wun zhìlì bə̀ n'ê kúrhə́, lò gə́ kə́ ń tɛ̀nɛ́ ń la bə̀ wẽ̀ dé yǒ mó yilə.
66018012	Wẽ̀ dé rə̀myɛ́ y'à wɔ́: sánə́má, ǹdə́ sə̀byǐ, ǹdə́ nə́kuuli ná-ècɛ̀ndɛ̀, ǹdə́ dɔ̀msɛ̀, ǹdə́ kàmə̀-jɛ̃̀-shɛ̃̀rh ná-ècǎnsɛ, sə̀ jàlà wɔ́ nánlyəlyansɛ, sə̀ jàlà nyɛ̌ nã́məmɔ̌rsɛ, ǹdə́ dǎr tɛ̀bɛ́ rə̀ t'â nɛ nàná yé, ǹdə́ wẽ̀ kùrə̀ nánzhəzhɔ̌ bə̀ zə nàntú yə́lə́ bə mé wɛ̀rhɛ́, ǹdə́ dǎr ná-ècɛ̀ndɛ̀, ǹdə́ kã̀mɔ, ǹdə́ lù, ǹdə́ nə́kuuli tɛ̀bɛ́ rə̀ n'ê jə́jɛ̀mɛ́,
66018013	ǹdə́ myííri ǹdə́ ãsã́, ǹdə́ wẽ̀ dwã rə̀ lwẽ́ nã́nyə̀nyɛ̀lɛ́, ǹdə́ sɛ̃́ ǹdə́ nwə̃̌, ǹdə́ mún ǹdə́ jíjí byǎ, ǹdə́ nɛ̃ ǹdə́ pyììsì, ǹdə́ shəshərh ǹdə́ eshã-zhírsi, e súlí numbyínsi.
66018014	Dɔ̌lna bɛ́ zɛ̃̀ bə̀ n'ê zɔ̀m ǹdə́ cɔ w bə̀ zhe: "Wẽ̀ dé tɛ̀bɛ́ ǹ yà ǹ nə́ ǹ yǎl mɔ́ gakó jé ǹ yé né. Wẽ̀ dé tɛ̀bɛ́ rə̀ y'à zhe kùr rə j'à càn mɔ́ gakó jé ǹ yé né. Bə̀ k'ê t'â la òdù ga nɔ gaga yé."
66018015	Dɔ̌lna bɛ́ byɛ̀bɛ́ bə̀ dɔ̌l bə jǐrh nə̀cɛ̀nà cɔ w òmyɛ́ wẽ́ mó bá vò bə zhì pyépyé bə yẽ̌ wə. Ò zwini rí ywẽ bá zə bɛ, bə kúrh ǹdə́ wu-zhìlù,
66018016	bə wɔ̀: "Nyǐ wɔ́ zwini, nyǐ wɔ́ zwini cə-fɔ̀lɔ̀ w kɔ̀bɔ́ yil tã̀! Ò y'à zù kàmə̀-zù-elyansɛ, ǹdə́ kàmə̀-jɛ̃̀-shɛ̃̀rh ná-ècǎnsɛ. O ce sánə́má cìbyǔr. Ò y'à zhe nə́kulə ná-ècɛ̀ndɛ̀ kùrə̀ nánzhəzhɔ̌ ǹdə́ dɔ̀msɛ̀.
66018017	Nə̀cɛ̀ndɛ́ rə̀myɛ́ gakó zɛ̃̀ rə já cɔ̀ lù òdù sásá!" Byɛ̀bɛ́ bə̀ y'à cǐ bǔ-bwələ né nánfwààlɛ́ nyɛ̀bɛ́ nə̀ n'ê dùr nə̀-fɔ̀lɔ̀ w wẽ́ mó, ǹdə́ lyì bí byɛ̀bɛ́ bǔ-bwələ né nə̀myɛ́ n'ê pwà mɔ́, ǹdə́ byɛ̀bɛ́ bə̀ n'ê twĩ̀ nə̀ wẽ́ mó, e súlí byɛ̀bɛ́ gakó bə̀ n'ê twĩ̀ nə̀-fɔ̀lɔ̀ w wẽ́ bə̀ m'ê pyà bə̀ nyí kùjú mú gakó zhì kwã nɛ́ kwã nɛ́.
66018018	Bə̀ gə́ nɔ cɔ w ò n'ô jí myǐn ò nyɛ̀rh la dɛ̃̌, bə̀ búbwéé bə wɔ̀: "Cɔ gwẽ̌ yə̀ nɛ́ yàl ò yú cə-fɔ̀lɔ̀ w kɔ̀bɔ́ gaga yé!"
66018019	Bə zɛ̃̀ bə pwà shó bə ló bə̀ yó wə, bə̀ n'ê kúrh ǹdə́ bə̀ n'ê búbwéé bə̀ zhe: "Nyǐ wɔ́ zwini, nyǐ wɔ́ zwini, cə-fɔ̀lɔ̀ w kɔ̀bɔ́ yil tã̀! Wɔ́ òmyɛ́ dɛnnɛ byɛ̀bɛ́ bə̀ cǐ bǔ-bwələ né nyɛ̀bɛ́ nə̀ n'ê dùr nə̀-fɔ̀lɔ̀ w wẽ́ mó tó né bə jǐrh nə̀cɛ̀nà. Ò nə̀cɛ̀ndɛ́ rə̀myɛ́ gakó já zɛ̃̀ rə cɔ̀ lù òdù sásá!"
66018020	Ámyɛ̌ dɛ̃̌ yi cìnə́ bé, ǹd'ámyɛ̌ Yi lyì bí, ǹdə́ rə̀ tùntúmə́ bé ǹdə́ rə̀ nyì-zwennə bé, fǔnə ǹdə́ wu-nyɔ̃̀, bə̀ Yi kɔ́ cɔ w òmyɛ́ bùrsì lwɛlɛ tɛ̀bɛ́ ò wɛ̀rhɛ́ ába mɔ́ yilə.
66018021	Rə̀myɛ́ yi ní, màlɛ́ka kɛ̀bɛ́ è jɛ̀ kwè nə́kulu nánfɔ̀lɔ̀ ǹdə nə̀mú-byǐ nánfɔ̀lɔ̀ ta, e ji nə̀-fɔ̀lɔ̀ w wẽ́ e wɔ̀: "Wɔ́ èta bə bá ji Babyəlɔnɛ y, ò wɔ́ cə-fɔ̀lɔ̀ mɔ́ tɛ̃́ nɛ́. Lò lò kə́ ń tá ń la w nɔ ń yírh yó gaga yé.
66018022	Lò kə́ ń tá ń la dàkɔ̌n-dúrnə, ǹdə́ núnnə, ǹdə́ wúrh wúlnə, ǹdə́ pɔ́lsɛ wúlnə dweme nyɔ̀ɔ̀ ǹ sõ gaga yé. Bə̀ k'ê t'â la lò mə̀dù ga nɔ ǹdə́ ń nə́ ń twĩ̀ tum dwí tə̀ltə̀l gaga yé. Bə̀ k'ê t'â la nə̀mú cəl nyɔ̀ɔ̀ ǹ sõ gaga yé.
66018023	Pàntɛ́mɛ́ pwẽ̀ k'ê t'â la nɛ́ yál ǹ sõ gaga yé. Lò kə́ ń tá ń la nyɔ̀ɔ̀ bə̀ bal ǹdə́ kɛ̃ jú dwã ǹ sõ yé. Ǹ dɔ̌lna bɛ́ y'à wɔ́ lyì-fwààlɛ̀ du lyì bí dwã bɛ́ cɛ yó mó gakó, ń jà ń zə ǹ càl-tumə né ń mə́ yǔr lyì bí gakó. Wɔ́ rə̀myɛ́ è ce rə̀myɛ́ gakó la wɔ̀rhɔ́.
66018024	Kɔn súlí myɛ, wɔ́ ǹmyɛ́ sõ Yi nyì-zwennə bé ǹdə́ Yi lyì bí byɛ̀bɛ́ bə̀ gu cɛ yó mó gakó jal mɔ́ ló né."
66019001	Rə̀myɛ́ kwã nɛ́, a ká nyɛ̀ɛ̀ cəl nánfɔ̀lɔ̀ ǹdə lyì nánjə̀jóló dweme ta, rə̀ zhì dɛ̃̌ yi w rə wɔ̀: "Àlɛ́lɔyà! Cinu nə còrhó! Wɔ́ nə́ Yi rí rə̀ vwǎrh nə́ba mɔ́. Rə̀ zhe zùwə́, rə j'à wɔ́ jàn cí.
66019002	Rə̀ n'ê kɛ́ rə̀ bùrsí cángá ǹdə́ zhə̀nà. Rə̀ pɔ còrhò-tum kə-nə̀fòló w páá mɔ́ nɛ, bə̀ ò y'à n'ô zə ò fwə̌l tumə né ò cɔ̀ lũ wə́. Ò gə́ gu Yi tùntùnnə̀ bé mó ce rə̀ zhìlì ò yò."
66019003	Bə ké wɔ̀: "Àlɛ́lɔyà! Cinu nə còrhó! Zhə̀nà, cɔ w nánfɔ̀lɔ̀ w ò kwɛ̃́ myǐn mú nyɛ̀rh la dɛ̃̌ yi w byinə nə̀ bə zhɔ̌ zhe yilə."
66019004	Rə̀myɛ́ yi ní, náncɛsɛ́ shí-èlyè ǹdə́ sə̀na y ǹdə́ wò-nyùùrí rə̀na y ga tu bə̀ nə̀dwə́nə́ yó, bə wùlì Yi rí rə̀ jě rə̀ pyɛ̀lɛ̀ də̀gwã́ y yó mó yé né, bə zɛ̃̀ bə̀ n'ê cèrhé re bə̀ zhe: "Amɛ̀n! Àlɛ́lɔyà! Cinu nə còrhó!"
66019005	Cəl rə̀dù zɛ̃̀ rə zhì pyɛ̀lɛ̀ də̀gwã́ y gə́ zhǐ má rə wɔ̀: "Ámyɛ̌ Yi tùntùnnə̀ bé, lyì-fwààlɛ̀ ǹdə́ yə̀-yírh-swí cìnə́ ga á n'á nyàm dɛ̀ mɔ́, cèrhénə nə́ Yi rí!"
66019006	Rə̀myɛ́ kwã nɛ́, a nyɛ̀ɛ̀ cəl ǹdə lyì-zhǎ nánjə̀jóló cələ ta, ráá ǹdə wɔ́ nɛ̃̌ mə̀ n'ê wùl ta, ráá ǹdə wɔ́ dwà è n'ê kúkwìrí ta, rə̀ zhe: "Àlɛ́lɔyà! Cinu nə còrhó! Èlǎsɛ̃̌, wɔ́ Cinu nə́ Yi jàn-bə-swɛ̃́-zhe cə́bal mɔ́ dúdú ń wɔ́ pyɔ̌.
66019007	Bànà nə́ fùù ǹdə́ wu-nyɔ̃̀, nə́ cèrhé mo, bə̀ èlǎsɛ̃́ wɔ́ Pyì-bwɛ̀lɛ́ y kɛ̃-jú wə́, è kɛ̃ mɔ́ tɛnɛ n zhɛ̀.
66019008	Bə̀ pɔ sɔ́má kɛ̃ mɔ́ nɛ n zù kàmə̀-zù-pwã̀ è bə jìmdì zhe, è n'ê jə́jɛ̀mɛ́. È n'ê myɛrhɛ Yi lyì bí tùntwə̃̀ə̃̀ né nə̀ wɔ́ cángá mɔ́."
66019009	Màlɛ́ka y wɔ̀ nɛ̀: "Kɛ̃ ń byili bə̀ byɛ̀bɛ́ bə̀ byẽ̀ Pyì-bwɛ̀lɛ́ y kɛ̃-jú w jàà w mɔ́ wɔ́ wu-nyɔ̃̀ cìnə́." E ké wɔ̀: "Zhə̀nà, zɔ̀mà nɛ́ nyɛ̀bɛ́ wɔ́ Yi cìcì zɔ̀mà páá."
66019010	A zɛ̃̀ a tu à nə̀dwə́nə́ yó è yé né à la y còrhó. Sə è wò nè: "Dɛ̃̌ ǹ cìnə̀, bə̀ká wɛ̀rhɛ́ èta yé, b'à wɔ́ Yi tùntùnnə̀ ǹdə ǹmyɛ́ ǹdə́ ǹ da-byǎ bɛ́ bə̀ zhí zhə̀n dɛ́ Yezu byili mú ni mú ta. Wɔ́ Yi yé né ǹ mə̌ sə́ wùlì ní, ń cèrhé re." Zhə̀n dɛ́ tɛ̀bɛ́ Yezu byili mú, wɔ́ rə̀myɛ́ rə̀ n'ê ce yə̀wǎl lyì bí bə̀ n'ê zɔ̀m zɔ̀mà nɛ́ nyɛ̀bɛ́ Yi byili bi mú wẽ́.
66019011	Rə̀myɛ́ kwã nɛ́, a nə dɛ̃̌ yi rí rə̀ pul. A pwírí eshã námpwã̀ è duwə. Mɔ̀bɔ́ ń jě y mó yíl "Zhə̀n cə́bal, lò mɔ̀bɔ́ ń zhǐ ń nà yó". Ń nə́ ń bùr ń bùrsí cángá; ń búlə́ né ń nə́ ń bwí mú myɛ wɔ́ cángá.
66019012	Ń yírhə́ né n'ê yə̌r ǹdə myǐn ta. Ń pú pyɛ̀lɛ̀ yə́-púr nánzhəzhɔ̌. Yil rə̀dù y'à kɛ̃ rə dɛ̃ mɔ. È gə də̀ ńmyɛ̌ cìcì, lò dõ yə̀l yil lé rə̀myɛ́ yé.
66019013	Ń yà ń zù kàmə̀-zù-èdɔ̀lɔ̀, ò gakó wɔ́ jal dúdú. Bə̀ n'ê byẽ̀ mò bə̀ "Yi zɔ̀mɛ̀".
66019014	Dɛ̃̌ yi shə̀dɛ́ɛ́sɛ́ tó mo ǹdə́ shəshərh námpwə̀rh. Shə̀dɛ́ɛ́sɛ́ gakó zù kàmə̀-zù-pwə̀rh pwɛ̃́pwɛ̃́ sə̀ bə jìmdì zhe yé.
66019015	Búlə́ shù ò zhe nyí dɛ̃́dɛ̃́ n'ô shí mɔ̀bɔ́ ń jě eshã y mɔ́ nyú w ò dwi. Ń la zə w n mə n zhìlì tənèsé lyì bí gakó yò. Ń mà n cìní bi ǹdə́ jàn nánkùlù. Ń mà n ce sɛ̃́-cǒ byǎ kùlkṍ w kɔ̀bɔ́ bə̀ m'ê wɛ̀rhɛ́ sɛ̃́ mɔ́ mɔ́ wẽ́, n zù n nɔ̀ bɛ̀ ǹdə́ ń nə̀rh. Kùlkṍ w òmyɛ́ n'ô myɛrhɛ Yi jàn-bə-swɛ̃́-zhe cə́bal mɔ́ lyim dí nánfɔ̀lɔ̀ wá.
66019016	Bə̀ y'à kɛ̃ yil rə̀dù ń kàmə̀-zù-èdɔ̀lɔ̀ w ǹdə́ ń cí rí ni. Bə̀ n'ê byẽ̀ mò bə̀ "Pyǎ bɛ́ gakó Pyɔ̌, ǹdə́ Cǐnnə bé gakó Cinu".
66019017	Rə̀myɛ́ kwã nɛ́, a nə màlɛ́ka èdù è zhǐ nə̀nyɔ́nɔ́ w wẽ́, e zɛ̃̀ e búbwéé dɛ̃́dɛ̃́ e ce dɛ̃̌ yi kúmdí gakó ne e wɔ̀: "Bànà dwã yó á jí Yi címsí nánfɔ̀lɔ̀ w kùjú wə́.
66019018	Bànà á dɔ̃̀ pyǎ bɛ́ ǹdə́ jàn cìnə́ bé ǹdə́ eshesé ǹdə́ sə̀ jòmnə̀ bé gakó, s'á dɔ̃̀ yómə́ ǹdə́ byɛ̀bɛ́ bə̀ cǐ bə̀ cìnə̀, e súlí lyì-fwààlɛ̀ ǹdə́ byɛ̀bɛ́ bə̀ yə̀ yírh swí ga."
66019019	A zɛ̃̀ a ká nə bǔ-ku w ǹdə́ cɛ yó pyǎ bɛ́ ǹdə́ bə̀ shə̀dɛ́ɛ́sɛ́ gakó. Bə̀ zhǐ dwã yó bə̀ la bú ǹdə́ eshə-pwã̀ y jòmnə̀ mó ǹdə́ ń shə̀dɛ́ɛ́sɛ́.
66019020	Sə bə̀ zɔ bǔ-ku w ǹdə́ mɔ̀bɔ́ ǹ yà ń nə́ ń myìnì lyì bí bə̀ ńmyɛ̌ wɔ́ Yi nyì-zwennə mó. Ń yà ń nə́ ń wɛ̀rhɛ́ màmyaarhɛ bǔ-ku w yé né ń mə́ ń yǔr lyì bí byɛ̀bɛ́ ò myɔrhɔ w y'à wɔ bə̀ yala nɛ, bə̀ n'ê cèrhé ò nyɔrhɔ w bə̀ mɔ mɔ́. Bə zɛ̃̀ bə ji bǔ-ku w ǹdə́ mɔ̀bɔ́ ń nə́ ń myìnì lyì bí bə̀ ńmyɛ̌ wɔ́ Yi nyì-zwennə mó ga púrhú cə́m myǐn mə̀ lɛ̀lɛ̀ tɛ̃́ ǹdə bù-sà ta wẽ́ ǹdə́ bə̀ yírhə́ ga.
66019021	Búlə́ shù w ò n'ô dwi mɔ̀bɔ́ ń jě eshã y nyǔ w mú gu byɛ̀bɛ́ bə̀ dàl mɔ́ ga, kúmdí gakó bə̀ rə jí bi.
66020001	Rə̀myɛ́ kwã nɛ́, a nə màlɛ́ka è shí dɛ̃̌ ǹdə́ gɔ́rɔ́ w nánlyilyìmú w bwə̀l-byǐ y ǹdə́ nyɛ́nɛ́ nánfɔ̀lɔ̀ è jɔ̃̀ wà.
66020002	E zə dɔm mɔ́ nánjə́gɔ́rɔ́ w mə̀ j'â ŋwɛ́nɛ́ lũ w kùr-ju yi ní ga bə̀ n'ê byẽ̀ bə̀ zù-bal ráá Shətana mɔ́. E lyẽ mo kɔn la mé yí byinə mɔ̀rhɔ̀.
66020003	Màlɛ́ka y ji mu gɔ́rɔ́ w nánlyilyìmú w wẽ́, e zə bwə̀l-byǐ y e sàásɛ mə̀ nyí ni, e cĩ́ myɔrhɔ nɛ́, mùnì byinə né mɔ̀rhɔ̀ w lyɛ̃ ǹdə́ mə̀ k'ê yə̀ ŋwɛ̀nɛ́ mə myìnì lyì bí yé. Rə̀myɛ́ kwã nɛ́, bə̀ má zɛ̃̀ bə vùr mò bə yẽ̌ dwã màngɛlɛ́ yilə.
66020004	Rə̀myɛ́ kwã nɛ́, a nə pyɛ̀lɛ̀ də̀gwə́rh, lyì tú bə̀ jě sə̀ yó, bə pə bɛ ŋwɔ̀nɔ́ bə̀ la mé bùr bùrsì. A nə byɛ̀bɛ́ bə̀ zhí zhə̀n dɛ́ Yezu byili mú ni bə mé bwə̀l Yi zɔ̀mɛ̀ rɛ́ bə zɛ̃̀ bə gu bi rə̀myɛ́ yil mó. Bə̀ yə̀ shɛ̀nɛ́ bə wùlì bǔ-ku w ǹdə́ ò nyɔrhɔ w bə̀ mɔ mɔ́ yé né bə cèrhé yé. Bə̀ cẽ ò myɔrhɔ w bə̀ cílə́ né ǹdə́ bə̀ jɛ̀sɛ́ nɛ cṹ yò. Bə̀ ká bwìrhì bə̀ la tó Kristə ne bə jí pyɛ̀lɛ̀ byinə mɔ̀rhɔ̀.
66020005	Wɔ́ mə̀myɛ́ mə̀ wɔ́ bùrhù mú nã́yə́ə́ mó. Cùùrí dwã bɛ́ t'â la tó rə bwìrhì ǹdə́ byinə né mɔ̀rhɔ̀ w yə̀ yí yé.
66020006	Byɛ̀bɛ́ Yi la jɛ̀rɛ̀ rə bwìrhì mú bá yə̀ wu-nyɔ̃̀ cìnə́, bə̀ bə̀ má yə̀ Yi lyì. Cu mú mɔ̀bɔ́ mə̀ k'â la bórhó mə bə̀ mɔ́ k'ê bə bə̀ yàlà zhe yé. Bə̀ má yə̀ Yi ǹdə́ Kristə vwĩ̀-zwə́lnə, bə tó Kristə ne bə jí pyɛ̀lɛ̀ byinə né mɔ̀rhɔ̀ w wẽ́.
66020007	Byinə né mɔ̀rhɔ̀ w gə tú è lyɛ̃, bə̀ má vùr Shətana y è byə̀nə́-jì y wẽ́ bə yẽ̌,
66020008	e du e vò lũ w tənèsé gakó wẽ́ e yǔr lyì bí. Bə̀ n'ê byẽ̀ tənèsé sə̀myɛ́ bə̀ Googe ǹdə́ Məgooge. Shətana y bá kal lyì bí gakó e cĩ́ dwã yó búlə́ yilə. Lyì bí bá yə̀ nánjə̀jóló ǹdə mwə̃́ y nyí ni nyɔ̀rhɔ́ ta.
66020009	Bə̀ zɛ̃̀ bə làà lũ w cə-yala gakó w bə kə́kɛ́lɛ́ Yi lyì bí rə̀ só mó jàà y bə ce ecəl wə. Sə myǐn shí dɛ̃̌ yi w mə jí lyì bí byɛ̀bɛ́ Shətana y y'à kal e cĩ́ dwã yó mó.
66020010	Rə̀myɛ́ yó, bə̀ zɔ Shətana y è y'à n'ê yǔr be mó bə ji púrhú cə́m myǐn mú mə̀ lɛ̀lɛ̀ tɛ̃́ ǹdə bù-sà ta mɔ́ wẽ́, bǔ-ku w ǹdə́ mɔ̀bɔ́ ń yà ń nə́ ń myìnì lyì bí bə̀ ń wɔ́ Yi nyì-zwennə mó gə́ ŋwɛ́nɛ́ mə̀gã̌. Bə̀ má nwɛ̀nɛ̀ gàà dɛ̃́dɛ̃́, cəcɛ̃ ǹdə́ nə̀nyɔ́nɔ́ ga, byinə nə̀ bə zhɔ̌ zhe yilə.
66020011	Rə̀myɛ́ kwã nɛ́, a nə pyɛ̀lɛ̀ də̀gwã́ námpwã̀ pwɛ̃́pwɛ̃́ nánfwɛ̀lɛ̀, lò jě è yó. Dɛ̃̌ ǹdə́ cɛ y ga dùr ń nyí ni rə vò pyépyé, lò lò kə́ ń yə̀ rɛ nɛ yé.
66020012	A zɛ̃̀ a nə lyì-fwààlɛ̀ ǹdə́ byɛ̀bɛ́ bə̀ yə̀ yírh swí bə̀ cù mú ga bə̀ zhǐ pyɛ̀lɛ̀ də̀gwã́ y yé né. Sábá y'à púr nə̀ zhǐ tɛ̃́. Nyǔ mə̀ t'â la zhɔ̌ sɛ́bɛ́ rɛ́ myɛ púr. Byɛ̀bɛ́ bə̀ cù mú bùrsí já ká, lò gakó ǹdə ǹ tùntwə̃̀ə̃̀ né gə́ yàl nɛ́, ǹdə bə̀ gə́ kɛ̃ sábá nɛ́ wẽ́ né.
66020013	Nə̀-fɔ̀lɔ̀ w càrh cùùrí tɛ̀bɛ́ rə̀ mɛ̃ ò wẽ́ mó gakó o ce pwẽ̀ nè. Cu mú ǹdə́ cílú w myɛ dwĩ̀ rə̀ nyǎn dɛ́ nɛ. Bə zɛ̃̀ bə kə́ lò gakó bùrsì ǹdə ǹmyɛ tùntwə̃̀ə̃̀ né gə́ yàl nɛ́.
66020014	Bə cìrh cu mú ǹdə́ cílú w bə ló myǐn mú mə̀ n'ê jí ǹdə bù-sà ta mɔ́ wẽ́. Wɔ́ myǐn mú mə̀myɛ́ mɔ́ mə̀ wɔ́ cu mú bə̀lyè nyǎn mɔ́.
66020015	Lò mɔ̀bɔ́ gakó ǹ yil lé yə̀ nyǔ mə̀ t'â la zhɔ̌ sɛ́bɛ́ rɛ́ wẽ́ kɛ̃, bə̀ má ji ǹmyɛ myǐn mú mə̀myɛ́ mɔ́ wẽ́.
66021001	Rə̀myɛ́ kwã nɛ́, à nɔ dɛ̃̌ nándwə̃̀ ǹdə́ cɛ nándwə̃̀. Dɛ̃̌ nándwã́ y ǹdə́ cɛ nándwã́ y k'ê tɛ̀nɛ́ yé. Nə̀-fɔ̀lɔ̀ w myɛ k'ô tɛ̀nɛ́ yé.
66021002	À nɔ cɔ náàcɔ̀nɔ̀ ò shí dɛ̃̌ Yi sõ ò n'ô swé tɛ̃́. Wɔ́ Zhərəzalɛm nándwə̃̀ yə́. È kwɛrhɛ è cìn ǹdə kə-dùl gə́ ya n kwɛrhɛ ń cìn ń mə́ ń dɛ̃̀ ń byal nɛ́.
66021003	Sə à nyɛ̀ɛ̀ cəl nánfɔ̀lɔ̀ rə̀ shí Yi sõ pyɛ̀lɛ̀ də̀gwã́ yó rə wɔ̀: "Nyǐnə Yi lù rə̀ kɛ̀lɛ́ numbyínə́ bé sõ. Rə̀ la jǒm ǹdə́ bɛ, sə bə̀ má yə̀ rə̀ lyì, rə̀ cìcì bá yə̀ nɛ́ ǹdə́ bɛ.
66021004	Rə̀ bá pɔ́pɔ̌ bə̀ yə́-nàná nɛ́ gakó. Cu ǹdə́ cìlə́ ǹdə́ wu-zhìlù ǹdə́ zwini k'ê t'â la nɛ́ yál yé, bə̀ wẽ̀ dé nándwẽ́ dé nyí rí lyɛ̃."
66021005	Sə mɔ̀bɔ́ ń jě pyɛ̀lɛ̀ də̀gwã́ y yó mó wòwə̀: "Nyǐnə à n'â lyə́r kɔn gakó, rə̀ la jǐrh nándùl." N súlí n wɔ̀: "Kɛ̃ zɔ̀mà nɛ́ nə̀myɛ́, bə̀ nə̀ wɔ́ zhə̀n pamparɛ̃ɛ̃, nə̀ bə tə́tɔ̀ná zhe yé."
66021006	N kə́ n wɔ̀ nɛ̀: "Èlǎsɛ̃́, kɔn gakó wɛ̀rhɛ́ rə zhɛ̀. Àmyɛ́ wɔ́ Aləfa ǹdə́ Omɛga, rə̀ kùr wɔ́: kɔn gakó kùr-jirə́ ǹdə́ rə̀ yó-gurə́ ga. Lò mɔ̀bɔ́ nə̀nyɛ̀lsɛ̀ zhe, à bá pɔ̃́ nyǔ mə̀ t'â la zhɔ̌ nə̀-bùlì nɛ̃̌ ń nyɔ̀ nánfò.
66021007	Lò mɔ̀bɔ́ gakó ǹ ŋwɛ̀nɛ́ ń jí bɛlɛ, à má pɔ̃́ pɛnɛ́ y èmyɛ́. À má yə̀ ǹ Yi, sə ǹ m'ǎ yə̀ à byǐ.
66021008	Sə è gə wɔ́ byɛ̀bɛ́ bə̀ wɔ́ bəywẽ-nə̀pwə̀nə̀ mó, ǹdə́ byɛ̀bɛ́ bə̀ yə̀ Yi ni zhí mú, ǹdə́ byɛ̀bɛ́ bə̀ n'ê wɛ̀rhɛ́ tùntùm-bəywààlɛ̀, ǹdə́ lyì-gurnə bé, ǹdə́ nə̀fwə̀ə́lé, ǹdə́ byɛ̀bɛ́ bə̀ n'ê wɛ̀rhɛ́ càl-tumə, ǹdə́ byɛ̀bɛ́ bə̀ n'ê zwə́l vwə̃̀ wẽ̀ tɛ̀bɛ́ rə̀ də̀ Yi yó, ǹdə́ kɔ̀mdɛ́ yilə, bə̀ má ce bə̀ gakó vò púrhú cə́m myǐn mú mə̀ lɛ̀lɛ̀ tɛ̃́ ǹdə bù-sà ta mɔ́ wẽ́. Wɔ́ rə̀myɛ́ rə̀ wɔ́ cu mú bə̀lyè nyǎn mɔ́."
66021009	Rə̀myɛ́ yi ní, à nɔ màlɛ́kabá bwàlpyɛ̀ y bə̀ zhe nə̀zhĩ̌sí shàlpyɛ̀ y zwini rí nánkwaá rɛ́ kùrə̀ né nyàlpyɛ̀ y sú si mú èdù. Màlɛ́ka y zɛ̃̀ e wɔ̀ nɛ̀: "Bà! À má byili mú kɛ̃ mɔ́ mɔ̀bɔ́ Pyì-bwɛ̀lɛ́ y jú mú."
66021010	Eshirhə náàcɛ̀nɛ́ só à yó. Màlɛ́ka y zə nɛ e jì pyɔ̀ dɛ̃̌ dɛ̃̌ yó, e byili ni cɔ náàcɔ̀nɔ̀. Sə cɔ w òmyɛ́ mɔ́ wɔ́ Zhərəzalɛm; ò shí dɛ̃̌ Yi sõ ò n'ô swé tɛ̃́.
66021011	Sə Yi zùwə́ y pwẽ̀ dé y'à n'ê jə́jɛ̀mɛ́ ò wẽ́. Cɔ w cìcì mú y'à n'ô jə́jɛ̀mɛ́ ǹdə nə́kulu náàcɔ̀nɔ̀ ta, o jà ò n'ô jə́jɛ̀mɛ́ ǹdə nə́kulu námpùlú myɛ ta. Ò nyɛ̌ ǹdə bútóló ta, námpõ̀ pwɛ̃́pwɛ̃́.
66021012	Bə̀ y'à lù byílí nánkəkoro e vò dɛ̃̌ dɛ̃̌ bə mé kə́kɛ́lɛ́ wa. O ce ò bwə̀rsè shí ǹdə́ sə̀lyè. Màlɛ́kabá shí ǹdə́ bə̀lyè y'à n'ê yìlì bwə̀rsé ne, sə Esərayɛl lyì bí kwálsɛ́ shí ǹdə́ sə̀lyè y yilə né y'à kɛ̃ bwə̀rsé yó.
66021013	Ò bwə̀rsé sə̀tɔ̀ y'à zǎ yi-pwírhí səta, sə̀tɔ̀ zǎ yi-zùr səta, sə̀tɔ̀ zǎ lũ jə̀jĩ́ səta, sə̀tɔ̀ zǎ lũ jə̀gwã̀ səta.
66021014	Bə̀ y'à zə nə́kulə shí ǹdə́ nə̀lyè bə mé ji ò byílí y jì-byòló wə́, sə Pyì-bwɛ̀lɛ́ y tùntúmə́ bé shí ǹdə́ bə̀lyè y yilə né y'à kɛ̃ nə́kulə né nə̀myɛ́ shí ǹdə́ nə̀lyè y yó.
66021015	Màlɛ́ka y è y'à n'ê zɔ̀m ǹdə́ nɛ mɔ́ y'à zhe sánə́má də̀-dɔ̀lɔ̀ è jɔ̃̀ wà, è la mé mɛrhɛ cɔ w ǹdə́ ò bwə̀rsé, ǹdə́ ò byílí yə́.
66021016	Ò vɔ̀mɛ̀ nɛ́ nə̀na y ga dwɛ̀lɛ̀ rɛ́ mə̌ dwã. Màlɛ́ka y zə sánə́má də̀-dɔ̀lɔ̀ w e mé mɛrhɛ cɔ w twər mɔ̀ɔ̀rhɛ̀ shí ǹdə́ rə̀lyè (12.000). Ò dwɛ̀lɛ̀ rɛ́ ǹdə́ ò wɛ̀n dɛ́ ǹdə́ ò dɛ̃̌-zhìyə́ y ga wɔ́ kɔn rə̀dù.
66021017	Màlɛ́ka y zɛ̃̀ e mɛrhɛ byílí y jə̀-tórhó yírhə́ zɔ̌m ǹdə́ shə́-èna ǹdə́ nə̀na (144), ǹdə lyì bí gə́ y'à n'ê mɛrhɛ nɛ́ gaga mɔ́.
66021018	Bə̀ y'à zə nə́kulə námpǔlsi bə mé lù cɔ w byílí yə́. Cɔ w cìcì mú y'à nyɛ̌ ǹdə sánə́má páá mɔ́ nɛ, è n'ê jə́jɛ̀mɛ́ ǹdə zhə̀zhé ne.
66021019	Bə̀ y'à zə nə́kulə námpǔlsi kùrə̀ nánzhəzhɔ̌ bə mé kwɛrhɛ byílí y jì-byòló w nə́kulə né nə jǐrh námpɔ̀pɔ̀ɔ̀lɛ̀. Nə́kulu w nã́yóó w yala nɛ́ y'à nyɛ̌ ǹdə yá-vɔ ta; nə̀lyè nyɔ̃̌ w y'à nyɛ̌ námpùlú; nə̀tɔ̀ nyɔ̃̌ w y'à nyɛ̌ námpɔ̀pɔ̀lɔ̀; nə̀na nyɔ̃̌ w yala nɛ́ y'à nyɛ̌ ǹdə yá-vɔ ta ò n'ô jə́jɛ̀mɛ́;
66021020	nə̀nu nyɔ̌ w y'à nyɛ̌ nánshɔ̃̀ ǹdə jal ta; nyə̀ldù nyɔ̃̌ w y'à nyɛ̌ nánshɔ̃̀ gwɛ̃́gwɛ̃́; nyàlpyɛ̀ nyɔ̃̌ w yala nɛ́ y'à nyɛ̌ ǹdə yá-vɔ ta, o já gùlí námpwã̀; lyɛlɛ nyɔ̃̌ w y'à la ǹdə nánshɔ̃̀ ta; nə̀bɔ́ nyɔ̃̌ w y'à nyɛ̌ nánshimú; shí nyɔ̌ w myɛ y'à nyɛ̌ nánshimú, o j'à y'à la ǹdə yá-vɔ ta; shí ǹdə́ òdù nyɔ̃̌ w y'à nyɛ̌ nánshɔ̃̀, o j'à y'à la ǹdə nánshimú ta; shí ǹdə́ nə̀lyè nyɔ̃̌ w y'à nyɛ̌ ǹdə nyam ta.
66021021	Bwə̀rsé shí ǹdə́ sə̀lyè y y'à wɔ́ nə́kuuli ǹdə dɔ̀msɛ̀ nánfwààlɛ̀ shí ǹdə́ sə̀lyè ta bə̀ mé lù sì. Bwə̀rə̀ èdù gakó wɔ́ dɔ̀mɛ̀ èdù bə̀ mé lù yə̀. Cɔ w lyì bí dwã-joló jàà y nyɛ̌ ǹdə sánə́má páá mɔ́ nɛ, è n'ê jə́jɛ̀mɛ́ ǹdə zhə̀zhé ne.
66021022	À yə̀ Yi jì nɛ cɔ w wẽ́ yé; wɔ́ Yi jàn-bə-swɛ̃́-zhe cə́bal mɔ́ ǹdə́ Pyì-bwɛ̀lɛ́ y bə̀ wɔ́ ò Yi jì.
66021023	Ò bə nə̀nyɔ́nɔ́ ráá cànà pwẽ̀ tum zhe yé; wɔ́ Yi zùwə́ y pwẽ̀ dé rə̀ n'ê yə̌r wə, sə wɔ́ Pyì-bwɛ̀lɛ́ y è wɔ́ ò pàntɛ́mɛ́.
66021024	Ò pwẽ̀ dé bá yə̌r lũ w tənèsé lyì bí bə̀ m'ê zhə̀lə̀. Cɛ yó pyǎ bɛ́ gakó bá zə bə̀ nə̀cɛ̀ndɛ́ bə bə̀ ò wẽ́.
66021025	Ò bwə̀ə̀lé pul twéé twéé. Rə̀ k'ê t'â la pyu gaga yé, bə̀ cɛ k'ê t'â yìì gàà yé.
66021026	Bə̀ má zə lũ w lyì bí nə̀cɛ̀ndɛ́ ǹdə́ kɔn dɛ̀bɛ́ gakó rə̀ n'ê zhẽ̌ bə̀ yó dɛ̃̌ mɔ́ bə mé bə̀ gàà.
66021027	Kɔn dɛ̀bɛ́ rə̀ zhe jìmdì t'â la cɔ w òmyɛ́ wẽ́ zú yé. Lyì bí byɛ̀bɛ́ bə̀ n'ê twĩ̀ tumə námməywààlɛ̀ mɔ́ ǹdə́ kɔ̀mdɛ́ myɛ t'â la ò wẽ́ zú yé. Wɔ́ byɛ̀bɛ́ bə̀ yilə né kɛ̃ nyǔ sɛ́bɛ́ rɛ́ wẽ́ mó dúdú bə̀ má zù ò wẽ́. Sɛ́bɛ́ rɛ́ rə̀myɛ́ wɔ́ Pyì-bwɛ̀lɛ́ y nyǎn.
66022001	Màlɛ́ka y zɛ̃̀ e byili ni bwǐ è nɛ̃̌ mɔ́ n'ê pɛ nyǔ. Mə̀ nyɛ̌ zwẽ́zwẽ́ ǹdə bútóló námpõ̀ ta. Mə̀ n'ê shí Yi ǹdə́ Pyì-bwɛ̀lɛ́ y pyɛ̀lɛ̀ də̀gwã́ y kùr wə̀.
66022002	Mə̀ n'ê dùr mə̀ tó cɔ w lyì bí dwã-joló jàà y cəcəl wə. Bwǐ y y'à ywə̀r dwã nɛ nə̀gwààlɛ̀ rə̀lyè. Wɔ́ rə̀myɛ́ cəcəl w cǒ w kɔ̀bɔ́ ò byǎ bɛ́ n'ê pɛ nyǔ mú y'à zhǐ ní. Ò n'ô ce byǎ twər shí ǹdə́ rə̀lyè byin gakó. Ò n'ô ce byǎ cànà cànà gakó, sə ò vɔɔrɛ́ myɛ wɔ́ cə́m rə̀ n'ê shili lũ w lyì bí.
66022003	Sə kɔn dɛ̀bɛ́ rə̀ n'ê ce Yi zhìlì numbyíní yò mó k'ê t'â la nɛ́ yál gaga yé. Yi ǹdə́ Pyì-bwɛ̀lɛ́ y pyɛ̀lɛ̀ də̀gwã́ y bá zhì cɔ w wa, sə Yi tùntùnnə̀ bé bá cèrhé re.
66022004	Bə̀ má nə rɛ ǹdə́ bə̀ yírhə́, sə rə̀ yil lé bá kɛ̃ bə̀ cílə́ né yó.
66022005	Cə-byṹ k'ê t'â la nɛ́ yál, sə bə mé zə pàntɛ́mɛ́ ráá nə̀nyɔ́nɔ́ pwẽ̀ tum yé, bə̀ Cinu Yi mà n ce ń pwẽ̀ dé yə̌r be, bə jí pyɛ̀lɛ̀ byinə nə̀ bə zhɔ̌ zhe yilə.
66022006	Màlɛ́ka y ké wɔ̀ nɛ̀: "Zɔ̀mà nɛ́ nyɛ̀bɛ́ wɔ́ zhə̀nà, nə̀ bə tə́tɔ̀ná zhe yé. Cinu Yi mɔ̀bɔ́ ń nə́ ń pɛ ń Eshirhə y ń nyì-zwennə bé ne mó twĩ̀ ń màlɛ́ka y e bə̀ e byili kɔn dɛ̀bɛ́ rə̀ bàn rə̀ k'ê t'â la jíjírhú mú ń tùntùnnə̀ bé ne."
66022007	Yezu wòwə̀: "Nyǐ à k'â t'â la jíjírhú a má bə̀ yé. Lò mɔ̀bɔ́ ǹ zwẽ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó, ǹ m'ǎ yə̀ wu-nyɔ̃̀ cí."
66022008	Wɔ́ àmyɛ́ Zhã à nyɛ̀ɛ̀ ywẽ̀ né nyɛ̀bɛ́ a já nə nɛ ǹdə́ à yírhə́ mó. À gə́ nyɛ̀ɛ̀ nɛ̀ a já nə nɛ ǹdə́ à yírhə́, rə̀myɛ́ kwã nɛ́, a zɛ̃̀ a wùlì màlɛ́ka y è byili ni ywẽ̀ né nə̀myɛ́ mɔ́ yé né à la y còrhó,
66022009	sə è wò nè: "Dɛ̃̌ ǹ cìnə̀, bə̀ká wɛ̀rhɛ́ èta yé, b'à wɔ́ Yi tùntùnnə̀ ǹdə ǹmyɛ́ ǹdə́ ǹ da-byǎ Yi nyì-zwennə bé ǹdə́ lyì bí byɛ̀bɛ́ gakó bə̀ n'ê zwẽ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó ta. Wɔ́ Yi yé né ǹ mə̌ sə́ wùlì ní, ń cèrhé re."
66022010	E ké wɔ̀ nɛ̀: "Bə̀ká shèè Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó yé, bə̀ yi rí tɛ̀bɛ́ Yi y'à byili mú yú rə zhɛ̀.
66022011	Lò mɔ̀bɔ́ ń nə́ ń twĩ̀ lwɛlɛ, sə n já n cə̀ə̀lè ń nə́ ń twĩ̀ dì. Lò mɔ̀bɔ́ ń só tùntùm-bəywààlɛ̀ tũ̌, sə n já n cə̀ə̀lè ń nə́ ń twĩ̀ dì. Sə lò mɔ̀bɔ́ ǹ wɔ́ wu-cángá cə́bal, sə́ cə̀ə̀lè ǹ nə́ ǹ wɛ̀rhɛ́ rɛ. Sə lò mɔ̀bɔ́ ǹ wɔ́ Yi lò, sə́ já ń cə̀ə̀lè ǹ wɔ́ rə̀ lò."
66022012	Yezu wòwə̀: "Nyǐ à k'â t'â la jíjírhú a má bə̀ yé, sə à má bə̀ a kwɛ̃̌ lò gakó kɔn mɛrhɛ ǹdə́ ǹ tùntwə̃̀ə̃̀ né.
66022013	Àmyɛ́ wɔ́ Aləfa ǹdə́ Omɛga; à wɔ́ nã́yə́ə́ mó ǹdə́ nánkwaá mɔ́, kɔn gakó kùr-jirə́ ǹdə́ rə̀ yó-gurə́ ga."
66022014	Wu-nyɔ̃̀ cìnə́ wɔ́ byɛ̀bɛ́ bə̀ shàrh bə̀ gàndɛ́ mɔ́, bə̀ bə̀ má nə sɔ́má bə jí nyǔ cǒ w byǎ bɛ́, sə bə ŋwɛ̀nɛ́ bə tó cɔ w bwə̀rsé bə zù ò wẽ́.
66022015	È gə wɔ́ byɛ̀bɛ́ bə̀ n'ê twĩ̀ tùntùm-bəywààlɛ́ mɔ́, ǹdə́ byɛ̀bɛ́ bə̀ n'ê twĩ̀ càl-tumə né mó, ǹdə́ nə̀fwə̀ə́lé, ǹdə́ lyì-gurnə bé, ǹdə́ byɛ̀bɛ́ bə̀ n'ê cèrhé wẽ̀ tɛ̀bɛ́ rə̀ də̀ Yi mú, ǹdə́ byɛ̀bɛ́ gakó bə̀ nyí só kɔma góm mó yilə, bə̀ má ce be pwẽ̀ nè, bə̀ t'â la cɔ w wẽ́ zú yé.
66022016	"Àmyɛ́ Yezu, à twĩ̀ à màlɛ́ka y b'è bwə̌l rə̀myɛ́ e byili ába á gùúlí wẽ́. Wɔ́ àmyɛ́ à wɔ́ pyɔ̌ Dəvyidi dwí rí lò mó, à wɔ́ cə-lár nə̀ŋwɔ ò n'ô jə́jɛ̀mɛ́."
66022017	Eshirhə náàcɛ̀nɛ́ ǹdə́ kə-dùl mó zɛ̃̀ bə wɔ̀: "Bà!" Lò mɔ̀bɔ́ ǹ nyɛ̀ɛ̀ zɔ̀mà nɛ́ nyɛ̀bɛ́, sə ǹmyɛ wɔ̀: "Bà!" Lò mɔ̀bɔ́ nə̀nyɛ̀lsɛ̀ zhe mó, sə́ bà. Lò mɔ̀bɔ́ ǹ gə nə́ ǹ yàlá, sə́ bə̀ ń zwẽ nɛ̃̌ mɔ̀bɔ́ mə̀ n'ê pɛ nyǔ mú ń nyɔ̀ nánfò.
66022018	Ámyɛ̌ byɛ̀bɛ́ gakó á nyɛ̀ɛ̀ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó, àmyɛ́ Zhã, à n'â wə̀l ába: lò mɔ̀bɔ́ ǹ súlí kɔn zɔ̀mà nɛ́ nə̀myɛ́ yó wə, Yi bá pɔ̃́ còrhò-tum ǹdə zwini rí bə̀ zɔ̀m rə̀ yò w sɛ́bɛ́ rɛ́ tɛ̀bɛ́ wẽ́ mó ta.
66022019	Lò mɔ̀bɔ́ ǹ gə kə́ ǹ vùr kɔn Yi zɔ̀mà nɛ́ nə̀ kɛ̃ sɛ́bɛ́ rɛ́ tɛ̀bɛ́ wẽ́ mó wə, Yi bá võ̀ mó kɔn dɛ́ dɛ̀bɛ́ rə̀ bwəl rə̀ nyí sɛ́bɛ́ rɛ́ tɛ̀bɛ́ wẽ́ mó: ǹ tá ǹ la cəl nɔ nyǔ cǒ w byǎ bɛ́ wẽ́ yé, ń jà ǹ tá ǹ la jàà nɔ Yi cɔ w wẽ́ yé.
66022020	Mɔ̀bɔ́ ń wɔ́ ywẽ̀ né nə̀myɛ́ zhə̀n-cínnə mó nə́ ń wə̀lə̀: "Zhə̀nà, à k'â t'â la jíjírhú a má bə̀ yé." Wɔ́ zhə̀nà. Cinu Yezu, bà!
66022021	Cinu Yezu mà n cĩ́ bwəl á gakó yó!
